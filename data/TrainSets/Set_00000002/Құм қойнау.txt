	Молдахмет Қаназ

	Құм қойнау





	Хикаят





	Тым алыстағы өңiр, бұл бiр елден өте жырақ өңiр, шiлденiң талма түсiнде мыс қазандай қайнаған. Көз жетер жер буалдырланып көгiлжiм мұнарға, былқыған сағымға бөгiп iрк-iрк еткен-дi.

	Көкте жалғыз бүркiт жалғыз ноқат болып қанаттарын баяу қағып тастап ындыны кепкен даланы шыркөбелек айнала қалықтайды. Шөлiркеген, тамағы бүлк-бүлк етедi, аузын аша жүрiп жердегi қыбыр еткен жəндiкке оқты көзiн қадайды, алабұтаның түбiнде басын көлеңкеге сұғып бөксесi бүлкiлдеп жатқан ор қоянмен де, жан-жағына жалт-жұлт қаранып шаншыла тұрып-тұрып, бiр сəт əлденеден секем алып бос топырақты бұрқ еткiзе iнiне зып берiп, одан жылтыңдап басын қайта көрсетiп жүрген саршұнақпен де iсi жоқ, шаңқан түстiң өкпенi қысқан аптабына қарамастан үш күннен берi бiр тыным көрмей, аттан түспестен кезiп жүрген өзiне əлдеқашаннан көзтаныс салт аттыға сұғын қадады. Қанаттарын баяу қозғап қойып, дөңгелене қалықтап, тыным таба алмай сонша сенделген адамнан көз алмайды. Iлуде бiр, онда да жанға жайлы қоңыр салқын шақта, қол-аяғы балғадай шомбал айғырға мiнiп шығатын жуық арада əлдеқандай беймаза күйге түскен осы кiсi көптен-ақ көзге етене таныс-тын. Залалы жоқ. Бұл да жалғыз, ол да жалғыз. Осыбiр жалғыз салт аттының қасына қара iлескенiн ғұмыр бойы қыранның көзi шалған емес. Сол жалғыз кiсiде бiрнеше күннен берi тыным жоқ, құм өлкенi ерсiлi-қарсылы кезiп, бұйығы даланы шар еттi. Бүркiт солбiр оғаш мiнезден секем алып қалған. Көптен берi марғау мүлгiп жатқан момақан өңiрдiң беймағұлым себептерiнен тыныштығы бұзылғандай... Ақтұмсықта əлдеқандай сезiк бар.

	Тек киiктер ғана шұбырып келетiн шiрiген жiптей сүрлеудiң сараңның көз жасындай жылап ағатын кiшкентай шыжым бұлаққа кiлт бұрылар кезеңiнде түу қияннан көрiнiп, “мен мұндалап” дарақ сексеуiл өсiп тұратынды. Бiр түптен ашамайлана тарап, iргелес үй орнындай екi бiрдей көлеңке түсiрер-дi. Сол көлеңкеге iлуде бiр саяқ жылқылар паналайды, əлдеқандай себептермен жалғыз-жарым қалған киiктер шыбындап жатады. Соның ұшар басына таяу сексеуiлдiң майда бұтақтары мен шөптен бытыстырып заманда салынған шаңырақтай қоңырқай ұяда даладағы қыбыр еткен тiршiлiктi қалт жiбермей қалшиып сарыла бағып отырады. Күн мен жел, дауыл мен жауын, ыстық пен суық əбден ақжем етiп мүжiп үгiтiп ұшырып алып кеткен бұтақтар мен шөптердi жаңалар да, жалғыздан-жалғыз тып-тыныш өмiр кешер.

	Ол да жалғыз, бұл да жалғыз. Екi жалғыз бiр-бiрiне үйренiсiп кеткен-дi. Əлiгi адам таяқ тастам жерге таяп келгенше үрiкпейдi, отты көздерiн бiресе алысқа жiберiп, бiресе мойнын сəл ғана бұрып қойып тапжылмастан жолаушының тұлабойын тiнте қарап отыра беретiн.

	Аппақ кiрпiктерi көздерiн жапқан сол үрпек сары кiсi алдыңғы күннен берi бұның ұясының жанынан екi рет суыт жүрiп өттi. Бүркiт содан əлдеқалай мазаланып шырқау көкке көтерiлiп кеткен. Баяу самғап жүрiп жан-жақты түгел барлады. “Қиқ! Қиқ!” Дəл бұрынғыдай өлi тыныштық. Ешкiм жауап қатқан жоқ.

	Баяғыдай марғау мүлгiген тылсым тыныштық. Қыбыр еткен жан болса-шы. Бозторғай екеш бозторғайлар да бұталардың түптерiне сүңгiп-сүңгiп кеткен. Қауiптенер ештеңе де жоқ тəрiздi, дала бұрынғысындай теп-тегiс, самарқау буалдырланып балқып жатыр. Тек өзiне қашаннан таныс ұзын ақ кiрпiктi, толық денелi жалғыз салт атты құйрығы жер иiскемей кезiп жүр. Неге? Басы кеудесiне түскен, кiрпiктерi жабық, иықтары да салбыраңқы. Кешегi, алдыңғы күндегiдей қытымыр да емес, бүгiн басы бос ат ауанымен ғана iлбидi. Бұзау тiс қамшысы салбырап, жер сызады. Сол болбыраған кейпi түу алысқа, бозаң ойпаңның арғы жағына нүкте болып жоғалып кеттi.

	Ақауыз ана-бүркiт қауiп-қатердiң жоқтығына анық көз жеткiзген соң қиғаштай төңкерiлiп қос тақырға қарай маңды.

	* * *

	– Уа...а..., опасыз ажал! Жеттiң бе, ақыры?! Таптың ба?! Лағып адасып кетерсiң деп жүр едiм. Кездескен жерiмiз осы болды ма, сұм ажал?! Қолыңнан келгенiңдi iстеп бақ, құдай! Бақ! Iстеп бақ деймiн! Аяма! Аяушы болма!

	Көзi қанталап кеткен ақ кiрпiк, толық сары шал еңкейiп келiп салып-салып қалғанда топыраққа бойлай енген қолының қыры от басының шаңын бұрқ-бұрқ еткiздi. Жалаң аяқ, жалаң бас, ақ дамбалының қолдан ызған жуан бауы салбырай сүйретiлiп жатыр, терсiңдi ақ көйлегiнiң жеңi түрiлiп, бiлегi ашық қалған.

	Бес-алты күннен берi шалының тəбетiнен секем алып қорқып жүрген сүйегi ыттиған тарамыс қара кемпiр шегiн-шектеп арқасын керегеге тақап қатты үркектеп бүрiсе түстi. Өң жоқ, түс жоқ балықкөзденiп бозара дəрменсiз қарайды. Шал бұрылып кемпiрiне шаншылды.

	– Таласын! Талап алсын ындыны кепкен сорлыларың. Бердi құдай! Жарылқады! Тiлектерiң болды деп анау мырық ұлдарыңнан шүйiншi сұра! Құзғындай шуласып жетсiн түге! Таласын мына адыра қалған малды! Сенiң де тiлегiң болды, көртiлек ит! Доббас жетесiз келiндерiңнiң иегiнiң астында жүрерсiң əлi құрдай жорғалап. Жүрерсiң... Отымен кiрiп, күлiмен шығарсың-ақ. Уо...о... Ендi саған дəурен қайда? Қайда деймiн дəурен? Мiнекей! Мə! Бiткен жерiм осы де! – Қаны бетiне шауып қып-қызыл боп талаурап кеттi. Тұлабойы қалшылдап бiразға дейiн булығып қалды. – Құзғындай қылқылдаған көртiлек немелерiңдi бар ғой, көзiм иек қағарда көрсiн. Онда да көргiм келе қойса! Көргiм келсе де... Сөйдеп айт! Ақтар ана кебежеңдi! Адам көрмегендей сiлейiп неғып отырсың?! Құтыларсың-ақ əлi, ақырзаман ойбай шалдан! Уо...о... Сұрама! Болды тiлегiң! Шие бөрiнiң көтiндей шулап, көттерi күлге көмiлген иттердiң ортасына барып мəре-сəре боларсың əлi! Қарық қылар. Сөйтедi олар! Сөйтедi! Əтте... ең, көрер ме едiм сол күнiңдi! Болды! Айтатыны жоқ, тiлегiң болды! Мұндай тiлегi қабыл жан болармысың. Iшiңе түкiре бер. Перi шалған адамдай неғып отыр мынау омалып! Ақтар деймiн саған! Кебiнiмдi киейiн. Бол!

	Көзi алақ-жұлақ еткен тарамыс кемпiр тiзесi қалтырап орнынан сүйретiле тұрып, көптен берi қол тимеген кебеженiң үстiндегi бес-алты көрпенi тез-ақ аударып тастады. Еңкейiп шашының ұшына байлаулы кiлтпен ашып, iшiндегi барын құшақтап-құшақтап алып келiп ортаға үйген.

	Шал жұлқынып отыр.

	– Ананы таста! Мынаны таста! Бөрiктi деймiн, жетесiз!

	Бөрiктi!

	Аһылап-уһiлеп жүрiп тойға баратындай жаңаланып киiнiп алды да, елең-алаңнан тұрып ерттеп қойған атына беттедi. Босағадан аттай бере мойнын бұрып саңырау адаммен сөйлесiп тұрғандай күшене айқайлаған.

	– Малға кеттiм!

	Сiлейiп тұрған кемпiрi одан да əрi ушықтырып алармын деп тiл де қатпады. Бас сұғар өзге жерi де жоқ, ендi малға бармағанда қайда барсын. Соңынан барлай қарап тұрып едi, аяқ алысы ширақ көрiндi. Шалы атына мiнiп, төбеден əрi құлап көзден таса болғанша сiлейген самсоз күйде тұрды да қойды.

	...Ел-жұрттан жырыла ала-бөле ышқына қашқан екi пенденiң қиян шет сексеуiлдiң қалың жықпылының желке тұсындағы ақшағыл құм етегiндегi бесқанат жұпыны қараша үйiне əлдеқашаннан соқпаған дүрбелең аяқ астынан күтпеген жерден келген-дi. Көптен берi құлақ тыныш, көңiл марқа болатын, жалғызiлiктi көндiккен тiршiлiкпен күн кешiп жатқан. Кейуана бұл iстiң ақыры немен тынарын ойлағанда үркектей тосырқап қалып едi. Түу əнебiр жалаң аяқ əркiмнiң босағасында жетiм жүрген жерiнен қолтығына алған, сонан берi өгiздей өрге сүйреп келе жатқан, жақсы болсын, жаман болсын етiменен ерiсiп, қаныменен қарысқан шалынан айырылғандағы күйi не болмақ? Бұның қадiрiн ендiгi жерде кiм бiлмек? Олай-бұлай бола кетсе, шешек шыққан адамдай меңiреу жалғыздықтан да құтылар, немерелерiн сүйiп ернiм, келiнiн жұмсап жүрегiм жылыр деп дəме етсе де арғы жағынан күмəн анталайды. Ел көрмей, жұртқа араласпай саяқ үй, жалғыз шаңырақ атанып, тасбауыр болып кеттi ме кiм бiлсiн. Делiқұл үркек ой қаумалайды кеп. Шал əлдеқандай болып, қыруар малдан айырылғандағы күнi тағы не болмақ? Бауыры суып кеткен балаға сене ала ма? Құланбайды Құланбай дегiзген, етегi елпi, жеңi желпi Қатираны адам қатарына қосып, əлiбұлыққа жеткiзген осы қара емес пе? Қыруар малға кiм ие болмақ? Бұдан былай тiстегеннiң аузында, шымшығанның тырнағында кете бередi да... Соны ойлағанда иықтары селкiлдеп құрғақ кемсеңдеп қоя бердi... Малға да бауыр басып қалыпты.

	Көзi қанталап тiстенген ашулы шал былай шыға бере:

	– Жо...оқ! Өлмеспiн! Өлмей-ақ бағармын! – деп жалғыздан-жалғыз айқай сап тақымын қысып-қысып жiберiп, сүрiске мықты жуан сiңiр шомбал ақбақай торыға қамшыны салып-салып жiбердi. Тың ат бұйқыт қимылдан үркiп, ытырынып жүйтки жөнелдi. Құланбай тiзгiн тартқан жоқ. Қайта аттың одан бетер дiрдектеп ышқына түскенiн қалады. Тiсiн қашыр-құшыр қайрап, қамшының сабын сығымдады. Күшiн байқамаққа екi қолының саусақтарын ашып-жұмды. Ырқына əзiр көнiп-ақ тұр. Қуат бар! Бар екен қуат!

	Есiтсе құлақ сарсылады. Өзi құралыптас, тiптi өзiнен де жас адамдардың көбi қазiр осы залымнан кетiп жатыр, алғаш құлаққа тигенде бiр, əсiресе, ақ шөлмек болып қурап, саудырап қу сүйегi қалған ұсқындарын көргенде “құдай-ай, бетiн арман қыла көр” деп iштей түшiркене шошынып, аза бойы қаза тұратын. Ендiгi кезектiң өзiне келгенiне күмəнсiз анық көзi жеткенде, ұйқысы бұзылып, тұлабойы қалтырап қатты шошынды. Шошынды да шыбын жанын қоярға жер таппай жанықты.

	Анадан туғалы осы жасқа жеткенше өтпелi-кетпелi тұмау-сұмау болмаса, “қыңқ” деп ауырып төсек тартып көрмеген екен. Мына пəленiң қайдан, қалай жабысқанына таң. Таң болғанмен ендi шара жоқ, ешқандай да шара жоқ. Əу баста шынашақтай бiр түйiн жұтқыншақта əрi-берi жүгiрiп жүргендей сезiлген, жон арқасы бүрiсетiн болған. Əлдеқандай бiрдеңе болар деп мəн берген жоқ-тұғын. Сəл кейiн қою тамақ қинала өтетiн болды. Сол кезде барып қатты шошына шынттап қауiп алған. Кеше кешкiлiк тағам түгiлi су да өткiзе алмады. Суытылған бiр кесе шайды жұтуға екi рет əрекеттенiп, екi рет қайта тастады. Сонан-ақ аза бойы қаза тұрған. Бiр күннiң iшiнде таңдайы жұтынуға да келмей құрғап қалды. Есiтiп жүрген жайларды сарапқа салып есептеп бақса екi ай, төрт ай, тəңiрi жарылқағанда алты айлық қана ғұмыр қалған екен. Соның қайсысы? Бұл науқас онан əрiге жiбермейдi. Əзiрге мына күш, мына қуат селтитiп жүр, ертең бұл қайтқан соң көзiң жəудiреп саржамбас болып төсек тартып, сонан жауырының жерге тигенше өлiм мен өмiрдiң арасындағы бейшараның қор күнiн кешпекшi. Сол азарын айтсайшы. Сұм ажал өзiнiң қанды шеңгелiне мықтап алған соң күн сайын сығымдап, сөлiңдi сорып қурата бермек. Ендi iлгерi жол жоқ, титiмдей үмiт жоқ. Тек ажалмен ғана беттесуге тиiссiң. Бұл науқастан сауықты деген адамды естiсе құлағы керең болсын. Бiттi. Бүгiн болмаса, ертең бiтедi. Жетпiс жылғы арпалыс, қуаныш, сүйiнiш, бейнет, кек, үмiт – бəрi де сарқылды деген сөз. Ендi сол сарқындыны өз қолымен өлермендене ұрттап, мейiрдi соңғы рет бiр қандырмақ. Өз қолымен жинаған малын қимайды, соңғы рет қарап келмекшi, асықпай түгендей көрiп, көзiмен iшiп-жеп, бiржола қоштасып қайтпақшы. Онан басқа не қызығы бар, қандай қимасы бар едi бұл антұрған жалғанда?

	Жаман қатынға айбат шеккен құр айғайы болмаса, сұмдықты iштей мойындаған. Мойындамасқа да шарасы жоқтын. Аңшының ұры қақпанындай аяқ астынан ойламаған жерден қапқанына көне алмай асаусығанмен титiмдей де амал жоқ, шара таусылған. Талайлар көнген. Ойлап қараса, сұрқия ажал кiм-кiмдi де көндiрген.

	Былай шыға бере, өзiмен-өзi жалғыз қалған соң сабасына түсiп, сап-сап басыла бастаған. Ендi бойға бiрте-бiрте сiңген удай ащы запыран əлек-шəлегiн шығарып, iштей мүжiп жеп, шарасын қалдырмай дiңкелетiп бара жатқан едi.

	Ендi мүлгiп отырған күйiнде ес бiлгелi кешкен жайлары соншалықты ыстық бабымен көз алдына кимелей бердi, ышқынған ұшқыр көңiлге иiрiле бердi.

	Оу бастан арпалыспен басталып, сонысынан бiр танбай екi жаққа кезек ауған теңдей аунақшып келе жатқан ғұмыр екен...

	* * *

	Тоғанас қария таң қараңғысынан тұрды. Түртiнектей пышылдап киiнiп жүргенде кемпiрi де басын көтерген. “Соншама ертелеткенi несi. Аяқ жолын көретiн жарық түскен соң-ақ шықса да үлгiредi ғой” деп iштей ойлады. Орнынан көтерiлiп, бетi-қолын жуатын құманына су толтырып алып келiп, алақанымен аузын көлегейлеп есiнеп қойды.

	– Самауыр қояйын ба?

	Шал таңдайын қақты. Бiлегiн түрiнiп жiберiп еңкейiп отырып салқын суға жуынып алды.

	Далаға шығып, қараңғылыққа көзiн үйретiп, жан-жағын барлады: отар бырт-бырт күйiс қайырып жапырылып жатыр, бiр де бiрi орнынан тұрмаған. Əлi ерте екенi ерте. Майлыаяқ сүйретiле көтерiлiп, керiлiп аяғына сүйкендi. Құтжол да отардың арғы жағынан келiп, құйрығын бұлғаңдатып қойды. Үркер семген. Ыстық мерзiмнiң түнiнде самаладай бадынаған жұлдыздар бiрте-бiрте көмескi тарта бастапты. Аттарға беттей берiп: “Бəрекелде... Күн бүгiн де жанғалы тұр. Талтүстiң аптабында қалмай Тасшегенге жетiп құласам. Шайланып алып, күндi арқаға салып жүрiп кетсек, кешқұрым Қосбұлақтың да төбесiн көрмес пе екенбiз” деп нобайлап қойды.

	Мiнiс аты Кертөбелдi орнынан тұрғызып, үстiне жабысқан құмды алақанымен сипалап түсiрдi. Үй жанына жетектеп келiп, жайлы етiп ерттедi. Ердiң артына кешкiлiк дайындап буып қойған жорғаның əбзелдерiн бөктердi.

	Үйге қайта кiрiп, ағаш тегенеге құйып ұсынған шұбатты түрегелiп тұрып жұтты. Сап-салқын, саумал да емес, ақырып ашымапты да, бабында екен, шөлiркеп тұрған таңдайы жiбiп мейiрленiп əрi тоғайып қалды. Ақ қылау араласа бастаған шолақ жирен мұртын етектей орамалмен сүртiп, кемпiрiне арнайы бұрылмай-ақ отардың жайылымын тапсырды.

	– Қобының батыс жағын ала қоңырлықты бетке алып, Бəйдiлданың бытқылына бойлатпай қайырғайсың. Сол жақ тың. Екi-үш күнiне жетедi. Менде де не тағат болар дейсiң. Тек бас босаса қайту ғой. Əйтеуiр, Алла абырой бергей де...

	Кемпiрi бүктеулi қоржын ұсынды.

	– Бөктерлiгiңе iле кетсейшi. Қант, шай аларсың. Барын осы ретте салады ғой. Үндi шайдан озаттарға үлес беретiнi де болатын-ды. Кездеменiң де тəуiрi болса... Өзiң бiлесiң... Əлдеқандай Айсары жанға жарайтын қызығарлық зат берiп жатса дегенiм да.

	Тоғанас көзiнiң қырын салып, қоржынды бiрден мақұл деп ала салмай, тыңдамай итере тастаудың да ретiн таба алмай кiдiрiстеп қалды. Зiп-зiлдей қомақты ақшаны да орамалдың түйiнiн жазбастан сандықтан алған күйi ұсынып едi, жақтырған жоқ.

	– Менi бiр базарлап бара жатыр дейсiң бе. Қант, шайыңа жететiнiн бер де қой. Лəпкiден өзiң көрiп аламасаң, матаңды танымаймын. Дүйiм жұрттың көзiнше бақалшыға ұқсап ақ тер, көк тер арқаланып жүрсем сол...

	Автодүкеннен де таңдаған затты алу оңай шаруа емес, алдымен тапсырып, содан кейiн көзiң төрт болып күтесiң, əкелiп бергеннiң өзiнде де əбден сəлеттеп болады.

	Соны бiр ойлап қойса да, жол жүргелi тұрған шалының бетiнен алған жоқ. Үнсiз келiскен күйi буулы түйiншектi шештi де үстiнен оншақты қағаз алып бердi. Шалы бетiне де қарамастан “шай берiп жатса көрермiз” деп белiнен бiр бүктеген күйi жан қалтасына сұға салды.

	“Уа, жол оңғарыла көр да” деп ырым етiп, табалдырықты оң аяғымен аттады.

	Жайменен басып қара жорғаның жанына барды. Ат манадан-ақ үй жақтағы қимылды аңғарып, осы бетке жалтақ-жұлтақ қарап елiрiп тұрған. Иесi жақындағанда тыпыршып оқыранып қойды. Қасына келiп, сағақтығын уатып, тұлабойын сипалап өттi де, сауырын қаққылап, шылбырын шештi. Жорға аттың тiзгiнiн қысқалау тартып, жетекке алып, ат маңдайын Тасшегенге бұрды. Ерге нығарлана жайғасып отырып жатып, осы ретте арнайы шығып келе жатқан қара жорғаның жолын бере көр деп, iштей тағы бiр тiлек тiлеген.

	Иелерi салт атпен дара шыққан соң “тақымымыз бiр жазылатын болды-ау” деп елiксе керек, Майлыаяқ пен Құтжол шағылға дейiн ерiп келiп едi, сол жерде жүгендi тартып, екеуiне де зекiрiп, отырғызып тастады. Екi ит иесiнiң неге тастап бара жатқанына түсiнбей, анадай жерде отар мен шалға кезек қарап шоңқиып отырды-отырды да, кейiннен өздерiн шақырған дауысты есiткен соң амалдың жоқтығынан үйге қарай селқос бұрылды.

	Шал жаман ырымға балап, əдейi сыртына бұрылып қараған жоқ. Иттердiң иесiнiң ұлықсаты болмай ере алмай қалып қойғанын жауырынымен-ақ сездi.

	Қасында кiшкентай ғана жаппасы бар жалғыз қараша үй, сол қараша үйдегi жалғыз кемпiр бұйрат құмның ортасында жабау күйде қала барды. Соны ойлағанда жүрегi шымырлап, тұлабойы босап қоя берген. Онысын дереу жасықтыққа балап, “Тəуекел. Тəуекел де ендi” деп қайта ширады.

	Əрқашандағы асықпайтын да аптықпайтын мiнезiне басып аяңмен ғана жүрiп отырды. Өз шыдамына кəмiл: тек қана аттарды болдыртып алармын деп ойлаған.

	Шегендi құмның көңiнен əрi құлай бергенде күн қып-қызыл болып шатынап шықты. “Ертең бəйгi басталар күнi осы мiнезiне бақпаса игi-дi, – деп бiр қауiп түйiп қойған. – Бүгiнгiсi ешнəрсе емес”. Көңнiң арғы етегiндегi сортаңды төтелей кешiп келе жатқанда жер шамасын тағы бiр болжады. Өз есебiне бақса, Тасшегенге күндi қыздырып барып жетер, қалайда аттарды болдыртуға болмайды.

	Түнiмен байлауда тұрған ашөзек жануарлар шалып оттап келедi. Жүгендi бостау тастаған, “отын ала жүрсiн” деп қара жорғаның шылбырын да ұзындау жiберген. Жүрiстен де қалмай, отын да ұмытпай шашақтанып əбден төгiлiп пiскен еркектi қомағайлана орып түседi.

	Жолай өрiстiң реңiне көз салды. Өрiс дейлiлеу көрiнедi. Əзiр көз тоятын кейпi бар. Анау – қасқа шағылдың арғы етегiндегi Байқабыл қыстауы. Шөбiнiң бiразын түсiрiп тастаған болуы керек, қомақтылау қараяды. Онан қозыкөш жер Раттың қыстауы, екi қыраттың кең аңғарында отырар, əрi ықтасын, əрi отықты. Екеуi де бұған тетелес iнi болып келедi. Байқабыл болмаса, Рат өскен-өнген жан. Балалары үйiрiлiп маңында жүр. Аса белi бүгiлiп бейнет көрген жоқ.

	Тəуiрi, қыстау маңына тiс тимеген екен. Осының бəрi – Сабалақтың еңбегi. Байғұс тiзесi сорайып ат үстiнен түспейдi. Бiр-жар үйiр саяқ жүрсе жүрген шығар. Ат тұяғының iзi мен əлi қурай қоймаған тезек көзге əредiк-əредiк шалынады. Əнебiр үрпек төбенiң арғы етегiнде бұлақ бар. Кен iздеушiлер ме, мұнай iздеушiлер ме əр жердi шұқылап жүрiп бұлақтың көзiн тауып кеттi. Сол бастау бас еркiмен жүрген малға оң болып қалды: бұрынғыдай кiсi қолына қарап құдық басына қаңтарылмайды, аяқтары созылып еркiн жайылады. Мынау – соны төңiректеген малдың сорабы.

	Қазiр қаракүрең тартып күйленген дейлi киiктер де елдiң сиректеу жағын қолайлайды. Тұяқ iздерiнен аңғарып келедi, шұбырынып келiп осы оңаша бұлақтан сусындап кетедi екен. Күн қыздыра берген соң үлкен ақ орамалды қалтасынан алып, желбегей жамылып, сыртынан қалпағын бастырып кидi.

	Еркiн қапталдасып, бейқам шалып оттап келе жатқан қара жорғаға əрi сынай, əрi сүйсiне көз тастап, емiс-емiс үмiттi ойға берiлдi. Жорға туралы ойға берiлуi сол-ақ екен, iшi жылып қоя бердi. Қашанда қолда туған төлдiң қай-қайсысы да иесiне ыстық, соның iшiнде осы жорғаның орны өзi үшiн тiптi бөлек-тiн. Қалыбында жоқ адам “қара жорға пəлендей, түгендей” деп мақтаншылығы ұстап сырт адамына күпсiнген емес, iштей ғана тояттап, үмiттенiп те жүретiн. Бiрақ, жұрт сүрiсте анық-қанық көздерi жетпесе де бұл шалдың қара жорғаны көзден таса етпейтiн мiнезiнен-ақ оның құнын жорамалдай беретiн. Əркiмде ерекше сүйкiмдi бiр мал болады. Қара жорға бұның көңiлiн делбейтiн маңдайындағы сол ерекше малы едi. Қызылдағы атақты ершiге арнайы салауаттап, iрi қараның құнына тек қара жорғаның өзiне арнап əбзел дайындатқан. Өмiлдiрiк, жүген, қос тартпа, шiдер, тұсауына дейiн мыс шегелеген қайыс. Зергер тоғаларын да қолдан соққан. Көксауыр ер күмiс шегеден едəуiр ауыр тартқан, əйтсе де берекет тапқырдың iсi сондай жайлы, аттың арқасын алмайды. Ақ киiзден арнайы жұқалап бастырған тоқымдардың шаңырақ мүйiз өрнегi бiрiнен-бiрi өтедi.

	Күзеу тамамдалып, бағлан қозы əбден былқып пiсiп, енелерiнен ажыратылып қол едəуiр босаған кезде құм жайлаған шопандар арасы тойға бөгедi. Бұдан былай əрқайсысы өз қыстауларына тарап, ағайын арасы қашықтай түсетiндiктен жұрттың кезекке таласып жатқандары. Сондайда арнайы жiберген адам арқылы хабар жетер. “Төкең бiздiң осы тойымызда болсын”. Барлық салтанатымен қара жорғаға мiнiп, аспай-саспай барып қайтар. Сабы мыс сақиналы қызыл тобылғы оналты өрме шашақты қамшысын бос тастап жiберiп ауанымен ғана жүрмекшi. Анда-санда, оңаша шыға бере, онда да көкiректегi желiктiң сарқыншағын басу үшiн қара жорғаның басын жiберiп алар, жарықтықтың үстiнен су төгiлмейдi-ау, төгiлмейдi. Масаттанып жаны жай тауып, тұлабойы сергидi. Қиялына қанат бiтiп, көңiлi тасып, мамыражай маужырап рақатқа бөленер. Көрген желiкпе жұрт “жорғаны бəйгеге қоспай бағын байладың” деп жатар да жабысар. Ондай желдiрмеге қозатын Тоғанас жоқ. “Əй, қайтесiңдер жаман шалды əурелеп. Бiздегi желiк əлдеқашан басылған” деп, күлiмсiрейдi де қоя салады.

	Құлын кезiнде көзi түскен. Енесi месқарын ақбақай торының əудем жерлiк қана жорғасы бар-тын, одан əрi берекесiн алып дiкектеп кетедi. Онан жорға тұқым өнер-ау деп дəметiп жүрген бұл жоқ-тын. Нөсер жаңбыр жауатын бiр күнi алдына салып қуа жөнелгенде көзi шалып қалды: тоқсанмен қарбалас Ақиiрiмде туатын моншақтай ғана қара құлын шетке шығып алып құлдыраңдап тайпалтып барады. Үйiрдi əдейi кiдiрткен жоқ, қуды да отырды, қара құлын жорғасын бұзбады. Көзi жайнап, көргенiне сене алмай жүрегi жарылардай қуанды. Үйге аптығып ентiгiн баса алмай күлiмсiреп тасып оралды. “Кемпiр, анау қара құлынға оң көзiңдi қатты сал. Енесiн қақтаушы болма. Шет байла. Жылқының аяқ астына түсiп, майып болып жүрмесiн”. Қыс болса месқарын торыны қолына алды, мəпелеп ерекше күттi. Қара құлын енесiн арда емiп жұлындай болып еркiн өстi. Жастайынан шалдың қолына əбден үйрендi. Кейде өрiске тек қара құлынды көрiп кету үшiн ғана келетiн.

	Жабығулы жанға тəңiрiнiң өзi арнайы жiберген сыйы деп ұқты, азды-кем ғұмыры қалған шығар, сол кезеңде жаны серги жүрсiн деген болар, деп iштей болжамдады, жорғаны солай пайымдап қастерледi де. “Атымды шығарайын, жұрттан асып дəрежемдi өсiрейiн” деп көлiк сабылтып арнайы iздеген емес, ат пен атан берiп сатып та алған жоқ, қуаныштың, көңiл медеуiнiң өзi ойламаған жерден момақан шалды iздеп келдi.

	Бүкiл малы бiр төбе, қара жорғасы бiр төбе. Екi тiршiлiк бiр-бiрiне бауыр басардай-ақ басқан.

	Көзiқарақты малшы “Жорғаңды сүрiске сал. Қызығын көрелiк. Құдай бiледiсi жоқ. Бəйгенi алып тұрсың” деп желiктiрердей-ақ талай желiктiрдi. Оған да алып-ұшпады: туғалы ешкiммен бəсекелесiп көрген емес, ондай мiнез ендiгi жерде қайдан бiтсiн, көз тиiп жорғамнан айырылып қаламын ба деп қорғаштап, iштей қауiп етедi. Ал, əлдеқалай жорғадан айырылып қалғандай болса, тап қазiргi тоқмейiл күнi не боларын өзi де бiлмейдi. Жорға бейнет пен қайғының ортасында тiршiлiк етiп келе жатқан өмiрiне түскен жарық сəуле тəрiздi бұл үшiн.

	Əнебiр кезде қылаң торы жорға дөненi болған. Көзге iлкi түсiп, ауыл арасында сөзге ендi ғана iлiккен. Немере iнiсi Ырзағалидың əскерден келiп, əлi үйленбей, желiгi де басылмай басасау бұлаң жүрген кезi. “Ошақтыдағы қыз ұзататын тойға барып қайтайын, көке, қылаң торының терiн бiр күнге қи”, деп отырып алды. Iнiсiнiң ұшқалақ мiнезi өзiне кəмiл, қайтерiн бiлмей қипалақтап қатты абыржыды. Бермесе қымс етсе өкпесi қара қазандай болып шыға келетiн ағайыннан айырылады, берейiн десе мал қадiрiн бiлмейтiн неме дуға түскен соң бабына қарай ма, өкпесiне теуiп зорықтырады. Оның үстiне, ащы суға құмарлығы тағы бар. Астындағы атын бердi – алмады, теңбiл айғырды ұстап берейiн дедi – бас тартты. Қыз көзiне түсуден басқа дейi жоқ желiктi немеге тек осы жас жорға керек екен. Жұрт мақтауын келiстiрiп, көңiлiн тек қылаң торыға ғана шөгерiп қойған болып шықты. Адам көңiлi бiр атым насыбайдан, “тайының бiр күндiк терiн қимады” деп, желiктi жiгiт байыбына бармай-ақ ағайынға жаяйын деп отыр. Оның ар жағындағы ағайынның өкпесi дап-дайын. Қинала-қинала дөнендi ұстап берген. Бəрiн алдын-ала бiлгендей-ақ ауылдан былай шығарып алып, терi алынбағанын, суытылмағанын, жас неме дүбiрге түскен соң аласұратыны сөзсiз, додаға түсе бермей, басын тарта отырып абай болу керектiгiн қайта-қайта тапсырып едi. “Ойбай, көке, менi бiр ат мiнбей жүр дейсiң бе?! Құп! Бəрi болады. Айтқаныңызды екi етпеймiн” деп, жылмаңдап тез келiсе кеткенiнен тағы бiр кiпi алған.

	Екi күннен кейiн дөненнiң етiн түйеге артып əкелiп тұр. Басы салбырап, бұның бетiне тура қарай алмай, бiрдеңе деп мiңгiр-мiңгiр етедi.

	Болар iс болды. Не айтпақшы екенiне құлақ асқысы да келген жоқ. “Мал ашуы – жан ашуы”. Қаны мұндай қараймас. “Кет! Құры! Екiншi көзiме көрiнбейтiн бол!” – деп түтеген күйi қамшы сабымен есiктi нұсқады. Сол оқиғадан соң қатты шөгiп қалған едi, кеудесiн өкiнiш тырналап, ұзақ уақыт еңсесiн көтере алмай мойып жүрген-дi. Малдың да малы бар. Əйтеуiр, сырты түктiнiң бəрi ат емес. Жақсы ат – ер қанаты екенiн бұл жұрт қашан түсiнедi, қашан ғана малға малша емес, ол да тəңiрiнiң тiлсiз құлы ретiнде адамдық аянышпен қарайтын болады? Жануардың жазығы жанының қиналғанын айта алмағандығы ма? Ол айта алмаса, бұл екi аяқты немеде көз бар емес пе, жан мен көңiл, түсiнiк бар емес пе?

	Мəн-жайын кейiн балалардан есiттi. Желiктi неме араққа тойып алып, дөненнiң өкпесiне тепкiлеп екi күн бойы үстiнен түспеген: мүшеге де араласқан, сүрiске де қатысқан, көкпарға да салған. Обалдағы-ай! Малдың обалы жiбермегiр неме-ай!

	Тексiз малдың мерт болғандығын есiттiрмейдi. Ол да бiр ет. Əмзе қожа арнайы алдын-ала келiп естiрткен. Тексiз малға жұрт қайыр айтпайды, ауыл ақсақалдары жиналып келiп, жорға дөненге қайыр айтқан. Бағы ашылмай қыршын кеткен қылаң торыны ойласа болды, осы күнге дейiн iшi уылжып сала бередi. Бiр ұрттам сорпасын iшуге бата алған жоқ, терi үстiнен жұртқа таратқызды.

	Төгiлiп тұрған нағыз бипаз жорға-тұғын. Амал нешiк, қаншабiр жаныңа балағанмен, мал түгiлi адаммен де бiрге өлмек жоқ. Көрер қызығын көре алмай, мың да бiр гүлi ашылмастан, жануардың өз бабымен көсiлiп, бəйгеге де түсе алмай қыршын кеткенiне əлiге дейiн қатты өкiнедi.

	Бұл да бiр сағынтып жетер думан. Тойдың болғанынан боладысы қызық. Алдымен “пəленбай жерде пəленбай күнi малшылардың аудандық слетi болады” деген күмпiлдеген жаңғырық шаруаларын күйттеп бұйығы жатқан момақан даланы дүр-дүр сiлкiндiрiп өтедi. Əр шаруашылықтан пəленбай адам шақырылады, пəленбай үй тiгiледi екен, соған совхоз басшылары тəуiр деп пəленшекеңдердiң үйiн саусақпен санап тұрып атапты-мыс. Содан-ақ жұртта дегбiр қалмады.

	Бəйгесiз той той ма! Малшы қауым ең алдымен аяқ жетер жердегi бəйгеге қатысар-ау деген аттарды ойша сарапқа салар. Осы төңiректе алыпқашты ду-ду əңгiме күмпидi. Ана совхоздың анабiр аты, мына совхоздың мынабiр аты... Бiрақ, айтты не, айтпады не көмбеге келгенде бақ бiледi. Сол хабар тарағаннан бастап-ақ қыс бойы мал соңында, одан берi төл алу, малды қоңдандыру, қырқым, қозы айыру деп сабылып жүрген қауым кəдiмгiдей күмп-күмп желiгер келiп. Бары жалма-жан атын баптайды, жоғы иыққа iлiнбей су жаңа күйiнде сандықтың түбiнде базданып жатқан киiмдерiн шығарып, ық жаққа қарай сiлкiлейдi. Əркiм барымен тойға дайындалады, жылына бiр соғатын дүрмекте қызық көрiп сергiп қалғысы-ақ келедi.

	Өткен жылы аудан қыстан титықтап шықты. Көрсеткiштердiң қай-қайсысы да төмен болған соң той өткiзiлмей қалды. Малшылар дəмеленбеген де. Биыл той болатындығы бiр ай бұрын хабарланды. Жұрт жалма-жан жамыраса қарекетке кiрiскен. Тағы бiр күнi: “Космонавт қатысады екен” деген хабар дүңк ете қалды да, той тағы бiр апта кейiнге ысырылды. Қыр жайлаған қауым онан жаман желiгiп ынтыға түстi. Содан кейiн “жерлесiмiз СССР Халық артисi Гүлфариза келемiн деп Алматыдан арнайы хабарлапты” деген хабар тағы жаңғырықты. Соның бəрi тоғысып, жұрттың ынтасын бұрынғыдан да аулады. Қазiр қала жақтан не совхоз орталығынан бiреу көрiнсе болды, амандық-саулықтан кейiн алдымен бажайлап сұрайтыны – той хабары.

	Алғашқы сыбыс құлаққа тигеннен-ақ “Əп, пiрiм! Талапты оңғара көр” деп өрiсте бос жүрген қара жорғаға ноқта салған едi. “Əй, нар тəуекел! Жастықтың соңы, кəрiлiктiң алды демекшi, мен де бағымды сынап көрейiн, қызығыңды жұрт та көрсiн, жарықтығым. Қашанғы кəрi шалдың тақымында қаласың. Əлдеқалай тұяқ сүрiнбесе, халық сүйсiнiп, мерейiң де өссiн. Бағыңды байлап бұқпалай бермейiн” деп өзiн-өзi қайрап, желiк бiтiп, талапқа мiнген-дi. Үйдiң қасынан жорғаға арнап бастырма көлеңке жасады, əлдеқандай болар деп, сақтап жүрген бiр қап сұлысын шығарды. Қойдан келу бойына Үржамалға сенбегендей үйге соқпастан соған бұрылады, жемiн берiп, үстi-басын сипалап айналшықтап қасында көп жүретiн болды. Онсыз да сергек ұйқы сиредi, ыстық күндегi бейнетi еселене түстi. Үйге келген соң қашан су берiлiп, жемге қойылғанын кемпiрiнен тағы бiр түгендеп алмақшы. Түнемелiк кең тұсап жiберiп, отықтырып алады. Ертеңгiсiн көлеңкеге қайта байлайды. Қара жорға биыл беске шығып тұр. Бұл – жылқының сiңiрi жуандап, əбден толысқан дейлi шағы. Бар қасиетiн сарқып танытар дер кезi – осы. “Жануар, не болғанда таланын бiр сынап көрсiн де” деп бейқам шалып оттап келе жатқан жорғаға көзiнiң қиығын баяу ғана салып өттi.

	Аспанда шөкiмдей бұлт жоқ, дала былқып тұр. Айналаны iркiлдеген сағым мұхиты көмген: көз алдына күмпiген көкшулан сулы көгiлжiм көл елестейдi, сонау-сонау алыста қарайған сексеуiлдер мен дүзгендердiң түбiрлерi жерге тимей аспанға iлiнiп қалған, басқа қарайғанның барлығы тегiс iрiп, буалдырлана ыбылжиды, көгiлжiм мұнарға шомылып дiр-дiр қозғалады.

	Түс қыза аттар да тояттаған болар, жерден бастарын тартты. Ауық-ауық пысқырынып қойып, құйрық-тарымен шыбын-шiркейдi үркiтiп тастап соғып келедi. “Шөлiркейiн дедi, – деп түйiп қойды. – Сабалақ ағаларыңа бiр жетсеңдер бəрi де болады əлi. Азғантай сабыр”. Өзiнiң де таңдайы кептi. Ойпырмо...ой, ой дегенiң таусылсайшы бұл. Əсiресе, осындай жалғыздан-жалғыз шыққанда оңаша қалған соң анталай қаумалап тұтаса басады дейсiң бiр. Бiрiнен кейiн бiрi түйдектеле келiп, түу алысқа ұзата бередi, ұзата бередi. Пəленбай жыл, пəленбай уақыттан берi талай аңызаққа қақталып та, талай суықта бүрiсiп жүрiп те ешуақыт ойдан арылған емес-тi. Шегi де, шетi де жоқ көл-көсiр тұңғиық мұхит тəрiздi. Тiрi адам солай етедi. Ойлай бередi, ойлай бередi. Қазiр де мынабiр жорғаның таланы қалай болар екен деген күдiк аралас үмiттен өзге алаңы жоқ көңiлi əлдебiр ойдың иiрiмiне ерiксiз жетелеп баяу ғана малти берген. Мынау буалдырланған ауа ой теңiзi де, мынау дүңк-дүңк басып келе жатқан жер сол шыңырау теңiздiң, əлде, тiптi, мұхиттың түбi болар. Кешiп жүре берер, жүре берер. Таусылса, өзi – мына бақыр басты пенде – таусылар, ой таусылмас, жер де, кеңiстiк те таусылмас...

	Тап бүгiнге дейiн айнымас екi жан серiгi бар: дала мен оңаша ой. Осы екеуiнiң бiрiнен айырылса, Тоғанас шынымен жетiм қалар-ды. Қаншама жылдар бойына далаға тым бауыр басып кеткен екен. Кiмге жосықсыз шашырап жатсын. Оны өзi iштей бiледi. Бiлiп бұйығы түйедi де қояды.

	Ендi əлдеқайдан қызы Айсарының, одан қала бердi кемпiрiнiң болашақ қамы келiп қаумалады...

	Тасшегеннiң сыртындағы қызыл нардың өркешiндей жалаңаш құм жал белең бердi. Алғаш ол да көгiлдiр сағымның үстiне iлiнiп, қалт-құлт бұлдырап тұрып, жақындаған соң жерге түсiп бiрте-бiрте қуыс-қолатына дейiн алақанындағыдай айқындала бастады.

	Тiлi салақтап тұтамдай көлеңкеге тығылып жатқан қарала төбеттiң жолаушыларға үрген ерiншектеу дауысын есiткен болар, Сабалақтың өзi мойны сорайып үйден жалаң аяқ, жалаң бас үрпиiп шыға келдi. Үстiнде əйелi айбақ-сайбақ көктеп берген ақ майка, үйлiк жеңiл ала шалбарын тiзесiне дейiн түрiп тастаған. Апайтөстенiп бұған сəл ежiрейе қарады да таныды. “Аяқты керегеге асып тастап, домбыра шертiп жатқан боларсың-ау, сабаз” деп ойлады Тоғанас.

	Үйдiң жанында байлаулы тұрған қайқы бел, шолақ құйрық күреңi екi бiрдей атты көрiп, құлақтарын қайшылап кiсiней елiрiп тыпыршып қойды.

	– Төке, мында бермен қарай. Мiнекей, былай, – деп алыстан айқайлап оңашалау жерқазыққа бастады. – Ассаламаумағалейкум! Уа, талап оң болғай.

	Ат үстiнде тұрған бұған күректей жалпақ алақанын ұсынып, қара жорғаға күлiмсiрей жарпақ-жарпақ қарады.

	– Үйге кiре берiңiз. Өзiм жайғастырамын. Бодобоз бала хабарыңызды жеткiзген. Төкең осы түсте неужели шаң бермес деп күтiп жатқаным ғой баяғы...

	Əкесi келгендей-ақ екi езуi екi құлағына жетiп ыржиып жүр. Аттарды қаңтарыңқырап əрқайсысын бөлек байлап, үйге ендi.

	– Құдайдың күнi жанып кеттi, ə?! Шай дайын болғанша жантайып шамалы тынығып алыңыз. Қайта ерте шығыпсыз. Аттар суыңқыраған соң, өзiм суарып келемiн. Кеше малшыларды аралап жүр екен, парторг айтып кеттi. Бiзден алты үй тiгiлетiн көрiнедi. Соларды бүгiн кешке жеткiзедi. Күннiң жүзi ауа шығып кетсек, ауанымызбен жүрiп отырып ел жата құламаймыз ба?

	Балпылдап астын-үстiн сөйлей жүрiп, киiмдерiн керегенiң басына iлдi, өз қолымен төрге көрпе салып бердi. Сыртқа шығып, шидi ысырып, жабықты түрiңкiреп, iргенi кеңейтiп ашып келдi. Түндiк жабулы. Аз да болса жанға жайлы леп естi. Шал келiнiмен амандасып, бұны танып күлiмсiреп жағалап жүрген кiшкентай балалардың бастарынан сипалап қойып, шынтағының астына жастық алды.

	Сабалақ салдырап жүр.

	– Тойға касманаут келетiнi анық көрiнедi. Бiр өзi жүрмейдi, əрине, той одан бетер құлпыра түспей ме тегi. Екi жыл бойы той көрмеген жұрт қарақұрым болар-ау. Қосбұлақтың шаңын шығарады ендi. Биыл, шүкiр, ауданның көрсеткiшi жақсы. Басшылар аянып жатпаған болуы керек. Əйтеуiр, бiр айдан берi есiткенiмiз тойдың дүңкiлi ғой осы. Айтып отырса, бəйгiден көп нəрсе жоқ: ат жарыс, құнан жарыс, жорға сүрiс, палуан күрес, теңге түсiру, жаяу жарыс дей ме, құдай-ау, əйтеуiр, баршылық. Парторг баратын адамдарын тағайындап алса да бəйгеге қосар, совхоздың даңқын дүрiлдететiн ат таба алмай сасып отырған...

	Шал жақсы-ау, жаман-ау деп лəм-мим тiс жарған жоқ. Кiрпiктерiн айқастырып, азғантай болса да көз iлiндiргiсi келген сыңай танытып үнсiз жатыр. Қара жорғаны аузына алғанын ұнатпайтынын бiлетiн Сабалақ емеурiнмен бiлдiрсе де ол жайында ештеңе демедi. Жетектен көрген соң көрiнеу-көзге көтерiлiп қалды: Тəуiр мал – əсiресе, бəйге аты – ырымда шамшыл келедi. Шал көпке көрсете бергендi жаратпай қитығып қалады. Онысын айыптауға тағы да болмайды. Бұндай мал əркiмге бiте бере ме. Қара жорғаның сүрiске түсетiнiне Сабалақ қуанулы. “Ие, бақ. Ие, бақ” деп iштей жымың-жымың етедi. Бұл шал “мен сөйтетiн едiм” деп алдын-ала айтпайды. “Жорғасын баптап жүр екен” деген бода-боз баланың əнеукүнгi хабары шынға айналды. Көзiн салып едi, Тоғанастың көзi iлiнiп бара жатыр екен...

	Балаларға “Шуламаңдар. Ата ұйықтасын” деп ымдап, өзi аттарды суарып келуге шығып кеттi.

	Тiзесiнен ептеп түрткен соң көзiн ашып алса, буы бұрқыраған ақ самауыр босағадан берi өткен. Сабалақтың өзiнен аумайтын ұзынтұра баласы бiр қолында құманы бар, иығында сүлгiсi, атасын күтiп тұр екен. Орнынан көтерiлiп босағаға барып, тапталыңқырап қалған құм үстiне асықпай-саспай шайынып алды.

	Шай үстiнде Сабалақтың əңгiмесi тағы да бəйге аттары. Осы аймақтағы бəйгеге түсе алады-ау деген жүйрiктердi саусақпен санап отырып, түгел сараптап шыққан. Бiрiнiң бабы кемiс, екiншiсiнiң жаратылуы нашар, үшiншiсiнiң жасы келген жоқ деп күйiп-пiскен. Екi жақтағы көршiлес аудандардан қандай жүйрiктер қосылатындығынан толық хабары жоқ. Бiр үлкен қауiп солардан, бiрақ, олардың да шақырылғандары анық. Шал езу тартты. “Ойпырмой, совхоздың абыройы тап жалғыз өзiңнiң мойныңда қалғандай соншама абыржуыңды-ай. Күннiң райын көрiп отырсың, жол болса ұзақ. Шайыңды дұрыстап iшiп алшы. Бап – шаппайды, бақ – шабады деген бар. Бəйгенi бағы жанған бiреу алар, əйтеуiр”.

	Аттарды сақадай-сай етiп қойған екен, сусындарын басып алған соң кiдiрместен жүрiп кеттi.

	Тасшегеннiң сыртындағы жуан жоннан кеселей асқанда шақырайған күн жетектерiне жорға алған ұзынды-қысқалы екi жолаушының оң иықтарына қонды.

	* * *

	Атты бауырлап-бауырлап жiбердi. Ерiгiп тұрған ақбақай алаң-құлаң ытырынып шоқыта жөнелген. Iштегi запыран күйiктiң табы сонда да семетiн түрi жоқ, тiптi, бұрынғыдан да бетер қоюлана түскен тəрiздi ме, қалай. “Үһ!” деп екi иығынан дем алды, iшi тап от болса аттың жалын үйтер едi, əйтсе де, бəле болып бiржола жабысқан бұл шемен сергитiн сыңайда емес. Қайдан сергiсiн.

	Қайдан...

	Дəл алдынан зу ете түскен көлеңкеден аты да, өзi де селк етiп, тұлабойы қалтырап аспанға шошына қарады. Қарады да: “Е, ақтұмсық құзғын екен ғой” деп, бiрте-бiрте сабасына қайта түстi. Сабасына түскенмен көкiректi əлдебiр алыпқашты үрейлi ой кемiрдi. “Əншейiнде басына шықсаң былқ етпейтiн бұл нəлетi неден үрiккенi? Кiмнен шошынғаны? Соншама неге жанығады? Омалып отыра бермей ме омалғыр неме. Бұны алатын жау да, құдай да жоқ. Отыра-отыра жүз жасасын, екi жүздi де, неге үш жүздi де жасамайды. Өлмесiн құзғын. Өлмесiн маған десе. Əлде, бұл шiркiнiң əлдеқалай жаман ырымға бастай ма? Өлiк иiсiн сезе ме? Сөйтпесiн залымың. Бұл нəлетiң сонан тызақтап жүрмесiн. Əттең, қол жетiп қамшымен тартып-тартып жiберер ме едi. Тап осы келе жатқанда бар-ау басын бөлек, денесiн бөлек қақ айыратын. О несi-ау, тiптi, адамның тас төбесiне шығып алып... Тас төбесiне...”

	Ендi бiр көз салып едi, ақтұмсық боялған қағаздай көз сүрiнер көкпеңбек зеңгiр аспанның түбiндегi жалғыз тамшы болып жоғалып бара жатыр екен. Сонда ғана ақ кiрпiктерiн айқастырып тастап көктен жерге түсiп, пенделiк ойға шым-шымдап сiңе берген.

	...Балалық шақ – бейқам шақ. Ненiң не, кiмнiң кiм екенiн байыптап болжамдай алмады. Сеңдей соғылысып жөңкiп жүретiн үйiр-үйiр жылқыны, келе-келе түйенi бiлетiн. Бiлетiн де көңiл тоғаятын. Əкесi iрi малға құмар-ды. Келiм-кетiм кiсiлер мен өздерiнiң шығындарын өтерлiк қана қой ұстаушы едi. Шөкiмдей майда мал үй маңында өздерi келiп, өздерi өрiп жүре беретiн. Солбiр кездiң қызығы сарқылмас деп ойлайтын, сарқылған кезiнде көкiрекке жабысқан шемен болып қатты таңбаланып, тiптi де ұмы-тылмайтын, көз бен көңiлге хатталып қалған запыранды дəурен едi. Жылқыдан басқа ермегi жоқ: бiрiне бас үйретедi, бiрi жорға, бiрi жүйрiк, бiрi көкпардың жуан аты – əрқайсысының өз мiнезi, өз сұлулығы мен таусылар-ау деп күмəнданбайтын қызығы бар. Көбiне-көп жылқышылардың жандарынан ұзамайды. Қымызға мас, қызыққа қомағай осы шағы күтпеген жерден тез үзiлдi. Түу баяғыдан мамыражай, ендi сол мiнезiнен бiр де аумайтындай көрiнетiн əкенi күндердiң-күнiнде бұл бiле бермейтiн əнебiр қала жақтағы дүрбелеңнiң шалығы елден, тiптi, жырақ бытқыл құмның сыртында отырған бұларға да жылыстай-жылыстай жеткен екен. Бұл маңда ол кезде өздерiнен басқа тiрi жан болмайтын. Қыран құс қияннан шолатын, қысыр құлан ғана сая табатын түкпiрдегi елеусiз бiр өңiр едi. Екi-үш айырды жазылап жетекке алып, əкесi жылына екi рет базарлап қайтар. Қайтып оралар да, қабағы салыңқы, көңiлi қаяу отырып түсiнiксiздеу үрейлi əңгiме шертер. Шет пұшпақтап, шыжымдап айтса, тiптi жаман, бетi əрмен бола көрсiн. Қала жақтың пейiлi тарылып, көңiлдерi қуырылып келедi. Пəленшекеңдi кəмiскiлеп кетiптi, түгеншекең қыруар малын өзi барып тапсырған көрiнедi... кедей-кепшiк өңкей жалаңаяқтың ортағына салыпты. Бейнебiр солар үшiн күн-түн қатып, солар үшiн терлiк тоздырғандай. О заман да бұ заман ақысы адал малын ортаға салып не алжығаны?

	Ақсирақтар болса желденiп кеткен, шеттерiнен улыған да шулыған: жiлiгi майлы пенде азайып барады. Шуда жiп созғандай бiр суық хабарды үздiк-үздiк ызыңдатады келiп, ызыңдатады. Əке жамбасына шынымен сыз өтiп, тас батты.

	Бозқырау күзде жалғыз өзi екi үйiр жылқыны алдына салып кетiп, бас аяғы бiр аптада жым-жылас етiп келдi. Қыстауға ертең бiр күн iрге көтеремiз деп отырғанда жараулы ат мiнген жетi-сегiз кiсi келiп, қалғанын айдап алып кеткен. Шешесi төбенiң астына құлаған малдың соңынан жүгiрiп дауыс шығарды, əкесi оған ақшиып қатты зекiп, өрт сөндiргендей түтiгiп, қашыр-құшыр тiстендi. Қараңғылық түскенше үйге кiрмей сыртта кезiп жүрдi де қойды. Малсыз күй күй болмады.

	Күндердiң-күнiнде əкесi “қой, бұнымыз болмас. Иен далада көмусiз қалармыз” деп, дүрк көтерiлiп, қаладағы бiр жамағайынның iргесiне келiп қонды. Аядай жерде берекелерi кетiп бығырлап қана отыратын. Шешесi қымс етсе аузынан ақ ит кiрiп, қара ит шығатын қарғампаз болған-ды. Көрiнген нəрседен жиiркенiп, қолының ұшымен ғана ұстап, аузының ұшымен ғана тыжырынып тамақ iшiп, өзiнен-өзi үркектейтiн де жүретiн. Қолынан бiрдеңе түсiп кетсiн мейлi, əлденеден шошынсын мейлi, тұрса да, отырса да ауыздан шығатыны: “Адыра қалғырдың мүлкi, адыра қалғырдың заты, қараң қалғанын көрмейсiң бе”. Одан кейiн де төбе құйқаны шымырлатар талай-талай қарғыс бiрiнен-бiрi балалап ақтарыла жөнелер.

	Əкесi мен ағалары ұясын алдырған қасқырдай ызалы. Өздерi тəрiздi ат болған əлдекiмдермен жұрт көзiнен таса жолығысып, ұзақ-ұзақ гүрiңдеседi.

	Қыстың бел ортасында əке ұсталды. Ұзамай екi ағасы бiрдей бiр түнде Бесқала жаққа асты да, содан зым-қайым жоғалып кеттi. Хабар-ошар болмады. Мына жайлардан үрейленген бала жiгiт ағаларынан қалғысы келмеп едi, шешесi байбалам салды, буыны əлi бекiмегенiн айтты, төрiнен көрi жуық екен, өз қолымен топырақ салғанын лайық көрдi. Басқа шараның жоқтығынан үрей буғанмен жалтақтай-жалтақтай құбакөңiл күйде жұртта қалған едi.

	Əке кеткенiмен баяғы солбiр атақ, бай атақ ерiмсек аш тазыдай iшi бұратылып мұның iзiнен бiр табан қалса-шы. Қайда барса да батпады: жұрт əкесiн бiлетiн болып шығады, аза бойлары қаза тұрып байбалам салады, шеттерiнен сырт айналатын болды. Не зиян шеккенiн бiлмейдi, əсiресе, атын есiтсе жұрт тiк тұратын, əкесiн тұттай тəркiлейтiн сылыңқара милиция бұны көрсе, кiрпiдей жиырылатын.

	Зықысы шығып отырған оңашада шешесiнен “қалған-құтқан бiрдеңе бар ма едi?” деп сұраса, үркектей-үркектей əлдеқандай тиын-тебеннiң iзiн шыжымдатады. Ол да бiр беймағлұм жақта тəрiздi. Сол пəленi қолға алу түгiлi атын атап, түсiн түстеуден де үркедi, заманның қуырылып болып тұрғаны мынау. Ашығын айтса, балаға залалы тие ме деп бүйе шаққандай болады.

	Сонан соң көңiлiне бiр құпия түйiндеп, басқа əдiске көштi. Қапелiмде пəленшенiң баласы араққор, бəңгi екен деген атағын шығарды. Отқа салса күймейтiн, суға салса батпайтын адам қапалықтан арақ iшпегенде не iстемек? Сырт көзге бақса, баяғы бай, баяғы бар адам тұлдырсыз сопа басы қалған соң күйiктен солай тiршiлiк етпекке керек емес пе? Төрдегi билiктi, балпаң тiршiлiктi кiм берiп жатыр? Таланына түскенiне көнедi, тағдырына бас иедi. Ендi бұған бұла дəурен қайда. Асаусынған арда жалғыз бұл ма екен? Сырт көзге сондай-сондай ақталарлық та жайлары бар.

	Ертелi-кеш базардан шыққан жоқ, қолма-қол күнделiктi жұмысқа жалданды. Дүкеннiң жүгiн түсiредi, тиейдi, есiктiң алдын сыпырады; базаршыларға сарт та сұрт қолғабыс етедi, бар тапқанын түп-түгел iшкiлiкке жұмсап, төрт құбыласы түгел адамдай “Əлəулəйiн” айтып сондай бейқам, масаң күйде орталық көшеде шырқап бұлғақтап жүретiн əдет тапты. Үстi-басы лас, бет-аузы қию-қию, оңды лыпа да жоқ, поездың төбесiнде жүретiн шпаналардан айырып алғысыз. Дүниеден түңiлген күйiктi адам маскүнем болса, не iстемейдi? Бiр күн төрелер жүретiн жолға, екiншi күн милиция жаққа аунады. Аузынан насыбайы ағып, əкесiнiң төрiнде жатқандай екi аяғын екi жаққа жiберiп тастап сатпақ-сатпақ күйiнде еркiн-ақ шалжиятын. Аянатын ештеңесi де қалмаған Құланбайдың сөйтiп жатып-ақ iштей айызы қанушы едi. Олай-бұлай өткендердiң бəрi, төресi бар, қарасы бар, əйтеуiр, бiр сөйлеп бара жатқандары: “Мынау Қалқаман байдың арда баласы ғой. Алда, сор маңдай-ай, сорлаған екен де. Қайтсiн ендi... Қанша малдың күйiгi қойсын ба?” “О, атаңа рақмет, жатысыңа болайын. Уа, ризамын-ау... Бəрекелдi..!” “Үстiнен аттап өтемiз бе, қайтемiз. Онсыз да тар көшенi əкесiнiң төрiнде жатқандай жауып тастағаны несi? Былай итере салшы кəпiрдi”. “Қалқаман байдың кенжесi ғой”. “Не дейдi? Кəдiмгi атақты байдың ба? Астапыралла! Астапыралла! Тəубе дегiзе гөр”.

	Едəуiр масаңдау, бiрақ iштей ақыл-есi мен есебi бүтiн жатқан бұл тiсiн қайрайды. “Дұр...р...рi...с. Осыларың дұрыс. Күлiңдер, шырақтар, күлiп бағыңдар. Тек дүниенiң кезек екенi рас болса, болыпты да...”

	Бiрде сылыңқара милицияның өзi өтiп бара жатып: “Ə, солай ма екен, қанiшер... Солай ма екен. Қара халықтың қанын сорғанның түбi осылай болмаққа тиiс”, деп мысқылдап күлiп өттi. “Əттең, жағадан ала түсетiн жағдай болса, қанекей. Шiркiн-ай десейшi” деп терiсiне əрең сыйып, iштей тiстене-тiстене қала барды. Талай-талай кек буды-ау.

	Шешесi қатты түңiлетiн. “Шырағым-ау, мына күйiң не? Бүйтерiң бар екiнiң бiрi танитын елге масқара болғанша, қараңды өшiрiп, ағаларыңның iзiнен жоғалуың керек едi ғой. Мынау не кəсiп? Кiсi бетiне қарайтын абырой қалды ма? Қор болған деген осы емей не? Бұндайыңды бiлгенде, көмусiз-ақ қалайын, жолыңа кес болмаушы ем ғой. Не болғаны? Не болды?” Бұл: “Есеп бар, шеше, есеп бар... Шыдам керек” дейдi де арғы жағын айтпай iшек-қарнын суырып ауыр күрсiнедi.

	“Ауысып кеткен, Ауған. Делiқұл маскүнем” аты жалпақ жұртқа жайылған кезде шешесiн атқа мiнгiзiп алып, киiзге орап, əлдебiр төбенiң етегiндегi асты-үстi сабанмен бастырылып, көмiлген ұраны тауып алдырды да, бiр түнде зымқайым жоғалып кеттi. Жоғалып жатқан жалғыз Құланбай ма. Ендi бұның бар-жоғын ешкiм елемедi, тiрi жан сұрау салып iздеген жоқ. Маскүнем сорлы бiр жерде суға кетiп майып болған шығар дедi ме, осы күнi тоғытылып жүрген көп шпананың бiрiнiң пышағының ұшында кеттi дедi ме – бұған бəрiбiр. Құланбайға керегi сол, жұрттың “майып болды, жоғалдысы” едi.

	Кетерде шешесiне айтқан: “Əркiмнiң қаңқу сөзiне ермей күт. Апшымағайсың. Тiрi болсам бiр сəттi күнi өзiм алып кетемiн. Құйрықты бiр жерге дұрыстап қадап алайын”. “Тiрi жүр-ау, келер-ау” деген емiс-емiс үмiт тек соқа басы қалған анасында ғана болатын.

	Келесi көктемде түн жамылып келiп, қарияны iлiп алып кеттi. Қолына лыпа iлдiрген жоқ, үй iшiнде қызығарлық та пəлендей ештеңе болмайтын. Тiрi көргенiне жүрегi жарылған ана байғұс баласының айтқанын екi етпей, соқа басы ғана шықты да, есiктiң аузында шөгулi жатқан жазылы сары iнгенге “бiссiмiллə” деп үнсiз мiндi. Бұл айтпады. Баласының болжамын iштей түйсiккен болуы керек, ол сұраған жоқ. Астында қыстан арық шыққан есiк пен төрдей жоталы кер төбел. Қараңғылықта беттi терiстiкке – өздерiнiң ескi жұрты – Қарақұм жаққа түзегенде түскен жолдың ұзақтығын iштей сезген шешесiнiң жүрегi алып-ұшып жүре берген. “Əп, пiрiм, талапты оңғара көр” деп лəм-мим демей аруақтарға iштей сыйынып етек-жеңiн жинап түзелiңкiреп отырды.

	Бұрын құдық-құдықта көшiп-қонып жүрген байлар бүгiнде зым-қайым жоғалған. Атылғаны атылып, қолға түспегендерi жат жұрт асып кеткен. Қоссерiктiктiң əңгiмесi ендi-ендi ғана қозғала бастаған кез. Құм арасы өлiк шығарған үйдей жетiм, қаңырап тұр. Бiр-жар қарасымен қала жаққа көше алмай жұрта отырып қалған кедейлердiң түтiндерi сирек-сирек шұбатылады.

	Қаладан əбден қара үзген соң көлiктерiнен түсiп, бел шешпей, тiзе бүгiп түстiк талғажу етiп отырғанда ғана шешесiне мəн-жайды пұшпақтап айтты. “Нар тəуекел” деп, ата қонысқа келедi. Ендi қашанғы қудалар дейсiң, асып-тасып бара жатқан дəулет жоқ, жаңа өкiмет бұлардан аларын түгел алып болған тəрiздi. Қарияның жүзi бал-бұл жанады, қаланың қапырығына қыстығып қалған екен, тынысын кең алады. Сонан тағы да жүрiс, тынымсыз суыт, сылқыл жүрiс. Қарақұмның салқын саумал ескен қойнына сiңген сайын бұның да бойы жазыла бердi, жазыла бердi. Қырық жыл көрмеген адамдай айналаға iшiп-жеп өлермендене қарайды. Қарақұм қойнауы тың, екi-үш жылда түлеп қалыпты. Қолат-қолаттың мал тұяғы тимеген қара шөбi қыстан шықса да сүйектерi сынбай сол дүр күйiнде тұр. Ертең тоқсанды сыртқа салу бойына-ақ қаулап көтерiлмекшi. Малдың жаны, тек тұрып жейдi.

	Елсiздi суыт қуалай отырып, бiр аптадан соң қалың сексеуiлдi жымның арасына сiңiп ат басын тартты. Тiгiлмеген қараша қостың сүйегi жатыр. Кең тұсаулы буаз бие анадай жерде жайылып жүр екен, көптен қара көрмеген соң секемшiл болып қалыпты, бұларға осқырынып үркектей қарады. Екеулеп қос тiктi де түс ауа-ақ түтiн түтеттi. Шешесi баяғы күлдiр де күлдiр дəурендi шағын еске ала ма, алланың бұнысына да шүкiршiлiк ете ме, кiрсе де, шықса да “аїылап, уїiлеумен” жүр.

	Сөйтiп, тəңiрi талайларына жазған жалғыздық күйiн шертiп, түу қиян шетте, құс қанаты талып жететiн құм қойнаудың iшiндегi Төсшағылда аналы-балалы екеуден-екеу тiршiлiк кеше бастады. Бүгiн не ертең келе ме деп, қыл үстiнде отырған үрейден ептеп болса да құтылғандай.

	Шағыл десе шағыл. Айнала ысылдаған жалаңқай құм, қашықтан жал-жал болып күжiрейiп адамның зəре-құтын алады, өлi жықпылдай суылдап суық əсер етедi. Бiрақ, iшкi қолаты көзге елеусiз əрi малға жайлы жым. Жазда көзден таса, қыста ұядай ық.

	Жаздың жуан ортасында ерiн аққа тиiп, өздерiнiң де азғантай шаруасы тiкеюге бет алғандай болып, көлiктiң қаны толығып, дейленген шағында шешесiн жалғыз тастады да, “əншейiн бiр жеке шаруасына” суыт кетiп қалды. Амалы жоқ-тұғын, елегзимiн-ау деп анасы етек баса алмады. Жалғыздыққа да əлдеқайда үйренiп қалған едi. Қайда кетсе де аман оралса болмай ма, ойлайтыны, əйтеуiр, осы шаңырақтың шаруасы да.

	Құланбай ат маңдайын қалаға қойған. Кейiнгiсiн ойлап көлiгiн болдыртпай ауанымен жүрдi. Жұрт тегiс ұйқыға кеткен түн ортасында атты қалаға иек асты жерге шiдерлеп тастап, көшеге жаяу ендi де, сылыңқара милицияның шарбағының сыртынан секiрiп түсiп, масаханада бейқам талтайып жатқан жерiнде лып еткiзiп оп-оңай қорқыратып бауыздай салды. Таң қайта бiлiнемiн дегенше құмға бойлай сiңдi. Солбiр қайтарған кегiн əлi күнге дейiн тiс жарып адам баласына айтқан емес, кiмге айтсын...

	Былай шыға бере аттың басын жiберiп патырлатып қоя берген. Жалғыз шабу ауыр болса да тақымын құшырлана қысып, оңын да, солын да тiстене осқылады. Көшелi ат қараңғыда ышқынып жиырылып, созылды. Ежелгi бiр кегi, көкiректегi шемен түйiнi жiбектей боп сусыптарқатылғандай, бойы мамыражай жазылып шешiлiп қоя берген едi. “Нəлет! Нəлет сенiң! Дүниенiң кезегi деген осы. Кезек дүние осы, мiне! Осы!” Аттың жалына жабысып, аһылады. Астындағы жануар аяқ астынан не болып қалғанын түсiнбей үркектей парылдап барын салып келедi.

	Төбенiң астынан бiрдеңе қылт етсе болды, “кiм болды екен?” деп сезiк алумен үш жылды да сыртқа салды. Адам қарасы көрiнедi-ау деген тұстарды орағытып шолып, iз кесiп жүрдi. Тым-тырыс, жым-жылас, ұшқан құстың қанаты талатын өлi дала атам заманғысындай меңiрейiп жататын едi. Төсшағылға iлуде бiр, онда да жаз баласында, қаңғалақтап жүрген жалғыз-жарым мал iздеушi қара кезiгетiн, жалғыз-жарым қасқыр аулаушы кəсiпқой кездейсоқ келiп түнеп кететiн. Бала араққа үйiрсектеп есi ауатын болған соң бəледен алып қашқан, елге қарарлық бет жоқ, əйтеуiр, өлмешiнiң күнiн кешкен жалғыз кемпiр болып отыра бердi. Ендi уақыт озған сайын бұларды iздеген қуғын-сүргiннiң жоқтығына бiрте-бiрте көз жете бастады. Бiршама уақыт озды. Өлiмнiң iзi суыды. Дақпырттан есiтедi: əркiмнiң өз бас қайғысы бар көрiнедi, ел iшi əлi аласапыран. Байлар түгел ақсирақ болған, ортақ қазаннан тамақ iшiп, ортақ төсекте бiрiгiп жатқан көрiнедi. Жоғалтатын түгi жоқ адам солай етпегенде қайтедi? Даңғырасы мен шуылы көп түстiк жаққа аттап баспай, тек iрге көтерсе болды алыс əрi қиямет болса да бейтаныс жұрт-терiстiкке жол салды, Қарақұмның терең қойнына сiңе бердi. Азды-кем керек-жарағын, тұз, сiрiңке, азық-түлiк, жермай тəрiздi оны-мұныларды түнемелiк арнайы сапарлап, темiр жол жақтың қақ-соқта шаруасы шамалы момақан жұмысшыларынан тартты.

	Қаңғалақтап жүрген саяқ малды талай жығып алды, кетерде жолай кезiккен қара болса жетектеп кетiп, көзiн жойып, қайтарда жетектеп қайтып жүрдi. “Мұсылманның малы ортақ”, аяғы жетiп iздеп келiп тұрған иесi жоқ, бұның несiбесi де талауға түскен жоқ па. Қазақтың қай малға еңбегi сiңiп жатыр, сырттан түстегенi болмаса, əсiресе, iрi қараны белi бүгiлiп, шөп шауып, түн ұйқысын төрт бөлiп күтiп жатқан ешқайсысын көрген емес. Ноқтасын сыпырып тəңiрiге тапсырып, бос жiбередi де, құлқынына керегiнде ғана iздейдi. Алдымен қақпайлап Төсшағыл жаққа əкелiп тастайды, қаңғы малға құдықтан су берiп ауыздандырады. Дəнiгiп алған соң салқын су, шүйгiн шөптi тастап қайда кетсiн. Сырттан торып жүрмекшi. Iз суып, iздеушi көрiнбей, көнердi-ау деген шақта кəдесiне жаратады. Жаратпаса қыс қыстап, жаз жайлап жүре берген соң басыбайлы өз малы боп сiңiп кетедi.

	Əнебiр жылға дейiн иелерi келiп бес-алты қараны танып алғаны болмаса, негiзгi жуан топқа дүре тиген емес. Тiршiлiк деген, жыл санап өзiнен-өзi-ақ көбейе бердi.

	Алғаш бас сауғалаған қашқынның кейiн жайлауы əбден келiстi. Тасы өрге домалап, iсi оңға баса бердi. Төсшағылдың ой-шұқырын еркiн жайлап иемдене бастады. Əлдеқалай лаққан сiңбейтiнi анық мал кезiксе, ендi қайта оралмайтындай етiп азарлап борбайлап-борбайлап бұл өңiрден асырып қуып салатын.

	Бой үйренiп, үрей басылып, жiлiкке май жүгiрiп, тыныштық қалыпқа маужырай бастаған шақта жалғыздық та жалықтырайын деген. Жасы келiңкiреп қалған шеше “бiр шүйкебас” алып келудi құлаққа жиi салатын болды. Өзi болса да “кетəрi” емес. Алайда, жұрттың “қала, қала” деп көздерi аларып шапқылап жүрген кезiнде бұлардың мына күйiне көнетiн кiм бар? Көнсiн-ақ делiк, қазақтың ырым-жырыңы көп, шұбатылып құда-құдағи, шұбырынып балдыз-бажа ағытылғысы келер. Бар сəн-салтанатымен еркiн жүретiн əнебiр жылдар емес, iшi қуыс, қолының қандылығы тағы бар. Ертең-ақ “пəленшенiң баласы пəленше екен, пəлендей де түгендей болыпты” деген қазақтың жел сөзi бiрiнен соң бiрi азынамай ма?

	Осылайша екiұдай болып жүргенде арқа жаққа асып, қоржынына болмашы азық-түлiгiн теңдеп қайтып келе жатқанда Жiңiшкеқұмның етегiнде отырған бiр кедей шаруаның үйiне түнеген. Қара тарамыс балдызы бар екен. Шыжыңдап əңгiме суыртпақтап көрсе, төркiн жағынан ешкiмi жоқ, жездесiнiң қолында отыр. Ойбуй, бетегеден биiк, жусаннан аласа күн кешпесе күй таңдайтын баяғы бұлаң да бұлаң заман қайда? Көзiн тырнап ашқалы бейнеттiң, бейнет болғанда да малдың iшiнде өскен екен. Жүрiс-тұрысы, кiрген-шыққанын астыртын бағып солай таныды. Ширақтау көрiнген. Қақпайлап ұстаса қамшы салдырмас, көсемдiк пен көрмелiкке жарамағанмен, бала тауып, нан жабуға жарайтын болар. Сəн құратын заман қайда? Шынттап келгенде, шыбын жанын аман сақтап жүрсе, бұл да бiр тəубе емес пе? Жарқырап шығар көрмелiк дəурен қашан тумақшы? Көзден сол бұлбұл ұшқаны ұшқан-ақ шығар.

	Шешесiнiң құлағына салып көрiп едi, келiн таңдап кергiрлiк дəурен қайда, зарығып-ақ отыр екен, түсе қалды. Сонан кейiн тағы бiр жолаушылағанда Қатираны мiңгестiрiп алып келген. Обалына не керек, осы күнге дейiн тəйт деп бетiне келген емес, қазан-ошағына əбден ие. Бұйырғанын iштi, тапқанын кидi. Əлдебiреулердей бұтын созған жоқ, бап тiлемедi. Ыстық-суыққа да, жалғыздыққа да өзiмен бiрдей көндi.

	Етек-жеңiмдi жинақтап, өзiме-өзiм келiп, шаруаны тiкейтiңкiреп алсам, елде қатын құрымаған шығар, ерге лайық тəуiр бiреуiн көрермiн, бұған ұлықсат берермiн деп iштей есепке салып жүрген-дi. Бiрiне-бiрi тете Айқабыл, Күнқабылдарды туған соң ол ойынан ерiксiз айныды, құрыққа көнбеске лажы қалмады. Көптен берi жалғызiлiктi жүрген адам балалар дүниеге келген соң кəдiмгiдей көңiлi өсiп, ажарлы болды, байыды. Байлықтан бiр, туыстардан екi айрылып кiсiкиiк күн кешiп жүрген кезiнде iзiне қара ергенi көңiлге айтарлықтай медеу, үмiт едi. Тек ес бiлiп, етек жапқан соң екеуiнiң бiрдей сырт бергенi болмаса... Күндердiң-күнiнде өз балаларымен кетiсiп тынарын кiм болжаған.

	Ойласа болды, оған да iшi құрымағыр қыж-қыж қайнайды, алысарға дəрмен жоқ, тəңiрi қарғағанда адам өз қолын өзi кесе алмайды екен.

	Шешесi жаман да болса сол екi немересiн көре алмай арманда кеттi. Əнебiр жалаңаш жотаның басындағы қарайған жалғыз белгi сол. Соның етегiнде күзеуде отырғанда небəрi екi тəулiке ғана төсек тартып, үзiлiп едi.

	Ендiгi кезек...

	Тəңiрi алғыр-ай, сол жалғыз белгi екеу болғалы тұр-ау.

	Екеу...

	* * *

	Екi жолаушы Қаражон биiгiне көтерiлгенде ымырт үйiрiлген-дi. Маңдай алдындағы ойдан самаладай болып шыға келген жарыққа көзi түскенде Сабалақ ерден бiр тұрып, бiр отырып қопаңдап қалды.

	– Ойбым-ой, қала болып қалыпты ғой, ə! Анаң қараңызшы, Төке. Бұл үкiметiң қолға алса бар-ау, лезде ғой. Құдды қала! Самсап тұр. Қаладан несi кем? Жұрт жұмылса қоймайды деп айттым ғой, қоймайды!

	Шашырай бадынаған көп шамға көзiн сорғыта қадалып отырып шал да iштей толқып алды. Бiрақ, əдеттегi мығымдығына бағып емпiлдемей тым-тырыс бұйығы отыр. Халық қатарлы тiрi жүргенiне, денiнiң əзiрге саулығына, жұртқа араласып азды-көп қызық көретiнiне тəубелiк еттi. “Шүкiр.

	Мұныңа да шүкiр”. Жолдасына пəлен деп жауап қатқан жоқ, Тоғанастың бұл мiнезiне етi өлген ол айдалада самсаған қалашықты тапбiр өз қолымен орнатқандай-ақ өңмеңдеп ентелей түстi. Бiрдеңеден қалып бара жатқандай мойнын созып, атын қос бүйiрден тепкiлеп, тездетiп жетуге асығады.

	– Құйғытып шауып барсайшы... Шауып... Қонақ асынан қалып қоярсың, – деп шал езу тартты. Сонда ғана елiрiп, жолдасынан озыңқырап кеткенiн аңғарып, күлiмсiреген күйi желкесiн қасып, уəж айта алмай ат басын тежедi.

	Ауылдың сыртынан келiп, аттан түстi. Тоғанас аттарды ұстап тұрды да, Сабалақ жаяулап барып, совхоздың үйлерiн тауып келдi. Доғаша иiлiп тiгiлген көп ауылдың дала жағын жағалай барып, көлiктердi үйлерден қашықтау өкпе тұсына байлады да солай бет алды. Үй сыртына жақындағанда қобыр-қобырдан аңғарды; жұрт əлi төсекке бас қоймаған. Бiрiн-бiрi көптен көрмей, əрқайсысы əр тұстан қауышқан малшылардың айтар əңгiмелерi көп. Ал қазiргi əңгiменiң түпқазығы – тойдың жайы. Ертеңгi болмақ iстердiң мəн-жайын əркiм өзiнше долбарлап шынтақтасып жатыр екен. Бұлар “Кеш жарық! Той тойға ұлассын” деп кiрiп келгенде, негiзiнен жастары кiшi қауым өре түрегелiп қонақтардың қолдарын алды. Жапырласып отбасының, ат-көлiктiң амандығын сұрасып жатыр. Төрге озып жайғасып алған соң үйдегiлер Тоғанасқа совхоз директоры мен парторгтың алаңдап бұны қайта-қайта сұрағыштап отырғандарын айтты. Тоғанас ұйқысы бөлiнiп жата алмады. Жаңа жерге қонса едəуiр жатырқайтын да əдетi бар-тын, оның үстiне көбiне-көп көлiктерiнiң жағдайын ойлады. Босанып кеткен жоқ па, бөтен айғырға таланып жатқан жоқ па екен деп елеңдей бердi. Суыды-ау деген шамада қолапайсыз ұзын аяғын зоотехниктiң үстiне асып тастап, қараүйдi басына көтерiп пырылдап, қылаудай қамсыз ұйқыны соғып жатқан Сабалақты оятпай-ақ өзi орнынан тұрып, аттардың ер-тоқымдарын сыпырды, жорғаның басына қос уыс сұлы iлдi. Əбден жеп болғанша қасында отырып, дорбаны алды. Сонан кейiн алысырақ апарып кеңдеу тұсады. Ертеңгiсiн де таң қараңғысынан ерте тұрып, аттарды жетектеп бұлақ басына алып барып суарып, өрiске қайта жiберiп қайтып келе жатқанда Сабалақ көздерi жыртиып ұйқылы-ояу, ұзын қолдарын көйлегiнiң iшiне тығып жiберiп, күр-күр қасынған күйi алдынан шықты. Айыбын мойнына алып, ақталғысы келдi.

	– Жол соғып тастаған ба, қатып қалғанымды қарашы...

	Ойлап-ақ жатып едiм.

	Тоғанас жауап қатқан жоқ, кеше ғана жапырлай қонып, осы жерде бүгiн-ертең болғаннан кейiн думан өткiзу бойына дүрк көтерiлетiн ауылдың қазiргi сəнiне iштей сүйсiнiп көз қадап келе жатқан-ды. Ауаның тымық мөлдiр кезiнде қарағанда ауылдың сəнi қандай десейшi. Даланың ажары кiрiп қалған.

	Елу-алпыс ақшаңқан үй тегенедей-тегенедей болып арқаға сырт бере доғаша иiлiп орналасқан. Доғаның оңтүстiкке, қала жаққа қараған аша жағына – ұлы жолдың бойына үлкен қақпа орналасыпты. Қақпаның екi жағында биiк сапты алқызыл жiбек жалаулар желбiрейдi. Доғаның ортасында төрдi ала бере ұзынша шатыр құрылған: оның да айналасы қызылды-жасылды ұрандармен көмкерiлген, қазiргi жиналыс сонда өтедi. Радио құлаққа жағымды бiр əсем қоңыр күйдi баяу шертiп тұр. Əрбiр шаруашылықтың аттары жазылып, алдарына көрсеткiштерi қойылған, олар да əлем-жəлем көз тартады. Шаң көтередi деген болу керек, көлiк атаулының бəрiн аулаққа түрiп тастапты, ауылдан бiрайқай жерде қаздай тiзiлiсiп сапта тұр. Əйел, бала-шаға əр үйден бiртiндеп шығып, ертеңгiлiк шайдың қарекетiне кiрiскен.

	Қосбұлақтың екi иығынан бiрiмен бiрi жарыса атқылаған тап-таза мөлдiр су ақшағыл төбенiң ылдиындағы ойпаңды едəуiр көлшiк еткен. Сол көлшiк мына қалашықтың ту сыртынан жанға жайлы салқын леп бередi.

	Ауылдың батыс жағында ауқымды дөң бар. Сол дөңнiң басына да шағын шатыр тiгiлген. Ол да қызыл шүберекпен көмкерiлген, əлдеқандай жазу ағараңдайды. Дөңнiң арғы ылдиы – кең жазық. Ертеңгi бəйге сол арада өтедi. Жазыққа үлкен сопақшалау шеңбер сызып тастаған, шеңбердiң айналасындағы кiшкентай қызыл жалаушалар да көзге емiс-емiс шалынып, қылт-қылт желбiреп тұр.

	Дүңкиген екi көк машина үйлердiң алдына, сыртына жəне шатырдың айналасын орағытып ұртынан атқылатып су сеуiп келедi. Қазiр жұрт өргенде аяқ астынан шаң көтерiлмеудiң əрекетi.

	Əр үйдiң желке тұстарынан сыздықтап түтiн ұша бастады, самауырлар ербиiп сыртқа шығып қалыпты. “Пəлi, осындай бiр алау-жалау, қызылды-жасылды думанды ауыл болып көппен аралас-құралас отырар ма едi. Аға-iнi, ағайын бар, бiрiмен бiрi майлы қасықтай аралас-құралас көз көрiп отырғанға не жетсiн”. Төл алу мен қырқым кезiнде шоғырланып, көп уақыттан берi көрiспеген ағайынмен шүйiркелесiп, мəре-сəре бой жазып қалатындары болмаса, жыл бойы – қыста да жалғыз, жазда да жалғыз. Өзге уақ “балапан – басына, тұрымтай – тұсына” деген бiр ой жалғыздыққа əбден сiрi болып көндiккен жүрегiн шымырлата сыздатып өттi, кеттi...

	Үйге ене бере-ақ басқа бiр күйге түсуге мəжбүр болды, көпшiлiк өзiнiң ортақ ағымына үйiре жөнелдi. Бəрi оразаларын ашпаққа дастарқан айналасына қауымдасқан. Абыр-сабыр қауқылдасқан əңгiме.

	– Космонавт кешкiсiн ауылдың шетiне вертолетпен түстi, əнебiр ақ үй соған тiгiлген. Жаңа көрдiм. Киiмiн иығына жауып далаға шығып жүр.

	– Қай үйде? Кəне, қай үй?

	– Əй, өңешiңдi соншама созғанша жүгiрiп барып көрiп келмейсiң бе?

	– Қазiр жиналыс басталамын дегенше Гүлфариза келуге тиiс. Ауданға кеше келiптi. Оған арналған үй бiзге жақын. Қасына шомылатын қараша үй тiгiлген екен ғой. Сорлы басым қайдан бiлейiн, əлiгi осындай қыз-қырқынның бар жерiнде жердiң жiгiне кiрiп кететiн қаңғы Балтабайды iздеп таба алмай “Асса-лауамағалəйкүм” деп сол үйге кiрiп барсам, iшi аппақ-ау, аппақ. Тура жұмыртқа. Жүрегiм зу ете қалды. Олай-бұлай қарасам шомылатын шүмек тұр. Керi қарай зыттым сонда...

	Жұрт жапырыла күлдi.

	– Əй, еңбек етiп барған екенсiң, дайын суға етiңнiң кiрiн алып шықпадың ба? Монша көрмегенiңе ғой, құдай бiледi, жыл болған шығар.

	– Жүрсейшi. Моншасырап өлiп бара жатсаң сенiң-ақ арқаңды ысып берейiн.

	– Қап! Мұнтаздай болып шығатын адам... Дегендей сəтi келiп тұрғанда мынаның iстеп отырғанын-ай!

	Жұртқа керегi күлкi, əркiм əр саққа алып қашады.

	Əлiгi жаңғалақты ортаға алып бiраз күлiп, демдерi басылған соң əңгiме ат бəйгесi жағына ойысты.

	– Iргелес бiзбен жарыстас ауданнан төрт бiрдей ат келiптi. Шамасын бiлейiн деп əдейi барып көз қырын салған едiм, төртеуi де сайлы. Жұтынып тұр. Жарауыңа болайын. Бəйге соларға кетiп, мына сабылып жүрген жұрттың ауыздарын аңқайтып кетпесе əлi.

	– Əй, не болыпты. Соншама, екi жылда əрең жеткен бiр бəйгемiздi далаға жiберiп... бiзден сонда бəйгеге жарамды бiр тулақтың тумағаны ма? Ау, ана “Карл Маркстың” жиренi қайда? “Бозкөлдiң” құласы қайда? Алдыңғы жылы Ботабайдың тойында алдына ат салмайтын “Қызылқұмның” шабдары ше? Бiздiң Орынбай кеш есiттiм, құланы баптай алмадым, биыл қоса алатын түрiм жоқ деп бармағын шайнап отырған. Сол ат қосылғанда бар ғой мыналардың бəрi далада қалатын.

	– Əй, сол да бiр жақсы аттың бағын байлап боғына сүрiнiп шұбатылады да жүредi екен.

	– Өй, соныңды айтпашы. Тəп-тəуiр атты қойға мiнiп ешек еттi де қойды. Адамның бар-ау, қаны қайнайды.. Күнi құрып аяқ артар көлiк таба алмай отырғандай.

	Шай аяқтала бере отырғандардың даулары бiтiп болмай “Уа, орта толсын” деп парторг кiрiп келдi. Жұрт жамыраса амандасып, дастарқанға шақырды. Жиналыс қазiр басталады; отыра алмайды. Отырғандарға мəжiлiске бiрiң қалмай қатысыңдар деп нұсқау бердi. Тоғанасқа бұрылып арнайы тапсырды.

	– Төке, керек боласыз. Көпшiлiкке сiңiп кетiп, таба алмай қалып жүрмелiк. Алдыңғы жағына жақындау отырарсыз.

	Ертеңгiлiк тымырсық ауада құйылып тұрған əсем əуен кiлт үзiлдi де қыздың сыңғырлаған дауысы ап-анық есiтiлдi. “Тыңдаңыздар! Тыңдаңыздар! Жасыл жайлаудың еңбек ерлерi! Аудан малшыларының күнiне арналған салтанатты мəжiлiстiң басталуына отыз минут қалды. Шатырға, эстрада алаңына жиналуларыңызды өтiнемiз”.

	Қызық көрмекке арнайы келген жұрт: “Əне, есiттiң бе? Шақырып жатыр. Жеделдет. Шай кейiн де табылар. Думаннан қалып қоймалық. Бұндайда орын тимей қалатыны бар” десiп, бiрiн-бiрi түрткiлеп дастарқанды тездетiңкiреп жинатқызып, орындарынан жапырлай көтерiлдi. Алды аяқ киiмдерiн асығыс iле сала жер кеңiту үшiн тысқа шыға берген. Бұл жұрттың соңын күттi.

	Тысқа шыққандар апыр-жапыр елеңдеп қалды.

	– Гүлфариза келе жатыр! Гүлфариза келе жатыр!

	Əлi күйбеңдеп iште дүмелiп тұрғандар есiкке қарай жапырлай лап қойды. Сырттағылар демдерiн тартып сəл тым-тырыс бола қалды да қайта лоблыды. Қобырлаған дауыстары ап-анық есiтiлiп тұр.

	– Қасқырдың жүрiсi де жайсаң-ау.

	– Əлi қыздай, ə? Үкiсiнiң дiрiл қағуын қарашы.

	– Бұ құрымағыр қазақы киiм адамға қалай жарасады.

	Жайнатып жiбередi-ау. Малынуын көрдiң бе?

	– Қанша тентек болғанмен бiздiң қыздың есi бар өзi. Мынау төркiн жұртын сыйлағаны да. Дарбазаның арғы жағынан машинадан түсiп жаяу келе жатырғанын қарашы.

	– Солай етпегенде қайтедi ендi. Көптiң аты көп емес пе?

	– Ойбай-ау, ауданның шөпке тышарларының бəрi мында жүр ғой.

	– Жаңа жолдың бойында тiзiлiп тұр едi. Неге десем əншiнi күтiп жүргендерi екен-ау.

	Етiгiнiң шаңын сүрткен, жағасын түзеп, киiмдерiне iлiнген қиқымдарды қаққан болып күйбеңдеп жүрiп жұрттың ең соңынан барып шықты сыртқа. Көршi үйлердегiлер де түгел далада екен. Бəрi де кəдуiлгi үйреншiктi сыпсың киiнген топтың ортасында ерекше көзге ұратын қасында малынған ұлттық киiмдi екi көмекшi қызы бар, қос бүрмелi ұзын көгiлдiр көйлек, өзiне құйыла тiгiлген өрнектi камзол, үкiлi бөрiктi халық артисiн күтiп андағайлап тұр. Екi қыздың екi жағында аудан басшылары. Артист бұларға жақындай бере қақ жарылып тұрған екi қанатқа нəзiк iлтипатпен кезек-кезек бас иiп сəлемдестi. Əр жерден үлкен кiсiлердiң: “Бақытты бол”, “Өркенiң өссiн”, “Жолың болсын” деген сөздерi есiтiлдi. Қасындағылардың бəрi шоғырланып сыртта қалып, бiрiншi хатшы ғана арнайы келген қонаққа арнайы тiгiлген үйдi көрсетпекке iшке енгенде, шоғыр дабырлай сөйлесiп шатырдың астына қарай үздiк-создық бет алды.

	Аумақты шатырдың асты лезде халыққа толып кеттi. Шалға жұрттың қарақұрым мол көрiнгендiгi соншалық, “тiптi ауданда адам қалмаған ба, немене” деп ерiксiз ойлады. Репродуктор болса тымық ауаны жаңғыртып асығыңыздар, жеделдетiңiздер, əнi басталғалы тұр, мiнi басталғалы тұр деп, жұртшылықты жүйдемелете шақырудан танбайды.

	Құлақ тұндырған ың-жың, араның ұясындай гулеген қобыр аудан басшысы сахнаға шыққанда барып басылды-ау. Жиналыстың кəдуiлгi үйреншiктi салты басталып кеттi. Соның бəрiне бей-жай көз тiгiп отырғанда төрге сайланбақшы көп тiзiмнiң арасында “Қожалепесов!” деген бұның да аты есiтiлдi. Аттары аталып iрiктелген топтың соңын ала бере жоғары көтерiлiп бара жатып: “парторгтың бағанағы “қашыққа ұзамағайсыз” деп тапсырғаны осы болды-ау”, – деп ойлады. Iздеген кезде табылмай қалсам ғой бастыққа сөгiс келедi. “Пəленшекеев, сенiң осы адамдарың қайда жүр? Неге ие болмайсың?” деп қызартуын қызартады. Бiз қойды бағамыз. Бiздi ол бағады”. Осындай түкке тұрмайтын бiрдеңелердiң тап қазiргiдей абыр-сабырда аяқ астында қайдан ойға орала кететiнiне iштей мысқылдай күлдi. Кеш шыққаны өзiне зиян болды, əрiрек көпшiлiктiң көзiне түсе бермейтiн тасалау жердi ыңғайлап қыңырайып бара жатыр едi, хатшы: “Төке деймiн, мында отырыңыз” деп iлгерi көптiң маңдай алдына шақырды.

	Хатшының арғы жағында касманаут, одан əрi де бəлкiм облыстан, бəлкiм көршi аудандардан келген ылғи ығай мен сығай, “əнебiр жер болады” деп соңғы жақтағы бос орынды мегзеп едi, ықтиярына қояр болмады. Көпшiлiктiң алдында үлкен бастықпен тəжiкелесiп жатқан тағы ұят. Қап, сол жағы ыңғайлы едi. Өзi шағын адам, отырғандардың тасасында жасырынып жоқ болатын да кететiн. Бəрi бiрдей дəл соған қарамағанмен, көптiң аты көп, мыңдаған көз жамырай самсаған кезде терлетуiн терлетедi. Əнекей, тұлабойы əлден-ақ бусана бастады. Аңтарылған жұрттың анау касманаут, мынау Гүлфаризаға қарамай отыра алмайтыны анық. Халайыққа аспанға ұшатын жерден келген касманаут та, түу Алматыдан арнайы келген Гүлфариза да таңсық. Соларға қарамағанда қайтедi ендi. Əнекей, бəрi де анталай тесiлiп отыр. Қазiр қонақтарға жағалай көз салады да: “Ойбай-ау, анау бастықтың қасында жарбиып отырған кiм едi?” деп бiр-бiрiн түртедi. Бұны жалпақ жұрт қайдан бiлсiн. Көршiсi айтар: “Автобаздағы əнебiр Тайқара деген маскүнем шопыр бар ғой, соның əкесi да. Совхозда қойшы” деп. “Əй, қалайда қонақтармен жағаласып дəл алдына шыққаным болмайтын шығар. Сыбағамнан қалып бара жатқандай ентелемей кейiнiрек отырайын”. Əрi не берi жүрерiн бiлмей кiбiртiктеп қалып, соңғы жаққа кете берген, хатшы қоймай Гүлфариза мен екеуiнiң ортасындағы бос орынды көрсетiп тағы шақырды. Дауысы радиомен жаңғырып жалпақ жұртқа түгел есiтiлiп тұр. Амал жоқ, етектей орамалымен бетiн сипап тастап, алға беттедi. Келуiн келгенмен шоқтан шыққан ыстық тапаның үстiнде отырғандай. Жан-жағынан иiссу аңқиды. Қалың жұртқа қарамай, төмен тұқшырайды. Радионың дауысы құлақты жарады. Хатшы болса əлi сөйлеп тұр. Қалпағын екi тiзесiнiң арасына қысып қойып, ернеуiн уқалады. Жиналысқа келе жатқан соң шаңырақтай болған құрымағырды түскен үйiне тастап кетудi ойламаған екен, жұрттың бəрi жалаңбас отырғанда бұл пəле жерге сыймады, столдың үстiне қоя салудың да есебiн келтiре алатын емес. Столға қоюға болмайды. Жұрттың маңдайына бiткен жалғыз қалпақ осы дейсiң бе? Үлкен орамалының қолында жүргенi бұндай оңтайлы болар ма, алаң болатын ермек табылып, мойнына құйылған терiн олай да сүрттi, былай да сүрттi.

	Бi...iр құлақ асқанында бiрiншi хатшы баяндама оқып тұр екен. Жұрттың назары солай ауды-ау деген шамада көзiнiң астымен ғана көпшiлiкке ептеп жағалай қарап едi, қаладан келген төрт-бес адамды, бiр жерде шоғырланып отырған өзiнiң үшiншi фермасының мамандары мен екi жылқышы, үш түйешiнi таныды. Басқаның бəрi де бейтаныс. Үлкен де, кiшi де бар. Басым көпшiлiгi ер адамдар. Жұрт назары баяндамашыға ауған кезде ғана бойы үйрене бастады.

	Жалғыз қалған кемпiрi мына күннiң астында шыжып қой жайып жүргенiн, бүгiн қалай да шыдар, ертең-ақ Қосбұлақ жаққа қарағыштай беретiнiн ойлап, сонан кейiн барып тұсаулы жорғасын басқа айғырлар талап тастаған жоқ па екен деп қобалжыңқырап отырған кезiнде өзге сөздерден бөп-бөлек саңқ етiп аты аталғаны. Басын селк жұлып алды. Баяндамадағы əңгiме екен. Төлдi, жүндi тəуiр алғанын, мал басын аман сақтағанын айтты-айтты да бөтен əңгiмеге түсiп кеттi. Баяндама сөзi өзге жаққа ауған соң барып “Уһ!” деп бiр тыныс алды.

	Қара жорғаны бөтен аттар талап тастаған жоқ па екен деп қайтадан ойлана берген кезде иiс суы бұрқырап артист қарындасы бұған еңкейсiн.

	– Ағай, сiздi аздап шырамытып, бiреуге ұқсатып отырғаным...

	– Баяғыда бiздiң Қожалепес ағаның бiр баласы болатын. Көп замандар өттi. Сонда да ағайдың атын ұмытпаймын. Сол баланың аты Төлеген бе, Тiлеулес пе. Əйтеуiр “Т” əрпiнен басталушы едi. Көршi тұрып ек. Жасы бiзден үлкендеу, iздерiне ерiп ойнайтынбыз. Бiз қала жаққа өзiңiз бiлетiн осы тiршiлiк қамымен ертерек кеттiк те, қатынас үзiлiп қалған.

	Шал күлдi.

	– Тоғанас емес пе екен?

	– Солай болса, солай да шығар-ау...

	– Егер Қожалепестiң баласы Тоғанасты сұрап отырған болсаң, сол мен боламын.

	Артист қуанып кеттi.

	– Иə... Сол... Сол. Тоғанас. Қолыңды əкелшi, аға, Жаңа баяндамада сол ағаның аты аталғанда тағы ойлаймын... Осы жақын жерде болды-ау деп. Сiзге қарасам бiр түрлi таныс сияқтысыз.

	Бұның ұмсынғанын күтпестен екi қолын ала ұмтылып, тамам жұрттың көзiнше кебiрсiп тұрған саусақтарының сыртынан екi рет сүйдi. Бұлай болар деп, тiптi де, ойламаған шал қолын жалма-жан тартып алып, онан бетер қымсынды, тер моншақтап қоя бердi.

	– Рахмет, аға! Көп-көп рақмет! Сол кiсiге бiр кезiгiп, өз аузыммен жүрегiмнен шыққан таза алғысымды айтсам-ау деп жүрушi едiм. Көрiскенiмiз қандай жақсы болды. Сəтiнiң келуiн қараңызшы. Бала болсақ та бiраз нəрсенi сезiнушi едiк. Есiңiзде болар, қолыңыздан талай дəм татқанбыз. Ол кездегi бiр үзiм нанның құны қайда жатыр... Таңдайда əлi тұр. Ұмытылмайды. Ұмытылуы мүмкiн емес...

	Тоғанас басын изедi... Рас, аласат заманның наны бөлек нан едi ғой. Қазiр жұрт тойынған соң тауда ойнайды. Əлi ұмытпай жүргенiн қарашы. Қаншама заман өттi десейшi.

	Тұлымшағы желбiреген бала едi, бұл тұрғанда мынау елдiң алақанында. Жұрт: “Гүлфариза! Гүлфариза!” деп таңдай қағады. Бақ дегендi қойсайшы. Мектепке бұлардың ауылдарына көшiп келген жылы барған. Тоғанастың əкесi колхозда бригадир, қолы ашық, жоқ-жұқа адамға көлеңкесiн түсiре жүретiн шапағатты кiсi едi. Жамағайын кiмде жоқ. Гүлфаризаның шешесi Балайым олардан мейiрiм көре алмады ма, əлде талғажу етер мəпақа табылар болған соң ба, жесiр қалғаннан кейiн осы ауылды сағалап, бұлармен қоңсы отырды. Өзi артельге мүше болып тiркелдi. Адам басының тапшылығынан Тоғанас жас болса да колхоздың жұмысына үлкен кiсiлермен бiрге араласқан: оңтайы келген iстiң қай-қайсысынан да бас тартпады, соқа ұстады, пiшен орды, мал бақты. “Бiздi ел азамат деп сағалап отыр ғой” деп, азды-кем тапқан еңбек күнiнен жырып бұл үйге өз қолымен алып келiп беретiн. Бiрде дəн, бiрде азды-көп кездеме, ыдыс-аяқ. Үйлерiнiң де кемiс-құтығын айтқызбай жөндей салады. Намысшыл шешесi өзегi талса да бұларға тостағанын алып жүгiре бермейдi, қызын да кiсi босағасына телмiртпейдi.

	Ищщаласпай үш жыл iргелес отырған соң колхоздың жұмысын ауырсынды ма, əлде кiсiге мұсалдат бола беруден арланды ма, “Қызымды сонда оқуға берермiн, өзiме жеңiл-желпi жұмыстың ретi болса да көрермiн” деп, қала жаққа көшiп кеткен. Əбден бауыр басып қалыпты, бұның шешесiмен жылап қоштасты. Сонан кейiн ұзамай Тоғанас əскер қатарына алынды, бес жыл бойы қан кешудiң бел ортасында жүрдi.

	Əншiге қарай еңкейдi.

	– Балайым бар ма?

	– Əлдеқашан жайғастырдық қой, аға. Сол бұрынғы сабақты ауруының iзiмен кеттi.

	– Топырағы торқа болсын. Жақсы кiсi едi... Адамның бола жағы да. Қайтесiң...

	Гүлфаризаның дауысын радиодан есiткен кездерiнде солбiр қиын-қыстау уақыттағы тату тiршiлiк əлдеқашан ұмытылып кеттi ғой деп, iштей тұйықтап жүретiн. Кеше де жұрттың соңғы жағында шегiншектеп тұрды, “бiз пəлендей едiк” деп тiсiнен шыққан емес, есiне түсер ме екен, барып сəлемдесейiншi деп сұғынған да жоқ. “Мына ғұмырда əркiмнiң талайына жазған өз шаруасы бар. Əркiм мəпақасын өзiнше терiп жейдi. Менiң қойымды ол бағып бермейдi, болса да оның əнiн мен айтып бере алмаймын”.

	Ауыртпалық жылдардағы азғантай көршiлiктi, болмашы iлтипатты ұмытпай есiне алып отырғанына таңырқайды. Дегенмен, өзiнiң кiсi сыйларлығы бар екен. Елден əлдеқашан жырақтап кеткен. Үлкен дəрежеде, үлкен адамдармен араласып жүрген əншi, жұмыр басты пенде басына не келiп, не кетпейдi, əлдеқайда өткенiн ұмытқан-ақ шығар деп едi, есiнде екен. Шын көңiлмен iштей құрметтеп разы болып қалды. Бұнысына да рақмет.

	Үлкен артиспен жұрттың көзiнше сыбырласа қалғанына бұрынғысынан да қысылып, қалпағын мыжғылай түстi. Бұршақтаған тердi ауық-ауық сүрткiлеп отыр. “Күн ысыған сайын бұл жарықтығыңның асты жана түседi-ау, – деп төбедегi қалың брезентке ұрысады. – Абзалы, қалай дегенмен есi болды. Мынау жанып тұрған күнде ақ шаңдақтың ортасына ит өлген жерден арнайы iздеп келгенi де сол туған жерiн, халқын ұмытпағаны ғой. Қысы-жазы мал соңында жүрген пақырлардың көңiлдерiн бiр сергiтейiн дегенi. Əйтпесе, бұны күтiп отырған жұрт жалғыз бiз дейсiң бе. Алла, айналайын-ай!”

	Жиналыс ащы iшектей жөнсiз созылып кеткен тəрiздi. Сөз де таусылмайды екен. Шешендер-ақ көп болып шықты. Ана шаруашылықтан да, мына шаруашылықтан да суырылып шығып сөйлеп жатыр. Олай етемiз де, былай етемiз де, өйтемiз де бүйтемiз. Асытамыз да тасытамыз. Бұған салса солардың бiрсыпырасын жарияға жар салмай-ақ iстей беруге болады. Тыжырынып қойды. Жалығып, ыстықтаған соң түндегi шала ұйқы да буып, маужырай бастады. Жолсоқты болып кеш келген, əрi түнгi ұйқысы қайта-қайта бөлiнiп мазаланған адамның бойы ұйи бастаған. Тағы да жорғаны ойлады. Əрiрек асырып тұсамай, бұлаққа жақын отқа жiбере салғанына өкiндi. Тауып алып, Сабалаққа арнайы тапсырмағаны да кəте болған. Радио асықтырып жатқан соң жүре берiптi. Қызыққұмар неме өзi бiлiп, жүгiрiп барып қарап келе қояр деймiсiң. Мына топырды тастап қайда кетсiн. Бiр жерде аузын ашып отырған шығар сабазың. Тауып алмаққа əрi-берi жалтақтап, көзге түссе, “атқа қара” деп ымдайын деген, нөпiр жұрттың ортасынан таба алмады. Шыңырауға шым батып кеткен бе дерсiң. Бағана қадап тапсырып қойғанда ғой, бiр қарап келетiн. Қап əттеген-ай. Парторг арнайы айтып жатқан соң жиналыстың қарбаласымен есiнен тарс шығып кеткенiн қарашы. Бермен қарай беттегенде бұлақ жаққа бұрылып көзiн салып едi, мал қарасын көп көрген: тойға келген жұрт көлiктерiн жаппай солай қарай жiберiптi. “Тұсаулы айғырды талап тастайтын болды-ау”. Шұрқырасқан, кiсiнескен дауыс құлағына келiп, бөтен айғыр тiстелеп, өкпесiне тепкiлеп жорғаға азар берiп жатқандай болды қапелiмде. Көпшiлiктiң iшiнен тағы да Сабалақты алаң-құлаң iздеп едi, мұндайда таптыратын ол ма. Зым-қайым. Анабiр шетте едəуiр адам дүмеледi, сыра жағын жағалап жүр ме кiм бiлiптi. Сыра десе астындағы атын түсiп беретiн едi, басына төңкерiп битын салып тұрған болар-ау.

	Сөйтiп, не iстерiн бiлмей тағаты таусылып қыбыжықтап отырғанда үзiлiс жарияланды. Жұрт қобырлап сəл де болса тыныс алмаққа желдiң өтiне қарап тарай бастағанда бұл қолын сыртына қайырып алып, емпеңдеп бұлақ жаққа тартты. Жылқы қарасы молайып кетiптi, əр жерде шоғыр. Жайылғаны жайылып, жайылмағаны үйездеп ұйлығысып тұр. Жағалап жүрiп қара жорғаны да, кертөбелдi де, Сабалақтың атын да тауып алды – бəрi де дiн аман. Сонда барып көңiлi жайланды. Құйрықтарын су-су қаққылап бейқам жайылып жүр. Əйтсе де тұсауларын шешiп, əрiрек апарып жер жаңалап оңаша қайта тұсады.

	Аяқтары құрысып қалған екен, сыртқа шығып, жел қаққан соң құрыс-тұрысы жазылып, бойы едəуiр сергiдi. Жел соғыңқырай түссiн деп бешпентiнiң түймелерiн ағытты да артына қарайлап, жеңiлденiп алудың қамын ойлады. Адам қарасы көрiнетiн болған соң тағы да бiр төбе əрi асты. Бұлақтың жиегiне қайта барып шайынды. Көңiлi ендi ғана жайланып, тұлабойы да жеңiлденiп, қолын артына ұстап аяңдап керi қайтты. Есебi бойынша, үзiлiстен кейiн Гүлфаризаның концертi болмақ. Жайғасып құлақ құрышын қандырып, соны бiр тыңдаса...

	Əттең, малға қарайтын бiреу болып, кемпiрiн ала келгенде ғой, базарын өзi базарлап, мына қызықты көзiмен көрiп, бiр жасап қалатын едi. Өйте қоюға дайын тұрған адамы қайда...

	Кемпiрi есiне түсуi мұң екен, тағы да оның жалғыз қалғанын, күндiз елегзiп, түнде қорқатынын, таң атса болды бұл жаққа қарайлай беретiнiн ойлап қайта құлазып қалды. “Мыналары бiтсе ертең кешке қайтамыз ғой. Бас босаса, алланың құрығынан аман болсақ, түнделетiп жетпеймiн бе. Бүгiн жиналыстың бəрi бiтедi. Ертеңге қалатыны бəйге. “Бiр күнге тəуекел” деп, өзiн-өзi шегелей түстi. “Моторды от алдыра алмай, мал шөлдеп қалды ма кiм бiлсiн”. Ойлай берсе, сөйтiп, əр түрлi қауiп анталай бередi. “Тəуекел ендi, бiр күнге тəуекел”.

	Ауылдың шетiне iлiне бергенi, радио өзiнiң аты-жөнiн атап, тездетiп келiңiз деп қақсап тұр. Шошып кеттi. Сəл кiдiрiп, жаңылыс есiткен болармын деп құлағын түрiп едi, рас тəрiздi. Қайта-қайта айтады. Арғы жағынан “Жаңа осы жерде жүр едi ғой” деген де дауыс ап-анық есiтiледi. “Не болып қалғаны? Бұнысы несi? Жайшылық па екен, əйтеуiр?” Жүрегi дүрсiлдеп, жеделдете басты. Қараторы домалақ парторгы бермен озып шығып, алыстан қолын сермеп қалбалақтап ұшып келе жатыр екен, онан жаман шошысын.

	– Тездет, Төке! Тездет! Басыңыз аяқты!

	Асыққан соң батпақ құмнан аяғын алу да қиындап емпелеңдей жөнелдi. Қарадомалақ iнiсi болса алақ-жұлақ етiп жанығып тұр. Бұған бiр, жиналыс болып жатқан жаққа бiр қарайды.

	– Төке, бұл қайда жүрсiз? Өстетiнiңiз бар-ау бiр. Əлдеқашан ескерткенiм қайда, көзден таса болмаңыз деп. Басыңызшы аяқты! Болыңыз!

	– Жайшылық па?

	– Ойбай, ана жақта басшылар iздеп жатыр да. Қыз айттырайын деп тұр дейсiз бе? Олай қараймын – жоқсыз, бұлай қараймын – жоқсыз.

	– Аттарды барлап...

	– Өй, аты құрысын. Қанша халық қарап отырғанда аты несi. Жау алады дейсiз бе?!

	Қашып кететiндей-ақ ебiл-дебiл абыржып болып жүрген ол бұның қолынан ұстап алған. Екеуi апыр-топыр топтың алдыңғы жағына ендi.

	Дəметiп келе жатқаны концерт болатын, бақса жиналыс əлi аяқталмаған екен. Төрдегiлер əлi босатылмапты. Сол күйi қаздисып отыр. Сөйлеп тұрған бұғағы салбыраған тақырбас кiсiге парторг қолын созып, мұны көрсетiп ымдайды. “Келдi! Келдi! Табылды!” Сонан сөйлеп тұрған кiсi Қожалепесов деген фамилияны қайтадан атап, қаншама төл, қаншама жүн алғанын, мал басын аман өсiргенiн совхозына дейiн тiзiп тұрып, төрге шақырды. “Бар! Барыңыздап!” парторг түрткiледi. Тер қайтадан онан да кеттi, бұнан да кеттi. Құтылған шығармын деп едi болмады, бiрi қолынан сүйрегендей, ендi бiрi арқасынан итергендей етiп қайтадан шаршы топтың алдына шығарды. Ортасында “Ауданның чемпионы” деген жазуы бар алқызыл матаны иығына асып байлап, президиумның алдында сондай шүберек тағынып қаздай тiзiлiсiп самсап отырған топтың ортасына жайғастырды. Қаншама жұрттың көзi бұған қадалған. Бұл тұқшырайып, терiн сүрте бердi. Əлдекiм: “Ау, бұны жер-көкке сыйғызбай мақтап жатырсыңдар. Мақтап жатқан адамдарыңның таптырмай жүргенi мынау. Өзiнiң iшi кетiп төбенiң арғы жағында отырып қалғаннан сау ма? Имиiп қалыпты ғой. Мəссаған, мақтаған адамдарыңа болайын” дейтiн тəрiздi. Көпшiлiкке астыртын ғана көз жүгiртiп өтiп едi, ыржалақтап күлiп отырғандары да бар екен, онан жаман қысылды. “Əнекей, сөйтедi. Көпшiлiктен шығады. Келеке етiп отырғандары да бар. Олай-бұлай сүйрелемей-ақ, айтып-айтып қоя салатын...” Қалпағын мыжғылап тезiрек жұртқа араласып кетуге асығып қымтырыла түстi. “Қап, қате болған екен. Аздап шыдау керек едi. Бұндай машақатының да бар екенiн қайдан бiлейiн”. Микрофон ұстаған əлiгi жiгiттiң бiр сөзi құлаққа жетiп, бiр сөзi жетпейдi. Сөйлеп болған соң тiзбектестiрiп алып барып, “Даңқ жалауын” көтерткiздi, тiзбектестiрiп тұрғызып қойып шарт та шұрт суретке түсiрткiздi.

	Терi мойнына құйылып қысылып-қымтырылып жүргенiнде көзiн көгертiп барып үзiлiс те жарияланды-ау. Концерт түс ауа басталмақ екен. Радио түсiндiрiп тұр, алдымен Гүлфариза айтады, сонан кейiн ауылдың концертi. Жұрт шұбырынып түскен үйлерiне тарады.

	Түскi ас үстiнде бұған арнайы келiп құттықтаушылар болды: көбiсi өз шаруашылығының мамандары, танитын жамағайындар едi. Бiрсыпыра iнiлерi жаңа жолшыбай қолынан алған. Бəрi де табысың баянды болсын, осы көрсеткiштен түспеңiз, маңдай алды болып тұра берiңiз дестi. Рахмет айтып, басын изей бердi. Соның бəрi де өз қолында болса, шiркiн, тырбаңдап жүрген соң абыройдан кiм қашсын. Жас болса келдi. Қуат болса жыл сайын сарқылып келедi. Пəлендей де түгендей жасаймын демей, “келешектiң жұмысын бiз қайдан болжалық. Бұйырған абырой болса қашпас” дедi де қоя салды.

	Жалғыз бұл ма деп едi, келгендердiң бəрi де концертке ынталы екен, репродуктордағы қыз əп деп хабарлағаннан-ақ жұрт қопаңдасып отырған үйлерiнен андағайлай қаптап шыға келдi. Бұлар келемiн дегенше-ақ шатырдың астындағы орындықтар халыққа қайтадан лық толып қалыпты. Адамдардың көбiсi сыртта тiк тұр. Араның ұясындай гу-гу. Шетке тұра салған. Сəлден кейiн бұның да сыртын қаумалаушылар табылып, ендi тiптi ортаға амалсыз үйiрiлдi. Сəтi түсiп алдындағылар бала-шаға, аласа бойлылар екен, көптiң екпiнiмен лықси келе мойын созбай-ақ еркiн тұрып көруге болатын жағдайға келдi.

	Концерт басталар алдында жұрт сiлтiдей тына қалған. Оркестр бұрыннан құлаққа жағымды, бақайшағыңа дейiн шымырлатар күйлер төгiлттi келiп. Алаңсыз ұйып тыңдасаң, бой балқытар көкейге қонымды едi. Көрермендердiң алғашқы екпiндегi ынтығы басылып, жұрттың бас-аяғы жиналып болды-ау деген шамада сахнаға кешегiсiнен де əсем киiнген Гүлфариза шыға келгенде əлдеқашаннан емiне күткен жұрт ду қол шапалақтап, əншi нəзiк иiлiп қайта-қайта тəжiм етiп сəлемдескен соң одан да бетер гуiлдеп шатырды бастарына көтердi. Халық сүйiктi əншiсiн сағынып-ақ қалған екен.

	Шiркiннiң дауысы қандай едi. Нағыз “құлақтан кiрiп бойды алар” үн ғой. Көпшiлiк ұйып-мүлгiп, демдерiн iштерiне тартып, бар ынты-шынтымен тыңдады. Əр əн аяқталған сайын тыныш жатқан даланы бастарына көтерiп жамырай, жапырлай қол соғады келiп. Басқа уақытта жұрт түгел семiп, тыныс ала алмай қалғандай. Осындай жарасымдылықпен төрт-бес əннiң басын қайырғаннан кейiн:

	– Мынау “Бурылтай” деген ертерек қиын-қыстау жылдары үйренiп, талай рет малшылардың арасында далада, егiншiлердiң қосында, жат жерде – шет елдердiң талай сахналарында орындаған өзiмнiң бауыр басып алған сүйiктi əнiм едi. Осы сүйiктi əнiмдi қиын-қыстау кезеңде буынымыз əлi бекiмеген шақта жетiм бала, шарасы таусылған жесiр ананы жатырқамай бауырына тартқан, тарыққан кезде қарлығаштай аузымызға су тамызған, ауырсынбай ағалық қамқорлық көрсетiп, қолтықтан демеген еңбiр жаныма жақын, сондай еңбегi арқылы қазiр де абырой алып отырған ағаларымның бiрi Тоғанас Қожалепесовке арнаймын, – дедi əншi өз аузымен.

	Шалдың ойламаған жерден тұлабойы дiрiлдеп, буын-буыны босап сала берген. Жүрегi аттай тулады. Алдында отырған бiрiншi хатшы орнынан тұрып, “Қайда өзi? Қайда жүр?” деп көпке жағалай қарады да таба алмады. Бəлкiм, “сол кiсiмiз мынау” деп көрсеткiсi келген болар, бəлкiм қасына отырғызуды ойлады ма. Концерттiң бабын бұзамын дедi ме, əлде тағы да жоқ болып шығып ұяты келер деп қауiп алды ма, атын атап шақырған жоқ, мойын созды да орнына қайта жайғаса салды. Бұл көрiп тұрса да ұмсынып ұмтылмастан, түк бiлмегендей терiн сүртiп тұра бердi. Жанындағылар болса бұны танымайтын.

	Əн басталып кеттi. Шал көзiнiң алды буалдырлана ма, буын-буыны босай ма, тұлабойы өзiнiң ырқына көнбей осы əндi бұрынғы кездердегiдей алаңсыз ұйып тыңдай алмады. Жүрегi бейнебiр жас баланың жүрегiндей дүңкiлдеп басылсашы. Қасындағылар бiлiп қала ма деп мұнша қысылмас.

	...Үш сағатқа созылған ойын-сауық аяқталып, үйге келген соң ауылдастарының əңгiмесi де сол болды. Ерiккен жұрт бұны ұлы бөрiге алған.

	– Ойбай-ау, бiздiң Төкең үндемей жүрiп... Əй, осы уақытқа дейiн бар-ау адам баласы бiлмейдi. Мықтылармен туыстығын жасырып жүрiптi ғой.

	– Төкеңдер деген мыс қой, мыс. Не де болса iшiнде ғана ұйып жатады да қояды. Осы бiрiншi рет есiтiп отырғанымыз...

	– Ана бар-ау... мен сiзге бiр ақыл айтайын, анау хатшыға сыбырлап, “УАЗ” машина бергiзсiн. “Жүгiлидi” иттiң итақайы мiнiп жүр. Сөйтiп, ретi келiп тұрғанда алып қал. Бұндай сəттiң өзi сирек болады.

	Ақылшы көбейiп ортаға алып қоймаған соң бiр шай iшiп, шөлiн басып, ат дорбаға сұлы салып алды да қара жорғаға кеттi. Тауып алып, қасында отырып жорғаға жем жегiздi. Қайта оралғанда дайын асты бұған қарайлатыңқырап отыр екен.





Соныңарасындажаршы“Жарысқа түсетiн аттар дəрiгерлiк бақылаудан өтсiн” деген хабар жеткiздi. Бүгiн дəрiгердiң байқауынан өтпеген ат ертеңгi бəйгеге қатыстырылмайды екен. Тамақтанып болған соң Сабалақтың “өзiм-ақ алып келiп көрсетейiн” деп, алдына түсiп емпiлдегенiне қарамастан өзi қара жорғаны жеңiл жабулап əкелiп, ақ халаттарын киiп сыбанып тұрған мал дəрiгерлерiне көрсеттi. Олар жорғаны тiзiмге түсiрiп, нөмiрлеп тастады. Сүрiске қатысуға жарамды деп тапты.

	Кеш түсiп, ауа салқын тартқанда ауылдан ұзап шығып, жорғаға мiнiп, басын жiберiп əрi тақымын жазып, əрi соңғы терiн алды. Кiсi көзiнен таса жерде жалғыздан-жалғыз байқап едi, əзiргi аяқ алысында мүдiрiс жоқ тəрiздi.

	...Ұйтқып тұр. Бұл тұрғанда көңiлi жайлы, бiрақ, ертең топқа қандай сүлейлердiң түсетiндiгiн кiм бiлiптi. Жорға баптаған жалғыз бұл дейсiң бе? Керi жолда əбден суысын деп ат басына ырық берiп, өз аяңымен қайтты. Жорғаны екi қырдың астына оңаша тұсап тастап үйге келсе, жұрт тегiс ұйықтап қалған екен, қырын жатарлық қана орын тауып, қыстырылып қисая кеттi.

	Ертең – бəйге.

	* * *

	Бүгiнгi iздi ертең топырақ жабады, арғы күнi жаңбыр шаяды, одан құм суырып, кезектi көктемде шөп басып дым болмағандай жып-жылмағай реңде жер қайта құлпырып тұрмақшы. Жылдан жыл, күннен күн озып, жаңарып келе жатқан заман. Бұл заман, бұл уақыт Адам ата мен Хауа анадан берi солай. Өлмесе ол қиыр мен бұл қиырда сеңдей соғылысқан ата-баба қайда кеттi. Олар да өркен жайып, қуаныш-күйiнiштi ғұмыр кешпеген-дi деймiсiң. Соларды дiтке алса болды, қаншабiр басасаусығанмен құрымағыр көңiлге сабырлық та шым-шым ене ме, қалай. Енбегенде бұның еркелiгiн көтерер қай құдай, қай бауыр, қайбiр бала тұр. Мал болса, тiрi адамның көңiлiне медеу. Өлiкке не...

	Ертең қисая кеткенде осылар əркiмнiң талауында кетедi-ау деп iшiн у жалайды. Аумалы-төкпелi заман дегенiң бүгiн құшағын жайып, бауырын төсесе, ертең тоң-торыс жон арқасын көрсетер. Əнекей, уақыт озды, уақыт бұның бiр пайдасына, бiр зиянына озды... Ақыры, соңы былай болып тұрған жоқ па?

	Алдымен қоссерiк, мойынсерiк деп аталып колхоз шүпiрледi. Онан совхоз болып, қара көбейдi. Алғаш көрiнген тырқылдақ бiр-жар темiр көлiк қойдай өрiп молая түстi, соның бəрi айналып келiп бұның өкпесiн қысып, жерiн қуыра бердi. Құланбайдың да заманға икемделмеске үдесi де, шамасы да жоқ едi.

	Қаладан тамыр тептi. Қарға тамырлы қазақ, iздеген адам сала-сала iндетiп кете бермес пе: жиен, жиеннен жиеншар, бауыздау құда, құдадан жабайы құда қуалап жүрiп ауданның бiр жағын ұстап тұрған Шегенге мықтап құрық салған. Түгендей берсең түтiн түтеткен үйде кəде көп: балалы болады, сүндетке отырғызады, оқуға барады, əйелi ауырып, өзi аунап тұрады, келiм-кетiм қонақ болады, тағысын тағылар. Солбiр бытықы да шытықы алыс-берiстен аянбай қоян-қолтық араласты. Ымға түсiнетiн, шаруаға мық, оңқай асықтай тындырымды жiгiт болып шықты. Бұрынғыдай жұрттың көзiне түсiп, iз тастаймын деп елден ел асып жүрмейдi, хабар берiп алты аяқты машинасын алдырады да, дайындап қойған малын бiр түнде тиеп жiбередi. Ар жағын өзi тап-тұйнақтай етiп жайғастырып, пұлын алақанына салады. Бұның мiндетi – құм iшiнен мал ұстап аттандырып салу, оның мiндетi – ақша ету. Үлес екеуiнiң де алыс-берiс шаруаларына молынан жетiп жатыр. Бiрде шайтан түртiп төрт жылқы тиелген машинаның кабинасына отырамын деп... Абыройсыздық дегендi қойсайшы. Бүлiнейiн десе аяқ астынан-ау. Дайын тұрған көлiкке мiнiп, отбасының да шаруаларын өзi тиянақтап қайтпақшы болған... Жарты жолдан ауған кезде бiр машина оң қапталдан төбе астынан сумаң етiп шыға келiп, iздерiне түстi. Өкшелеп келе жатқан түрiнен секем алған соң, аналар қайтер екен деп құмның iшiн қиялай тартты. Қалған жоқ. Жарықтарын сөндiрiп тығылып тұрды. Олар да анадай жерге келiп, жақындамай аңысын аңдап тоқтады. Тiзгiншi: “Құрыдық, аға! – дедi. – Мыналар iзге шындап түстi. Кiм де болса арнайы шыққан адамдар. Көрдiңiз бе, қалатын бəле емес”. Бұл əлдеқандай қажетi бола ма деп арқалықтың сыртына тыққан мылтықты оқтап, “Кiдiрмей қалаға тарта бер. Ендi былай-былай бұрылып əуре болма. Барынша қатты жүр! Басқа амал жоқ. Құқайларын көрiп алдық. Мөнет те тоқтаушы болма”, – деп қатты ескерттi де, жедеқабыл сыртқа шығып алды. Қуғыншыларда қалысар түр аңғарылмады. Кiм де болса аңдушылар екенi анықталды. Машина тақырға түсiп, соңындағылар екпiнмен жақындап келiп қалғанда шамның жарығынан сəл жоғары алып жүйдемелетiп тiркестiре екi дүркiн оқ жiбердi. Қуғыншылар жарықтарын сөндiрiп, кiлт тоқтай қалды. Бəлкiм, оқ дөп тидi ме екен. Қаңғы итiмдей салақтағандардың өздерiне де керегi сол. Тiзгiншiнiң көзi аларып кеткен, басын шығарып: “Не болды, аға? Неғылды?” – деп шырылдайды. “Алдыңа қара деймiн! Алдыңа!” деп айқай салды. Бұл əлi де сенiңкiремей мылтығын тез қайта оқтап, ендi қалатын-ақ шығар деп едi, бiр шамы сығырайып машина орнынан қайта қозғалды, жұртта қалған күшiк тəрiздi қара үзбей сүмелектеп ерiп келе жатыр. Тiсiн қайрап, зəузəтiн сыбады. Ендi қалаға дейiн қалмайтыны бесенеден белгiлi. Мына түрiне қарағанда оларда да қару болар ма деген қауiппен сып етiп кабинаға қайта отырып алды. Жүргiзушi соңындағы машинаға бiр, алдындағы аспаптарына бiр қарағыштап, “май жақындады, аға” деп көзi алақтай берген. Терi моншақтап пұшайман болып қалыпты. “Неғылған адамсың өзiң?! Артық май алмай курортқа келе жатырмын деп пе едiң? Жүр! Қалайда қалаға жеткiз!” Өзi де жолдың бұрылысында мойнын созып соңындағыларға көз салып қояды. Қалатын түрлерi жоқ, өкшелеп келедi. Ентелей жақындамағанмен қара да үзбейдi. “Аға, мына малдарды тастап кетейiк. Сонсоң өздерi-ақ қалады”. “Денiң сау ма? Лақтыра салатын жəшiк деймiсiң? Оларда жан жоқ деп ойлап келе жатсың ба? Сөздi қой! Қалаға! Тек қала!”

	Қалаға сол ақ тер-көк тер күйi алды-артына жалтақтап тiзгiншiнiң жаны мұрнының ұшына келiп əзер ендi-ау. Бұрыннан келiп жүрген үйiне бұрылмақ сыңай таныту бойына бұл тiкелей Ақəдiл милицияның үйiне алып баруды бұйырды. Баланың төбе шашы үрпиiп, көздерi аларып, тiптi зəре-құты қалмаған. “Өлдiк қой, аға! Өлдiк! Ол не дегенiңiз!” – деп шыр-шыр етедi. “Мен бiлсем өлмессiң. Өле қоймассың. Жүре бер, бала. Ол үйдi соңыңнан сүмеңдеп келе жатқан мыналарға көрсетуге болмайды, бiлдiң бе?” “Ағатай-ау, өзiңiздiң есiңiз дұрыс па? Басқа үй құрып қалғандай Ақəдiлдiң үйi несi?” “Жүре бер деген соң жүр ендi! Дорақ!” “Атасына тап нағылет, бүйтiп тапқан пайданың. Онан да мыналар ұстасын. Адам шығар, əйтеуiр. Түсiнiсермiз. Түсiр мына бəлелердi, құрысын. Осыларға бер. Алсын да кетсiн”. Моторды сөндiрiп, сыртқа шықпаққа есiктi аша берген едi, қолындағы оқтаулы мылтықтың құлағын қайырып, балаң жiгiтке кезендi. “Жақсылықпен жүре ғой. Машинаны шарбақтың iшiне кiргiзiп бер де, өзiң Шегенге жүгiр. Есiттiң бе?! Мен осы үйде күтемiн. Машинаны айдап келген менмiн. Бiлдiң бе? Өйтпедiң бар ғой, аямаймын. Маған бəрiбiр”. Ол аппақ шүберектей болып кеткен. Сенер-сенбесiн бiлмей өзiне бiр, аузы үңiрейiп бүйiрiне тақалып тұрған мылтығына бiр қарап жаутаң қағады. Амалы құрығаннан айтқанын iстедi. Машинаны есiктiң аузына тақады да, атып шықты. Апалақтап қашып бара жатқанда “Шегенге жүгiр! Шегенге!” деп соңынан айқайлап қалған. Бейтаныс келiнге өзi барып сəлемдеспекке iшке баса көктей ендi. Əлдеқандай болар деп алаңдап тұрғанда қуғыншылармен аралас Шеген де жеттi. Қуанғанынан көзiнiң оты жарқ ете қалғаны. Абырой болып үйден табылғанын айтсайшы.

	Сол үйдегi келiн қуғыншыларды да, кейiннен келген екi-үш қызыл жағалыларды да айқай-шусыз сырттан қайтарды. Дəл сол оқиға таңдайына татырдай татыған, екiншi мал тиеген машинаға iлесiп бармайтын болған.

	Уақыт озған сайын қараның басы молайды. Бұл күнде əлдекiмге тəуелдi болар жайы жоқ: жайлауы келiсiмдi, көйлегi көк, тамағы тоқ, шүкiр, əйтеуiр, ешкiм түрткiге салмайды.

	Əнебiр жылғы сойқан болмағанда, осы күнi бұнан да жарық болар ма едi, қайтер едi. Төрт-бес жыл сыртқа салған соң ойсыратып кеткен сол олқылықтың да орны тола бастаған-ды. Алғаш бұл зорлыққа көне алмай көзi қызарып, мал ашуы – жан ашуы, iшi қыж-қыж қайнап, басасаусып жүретiн-тұғын. Кейiн байыппен ақылға салып бақса, бұл күнiне де шүкiршiлiк екен.

	Дегенмен, баяғыдай емес, бұл тұрғанда үкiметiң кең. Ана жақтан бөрiк ал десе болды, бұл жақтан басыңды қоса iлiп кететiн қаныпезерлер құрыған жоқ. Бұқпайтындай, заманның ырқын ыңғайламайтындай тiреп тұрған кiмiң бар. Басың бөрiктiң iшiнде кете бермесiн десең бұғасың.

	Бұ жұрт қарап жүре ме. Бiреу бiлiп, бiреу бiлмейтiн оңаша кездегi жай бiр басқа. Iрге жақындап, өрiс тұтасқан кезде, жұртың тағы көре алмады. Тап бiр көздерiне шыққан сүйелдей ана үйiрдi бiр көпсiнедi, мына үйiрдi бiр көпсiнедi. Тəңiрiнiң кең жерi соларға тар болыпты. Жесе ризық несiбесiн жеп жатыр, дала кең, ешкiмнiң қорасына түсiп, егiсiн таптап жатқан мал жоқ. Олар да тiрлiк иесi, жылдан жыл озған соң өспей қайтедi ендi. Жоғалып шығын болған, арасында шетiнеген малдарын оңаша ұрымтал тұста отыр едi деп тек осыдан көретiндi шығарды. Ет жей алатын жалғыз бұл ма екен. Онсыз да арам өлетiн иесiз түктiлердiң көзiн құртқаны рас болса, рас шығар. Онда да көзбен көрiп, қолымен ұстап отырған бiрi жоқ. Əншейiн “дейдi екен” деген ұзынқұлақ дақпыртқа елiрме жұрт дүрлiге бередi. Алғашқыдай емес, тұяқ басы көбейген кейiнгi кезде өзi де аяқ тарта бастаған-ды: ұтырын бағып қана бiр-екi қыстатып малдың иесi үмiтiн үздi-ау деген кезде жайғастыра салатын.

	Сондай дақпырттың əлегi да, басы пəлеге қыли ауылнайдан қалды. Бұның отырған жерiн хаттап, өзiне қаратып алыпты. Түу қаладан арнайы суретшi əкелдiрiп, қолдарына дүкəмəнт берiп қойған. Баяғыдан берi дүкəмəнтсiз-ақ тiршiлiк етiп жүрген бұл оны қай кəдесiне жаратсын, сандықтың түбiне тастай салды. Аламан құдайдың бiр жақсы жерi бiрден таниды, дүкəмəнтыңа қарамай-ақ ала бередi. Жылына екi дүркiн дiңкiлдеп ет сұрап келедi де тұрады. Ет малы əрқашанда болыңқырамай тұрады, денi буаз, көбiсiн көз қимайды, “бiр-жар жабағы алмасаң, саған жарамды мал таптырмай тұрғаны...” деп ұзын арқау-кең тұсауға салып үмiттенiңкiретiп барып, онда да екi-үш рет агентiн жiберiп қоймаған соң жуан қарадан бiр, қинаса, қиылса екеуiн ғана өткiзетiн. Бұл жолы тiктелiп алыпты, бұрынғы шамаға тұрған жоқ. Малдың көп қырылғанын, қыстың қатты болғанын, аудан басшыларының күн сайын есеп сұрап қысып тұрғандықтарын үстемелеп көлденең тарта бердi. Құлағының сыртымен жүре тыңдаған: апырмай десейшi, соның бəрiне кiнəлi бұл ма екен? Қыс иесi – тəңiрi бар, мал иесi – ай сайын айлығын омырып жеп отырған жылқышысы бар. Бұнда не кiнə? Алдындағы санап алған малына ие болмай, əр үйден тентiреп жегенi ет, iшкенi арақ болса, мал өлмей кiм өледi? Соған да бұл кiнəлi болған екен-дi. Босағаны тоздырып қоймаған соң ақырғы келгенiнде күдерiн бiржола үзейiн деп бiр қылтанақ бермейтiнiн айтып морт кеттi. Ол да түу баяғыдан берi аузына алмаған малдың нормативiн, жер, шөп, заңын көлденең тартып қамалап көрiп едi, тiптi қыңбайды. “Жер, суға келсек, бəрiмiзге ортақ – тəңiрiнiкi, əкең Нəудiң құдайдан сұрап алған жерi жоқ”, – дедi. Анау соңғы ретiнде аттан түспей тiстенiп, қамшысын бiлеп көрiмдi əлi-ақ көрсететiнiн айтып кеттi. Машинаны, мал қабылдайтын агентi бар үш-төрт адамды сайлап келген екен, салдырап бос қайтты. “Осындай да осындай. Ауылнай көп мал алғысы келедi. Сол жақтан ықпал болмаса, мына қыли мазаны май iшкендей етiп, төбенi ойып тұр. Есiңде болсын”, – деп Шегенге сəлем жолдаған. Бүйтiп қыса берсе, кезек Шегеннiң малдарына да келедi. Бiрiнiң зияны бiрiне тиетiн түрi бар, аулақ жүргiзсiн дегенi. Бiр тұманды кеште Шегеннен бұрын бiр қора адам төбеден түскендей сау ете қалсын: ауаткомнан құрылған комиссия iшiнде депутат, милиция, мал маманы, ауылнайдан, тiптi совхоздан да адам бар дей ме толып жатыр. Келдi де ошарылып жатып алды. Ауылнай болса аналардың алдарына түсiп жүр, олары аздай осы маңнан үш-төрт жылқышы алдырды. Жылқышылардың қастарына бiр-бiрден адам қосты да бүкiл малын екi күнде Төсшағылдың басына жинағанда ортасы шұқырайды. Мал қайғысы – жан қайғысы, көзiне жас тiрелiп, жаны тырнағының ұшына келген. Қап-қара болып түтiгiп əрең жүр. Алдында қан сиiп жүрген Қатира мынаны көргенде көтере айдап кетедi екен деп қолын бетiне салды.

	Əлеукендей жалаңдаған жұрт шынттап алған соң қойсын ба, көзбе көз түп-түгел санап шығып, хаттап, “менiкi емес” деп жасырған, алты-жетi биенi қоспағанда оншақты қараны тастап, өзгесiн өлшеп алды да екi дорба ақшаны қолына нақпа-нақ санап бердi. Көрiнеу-көзге шаңын аспанға шығарып, малды қырдан асырып, дүркiретiп айдап кеткен соң тiсiн қашыр да құшыр қайрап, жер бауырлап үш күн жатқан. Сонан тұра сала ызаланып Шегенге жеткен. Алдыңғы хабардан-ақ əрекет еткен екен, бағып отырған көз көп, мəселе жоғарғы жақтың құлағына тиiптi. Амал жоқ, бұдан былай ушықтыра бермеген дұрыс. Ол да қол-аяғы байланып дiңкелеп мүжiлiп отыр. Iш қазандай қайнайды, қолдан келер дəрмен жоқ. Ендiгi бар кегi қыли ауылнайда, тек сонда болатын. Сонау жылдардағы сылыңқара милицияның кебiн кигiзiп бiр түндiк етпекке талай оқталған, бiрақ қолы бармады. Баяғы кез жоқ, қазiр басқан iзiң аңдулы, айнала толы көз. Барар жер, басар тауың шамалы, жыл санап өкпесi қысылып, өрiсi қуырылып барады. Мiнекей, жол үстiнде келедi, жастың да келiңкiрегенiн, жалғыздығын да бiле тұра дұшпанының көкiрегiн басып, бiр кегiмдi алсам-ау деп əнi-мiнi барып-барып қайтты.

	Осы рет қолын қандай алмады.

	* * *

	Елең-алаңнан тұрып, жорғаны ұстап алып келiп ерттеп, арнайы əкелген делбегей жабумен жапты да көзден таса қыр астына алып кеттi. Көптiң көзi молайған соң жорғаға əрқайсысы бiр сұғын қадайтыны анық. Кiм бiлiптi... Əлдеқандай көзi өткiр бiреудiң назары түссе... Баптағы бəйге аты қашаннан шамшыл. Ертешiл бiр-жар адам ғана қараң-құраң көрiнiп жүрген. Жорға басын жұлқа тартып обып келедi. Ауылды сырт айналып, əлi тұяқкештi болмаған ылдиды қуалай бəйге жiберетiн жақты оңтайлады.

	Ауылдан едəуiр ұзадым-ау деген шамада шылбырын шұбатып бос жiберiп, төбенiң жанама баурайына отырды.

	Даланы жарық дендей бастады. Күншығыс ақжалқындады. Ауыл арасындағы елтең-селтең де молая түстi. Бəйге болатын күнi жұрт саржамбас болып жатпасқа тиiс. Бетi-қолдарын шайса шайып, шаймаса шаймай қазiр-ақ көздерiн уқалап, төбеге қарай шұбырар-ақ.

	Қара үзiп тым алыстай беруге де болмайды: алдымен ат бəйгесi өтпекшi, онан кейiн жорға сүрiс, сонан кейiн құнан жарыс. Аттарды сайлап қою үшiн ертерек iздеуi де мүмкiн, радионы құлағы шалатын жерде болғаным жөн деп шамалады. Осы биiк төбенiң баурайы бəйге жақсы көрiнетiн оңтайлы тұс.

	Кеш бастап, күннiң ыстығына ұрындырып алмаса неттi бұлар деп қауiп ойлайды. Осы қоңырсалқын кезде алысқа шабатын бəйге аттарының алдын жiберiп жатпаған соң... Көңiлге бiр демеу болатыны – аспанда қазбауыр бұлт бар, теңбiл-теңбiл тұтаса көшiп барады. Күн аз да болса қағажу тартар деп сонысынан дəме етедi. Жарықтық тек аттар барлығып қалмаса екен. Ыссыға қала берсе, жануарларға обал, қан терi шығады. Өкпелерi өшiп тез малтығады.

	Радио самбырлап қоя бердi. Дауысы таңертеңгi тымырсық ауада түу қашықтан да ап-анық есiтiледi. Тоғанас демiн iшiне тартып тына қалды. Алдымен құлаққа жағымды əдемi əн “Саржайлау” шырқалды да, ол аяқтала бере кешегi таныс дауыс сөйледi. “Жасыл жайлаудың ерлерi! Ат бəйгесiне асығыңыздар! Асығыңыздар ат бəйгесiне! Жатқандарыңыз тұрыңыздар, тұрғандарыңыз шай iшiңiздер, шай iшкендерiңiз бəйге алаңына жақындап орын ала берiңiздер! Кешiкпеулерiңiздi өтiнемiз, жолдастар! Аттар ыстыққа қалмасын! Асығыңыздар! Ат қосушы жолдастар! Бəйге аттары мəренiң жанына жиналып жюриге тiркеуден өткiзiлсiн! Жорға жарысы мен қүнан жарысына қатысатындар бiрiншi бəйге аяқталған соң арнайы шақырылады. Олардың да ұзап кетпеуiн сұраймыз. Қызықтаушы жолдастар! Қауiпсiздiк шараларын қатаң сақтаңыздар. Жарыс шеңберiнен шет жүрiңiздер. Қайталаймын...”

	Айтқандары құлаққа жақты.

	Ұзамай-ақ əр үйден үзiлiп шыққан шағын-шағын топ қарақұрым болып тұтаса келе мəре орналасқан жердiң бергi жағындағы үлкен төбенi түгелдей жапты. Құйрық-жалдары түйiлген, үкiлi, кейбiрi қызылды-жасылды сымпыс бəйге аттары əр-əр жерден суырылып шығып, солай қарай тоғылды. Үстерiнде бастарын орамалмен таңып алған жеңiл балалар қолдарындағы қамшыларын бүктеп ұстап алған. Əлi ақыл-кеңестерiн айтып тауыса алмай жүрген сейiстерi мен жанкүйерлерi болар, əр атты үш-төрт адам шаужайлайды.

	Соларға қарап отыр. Ұзамай төрешi үлкен бiр шоғырды сапқа тұрғызды да, қызыл жалауды сермеп қалғаны, бəйге аттары бөлек шаң сүйретiп түйдегiмен берi қарай суырылды. Шалдың делебесi қозып, тұлабойы шымырлай жөнелдi. Қиқу салғысы келiп қопаңдай көтерiлдi де, жалғыз тұрғандығы есiне түсiп жымиып қойды. “Бұл ат дегенiң адамды жынды қылады”.

	Алғашқы айналымда тобы жазыла қоймаған соң санай алмап едi, екiншi айналым бiте бере саусаққа салды – бəйге аты жиырма сегiз екен. Ендi ұзай бере аттардың арасы сиреп үздiк-создық үш топқа бөлiне бердi. Ең соңғы лек үшiншi айналымнан кейiн қала берсе де болатын-ды. Өйткенi, алдыңғы шығынып кеткен шоғыр бiр айналымды артық тастап, əлiгi қалып қойғандардың соңдарына түстi. Жалғыздан-жалғыз отырып атты ертерек суытпай, өрiстен ұстап əкелiп қоса салып, жануардың жанын ретсiз қинайтындарға ит жыны тырысты. Аяқтарын еркiн соза алмай малтығып бара жатқан пақырларды аясын келiп. Екiншi лек тұсынан өткенде жылқышы Сыдықтың теңбiл көгiн шырамытты. Ендi бiр айналғанда сол екенiне көзi əбден жеткен-дi. Кешегi дастарқандас болғандар “Шаруашылықтан бəйгеге осылар қосылады” деп, алты-жетi атты саусақпен санап едi. Құйрық тiстесiп əлi бiрiн-бiрi жiбермей келе жатқан алдыңғы озық топқа əрi қадалды, берi қадалды, бiрақ, таныс атты кезiктiре алған жоқ. Теңбiлкөк болмағанда екiншi, үшiншi бəйгеге iлiнiп, совхоздың атын шығарса игi едi деп қызды. Тұсынан өте бергенде орнынан қопаң-қопаң көтерiлiп, ендi шыдай алмай қиқулап келiп қалды. Аяқтарын бiрқалыпты созып тастайды екен, сонысынан дəме етiп, көңiл шiркiн күпiп iштей осыныңнан тая көрме деп разы.

	Екi торы көмбеге талас жеттi-ау деп жорамалдады. Бəлкiм, қашықтан солай көрiнген шығар. Теңбiлкөк мəреден төртiншi өткенiне дау жоқ. Өйткенi, алды-артында талас ат болмады.

	Жорғаның тартпаларын қайта қарап, тығыз тартып алды да, жабуын сыпырып, “Уа, тəңiрiм, жолды бере көр!” деп күбiрлеп ерге қонды. Төбенi жапқан қалың топты қашықтан орағытып, түрлi-түстi жалауларды самсатып тастаған көмбеге бет алды. Осы кезде сүрiске қатысатын жорғаларды шақырған дауыс та есiтiлген едi. Сонадайдан топтан озып алдынан жаяулап шыққан Сабалаққа жабуды лақтырып тастап, ат жiберiп тұрған төрешiлердiң алдын көлденеңдедi. Сабалақ: “Уа, қара жорға, бағың ашылғай! Мықты бол, шалым!” деп, аттың сауырын жымың-жымың сипап күлiмсiреп қала бердi. Тоғанас үндеген жоқ, iштей түйiлiп алған. Үп-үлкен кiсiнi таба алмай қалатындай қайтадан фамилиясын, аттың түсiн жазды ма-ау, арқасына номер байлады ма-ау, əйтеуiр, бəйгеге қосылып кеткенше машақатқа салып бақты. Ақыры, көп əуреден кейiн сапқа тұрғанда көз салып iштей санап көрiп едi, бас-аяғы онжетi жорға болған екен. Бəрi де сырмiнез емес, қайсысында аяқ алыс қандай екенiн кiм бiлiптi. Бұрын шаппай жүрген адамдай-ақ төрешi бұлардың не iстеп, не қою керектiгiн тағы бiр ежiктесiн келiп. Түу, өзi тағаты таусылып тұрған адамды мүлде мезi еттi-ау. Солары құлаққа жөндi кiрiп те жатқан жоқ. Жорғаның басын қалай ұстауды бiлмейтiн болса, бəйгеге қосыла ма? Шал iштей егесiп тұр. Ұқтық. Ұқтық.

	Жалауды сермеп қалғаны, бiрiн-бiрi көрген соң ерегiске енiп ентелей дүмелiп ауыздықтарын шайнап тұрған лек сап сыдыртып жөнеле бердi. Төбенiң басын жауып тұтасып тұрған жұрттың ала-құла қиқуын құлағы шалды, қағысып қалған үзеңгiлердiң сыңғыры есiтiлдi. Басталу бойы əркiм-ақ жел жақты ыңғайлады: бəрi соған таласа бiр-бiрiне соқтығысады. Шал жанықпай-ақ жуан ортаны ұстауға тырысты. Жер қатқақ, өкпе қабатындай соншалық қалың шаң көтерiлмейдi, оның үстiне əлi алда жол бар, есебiне бақса, нөпiр бiр-екi айналымда сиремекшi. Ойлағанындай-ақ жорғалардың аралары сəлден соң-ақ бiр-бiрiнен алшақтай бердi.

	Ернiн тiстеп, көзiн жүгiртiп жан-жағын да жiтi бағып келе жатыр. Алайда, бiрiншi айналым бiткенше топ бiрiн-бiрi жiберген жоқ, тұтасқан шоғыр қамшы тастар жерде жазылмай келедi. Жұрт жауып алған төбенiң тұсынан өте бере тұрғандар айқайға басты дейсiң, аспан айналып жерге түскендей құлағы шулап қоя бердi, жорғалардың ышқынып жиырыла түскенiн сездi. Қиқуға шыдамаған екi бiрдей желөкпе ат тап төрешiлердiң алдарынан көрiнеу-көзге шоқытып өте шыққаны, сай тұрған қосшылар оларды қапелiмде жарыс жолынан шығарып тастады. “Қап, əттеген-ай! – деп қалды шал. – Желiктiрмеу керек қой”.

	Ең бiрiншi қауiп: мына дүбiрден етi қызған аты жорғасын бұзбаса болды, бұзбаса екен... Төркiнiнде отырып қарлық жасаған қыздың айыбындай сүрiске түскен жорғаның үлкен айыбы сол болмақ. Қараға жайшылықта да қамшы салған емес-тi. Тақымы мен жүгеннiң қағысынан да иесiнiң пейiлiн сергек сезiнедi. Қамшыға үйренбеген жануарды қамшыласаң, егестiрiп аласың. Көзге көрсетiп жай ғана сипап отыр. Сiңiрi жуан жорғаның басы да қатты. Шал мына дүбiрдiң лебiне елiккен аттың басымен алысып келедi. Тiптi, болмаған соң жүгендi сол қолдың бiлегiне ширата орап алып, шалқалап жатып алды. Əйтеуiр, жорғасы бұзылмаса екен. Жорға бұзылмаса, арғы жағын көрер. Жорға бұзылса, ұятқа шынымен қалдырғаны. Басын жұлқиды, iзiне дүбiр iлестiрмей қара үзiп кеткiсi келедi, жануар бар құнының аяқ алысында екенiн қайдан бiлсiн. Мынау анталай ентелеген жұрттың едiрең шабысқа емес, бипыл, су төгiлмес майда жорғасына ғана таңдай қағып сүйсiнетiнiн қайдан бiлсiн.

	Екiншi айналымда құба айғыр мен Қалиланың атышулы байталы құйрық тiстесiп бiраз шайпалды да, пар-пар ентiккен күйi тұсынан бiрiмен-бiрi егесiп өте бердi. Құйрықтары шұбатылып жерге тиiп бара жатыр екен, бөкселерi майда бүлкiлдеп, аяқтарын қадап-қадап тастайды. Қара үзiп кетер деп iшi кiп алып қалған. Ой, жарықтық. Жорғаңа болайын. Екеуi де “сен тұр, мен атайын” мəз жорға, жануарлардың аяқ тастастарына риза. Жасаураған екi көз сол екеуiне iшiп-жеп қызыға, бəлкiм қызғана, кезек-кезек қадалған. Кемiте алмайды. Тəуiрi тəуiр. Əлдеқандай болмақшы. Əлдеқандай...

	Қара жорға қасарысып басын қатты-қатты жұлқып тастады. Шал қашыр-құшыр тiстенiп еркiне жiбермей үзеңгiге аяғын тiреп шалқақтай түстi. Қолдары қарысып қалғандай. Ана екеуi бəсеке қызығымен ұзай бердi.

	Үшiншi айналым тамамдалып, қарақұрым жанкүйерлерге жанай бергенi, жұрттың аспанды жерге түсiрердей күңiренгендiгi соншалық, бiрдеңе болып қалды ма деп шал ерiксiз солай жалт қарады. Ат та үркектеп жорғасынан əнi-мiнi жаңыла жаздады. Бəтiр-ай, қолпаштағандары екен ғой. Аманшылық тəрiздi... Аманшылық. Қиқулап қоштап тұрғандары қара жорғаны демегендерi шығар... Қара жорғаның алға шыққанын тiлейтiн болар.

	Сол қол жағындағы шеңбермен қадалған кiшкене қызыл жалаушалар бiрiнен соң бiрi жылт-жылт етiп қалып барады. Ауыздықпен алысып қары да талған екен, тiзгiндi сəл босатты. Ат қарқын қосты. Бүкiл тұлабойымен сезiнiп келедi, жорғасын бұзған жоқ, əдемi тербеген жiбектей майда бүлкiл. Ендi осы демдi үзбей бiрқалыпты ұстады да отырды. Байқайды, көз жобаға болмаса екi ара ептеп болса да жақындай түскен тəрiздi. Күрең жұрттың назарынан тасалау арғы бастан қиялай салды да, озып барып жарыс жолына қайта түстi. Бұл – анық қараулық. Шалдың қатты айқайлағысы келдi де, өзiн-өзi басып ат үстiндегi қара мұртты сылыңғыр қараны бiр сыбап алды. “Нəлетi. Малдың бағын байлап... Нəлетi”. Тiзгiндi сəл босатты. Жорға үстемелей түстi. Тағы да аз ерiк бердi. Жануар шайпалған жорғасын бұзған жоқ. Шал iштей разы. “Жануарым-ай!” Бұл тұсынан өтiп бара жатқанда көзi шалып қалған: қолында қызыл жалауы бар төрешiнiң көмекшiсi шауып барып күрең жорғаның тiзгiнiне жармасты да, жарыс жолынан шығарып алып кеттi. “Қап, атқа обал болды-ау! Балаң жiгiтке басын бермедi ме, əлде...” деген ойға қайта соғып өткен.

	Қара жорға сол қалпынан таймай майда шайпап келе жатқан. Жорға байталдың ағараңдаған құйрығы жалт-жұлт шұбатылып көрiндi. Шал тiзгiндi сəл босатып, аңдысын аңдады. Жорға бұзылған жоқ. Тұлабойы шымырлап, жүрегi жылып, iштей аттың тiлегiн тiлеп келедi. Осы рет жұрттың аспанды жерге түсiрген шуылын тiптi есiткен жоқ. Көзiнiң алды тұманданып, бойын тасқын билеп, тек... тек ақшулан байталдан озуды ғана ойлап едi. Шеңбердiң сырт жағын ыңғайлады. Көзiне тұяқтан ұшқан əлдеқандай бiрдеңе түсiп кете ме деп те қауiптендi. Қос жорға теңесiп... теңесiп алып, көздерi шатынап егесiп бiраз жүрдi. Жүгендi ендi босатқан жоқ, қатты тартып, ер үстiне шалқалай жатып алды. Тап қазiр бəсекелесiп келе жатқан атқа құрттай да ерiк беруге болмайтын, төгiлген əдемi бипылды бұзып алуы мүмкiн. Егеске шынттап түскен екi ат та барын салып келедi. Байталға көз қырын тастап едi, қос танауы шелектей, мойны түсiңкiреп ентiге тыныстайды, тұла бойын түгелдей тер жуған, судан жаңа ғана жалдап шыққандай малшынған. “Шаршайын деген екен, – деп түйдi, – жануар, қайтсiн ендi, барын салып-ақ келедi”.

	Келесi айналымда еркiн алға түсiп, ұзап кеткен. Сонда да тiзгiндi тарта түстi. Сыртына бiр көз салғанда көргенi: байтал бiр айқай кейiн қалыпты, өзге қалың тобыр оның арғы жағында.

	Ендiгi айналым тiптi жан қинамайды. Ақшулан байтал малтығып қара үзiп қалды. Қара жорға мəреге сəндi бұзбастан алшаңдай жорғалап жақындай түстi.

	Төбедегi қалың жұрт у да шу жапырылып төмен құйылды. Əлде қуаныштан, əлде қарсы соққан желден шалдың көзiн жас жуды. Iзiнен екi езуi құлағында ыржалақ қағып одыраңдай далақтап жеткен Сабалаққа тiзгiндi ұстатты да, өкпесiн соғып тұрған аттан лезде сыпырылып түстi.

	– Жабуын жап! Əрi алып кет! Көрiнбе жұртқа. Көрiнбе! Сабалақ терге малшынып ентiгiп тұрған жорғаға делбегейдi жаба салды да, төбенiң арғы жағына жетектей жөнелдi. Өзi басын таңып алған орамалын, əлгiлердiң байлаған шүберегiн шешiп, қалың топқа қарай ойысты. “Жарайсың, шалым! Жарайсың!”, “Бəрекелдi, жорға болғаныңа! Мал болсаң, осындай-ақ бол!” “Жорғасы да, аты да бiр-бiрiне жарасып тұр”, “Бұрын есiтпейтiн едiк, қайдан шыққан өзi”, “Су жорға деп осыны айт, мiнекей” дескен көп қошемет сөздi үздiк-үздiк құлағы шалып, мойны мен бетiн сүртiнiп көптiң ортасына сiңе бердi.

	Бұл қалың нөпiрдiң ортасына енгенде, радио бəйгеден озған аттарды қайталай тiзбектеп жар салып тұр екен, жорға сүрiсiн бөлiп, соның iшiнде бұның əкесi мен атын, шаруашылығына дейiн қалдырмай даланы жаңғырықтырды. Төбенiң баурайында отырған шалдың жүрегi алып-ұшты.

	Əнi-мiнi дегенше өте шыққан құнан бəйгеден соң, жүлдеге iлiккен жамағайынды қосқа шақырды. Кiмнiң қандай сый алатынын көрiп, қызықтамаққа көпшiлiк ендi солай қарай лықсыған. Алдымен ұзаққа шапқан жарыс аттарының бəйгесi үлестiрiлдi. Аты озып, еңбегi қайтып, мерейi өскен адам сонадайдан ыржалақтай күлiп, шаршы топтың алдына шығып талтаңдап келiп бəйгесiн алды. Ду қол шапалақтаған жұрттың көздерi сонда. Өкшесiн көтерiп арнайы жасалған шатыр қостың астында кiмдердiң тұрғанын болжады. Негiзiнен аудан басшылары екен, бұған бейтаныс кiсiлер де бар. Касманаут та сонда отыр. Көңiлдi. Iштей сараптап бiрдеңе тиiсе қойса, уызына жарымаған адамдай мына көптiң ортасында ала қашқанның ретiн таба алмайды. Аңшының аңы мен ат бəйгесi тəрiздi көлденең олжаның қанжығаға байлайтын тəуiр ырымы болады, өзi ала жөнелген көрмелдiкке жатпақ.

	Əдетте ауылдың ақсақалына, елдiң ағасына сыйға тартып батасын алмақшы. Бұл жоралғы келе жақ аттың талабына да жақсы. Қалай дегенмен аттың бiр күнгi терi – сарқытым деп ұстатар. Сол кiм? Өзiне атағы мен абыройы да жетiп жатыр. Көңiлi шатырдың астында тұрған топтың жуан ортасындағы Тортайға тоқтайды. Аудан басшыларының бiрi, мына өтiп жатқан қызық болса аудан абыройы, осы малшылар слетiн өткiзетiн комиссияның төрағасы да екен. Қыста фермаға көп қамқорлық еттi. Бұлардың совхоздары бюро мүшесiнен осының еншiсiне тиген екен, обалына не керек, көмекке мықтап алды. Жай-жағдайларын бiлiп, жиi келiп тұратын. Совхоз басшылары шөп таситын көлiк алса да, запшастыға алақанын жайса да, көмекке адам сұраса да: “Ойбай, Төкең болмағанда қолға тимейтiн едi. Төкеңнiң қолұшы тидi. Өкiл болған соң қалай дегенмен iш тартады екен”, – деп жүргендерiн құлағы шалатын. Əрi-берi ойлай келе көңiлi жақын жерде тұрған соны оңтайлады. Жетпей жатқан несi бар, қара жорға бəйге алмағанда да күнi ешкiмнен кем емес.

	Абыройының өзi не тұрады.

	Тұтығып жылдам сөйлейтiн өзi тəрiздi шəпеттей шағын кiсi. Екi-үш рет жақын тыңдап үйренiскенше сөзiнiң бiрiн түсiнiп, бiрiн түсiне алмай жүрдi. Ашуланса құлағына дейiн қып-қызыл болып қатты булығып қалады. Алғаш депутаттыққа сайланып, шаруашылықпен арнайы танысып жүргенде бiрiншi рет көрiп, пендешiлiк десейшi, iштей бiр түйiп қойған-ды. “Қоянның өзiн көр де, қалжасынан түңiл” дегендей, тым шарға екен. Жарықтықтың терiсi де тар шығар. Терiсi тар адамның көптi басқаруы қиын, болмашыға қиғаш тарта бередi. Басшы болған соң алдына жақсы да барады, жаман да барады...” Əр жерде жиналыстарда кезiгiп, кейiн бойы үйренiсе бастаған, дабырлап қосарлай айтатын сөздерiнiң арасын өзi ажыратып барып, кейiн ұғатын болды. Аты-жөнi аталып, қысылып-қымтылыңқырап ортаға шықты. Жарыс ұйымдастырушы төрешiлердiң төрағасы: “Жорға сүрiсiнде бiрiншi болып мəреге жеткен, өздерiңiз көрдiңiздер ғой, тайпалмас қара жорғаның иесi “Құмшағыл” совхозының озат шопаны Тоғанас Қожалепесов жолдасқа мына бəйге берiледi. Жасының ұлғайғанына қарамастан тұғырдан түспей бiздiң ортақ мерекемiзге атсалысып жүргенiне рақметiмiздi айтайық. Қара жорғаны бұдан да былай жарыстан қалдырмасын. Еңбекте бұрынғыдан да зор табысқа жете берсiн. Қариямыздың денсаулығы зор болсын” деп, шоқтай қып-қызыл кiлемдi қолына ұстатты. Шал бəйгесiн қолтықтаған күйi басшылар отырған жаққа беттедi. Жұрт бұның ойын түсiне алмай, не iстер екен деп, демдерiн iштерiне тартып тына қалған.

	– Тортай шырағым, мына халайық бiледi, бiздiң совхозымыз биыл қандай көрсеткiштен де алда болып тұр. Сол бiздiң алда болуымызға қысы-жазы өкiл болып көп қолұшын берген едiңiз. Мiнекей, аяқ астынан жорғамыз да бəйгеден келiп, “Құмшағылдың” аты тағы бiр шыққанын есiтiп отырсыз. Қазақта “Орамал тонға жарамаса да, жолға жарайды” деген бар. Мынау сол бəйгеден аты озып келген ағадан алған сарқытым деп, келiнге алып бар. Ағасының көзiндей көрiп, рақатына тұтынсын. Қанжығаңа байлағаным, шырағым.

	Кiлемдi алдына тастады. Жұрт дуылдай шуласып, қол шапалақтап қоя бердi. “Дұрыс! Дұрыс! Жолы солай, байлағаны ғой”, “Шалыңның өзi мықты. Кiмге беретiнiн бiледi”, “Аттың бiр күнгi терiн аясын ба ендi?” десiп жатыр. Кетейiн десе Тортай “мында келiңiз, тұра тұрыңыз” деп қолын бұлғап жiбермейдi. Жұрт абыр-дабыр шуласып, бастықты бiразға дейiн сөйлеткiзбедi.

	– Ақсақал, елеп сыйлағаныңызға мың да бiр рақмет. Шаруашылыққа көмектессем, ол аудан басшысының бiрi ретiнде өзiмнiң мiндетiм. Бiздер анаусын анадай, мынаусын мынадай деп өгейсiте алмаймыз. Аудан басшысы үшiн шаруашылықтың бəрi бiрдей. Бəрiне де көмектесуiмiз керек. И солай етiп жүрмiз де. Ал, мына қара жорғаға сiңiрген еңбегiм жоқ. Ол таза сiздiң еңбегiңiз, сiздiң малыңыз. Алмаймын, аға. Көпшiлiктiң алдында тағы да айтатыным – пейлiңiзге көп-көп рақмет, разымын. Атағаныңыздың өзi де жетедi!

	– Шырағым,шын пейiлiммен ұсынып тұрмын. Қайырма қолымды. Ал!

	– Рақмет, аға. Мың да бiр рақмет. Ала алмаймын.

	– Ал!

	– Ала алмаймын, аға. Атадыңыз болды. Келiнiңiз кiлемсiз емес.

	– Опраблениенiң бастығын кiлемсiз деп кiм ойласын. Көлденең келген олжа едi. Бұрынғы дəстүр солай болған соң тəбəрiк болсын деп тұрмын.

	Бастық қолын сермелеп жолататын түрi жоқ. Жұрт у-шу.

	Не деп жатқандарын адам түсiнiп болмайды.

	Шал ұсынған кiлемiн арқалап кете алмай, ұрлық-қарлығы жоқ мүлкiн көптiң көзiнше өткiзе алмай қысылып, кiбiртiктеп тұрғанда қай жағынан тап келгенiн қайдам Тайқара топтың ортасынан сумаң етiп шыға келдi де, жалма-жан кiлемдi иығына өзi қағып салып алды. Көңiлдi, көзi күлiм қағып жылмаң-жылмаң етедi. Топтың қалың ортасына қайта сiңе бергенде қолын ұсынды.

	– Ассалаумағалəйкүм, дəде! Бəйге құтты болсын. Соншама тықпалап... Неғыласың. Соларды кiлемнен кенде дейсiң бе? Ол алмаса, алатын адам табылады.

	– Сен қайдан жүрсiң?!

	– Үй көшiрiп əкелдiк. Бүгiн үш күн болды. Той қашан бiтедi деп иiрiлiп жатырмыз. Ендi бiржола көшiрiп қайтамыз.

	– Жатқаныңа үш күн болса, содан берi əкеңдi iздемей, ауылдың адамдарына сəлемдеспей қайда жүрсiң?

	– Əнебiр көптен кездеспеген жолдастармен басымыз қосылып... өзiмiз кампания болып отырып қалып... Сөйтiп отырсақ, “Əкеңнiң жорғасы озды” дейдi. Сонан ұшып келсем рас екен. Ертерек бiлгенiмде көретiн... Ақыры, қосқан екенсiң ғой.

	Маладес ат. Ат болғанда бар-ау, просто маладес... Өте дұрыс болды. Жұрттың көзiнен жасыра бермей, жорға атты сөйту керек қой.

	– Келiн аман ба? Кiшкентай қалай?

	– Бəрi жақсы, дəде. Аман. Шапқылап жүр ғой.

	– Айсарыдан хабар алып тұрсың ба? Аман-есен бе екен, əйтеуiр?

	– Аман. Аман. Жағдайы жақсы. Жетiншi ноябрьде открытка салыпты.

	– Одан берi хабарласпағаның ба?

	– Хабарласып тұрмын деймiн. Жағдайы жақсы.

	Тайқараға ала көзiмен қарады. Баласы кiлемдi арқалаған күйi бұның түскен үйiне ерiп келдi. Жорғаны өз қолымен жаратып қосқандай екi езуi екi жақта қорбаң-қорбаң етiп лыпып жүр. Айналасынан шыға алмай үйiрiлiп қалғанынан-ақ баланың көкейiндегiсiн түсiндi: “Қайтқан малда қайыр бар”, кiлемдi жырып алып кеткiсi келедi. Берер едi, былай шыға бере-ақ əлiгi өзi айтып тұрған жолдастарының ортасына түсiп, соны жу да жумен араққа айналып кетуi, тiптi, осы арада сатып жiберуi де мүмкiн. Басы-көзi бүтiн күйi келiнге алып барып бере қойса, кəнекей. Алған соң кiм де болса сырт адамның алғаны дұрыс едi. Көрмейсiң бе, əлiгiнiң көпшiлiктiң алдында бұның пəсiн түсiрiп ұятқа қалдырғанын. Мынаусын өткiзiп алып, бұйым айтып салмақ салады дейдi ме, кiм бiлсiн... Сонша неге қашқақтағанын...

	Тойдың негiзгi қызығы бiттi. Ендi жиналған қауым бiр шайланып алып, жүрмекке талап етiп қомпаңдап отырған. Сабалақ атты жабулап ауылды айналып алысқа, көзден таса жерге тұсап келiп едi. Үйге ену бойына өзiне тура қарағанынан-ақ шалдың көкейiндегiсiн бiлiп, “Дайын. Қашықта” деп қолын алысқа сермедi.

	Осында отырған жұрттың əңгiмесi – қара жорға. Тамсанып айтады, аттың бағын байлап, баяғыдан берi неге қоспай жүргенсiз деседi. Көпшiлiк емес пе, бiреуiнiң ойы олай, бiреуiнiң ойы былай. Шал дабыраны iштей жақтырмай, екi жақтың да əңгiмесiне қосылмастан бұйығып отыр. Бiр жақтан Тайқара да арашаға келедi. “Көкем бiлмей жүр дейсiң бе. Қара жорға əбден бабына келсiн дейдi да”.

	– Төке, сiздi сыртқа шақырады, – дедi шайдың қамында жүрген үй иесi. Орнынан тұрып, жайғасып қалған жұрттың сыртын айнала “Кiм болғаны?” деп келе жатқан едi, көзi түсу бойына таныды, күтiп тұрған Тортайдың асықтай тiзгiншiсi екен. Қолтығынан ұстап əрiрек тұрған машинасының жанына алып барды.

	– Бастық жiберiп едi, аға, жаңағы берген ненi... Машинаның артына сала қойсын деп... Қайтып барамыз. Сiздi ренжiмесiн дедi... Əне жерде көпшiлiк болғасын былай... Бастық адам...

	– Ойбай-ау, жаңа неге алып алмадың?! Пұлдайтын ештеңем жоқ. Айтып бар. Олай ойламасын. Неге өйткенi, көптi көрген-ақ жiгiт емес пе едi деп əрi ойлаймын келiп, берi ойлаймын. Бəйге байлау ата дəстүрi емес пе? Оның нендей айып-шамы бар? Қараптан қарап өзiм қысылып қалғаным. Аузымнан шыққан соң неғылайын... Ал, алып бар. Сөзiм сөз.

	Рақатына тұтынсын. Жолы да. Əйтпесе, бастығыңды байытайын деп тұрған мен жоқ.

	– Өзiңiз шығарып берсеңiз. Мен машинаны жақындата берейiн.

	– Мейлiң. Сөйте ғой.

	Қалбалақтап iргеде ораулы жатқан кiлемдi көтерiп алып келiп, машинаның ашулы тұрған артқы жағына тықты.

	– Бəсе, сөйтсейшi онан да. Оның несi айып, шырағым-ау. Ұрлық емес, қарлық емес. Аттың бiр күнгi терi. Өтеуiн сұрап етегiне жабысып жатқан мен жоқ. Əзiр өзiмдiкi өзiме жетедi. Совхоздың абыройына ортақ болып жүрген соң ендi...

	Машина топырақты бұрқ еткiзiп үйлердiң сыртын айналып зымырай жөнелдi.

	Iзiнен жүгiрiп шығып шалдың не iстегенiн түсiне алмай, түсiнсе де жақтырмай тұрған Тайқара тыржың ете қалды.

	– Ол не, дəде?

	– Ай, əлiгi затына шопырын жiберген екен...

	– Осы дəдемнiң бар-ау, iстемейтiнi жоқ. Солардың не керегi бар саған. Алатын болса шаршы топтың ортасында неге алмады.

	Тоғанас құлақ асқан жоқ.

	Бұлар үшiн ендi алаңдарлық шаруа жоқ, шайланып болған соң екеуi ауанымен елге қарай аяңдай берудi ұйғарды. Кемпiрi болса екi көзi төрт болып осы жаққа қарап жүр. Адары кеш, салқын. Тоғанас ердi жорғаға салып, кертөбелдi Сабалақтың жетегiне бердi. “Əп, пiрiм-ау” деп атқа қонғаны сол, үй жақтан далбалақтай жүгiрiп Тайқара шықты. Сабалақ бұнысы жай жүгiрiс пе екен деп кəдiмгiдей шошып қалған.

	– Не болды?

	– Дəде, ана жолдастарым жорғаң бəйгеден келдi. Құйрығын майламайсың ба деп жан-жағымнан алып болмай жатыр. Солардан ұят болып тұрғаны. Жығыламын ба қайтемiн ендi?

	– Жығылма! Неге жығыласың?! Машинаңа мiнгiз де үйге алып бар. Керек-жарағыңды осы жерден ала жүр. Шешеңдi де қуантасың, жолдастарыңның да көңiлдерiн аулайсың, – дедi ат үстiнде отырған əкесi.

	– Өй, дəде-ай, оған уақыт қайда? Ит өлген жерге баратын ба едi.

	– Бармаса несiн айтады?! Айдалада жерге от қоямын ба сонда? Тiлектес адам болса, дастарқа-нымыздан дəм татсын. Алып кел.

	Атын тебiнiп Сабалақ жақындады.

	– Төке-ай, түсiнбей тұрсыз ба? Олардың көкейiн тесiп бара жатқан ет дейсiң бе? Бiрдеңең болса берсейшi. Осы жерде-ақ өздерi қандай тойлайды.

	– Əнекей, қанша дегенмен көше көрген адам, Сəкең дегендер ымға түсiнедi.

	Сабалаққа бiр, əкесiне бiр қарап жымың-жымың күлдi.

	– Берерiн берермiн-ау... Шық бермес Шығайбай екен деп жүрмей ме? Машинаға не мына тұрған жер. Қанша дегенмен оттың басы дұрыс та. Шешесi де бiр желпiнiп қалатын...

	– Ренжiмейдi, дəде... Ренжiп неғылсын. Рымдасаңыз болды. Бəрi өзiмiздiң сырлас жiгiттер. Шал берiп жiберiп едi деп орталарына тастасаң, атына мəз болады.

	Тоғанас жан қалтасына қолын салды, он сомдықтардан жүз сом санап бердi.

	– Жете ме?!

	– Жiгiттерге осы жетедi. Балаңызға да атаңның жорғасы озып едi деп базарлық апармаймын ба?

	– Анаң қарашы, ұмытып бара жатқанымды. Өй, айналайын. Айналдым-ау сенен. Атасының аты озған соң, əрине, қуанады. Кемпiр не болып жатыр деп алаңдаумен бар ғой, тiптi, ес шығып кеткенi. Оны айтқызатын несi бар. Баланың базарлығына тиме. Келiннiң қолына бер.

	Тағы елу сом қосты.

	– Əй, дəдем маладес қой. Ал, жолдарың болсын! Мен кеттiм. Жолдастар күтiп қалды.

	Қолына ақша ұстағанда барып кемпiрiнiң “қант, шай аларсың” деген тапсырмасы есiне түстi. Мынау жиналыс пен жорғаның əлегiнен, тiптi, тарс ұмытып кетiптi-ау. Атқа мiнiп талапты жолға бейiмделген соң қайта қайырылудың жөнiн таппай қиналыңқырап əрi дүкен аралап түртiнектеп жүруге ерiнiп, жорғаны тебiнiп қалды. “Олардың да бiр жөнi болар”.

	Азғантай күнгi думанды бұлақ үзiлiп сыртта қала бердi. Аттылы екеу кең даланың қойнына бiрте-бiрте бойлай сiңiп қара үзiп бара жатты.

	Былай шыға, өздi-өзi оңаша қала бере, Сабалақтың көңiлi тасып пейiлденiп бергенi. Түк көрмегендей қунақы сылаңдап шалып оттап келе жатқан жорғаға тағы бiр iшiп-жеп сүзе қарап алды.

	– Уай, шiркiн, айызымның қанғаны-ай! “Ағайынның аты озғанша, ауылдастың тайы озсын” деген осы да. “Құмшағыл”, “Құмшағыл” деп совхоздың атағы əр шыққанда тапбiр өз əкемдi атап жатқандай көтерiлiп келiп түсемiн, көтерiлiп келiп түсемiн. Төлден де, жүннен де жақсы. Əсiресе, қара жорға, тiлiм тасқа, абыройды тағы бiр тасытты-ау. Былайынша адам байқамайды, топтың ортасына түскенде құдды бiр Ботбайша шайпалтады екен-ау, жарықтық қара жорға да. Мүлткен жоқ, бiр бұзбады, жануарым. Бұның қасында Ботбай жорға ма. Көтеншегi қорқылдаған бiр пəле ғой. Былпылдап тартты да отырды. Аянбастан барын салды. Қайтсiн ендi. Жарықтық бəсекеге түскенiн мал да бiледi. Алла баянды етсiн, еңбек қайтты, Төке.

	Шал бүлк етiп миығынан күлдi. Əдетте сұғы қадалмасын деп атқа көзiн салған адамнан қатты қызғанып үркектер-дi. Көзiнiң зəрi жоқ, туған iнiсi iспеттес болып кеткен Сабалаққа осы ретте де ашулана алған жоқ, пақырдың дəп өзiндей шын қуанған ашық-жарқын пейлi екенiн танып келедi. Етене сiңiсiп кеткен арғы жағы зiлсiз адамға оңайлықпен ашулана алмайды да. Өзiне зəбiр көрсеткен жерi жоқ, əмəнда аңқылдақ, адал.

	Шалдың күлгенi: үренде де, сүренде де жоқ Ботбайды қара жорғаға теңеп тағы бiр қыстыра кеткенi. Аузын ашса болды – Ботбай. Ботбай пақыр Сабалақ айтса жүйрiкке де, бiлгiрге де, есалаңға да лайық. Қай-қайсысына да саппа-сай дайын тұрған бiреу, əйтеуiр. Сабалақ жүрген жерде сорлының құлағына бiр тыным болса-шы. Əзiлдерi талайдан жарасқан кексiз құрдастар. Көбiне-көп зəбiр шегетiн де Ботбай. Өңкиген момын пақыр ашулануды бiлмейдi. Мынау мың саққа жүгiртiп жатқанда “Оттапсың, суолыш” деп ыржия күлiп отырғаны. Бiрақ, екеуiнiң татулығында шек жоқ, бiр-бiрiн апта көрмесе тағат таба алмас. Сəл-ақ хабар кешiксе болды, “əлiгi неменiң отбасы аман ба екен, бiлiп келейiншi. Жамбасы сынған адамдай жатып алды ғой, тiптi” деп тiзесi аттың құлағына жетiп, Ботбайдың ауылы жаққа кетiп бара жатқаны.

	Аузын ашса жүрегi көрiнетiн аңқылдақ iнi Тоғанасқа бауыр басып кеткен. Ауыл аралас, қой қоралас, қыста көмекшiсi, көктем туа сақманшысы, қыстауға қарауылдығы өз алдына. Өзiнiң айтуынша, анда шап та, мында шап. Iстiң оң келгенiне де, сол келгенiне де лайық. Совхоз басшылары екеуiнен қай науқанның алдында да “биыл қайтетiн едiңдер?” деп сұрамайды. Сырттарынан-ақ Тоғанасқа Сабалақты жегiп қоя бередi. Ол дегенде бұның инедей түйткiлi жоқ, кейде отбасылық iстерге дейiн Сабалаққа келiп ойласады. Əлдеқандай шаруаның ретi болып жатса да Сабалақты жұмсай салады, кесе дəлел айтып көрген емес, бойын баламай өз iсiн тастай салып, “Алдымен шалдың жұмысын бiтiрiп берейiн” деп жүре бередi.

	– Бастық жаңағы кiлемдi алмаймын деп шоршып-шоршып, ақыры алды ма, қайттi өзi?

	– Шопыр баланы жiберiптi, машинасына салып бердiм.

	– Ə, бəсе! Солай шығар деп ойлаймыз ғой баяғы... Ботбай дейсiң бе оны. Оған қарағанда есi бар кiсi шоқтай мүлiктi далаға тастап...

	– Ата-бабаның салған жолы едi. Кiмге айлық азық, жылдық үнем болар дейсiң. Əйтеуiр, елдiң басшысы... халық ағасы. Орынсыздау болған жоқ па?

	Көзiнiң астымен Сабалаққа қарап қойды. Көптен iзiме ерген iнiм деп, артына бөктере қойса, бұған да жарасып жатыр. Ана кiсiнiң жолы үлкен дегенi. Əйтпесе... Сабалақ та дəметкен-ау, шамасы.

	– Солайы солай. Ел ағасы екендiгiне кiмнiң дауы болсын. Уызына жарымаған адамдай топтың ортасынан қалай құшақтап суырылып шығарсың. Қазақта жоқ əдет. Қиын жерi – сол. Көпшiлiк не дейдi сонан кейiн. Анау анталап тұрған ағайынның бiрi – дос, бiрi – жау. Жорғаның бiр күнгi терiн олжа көрдi деп ағаш атқа мiнгiзбей ме. Қыстайғы ыстық-суығымызды бiрдей көрдi. Оны ойласақ дұрыс. Бiрақ, бiреу ағынан жарылып тұрғанда шаршы топта ала салмай, бiр бас тартқан соң, кейiннен арнап машина жiберуi көңiлге қонбай ма қалай... Пенде болған соң əрнəрсенi ойлай беремiз да баяғы...

	Сабалақтың “баяғысынан-ақ” осы iске онша сыбанып қосыла алмай келе жатқанын iшi сездi.

	– Өзiм де қысылыңқырап қалып... Əр кəллəда бiр қиял демекшi. Кiм не ойлайды. Бiреулер бастыққа жағынып жатыр дер. Неме жағынайын. Бастық ет дейтiн баланың кескiнi анау. Өзiм болсам, боларым болып, бояуым сiңiп отырған адаммын. Одан не дəметейiн, не сұрайын. Алып кеткен соң бойым кəдiмгiдей жазылып қалғаны. Ауыздан бiр шыққан соң қиын ғой...

	Сабалақ өзi бастаған əңгiменi “Əрине” деп тез қайырып қоя салды. Содан көпке дейiн үн қатқан жоқ, өзiмен-өзi болып отырды да қойды. Құптаса да, құптамаса да iшiнде.

	Жорғаның əуресiмен жүрiп мынау екi күндiк думанның жақсы-жаманы, қызығы қайсы – түптеп сараламаған екен, ендi жолға түсiп, оңашаланып, өзiне-өзi келген соң ойланып артық-кем жайларды көңiл таразысына салып отыр. Азды-көп атын атап төрге шығарып, қызыл тағып құрметтеп жатыр. Оларына мың да бiр рақмет. Өйтпегенде қой бақпай ма? Бағады. Қырық жылдан берi бауыр басқан ата кəсiп болған соң ендiгi жерде қайда барсын. Əзiрге қуатсыз емес. Қолын қусырып қалай отырмақшы. Қалаға барып отырайын десе, сүйене қоярлық жалғыз баланың сиқы – анау. Көңiл шiркiн сенбейдi, дүдəмал-ау, дүдəмал. Қарап отырса, тағы да қолы алдына сыймас. Оның үстiне бiрлi-жарым қарасы да бар. Мал өлiге де керек, тiрiге де керек. Бала мен келiнi жанында болса дейдi. Əнебiр немеренi күнбе-күн көрiп отырып, əз етiп қалар едi. Оған көнетiн бала жоқ. Жорғасы озды. Бұл – əсiресе, өз жанына етене жақын мəртебе. Орны бөлек-ақ қуаныш. Ертең iргелес отырған өрiстес қойшылары пəленбай күнi барамыз, бəйгесiне құтты болсын айтамыз дер, жиналып келер. Дуылдасып жорғаны мақтап əңгiме етер. Апысы кiрiп, күпiсi шығып кемпiрi де далақтап қуанып қалатын болды.

	Гүлфариза қарындасы қолынан алды. Танып, түу баяғы болмашы еңбекке алғысын айтты. Əнебiр аяқ астынан iздегенде өзiнiң аңғарымсыздығынан табылмай қалған жерi болмаса, өңгесi түзу тəрiздi. Көңiлдiң едəуiр серги алар жайы бар.

	Ой ағымымен дəл осы араға келгенде мүлт кiдiрдi. Тағы бiр кiлтипан кеткенi ендi ғана көңiлге дiк ете қалды, бұл аттың қызығы дегендi қой. Гүлфаризаға “үйден жеңгеңнiң қолынан дəм тат, оттың басын көр, машинаға мына тұрған жер” деп неге айтпады. Жасы кiшi болса да ел сыйлаған адам емес пе едi. Аттарды Сабалаққа тастап, солардың-ақ көлiктерiмен қайтуға болатын едi, неге үйiне алып келмедi?

	Жорғаның басын кiлт тартты.

	– Сəкесi-ау, бiр үлкен қателiк жiберiппiз.

	Əлдебiр оймен бейқам бұйығып келе жатқан ол селк ете қалды.

	– О не?!

	– Жаңағы Гүлфаризаға “құдай айдап iргеге келiп тұрсың, үйдi көр, шай iш” – демей қара басыпты ғой ағаңды.

	Гүлфаризаның бұл кiсiге қандай жақындығы барынан Сабалақ бейхабар едi. Нендей ақыл қосарын бiлмей бiразға дейiн аңтарылып қалды.

	– Сен жайменен жылыстай бер. Артыңнан сыдыртып жетермiн. Көрмейсiң бе ұмытшақтық дегендi. О, несi-ау. Тiптi, елдiгiмiзге ұят болғанын қарашы. Менi қай қара басқаны. Асығып... Жалғыз қалған соң ойың онға жүгiрiп малды да, кемпiрдi де ойлайсың, əйтеуiр. Мынабiр жорғаның да дабырасы...

	Аттың басын шорт керi бұрып, сыдырта жөнелуге оңтайланған кезде барып Сабалақ басу айтты.

	– Артистi айтасыз ба, Тəкесi?!

	– Иə! Иə!

	– Обкомнан келген адам бар, касманаут, жаңағы əртiс Гүлфариза бар, бiрiншi хатшы барлығы ат жарыс аяқталу бойына вертолетпен ұшып кеттi. Аңғармай қалған екенсiз ғой. Өз көзiммен көрдiм.

	– Солай ма?

	– Ұшып кеттi, Төке. Касманаут асығыс екен, соны шығарып салмақшы деп жатты ғой жұрт.

	– Неғылса да бiр əбестiк кеттi.

	– Жұмысы көп адамдар... Бара қояр деймiсiң...

	– Барар. Бармас. Ол – өзiнiң шаруасы. Ел болған соң үй iргесiне келiп тұрған адамға көңiл бiлдiрмек борыш емес пе? Күнде келiп мазалап жатқан ол жоқ. Қалай да маңдайымыздағы санаулы адамдардың бiрi ғой. Оның бiз тəрiздi шаруаны ұмытпай жүргенiнiң өзi неге тұрады.

	Сəл үндемей кiдiрiп қалды да, ат маңдайын Тасшеген жаққа қайта тiреп, екi жолаушы шылдыр еткiзiп, үзеңгi қағысып өтiп, сыдыртып жүрiп кеттi. Аптаптың дем тұншықтырар лебi қайтқан. Түс толық ауған кез. Көлеңке ұзарыңқырап барып алға түстi. Екi жолаушы қайта томсарды.

	Шал жалғыз қалған кемпiрiн тағы ойлады. Сабалақтың үйiнен сусын ұрттаймын да, тамақ-шайына қарамай суыт жүрiп таң қараңғысында болса да үйге жетемiн, кемпiр екi көзi төрт болып жолға қарайлап елегзiп отыр деп қойды. Қалайда таңертең отарды өзi өргiзбек.

	* * *

	Көзiнiң алды қарауытты. Таңдайы кеуiп, өңешке дейiн тобарсып кеуiп қалған. Шаңқан талтүстегi ашық күннiң өзiнде айнала қарақошқылданатын тəрiздi. Ендi басы ашық, бұдан былай еш жаққа бұрылмай өзiне төтелей тартқан ажалды күтiп жатса-ақ болардай, дегенмен, дəтi құрымағыр шыдамайды, тағаты құрымағыр отырғызбайды, қаршадайынан бауыр басқан мына даланы өлермендене iшiп-жеп ең соңғы, ең ақтық рет көрiп тояттап қалмақшы, көздiң құрты, көңiлдiң жауы – үйiр-үйiр жылқыларын барлап, аласұрған жүрегiн баспақшы. Басыла қоя ма, əлде ертең-ақ иесiз адыра қалып, əлдебiреу алдына салып дүркiретiп қуып кететiн жануарларды көрген кезде iшiн күйiктiң алау оты жалай ма, кiм бiлсiн.

	Кiм бiлiп болыпты... Əйтеуiр мынабiр тажал босағасынан шынттап аттағалы берi аласұрып жер дүниеге сыймайды.

	Көкке мойын бұрып едi, көзiне тағы да ақтұмсық iлiндi. Тiрлiк атаулыдан ақтұмсықтан өзге ешкiм де, ештеңе де жоқ едi. Жылан жалап кеттi ме дерсiң, терi сүйретiп өттi ме дерсiң.

	Дала ызыңдап жалғыздық күйiн шертедi, ақтұмсық жалғыздықтан жарылып кете жаздайды, Құланбайды ашкөз жалғыздық үрейлендiре қаумалай ториды.

	Ақтұмсықтың осында тап болғанына жаңылмаса жиырма жылдың жүзi ауған шығар-ау, содан берi ол да, бұл да жалғыз. Себеп? Өзi болмаса, Ақтұмсықтың жалғыздығы Құланбайға қараңғы. Тiрлiктегi жал-ғыздығы қабырғасына шынттап батқандай ойға алғаны да кешелi-берi. Қанатты неменiң бұл меңiреу түкпiрге неге байланып қалғанына шал қазiр таң. Бостандыққа жаратылған байғұс неме елден ел, жерден жер асып ғайып болмай ма, өзiнiң базарлы да шулы ортасына бармай ма? Өзiне емес, сол жалғыз бүркiтке таңырқайды, кiндiгiнен неге байланып жүргенiне шекесi шытынап кетсе де, мүлде түсiнбейдi. Пақыр əлдеқандай теперiш көрдi ме екен?

	Уа, жалғыздық. Қарғыс атқан жалғыздық десейшi. Əу баста-ақ Құланбай қалап па едi соны? Жалғыздық тек бiр алладан өзге кiмге жарасқан дейсiң?

	Көкiрекке шемен болып қадалып, жанды жегiдей жейтiн, таланына талақтай жабысқан, əйтеуiр, бiр жалғыздық бар. Тiршiлiктiң, дүниенiң қызығымен бұлғақтап жүрiп бiлмептi, бақса сол неме бұнымен шынымен-ақ жолдасқан екен. Кiндiктесе жаратылғандай ма дерсiң. Жаратылғанда да түу баяғыдан бiрi оң, бiрi сол қанатында болмаған соң екi бiрдей ұлды болды не, оларды қанаттыға қақтырмай, тұмсықтыға шоқыттырмай өсiрдi не... Бəрi жынның ойынындай.

	Бұлар дүниеге келгенде қысылғанда көмекшiм болар, өлгенде түтiнiмдi өшiрмес деп қуанған. Үмiт ақталмады, аяқтай арман ащы зəр болып құмға сiңдi. Үмiттiң буалдыр тұманға айналып, көрiнеу-көзге ғайып болғанына əбден көзi жеткенде күйiнiштен бармағын шайнады.

	Адамның бұл дəм бұйырмасын қой. Бал татыған жал мен жая, қымыз, саумал ауа тұрғанда Айқабылы май иiсi мүңкiген темiр-терсекке құмар болды да, қала жаққа əуейiлендi. Бұл тəңiрiге не дерсiң. Машинаның дыбысы құлағына тисе болды, тапбiр қырық жыл жоғалған əкесi келе жатқандай екi-үш төбе алдынан шығып қарсы алады, үй жанына келген соң айналшықтап қасынан кетпейтiн дертке ұшырады. Əне жерiн бiр, мына жерiн бiр шұқытса болды, шопырдың құлы болып өледi, құрбандығы болып садақаға шалынып кетуге бар. Мал қырылып жатқанда жұмысы жоқ. Есiл-дертi темiр де темiр. Ата-бабасының түстерiне де кiрмеген кəсiптiң бұның көкейiне қайдан қона қалғанына əлi күнге дейiн таң. Əскерiне алынғанша етегiнен басқандай болып əрең жанында ұстады.

	Əскер жағынан темiрдiң оқуын оқып, қалаға темiр кесетiн жұмысқа тұратын болып, кейiн шопыр боламын деп екi езуi екi құлағында құдайы берiп, ыржиып келiп тұр. Тiптi, пайғамбар болатыннан бiр де кем емес. Тас-талқан ашулансын келiп. Сонда ата-ананың ұлықсаты қайда, жапан далада ошарылып отырған бұлар не қызық көрмекшi, келiн қайда, темiр табылды екен деп жалғыз өзi тентiреп, кiмнiң босағасында сүмеңдеп жүредi? Адам дегенде торғайдың миындай ми бар ма, жоқ па? Мына қыруар малға кiм ие болады. Бұл болса үлкейiп келедi, көзейтiн адамы болмаған соң тiстегеннiң аузында, ұстағанның қолында талан-тараж болып кетпей ме екен? Аңдысып жүргеннiң өзiнде əрең ие болып отырғаны – мынау. Бiле тұра көрiнеу-көзге қараң қалдырайын дегенi ме?

	Құлаққа қонатын сөз жоқ, мұрнын тартып “машина айдаймын” дейдi. Бұған қатын да – машина, үй де – машина, əке-шеше де – машина. Соның бəрiн бiр темiрге алмастырып кете бермекшi. Əрi-берi айқайлап баласын дегенiне көндiре алмай Құланбай қатты титықтады. “Құры! Көзiме көрiнбе! Қалаға бар да, машинаңды құшақтап жат!” “Үй алайық, жалғыз моладай ең далада осы отырғанымыз жетпей ме? Көпшiлiкке қосылайық. Бiз де қауым болалық” дегендi тiптi де құлағына iлген жоқ. Фермаға апарып салмады. Қыруар көлiк тұрғанда шинелiн қолтықтап жалғыз өзi жаяу кеттi. Бұл ендi не iстерiн бiлмей көкпеңбек болып төрде қолдарын тарақтап басына жастап, аяғын айқастырып тастап сiресiп жатқанда, шешесi үш-төрт қыр шығарып салып, көздерiнiң алды қызарып жылап қайтып едi. Бəрiн көрiп-бiлiп жатса да, iшiн бермедi. Тұрған жерiнде қалды. Баламды тiзеге салып, дегенiме көндiремiн деп бұл қасарысты, көнбеймiн деп ол қасарысты. Сөйте-сөйте аталы-балалы екеуiнiң ара жiгi едəуiр ашылып кеткендiгiн де бiлмей қалып едi.

	Келесi күзде сүмiрейiп келiп тұр. Шешесi арқылы шыжымдап жеткiзген хабарға қарағанда, үйленбекшi көрiнедi. Баланы алдына алдырып, көзбе-көз сөйлестi. Құдасының кiм екенiн қадалып отырып егжей-тегжейлi сұрап бiлдi. Көзi қағаздан ойылған, қуық шалбарлы мұғалiм екен. Келiнi де темiрдiң оқуын оқып, поезды жүргiзiп-тұрғызатын бiрдеме болып шықты. Оған мына батпақ құмның iшiнен поезды қайдан тауып бердiк, бəтiр-ау? “Ал, қоймадың ғой, сенiң-ақ дегенiң болсыншы. Алып-ақ берейiн, барайын-ақ, бiрақ, екеуiң бiрдей оқудың түбiн тесiп келсеңдер де қолда боласыңдар. Əйтеуiр, сендердiң жүректерiңдi талдырмалық.

	Мынабiр артыңа ерген күшiктiң қолы аузына жеткенше асып кетсе, келiн түсiргенше кемдi күн бұйырған қызықтарыңды көрермiз” деп қадап айтты. “Өйтпейдi екенсiң, қара басының ғана қамымен қаңғып жүрген адамға шашылатын жағдайым жоқ. Тамағын ит те асырайды”. Шешесi араша түспекшi болып едi, аузынан ұрғандай етiп отырғызып тастады. Кесе-аяқты салдыратып, бұрқырап, бұның ит мiнезiне күйiп-пiскенiне де қараған жоқ. “Көрермiз” деп мойны салбырап, ештеңенiң басын ашып айта алмай, шамасы алатын қатынына ойласқалы кетiп едi, əрi күттi, берi күттi, хабар болмады. Бұл үлкен басын кiшiрейтiп iздеген де жоқ, екi сөйлейтiн адам атанғысы келмедi. Аттай екi жылдан кейiн фермаға барып базарлап қайтқан шешесiнен есiттi. Екi баласы бар өзiнен үлкен жесiр қатынның қолына кiрiп алыпты. Əнебiр темiрдiң оқуын оқитын қызбен бұлардың талаптарына орай келiсе алмаған көрiнедi. Қатты атылып, ертеңiне-ақ алакеугiмнен атқа қонып, бiрнеше күн жол жүрiп, қалаға суыт барып, балаға бетпе-бет жолығып едi, онан жаман түңiлдi. Болар iс болып тынған екен. Ендi баланың алған бетiнен қайтатын түрi аңғарылмады. Бiтiргенi сол iстеп отырған iсiне шыдамай: “Атаңа тап нəлет сенiң! Тумай, туа шөккiр! Көзiңдi басқан қандай шел?” деп шығарып салғалы тұрған баласын қамшымен өрiп-өрiп жiбердi.

	Сөйтiп, үлкен ұлдың саудасын бiржола жылы жауып қойған-ды.

	Кiшiсi “оқу оқимын” дегенде пəлендей қарсылық көрсеткен жоқ. Күш-қуатым мен қараның басы барда бiрдеңеге iлiккенi жақсы деп iштей жорамалдаған. Бұнысы анадан көрi жуастау, иi жұмсақ, əрi шаңырақ иесi. Кетерiнде қадап айтты: “Шырағым, қолыңа түссе, алдымен соттың оқуын оқы. Болмайды екен, райкомның оқуына ұрын. Ол да қолыңа түспесе, қайтесiң ендi, мал доғдырлық бар емес пе? Далада қалмайтын кəсiптiң бiрi сол. Шаруаңа соның ыңғайлы болар. Совхоз директоры мал доғдыр дейдi ғой”. Бала “Ыңғайына қарай бара көрермiз” деп ашып айта алмай кеттi. “Үйдегi нарықты базар бұзады” деген. Əзiрге қолына түспей тұрған белгiсiз нəрсеге бұл да қинаған жоқ. Бiр күнi сары күзде сарғайтып барып хат келiп тұр. Егiске жұмысқа бара жатыр екен. Ауылға жiбермептi. Орысша жазған оқуын əрi-берi түсiнбей, келген-кеткеннен сұраса, олардың түсiндiруiнше, бес жылды бiтiрген соң доп қуатын болып шықты. Ал ендi тас-талқан болсын. “Нəлет неме, сол добын оқымай-ақ қумай ма? Жер түбiне асып кететiндей несi бар сонша? Доп қуып та нан жеймiн деп жүр ме, миғұла!” Бiрақ, болар iс болып қалған, жер-жебiрiне жететiн қолында отырған бала жоқ. Өзi айтып отырып келгендерге хатты əрi жазғызады көнбейдi, берi жазғызады көнбейдi. Жұрттың балалары уақытысында үйлерiне келгенде, қай құдайдың қудалап жүргенiн қайдам, бұның баласы “жарысып жүрмiз” деп, екi жылдан кейiн ғана төбе көрсеттi. Қалған екi жылына несiн шiркiн болсын. Оқуын бiтiрiп алғысы келедi. Байқайды, қай сүрен аттап кеткенiн ит бiле ме, бұның да малға құлқы жоқ. Өз малын өзi танымайды. Ендiгi жазда келгенде əй де жоқ. шəй де жоқ, шашы үрпиген, бұтында қуық шалбар, сыптай əйелiн бiржола ертiп алып келдi. Бұның сорына қарай, ол да аспанға секiретiн бiрдеңе болып шықты. Бармақ шайнағанмен, амал жоқ, бала дегенде көкiрегi қарайып, шал қатты түңiлдi. Өз қолын өзi кесе ала ма? “Қайт. Жас болса ұлғайып келедi. Қасыма қара бол, малыңа иелiк ет” деп, бəрiн көрiп, құлықтарын танып отырған соң, тiптi де, айтқан жоқ. Сөз саптасына құлақ салса, қатты əуейi болған. Доптан басқа əңгiмесi жоқ, таң атса болды жұлқыну. Ауыл жөнiне, əсiресе, шаруа маңына сөзi жуыссайшы. “Əке балаға сыншы” деген. Баланың тiзгiнi келiнде екен. Қарақұм түгiлi ауданда, аудан емес, облыста тұратын келiн емес екенiн көрiп отыр, шаруаның нобайын айтатын несi қалды? Ертеңгiсiн тұра сала екеулеп қолы-бұтын соза ма-ау, шөптiң басынан, қала бердi бiрiнiң үстiне бiрi секiре ме-ау. Ауыл маңында бұлар аттамаған бұта қалмаған шығар. Қарауға өзiнiң бетi шыдамайды. Қолдан келер шара жоқ. “Келiнге жарыған екенсiң, сорлы” деп, бұның сөзiн көтерер əйелiне ғана жыны түстi.

	Жолға шығамын деп отырғанда баласына лəм-мим деп қоштаспастан терiс қарап, атына мiнiп қыр асып кеттi. Тағы да жерге қарап қалды, тағы да түңiлдi.

	Сонан кейiн-ақ жалғыздықтың бұған шын “бақ” болып бiржола қонғанын мойынсұнған едi.

	Ой түбi – шыңырау, ойлай берсең жеткiзбейдi, сүңгiп кете бересiң, кете бересiң. Қызғыштай қорығаны, көрiнгеннен қызғанғаны, ес бiлiп, етек жапқалы жинағаны көлденең көк аттыға қызыл жем бола ма қайтедi? Болғалы тұр ғой, апырмау. Төмен етектi əйелдiң аты – əйел. Қайсыбiрiне ие болады? Белiн буып, бiлегiн сыбанып өзi шықпаған соң отбасындағы байбаламын кiм қыстырсын. Оның үстiне құдай қайбiр қайратты əйелдi маңдайыма жазып едi. Ендi бар малының өткен-кеткеннiң қанжығасында, шынымен, рəсуа болатыны да.

	Басы кеудесiне түсiп салбырап кеткен.

	Бурыл айғырдың үйiрiне маңдай тiреп тұр екен. Жақындап келiп, ашаламан адамның көзiмен өзiн-өзi ұмытып əрқайсысына сұқтана қарап, əрқайсысын iшiп-жеп бозарып тұрды кеп. Əншейiнде бiрдеңеге ұрындырып алармын деп, көздiң сұғын қызығып қадамай, тоқмейiл пейiлмен жүгiртiп қана сырттай барлай шолып, түгендеп өте шығар едi. Осы жолы өлермендене қадалды. Бурыл қалшиып тұрған аттылы адамнан секем алып бермен үзiлдi де, иесi екенiн таныған соң едiрейiп, құлағын қайшылап тұрып-тұрып жайбарақат əрi кеттi.

	Айғырым-ақ. Малым-ақ. Үйiрiнен бiр де бiр жылқыны шашау шығарған емес, бiр де бiр жылқыға қасқырдың тiсiн тигiзген емес, неше сұрапыл қыстан түп-түгел аман алып шығып жүр. Өзi бiлетiн өрiс, өзi бiлетiн жықпылы бар. Күннiң шығысы жақтағы он балалы шалдың дүбiрлеткен асына барған ретте қайтар жол жалғыздан-жалғыз тұрған соң алдына салып қақпайлай қайтқан жаман жабағының тұлабойы тұңғыш құлыны болатын. Обалына не керек, малдың төресi. Суға шым батқан, тастай сiңiп кеттi. Сiңiрлi айғыр болып өстi. Жақындап барып жалынан сипап, сауырынан қағып, iштей “хош-хошын” айтып мəпелегiсi келген. Оған дəрменi жетер түрi жоқ. Тiлi аузына сыймай қатты шөлiркеп, көзiнiң алды буалдырланып ер үстiнде əрең отыр.

	Жай тебiнiп қойып, көзiн жұмып сəл тынықтырып алып, ауанымен əрi жүрiп кеттi.

	Тас төбеге шығып алған күн жеп барады. Талмайын деп едi аузынан түкiрiк те табылмады, шiлдедегi тақырдай таңқылдап кеуiп қалған. Аттың басын Талашадағы бұлаққа бұрды. Көзiнiң алды қарауытып, дүрдиген дүзгiндер – қомпиған аттылы адам, қалың алабұта – өрiстегi қой боп көрiндi. Өзiн-өзi қаттырақ ширатып, осы не болып барады деп тоқтаңқырап қараса, дүзгiн дүзгiн екен де, алабұта алабұта екен. “Əп, нəлетi! Нəлетi! – деп қашыр-құшыр тiстендi. – Бұл жалғанның бола жағы осы да ендi”. Қайткенмен бұлақтың басына жетiп, сəтке болса да салқындап, ес жинамаққа бекiндi. Қазiр талтүс. Жылқылардың су басына үйiрiлiп тұрған кезi. Бiр жолықтырса ақбақайдың үйiрiн сол жерден жолықтырады. Ендiгi сəт өзiнiң мүшкiл халiн ұмытып, ақбақай туралы ойлап кеттi. Құлын кезiндегi тентектiгiн, оны қалай бас үйреткенiн, көздерi шатынай жөнелетiн аяқ астынан үрiкпе мiнезiн, үйiрге қай жылы салғанын, қаншама уақыттан берi арқасына ер тимегенiне дейiн саралап бажайлай ойлады.

	Төбе басынан құлағанда мал қарасы қарауытып, көрiнгенмен түр-түсiн анық ажырата алмаған-ды, бiрақ, өзге қара бұл бұлаққа тым сирек келетiн. Таяп қалғанда барып өзi iздеген ақбақай айғырдың үйiрi екенiн танып, қуанып қалды. Ноқта-құрық тимеген, тiптi бұны да сирек көрiп жүрген жабағы-тайлар үркектей жапырылып əрi қашты. Сонадай жерге барып едiрейiп-едiрейiп қарап тұрды.

	Айыр өркеш сары iнген де екi тайлағын ерiтiп су iшiп болып, өрiске ұзап бара жатыр екен, құйрығын шапаттап тұрып бұған арнайы мойын бұрды. Қасында жырық атан мен қоспақ. Бəрi бiрге жүргенi. Көктемде жүнiн алуға айдап келiп, босатып жiбергеннен кейiнгi көрiп тұрғаны осы. Аман екен, бар екен. Ойламаған жерден малының бiрсыпырасын кезiктiрiп қомағай көңiл қылаудай болса да сергiп сала бердi. Атынан сүйретiлiп ептеп түсiп, бұлаққа ентелеп келдi де, тас төбеден шығатын суға бiлегiн түрiнiп еңкейiп бетi-қолын жуды. Мойнын шылады. Күн қақтаған тұлабойына салқын теуiп рақаттанып қалып едi. Жанары да ептеп жөндемге келген тəрiздi. Көз алдындағы буалдыр сағым уақытша болса да түрiлiп шайдай ашылды. “Ой, жаным-ай десейшi. Қу жан-ай! Қу жан! Ендi қайтейiн”. Аузынан ызалы жалын атқандай. Қолын əбден шайып алып, ұртына қайта-қайта су жүгiртiп болып, қатқақсырап бара жатқан соң бiр ұрттам ғана, титiмдей бiр ұрттам жұтпаққа талап еткен, жұтқыншақтағы тастай түйiншекке барып кептелдi де қайта тастады. “Қу құдайың бұны да көпсiнсе қайтерсiң. Атаңа ғана нəлет-ай! Қайдан тап болып ең?..” Ұнжырғасы түсiп дымқыл жерге шөжелей шөгiп басы салбырап сұлық отырып қалды. Бiраздан кейiн ине қабындай болса да сейiле бастаған. Жеңiл етiгiн сыпырып əрмен лақтырып, екi аяғын суға малды. Тұлабойына шымыр-шымыр сыз тарап, жаны жай тауып, едəуiр сергиiн дедi.

	Бiр кезде: “Бұл ұсқыныммен далада қалып қоярмын” деген қауiп алды. Тұнжырап ұзақ-ұзақ мүлгiп отырды да, ыбылжып барып атқа қайта қонды. Орнынан көтерiлерде шұлығы мен жеңiл шұлғауын, етектей ақ орамалын сулап алған. Бөрiктiң iшiнен желбегей бастырып киген орамалы iлкi дым берiп келедi. Күн болса əлi күйiп тұр. Өкпенi қысар аптап қайтар болса кешқұрым ғана қайтпақшы, əзiр етек жиғызатын сыңайы жоқ, қуырып барады.

	* * *

	Құмбұлақтың басында пiшеншiлердiң шағын тобы қостанып жатыр. Күннiң салқын кезiнде Сабалақ бастап елең-алаңнан тұрып, ұзынды-қысқалы болып көлге түседi де, күн əбден қызған шағында – бұл кезде нудың iшi де əбден қапырыққа бөгедi – шұбырынып қосқа қайтады. Топты шөпке қарай да, қосқа қарай да бастап жүретiн, пiшеншiлердi өргiзiп-тұрғызатын – Сабалақ. Аяғында басы ақжем, өкшесi сiрiсiне дейiн желiнген керзi етiк, белiн буып, басын ақ орамалмен мықтап түйiп алған, орағын тас төбесiне кигiзiп, ұзын қолдары тiзесiне түсiп лəм-мим деместен “уа...” деп есiнеп қойып, көлге қарай баяу адымдап маңып бара жатады. Бұл “iзiмнен қалмай тарта берiңдер” деген күнделiктi таныс ымыра. Сыртына бұрылып қарамайды. Онан кейiн үнемi ұйқылы-ояу көзi iсiңкiреп жүретiн төртпақ Ботбай ерiнiп, Сабалақтан да молырақ есiнеп, қамыт аяғын орағытып қиғаштау басқан күйi бiреу зорлап жетектеп келе жатқандай тəй-тəй адымдайды. Ботбайдан кейiн қаладан келген шапаттай қағылез бала жiгiт Көбеген жүрмекке тиiс. Бұның аяқ-қолы ширақ, орнынан бiр тұрды екен, ендi есiнемейдi, тiп-тiк қалпы жөнеле бередi, жатты екен кейбiреулер тəрiздi ол жер-бұл жерiн қасынып, бiр жамбасынан екiншi жамбасына аунамай қатады да қалады. Əдейi тiкелей ентелеп Сабалақтың iзiне түспейдi, үнемi ортаға Ботбайды салып жүредi. Сондағы ойы, iштей тiлейтiнi Сабалақ пен Ботбайдың арасында қандай себеппен болса да, əйтеуiр, бiр “конфликт”, “кризис”, “қырғи-қабақтық” туса екен. Болса да бұлардың көрiп жатқан концертi жоқ. Көрiнген “кризиске” май тамызып, отын үрлеп қаулатып қойып, сол отқа қолы-басын қақтап рақаттана жылынуға, iшiн басып, санын шапаттап, көзiнен жас аққанша мəз-мейрам күлуге жаны құмар. Осында келгелi тапқан жалғыз қызығы – осы. Меңiреу құмның iшiнде одан өзге ермек қайдан бола қойсын. Ал ондай “қырғиқабақ” жағдайдың мүлде ойламаған жерден тап ете қалуы əбден-ақ мүмкiн, ол өз еркi. Оған “қой дейтiн қожа, əй дейтiн əже” жоқ. Ферма меңгерушiсiнiң “əке-көкесiмен” мына құрандыларға бас-көз болу үшiн келген ерiктi адам. Дегенмен, қостанғалы бұлардан бiр күн де қалған емес. Жары жолға барған соң: “Əй, дəу де болса шаршадың ғой, бүгiн бiр демаларсың” деп, Көбеген сыртына бұрылып қараса, бiр айқай жерде буыншық-буыншық болып қорбаңдап домаланып келе жатады. Ертеңгiсiн де, түсте де, кешке де сол – қалың киiмiн тастамайды. Өзiнiң айтуына бақса, ыстықтан да, масадан да, шөгiрден де қорғайтын сол қалың киiмi. “Мынаның iшiнде терлеймiн де, сол сап-салқын термен рақаттанып жүремiн де қоямын. Сендер не бiлесiңдер, шырақтарым-ай”.

	Қырық градус ыстықта бұл шалдан өзге күпi киiнген кiм бар дейсiң. Жөн болса – жөн де шығар.

	Қоста жан баласы қалмаған соң, бұлар ұзаңқырап кеткеннен кейiн, не iстерiн бiлмей құйрығын бұлғақтатып жатып-жатып, ақыры орнынан сүйретiлiп тұрып, Бөрiбасар қайынқаптал соңдарынан ермекшi. Тiлi салақтап, əйтеуiр, иттiк намыс үшiн қалыңның арасын едəуiр сүзген болады да, туғалы тышқан алған емес, шаршап, шөлiркеген кезiнде анадай жердегi көлеңкеде бауырын сызға төсеп бұлар қайтқанша көзiн мөлитiп жатады да қояды. Көбеген бұл ит Сабалақтың итi ме, Ботбайдың итi ме əлi күнге дейiн түсiнбейдi. Өзiнiң мiнезiне бақса бəрiнiң итi тəрiздi. Қай-қайсысына да “кетəрi” емес, кейбiр жылпостар тəрiздi жұртқа тегiс жағып тұрған момын қайыңқаптал. Сабалақтың сөзiне құлақ қойса, бұл “Ботбайдың қасқырға саламын деп арнайы ертiп шыққан итi. Ойбай, бiлмейдi екенсiң ғой, тажал ғой, нағыз тажал! Қасқыр көрсе болды, бастырмайды. Қасқаның бағына қасқыр кезiкпей тұрғанын көрмейсiң бе”.

	Ботбай болса иттi иемденбейдi де зəбiрлемейдi. Сабалақтың мына сөзiне “өйдөйт дегендей-ақ!” дейдi де қояды.

	Ферма бастық Мұхаметшəрiптiң айтуында “Ойбай, төрт бiрдей азаматқа не тұрады. Бiр аптада қағып тастайсыңдар” деген бұлақ едi, бұлардың жатқанына екi аптадан озды, биыл шөп қалыңытып кеткен бе, əлi көлдiң шетi көрiнетiн түрi жоқ. Сабалақ та соңғы екi күнде кешқұрым қыратқа шығып қашықтан барлап, “Өй...й, болып қалыппыз ғой” деп қайтады, ал Көбегеннiң байқауында iстiң тамамдалуына əлi ертерек.

	Ысылдаған Қарақұмның ортасында кəусар бұлақ та кезiгедi, сол бұлақтан шым-шым тараған көл болады, көлде кəдiмгi Сыр бойындағыдай жапырылған қалың пiшен өседi-ау деп Көбеген түк те ойламаған. Төртеуiн бөлiп машинамен Құмбұлақтың басына əкелiп тастағанда өз көзiне өзi сенбей “от это да...” деп, кəдiмгiдей аузын ашып таңырқап тұрып қалды. Сiресе тығыз өскен ну пiшенiне дейiн, күн еңкейсе болды бұлттанып гу-гу көшiп жүретiн масасына дейiн Сыр бойындағы көлдерден бiр аумайды-ау, аумайды. Трактор түсе алмайды екен, асты саз, батып қалады, косилкаға тығыз, тiсi алмайды, қақалады. Бұның жылдағы емi тек қана қолорақ көрiнедi. Төрт орақшы шамалары келгенiнше ертелi-кеш қиқалап орып жатыр. Ферма бастық артық адамды тауып бере алмайды. Бұлардың өзiн бiреуiн ойдан, бiреуiн қырдан əрең жинақтады.

	Бүгiн күн сəл қағулау болған соң Сабалақ бригадир түстiкке көлден күндегiден гөрi кештеу шықты. Мезгiлi болғаннан кейiн оған əлсiн-əлсiн алақтап қарайлап жүрген бұлар да дайын екен, қосқа бет алған сəтiнде орақтарын тастай-тастай салып, тiзбектесiп iзiне iлескен. Өзгелерi жуынып-шайынамын дегенше қостың кiшiсi Көбеген тұла бойын түгел түтiн қапқан əу баста ақ, қазiр қап-қара шəйнектi дереу мосыға iлiп, бұрқылдатып шай қайнатты. Шағын дастарқанның басында шынтақтап жатып, “сухой паек” жеп, оны шаймен итерiп, қостың iргесiн түрiп тастап, бəрi де тыныс алмаққа жантая кеткен. Əдеттегi тəртiп бойынша Сабалақтың қасында Көбеген, Көбегеннiң жанында шал, шалдың арғы жағында Ботбай жатпақшы. Бұл “екi құрдас қатар жатса, адамға ұйқы бермейдi” деп жасаған шалдың ұйғарымы. Күн тас төбеге шығып алған соң Бөрiбасар сырттан мардымды көлеңке таба алмай тiлiн салақтатып келiп, аяқ жаққа мүлгiген. Күндегi əдетi осы, оны қуатын ешкiм жоқ, қоста иттен қызғана қоярлық та ештеңе жоқ.

	Көбеген сырттан ыдыс-аяқты жайғастырып келсе, бұның күндегi орнын ашық тастап, аналар жантая-жантая кеткен екен. Ботбайдың “Айхай, жеңiлденiп бiр рахаттанып жатайықшы” дейтiн əдетi. Шалбарын шешiп тастапты. Бас жағына көйлегiн жамылып жатыр. Қалыңдықтан əдейi едəуiр алыс құмшауыт төбенiң етегiне тiгiлген қоста қай мезгiлде де маса болмайды. Көлдiң күндiзгi қапырығы мен кешкi масасынан булығып шыққан адам қосқа келген соң Алланың ұйғарымымен ұжмаққа қабылданғандай бойы жазылып рақаттанып қалады.

	Басы жастыққа тию бойына-ақ бейқам пышылдап, алаңсыз ұйқыға кеткен Ботбайға көзi түсiп, күлiп жiбердi. Тобығына түсетiн кең дамбалының ауы сөгiлген жерiнен əуретi жылтырап жатыр. Сабалақты түртiп, “ананы қараңыз” деп қолын шошайтты. Тиiсуге сылтау таба алмай жүретiн ол басын көтердi де: “Тсс! Үндеме. Жата бер” деп, екi көзiн бiрдей қысып, ернiн жымқырды. Көбеген ойламаған жерден тағы бiр “конфликт” туатынын сезе қойып, қатып ұйықтап қалған адамдай басын бүркенiп сеспей қатқан да қалған. Сəлден кейiн Сабалақ ұзын аяқтарын бұның, пысылдап ұйықтап жатқан шалдың үстiнен асырып барып, жыланның басындай салалы башпайларын қайшылап Ботбайдың шығып жатқан мүшесiн жұлып келiп алды да, “өлiп” ұйықтап жатқан адам тəрiздi терiс қарап қимылдамастан тым-тырыс жата қалды. Ботбай “ойбай” салып орнынан атып тұрып, удай ашыған жерiн ұстап не болғанын түсiнбей ұйқылы-ояу үрпиiп жан-жағына қараса, бəрi де қатып ұйықтап жатыр, бəле келетiн Сабалақ бетiн жапқан орамалын желбiретiп пыш-пыш етедi. Бөтен сес жоқ.

	– Атаңа нəлет, осы ит бар ғой, ə?! Осы иттiң ырымы жаман! Қарап жатқан адамның к... тiстегенi несi?! О несi-əй, тiптi! Мына ит қайтедi, ə? Адамды тiрiлей жей ме?

	Орнынан ұшып тұрып, басын алдыңғы аяқтарына қойып бейқам мүлгiп жатқан Бөрiбасарды тепкiлеп алдына салып қуды да кеттi. Ит болса ештеңеге түсiнбей, құйрығын жымқырып алып, бұрын мұндай мiнез көрсетiп көрмеген Ботбайға жалынышты кейiппен жалтақ-жалтақ қарап қыңсылап зытып барады. Ботбай ұстатпай кеткен итке қолына түскен көсеудi, етiктi, таяқты бiрiнен кейiн бiрiн жiберiп, бiрақ ешқайсысын да тигiзе алмай, бiр айқай жерге дейiн қуып барып қайтты. Апыл-ғұпыл жалаңаяқ шыққан. Табаны күйiп иттi балағаттап, тыжырынып, ыстық құмды баса алмай секектеп қайтып келе жатыр. Көбеген мен Сабалақты тегiн күлкi басқан, есiктен Ботбайдың кескiнiне қарап иықтары солқ-солқ етедi. Күлкiге сылтау табылса болды, Көбеген көзiнен жас ағып, кешке дейiн ырқылдайтын да жүретiн. Iшiн басып өзiне ие бола алмай отыр, кенелдi де қалды. Ботбай қосқа жақындап қалғанда бастарына киiмдерiн бүркеп, түк бiлмейтiн адамдардай қайтадан “ұйқы басып” сiресiп қатты да қалды.

	– Өй, мынабiр итi құрымағыры тыныш жатқан адамның... тiстеп алып. Шошып кеттiм ғой. Ит болған сенiң... О несi-ай, тiптi, қарап жатқан адамды... Жап-жақсы көзiм iлiнiп бара жатыр екен... Өзiнiң ырымы жаман. Адамды тiрiлей жей ме қайтедi...

	Шал пəленiң қай жақтан келгенiн бiрден аңғарып, күбiрлеп бiр аунады да қайта жантайды.

	– Дардай болып сендердiң-ақ ойындарың таусылмайды екен осы. Құдайдың талтүсiнде тыным берсеңдершi сорлы немеге... Шаршап жүрген адамның мазасын ала бермей...

	Ботбай мына сөзге елеңдеп əрi қарайды, берi қарайды, бiрақ, Сабалақтан көре алмайды, өйткенi, ол əу бастан пышылдап ұйықтап жатыр, басына тепсең оянатын түрi жоқ, ол əлдеқашаннан ұйықтап жатқан адам. Қарағаны да бiр түрлi, самсоз. Əлде осының өзi “тiстеп” алған жоқ па екен деген күмəндi қарас.

	Көбеген əрi-берi жатып, күлкiден шыдай алмай бүйiрi солқылдап қоймаған соң, бiрдеңенi бүлдiрiп алармын деп, бетiн басып, терiс қараған күйi далаға шығып кеттi. Жазық-жапасыз зəбiр шегiп, ендi басын қай көлеңкеге тығарын бiлмей жаланып тұрған итке қарап: “Қап, обалдағы-ай” деп, екi иығы тағы солқылдап көзiн сүрттi. Құлағына гүрiл шалынып, ферманың орталығынан келетiн ұлы жолға қараса, құм төбеден жалғыз жеңiл машина құлдыраңдай төмен түсiп келедi екен. Машина əлдеқалай əрi бұрылып кетпей, шыныменен берi қарай бет алған соң қосқа қайта кiрiп, Ботбайға сыртын берiп күлiп жүрген күйi “өлiп ұйықтап жатқан” Сабалақ ағасын оятты. Ол мойнын созып жiберiп, есiктен қарады да, кiм де болса əкiмдердiң бiрi екенiн болжады. Машина жақындаған сайын ыңырси ауыр көшiп, қостың жанына тақап келгенде, екеуi қарсы алдынан шығып тұр едi. Алдыңғы орнынан киiктiң асығындай домаланған ауылшаруашылығы басқармасының бастығы Тортай, екiншi орыннан басында шаңырақтай мауыты қалпақты ферма бастық Мұхаметшəрiп, шамасы ауданның адамы болар, одан кейiн бұғағы салбыраған тағы бiр бейтаныс түстi. Сабалақ қосқа қайта кiрiп, жалма-жан шалбарын киiп шыққанды əбес көрiп, сол тобығына түскен ұзын дамбалшаң күйi кiсiлермен қол алысып амандасты. Əйтеуiр, бəрi де еркек қой. Амандық-саулықты сұрасып, машинаның жанына алақотаңдана берген. Сүйегi жеңiл Мұхаметшəрiп қыбыжықтап Тортайдың алдына түсiп шаруа жайына тез ауысты.

	– Күнiге қанша жығып тұрсыңдар? Болатын түрлерiң бар ма? Азықтарың жете ме?

	– Сулай есептегенде күнiне бiр, бiр жарым, екi тонна, кептiрiп есептесе жетi-сегiз жүз килограмм екi жүз елу грамм шамасында жығып жатырмыз... Тамағымыз тоқ қой, сухой паек əзiрге жетедi. Күн салқын болса сулай есептегенде екi тоннаға дейiн еркiн ора беремiз... Бiздi осы шаршатып тұрған күннiң ыстықтығы. Соған көретiн бiр шара болса...

	Мұхаметшəрiп “разнорабоштың” қыңыр жауабына қызарақтап бастыққа бiр, жұртқа “əне, сөйтедi бұл” дегендей жағалай жалтақ-жалтақ қарады. Көбеген терiс қарап, мырс-мырс күлдi. Тортай мына қыңырлықтың мəнiсiне түсiне алмай Мұхаметшəрiпке бiр, Сабалаққа бiр алақ-жұлақ еткен. Абырой болып ештеңе дей қойған жоқ.

	Сабалақтың бұнысы: “Сен өзiмiзсiң, сұрап та, есептеп те үлгiресiң əлi. Бiлгiсi келсе, мына кiсi сұрасын. Бастықтың көзiнше елпектемей сабыр сақтап кiшкене тұра тұр” дегендегiсi едi. Ауыл шаруашылығы басқармасының бастығы араларына түспегенмен қитығып қалыпты. Бригадирдiң пошымы да ұнамай тұрған болар, дауысы қаттырақ шықты.

	– Қалай өзi?.. Бiрдеңе iлiнетiн түрi бар ма? – деп Сабалаққа төменнен жоғары сүзе қарады.

	– Неге болмасын... Болады... Жылда мың қаралы тонна шөп алынып жүрген жер ғой. Өнiңкiремей жатқаны, биыл қалыңдау көрiнедi. Қолды жүргiзбейдi. Оның үстiне жұмыс күшiмiз мынау. Өздерiңiз жiберген адам. – Иегiмен Көбегендi көрсеттi. – Iште Жанқабылов деген бiр масыл мен қаусаған шал жатыр. Қолда бар резервтi iске қосып, жұмысты қыздыра түссек, ендiгi аптада сыпырып тастармыз деген есепте отырмыз.

	– Адам қоспайсың ба? – деп Тортай Мұхаметшəрiпке қараған. Ол иығын қиқаң еткiздi.

	– Төке, сол болмай тұр. Олай да, бұлай да тартып жеткiзе алмай жатқанымыз...

	– Сөйтiңдер. Жеткiзе алмаңдар. Бiз сол ауданнан адам қуайық та отырайық. Сенiң шөбiңнен басқа тiрлiк тұра тұрсын... – дей бергенде машинаның артқы есiгi ашылып, кiшкене жылтырақ көздi жылмаңдаған бiреу секiрiп түстi. Сабалақ “Ойбай-ау, тағы бiреуi бар ма едi” деген оймен сыртына бұрылып қарай бергенi əлiгiнiң қолындағы үлкен қара сөмкесiнiң бауы ауыр салмақтан күрт үзiлiп, аузы аңқиып ашылды да қалды. Қотаңданған жұрттың ортасында бiрнеше бөтелке iшiмдiк, қалбыр, целлофан қалтаға салған қияр мен қызанақ “мен мұндалап” самсап тұр. Жылтырақ қара болса алдымен Тортайға кiнəлi кейiппен алақ-жұлақ жалтақтай қарап, құлағына дейiн қызарып тұқшырайып қатты абыржып, шашылған дүниесiн қайта жинай алмай қайтадан машинаға сүңгiдi де кеттi. Тұрғандар бiразға дейiн не дерлерiн бiлмей, бiрi-бiрiне қарап аңтарылып қалған. Бiрiншi қимылдаған Сабалақ:

	– Əп, бəрекелдi! Қайдан жеткередi дерiң бар ма? Мына несiбенi көрдiң бе, бала. Қашан да жерге түскен жетiмдiкi. Мыналарды көтерiп қосқа алып бар. Кел, мында кел! – деп не iстерiн бiлмей аузын ашып тұрған Көбегендi шақырып алып, сөмкенi қолтықтатып жiбердi.

	Тортай машина жаққа қарап қатты тiстендi.

	– Кө... р... р... генсiз! Не iстеп жүр былжырап а? Құмның ортасына тастап кететiн екен өзiн.

	Мұхаметшəрiптiң көзi адырайып кеткен, алақ-жұлақ етiп Сабалаққа бiр, бастыққа бiр, машинадағы жылтыр қараға бiр қарап, не iстерiн бiлмей күйгелектенiп қалды.

	– Əй, бiреудiң заттарында не шаруаң бар?! Апар деймiн орнына! Алып бар!

	– Ау! Ау! Басеке. Ашуланба. Бəлкiм, жұмысшыларға алып келген базарлығы шығар. Қайдан бiлесiң. Ал, қосқа кiрiп дəм тата қойыңдар.

	Тортай Мұхаметшəрiпке қарап қолын сермедi:

	– Тиме! Шөпшiлерге алып шыққан нəрсе. Тамақ жiбiтерсiңдер...

	– Айттым ғой əне. Жұрттың бəрiн өзiңдей көресiң бе? Аяқ астынан əңгiменiң басы қайта бiрiкпей божырап кеткен.

	Сабалақ көл жақты нұсқады.

	– Көремiн десеңiз... Үйге кiргiлерiңiз келмей тұр ғой.

	– Тəке, көретiн болсаңыз, машинамен жақындалық...

	Шөңге ғой тұрған...

	Бастық Мұхаметшəрiпке қатаңдау бұрылды.

	– Əлiгiге үлгiрелiк та...

	– Төкең қыстаулардың жай-күйiн бiлуге арнайы шыққан екен. Жолшыбай көре кетейiн деп соққаны ғой. Асығыс.

	– Ə, оны өздерiңiз бiлесiздер. Бiздiң жағдай осы. Водовоз су құйып кетсiншi. Азайып келедi.

	Мұхаметшəрiп елпектеп қалды.

	– Жарайды. Жарайды. Бару бойына осылай қуамын. Ауданнан концерт те келiп жатыр едi. Бiр мезгiл сендерге жiберiп алармын.

	– Төртеуiмiзге бола балдарды əуре етiп қайтесiң... Өзiмiздiң кəнсертiмiз жетiп жатыр əзiр, – деп Сабалақ күлдi.

	– Арамызда Ботбай деген əртiс бар.

	Жолаушылар машинаға беттеп, Сабалақ бас-басымен қол алысып, шығарып салды.

	Қосқа қайтып келсе, шал ұйықтап жатыр. Ботбай iргеде қылқиып тұрған бөтелкелерге көзiн салып, төсегiнде үрпиiп отыр екен, Сабалақ ендiгi демалыстан берекет кеткенiн бiлдi. Түстен кейiнгi жұмыстан жарық көзiнде ертерек қайтуды ұйғарып, шалды оятпай орындарынан жедеқабыл көтерiлдi.

	Кешқұрым құм арасындағы кiшкене қоста ойламаған жерден думан басталды. Шал көктен ауыз тиiп, жетiмсiреп қалған Бөрiбасар екеуi төбешiктiң басына шығып отырды. Қостан “Осы Сабалақ аға бар ғой, нағыз əртiстiң өзi. Ойбай, айттым ғой, əртiс” деп ежiктеген Көбегеннiң жiңiшке дауысы жиi-жиi естiледi. Сабалақ екеуiне əңгiме айтып отыр. Көбегеннiң аузы ашылып елiре түскен, Ботбай болса мұрнын тартып, құлағы салбырап: “Ой, суолыш-ай, жандыр! Жандыра түс!” деп қояды.

	– Алдыңғы жылы құдайдың қақаған қысында озат сақманшылардың облыстық жиналысы болып... ауданнан қырық-елу адам солай қарай шұбырдық келiп. Пойыз жолда əлдеқандай себептермен кешiге-кешiге облысқа түнде барды. Ертеңгiсiн жиналыс. Кəстинсаға Мұхаметшəрiп екеумiздiң шөбiмiз бiр бөлмеге түсер ме. Аулақ-ақ жүрейiн деп қашқалақтайтын мен. Ал бастықтың менен, тiптi, айырылғысы жоқ. Соған қарағанда өте бiр сүйкiмдiмiн-ау деймiн. Құдайдың берген осы мiнезi. Ұшып-қонып қолды-аяққа тұрмай болып жүр. Бүкiл дүние жүзiнде жиналыс көрген жалғыз сол сияқты. “Жиналысқа дұрысталып бiр барайық. Бастықтар қатысады, ұятты” деп, өзiнде де ұйқы жоқ неме, тым ерте тұрды. Ауылдан шығарда қояр да қоймай менiң де мойныма шоқпардай етiп кəлстук байлатқызып едi, қылғындырып тынысымды тарылтып бара жатқан соң жолда бүктеп-бүктеп қалтама салып алғанмын. Ертеңгiсiн маған айтады: “Киiмiңдi өтекте, жағаңды дұрыста, кəлстугiңдi тақ”. “Озат сақманшыңа қаладан бiр тəуiр қыз айттырайын деп жүргеннен саусың ба?” деймiн. “Қылжақты қой. Ауданның атына кiр келтiресiң”, – дейдi. “Ал, жарайды. Ауданға келетiн кiр менiң жағама қарап тұрса, тағайық”. Сонымен бастық айтқан соң мен дұрысталатын болып келiсiп, ол “ыстық суы бар екен, тез ғана басымды жуып алайын” деп, пышылдап жуынып жатқан. “Əй, қазiр ғой далаға шығамыз. Басыңа салқын тиiп қалар” деймiн. “Кебедi” деп тыңдамайды. “Ал, өзiң бiл”. Тыңдамаған соң бастыққа не дейсiң ендi. Бас өзiнiкi. Сөйтiп тұрғанда терезенiң қырау басқан əйнегiне көзiм түсiп кеткенi, қасында үш-төрт адамы бар осы Тортай кастинсадан шығып барады. Олардың қай жаққа, неге кетiп бара жатқанын мен қайдан бiлдiм, барып Мұхаметшəрiпке айттым. “Ойбай, не дейдi?!” деп сабын-сабын басымен жүгiрiп терезеге жетiп барғаны. Мынаның түрiне қарап “жайшылық па екен” деп iштей өзiм де шошып кеттiм. Бара сала жалма-жан бекiтiп тастаған желдеткiштiң екi қабатын да жұлқып ашып, басын далаға шығарып жiберiп:

	– Төке! Төке деймiн! Бiз қазiр жетемiз. Мiне, қазiр! – деп айқай салғаны. Ендi басын бермен алайын десе иегiне жақтау тiрелiп қалған, жiбермейдi. Ойпырмай, жанымның шыққанын-ай! Итiң мен болмайын. Қатты тартсам, мойнымды жұлып аласың деп ойбайлайды, қалай тыққанын қайдам, əйтеуiр, басын керi шығара алмай əлек. Не керек, сөйтiп, əрi-берi əуреленiп тiптi болмаған соң дежурныйын шақырып, онан ұстаны шақырып жүргенiмiзде, жуып жатқан басы сабын-сабын күйiнде мұз болып ұстасып қатып қалған. Оң құлағының ұшы, сол құлағы түп-түгел аққалаш болып үсiп кетiптi. Оны ыстық суға қайта батырып, ойбiр, əлекке түстiм-ау. Сонда бар ғой, “қоя қоялық, тап бүгiн осы жиналысты бiзсiз де өткiзер” десем, шыр-пыры шығады. Сол күйiмiзбен жиналысқа кеттiк. Елге қайта жеткенше жұрттың мазағы бiз. Құлақты үйде отырып-ақ үсiтiп алған соң мазақтамағанда қайтедi ендi? Сонда көргем. Бұл көкең жиналыс десе өлген. Эх, друг мой, Ботбай. Бiздi не көрмедi дейсiң. Сондай-сондай оқиғаларды да көргенбiз.

	Ботбай ыржиып күледi.

	– Ой, суолыш-ай, қосасың-ау. Қосасың.

	– Кəпiл қоссам бар-ау арам өлейiн. Өзi... тiрi жүр ғой. Сұрасайшы. Ойпырм-ой, адамның лебiзiне сену деген сенде бомайды-ай түге.

	– Костюмiн шалбар етiп киiп алатын жерiн айтшы, аға.

	– Оны қайдан есiттiң?!

	– Бөкең да айтқан.

	– Ой, сенiң де бiр есiтпейтiнiң жоқ екен. Кiшкентай мұрса бершi адамға. Ентiгiмiздi басып алайық.

	Бiр жерде жиналыстың иiсi шықты екен менi қалдырмайды. Соған қарағанда, не тiптi мүлде озатпын да, не нағыз құймақұлақ тыңдағыш болуым керек. Жабағының алдында озат қырықтықшылардың жиналысы болады деп, менi тағы да түу облысқа ала жөнелмесi бар ма. Былтырғы калстукпен қозы байлап сiлiмтiрiн шығарған екенмiн. Ақшамның бəрi калстукпен құритын болды дегенiме қарамай дүкенге жетелеп алып барып, қояр да қоймай тағы бiр калстук алдырды. Кеттiк тағы да қаздай тiзiлiсiп. Қатыстық. Тыңдадық. Қойда қылтанақ қалдырмай Бөкеңнiң басындай етiп жақсы қырқатын болып қайтып келемiз. Жолаяқ деп шамалап көргенбiз ендi. Бəрi де өзiңдей адам, анда-санда себеппен басымыз қауышады. Қалай тым-тырыс жүре аларсың ендi. Тiптi ырымға жаман-ды. Пойыз қалаға таң алдында келедi. Мен – барып кел де, шауып кел – жоғарыдамын. Мұқаң бастық қой, төменде. Таң алдындағы тəттi ұйқыны қой, қатып қалған екенмiн. Бiреу тiземнен сiлкiлейдi. Қарасам, пырбадник. “Бұл не жатыс, түспейсiңдер ме?” – дейдi. Терезеден қарасам, шынында, өзiмiздiң стансаға келiп тұрмыз. Не бетiмдi айтайын. Обалына не керек, Мұқаң жиналыс сыйлайтын адам, жатарда қайта-қайта қақсап жатқан: “Управлениеде ертеңгiсiн жиналыс бар. Қара басып ұйықтап қалмайық”. Тұрып кеттi ме деп оған қарасам, жо... оқ сабазың тап əкесiнiң төрiнде ме дерсiң, шалжайып ұйқыны соғып жатыр. Өзiм апыл-ғұпыл киiнiп, əрi ертерек оятпаған пырабадниктiң жетi атасынан қарай жiпке тiзiп түгендеп жүрiп, Мұқаңды да түртiп-түртiп қалдым. “Ойбай, Мұқа, тұр. Бол тез! Пойыз стансаға келiп тұр”. “А? А?” деп көзi алақ-жұлақ етiп, шашы үрпиiп ұшып тұрды. “Не дейдi?” “Келiп қалыппыз. Жиналысқа баратын едiңiз ғой”. “Иə, жиналыс, жиналыс” деп тыпырлап киiнiп жатқан. Өзi түсе бередi ғой деп сөмкемдi алып, “жерде күтемiн” деп шығып бара жатсам, дауысы тарғыл-тарғыл болып айқайлайды. “Сəке! Сəке деймiн! Ойбай, мында кел! Шеш! Тарт жеңдi!” Қайтып келсем, көздерi быттиып түрегелiп тұр. Бешпентiнiң екi жеңiн аяғына киiп алыпты. Жаңғалақ сабазың шалбар осы деп қараңғыда қолына iлiккенiн бұтқа алып барып тартып жiберген. Тар жең аяқтан кəпелiмде шыға қойсын ба. Кептелген де қалған. Екеулеп мықшыңдап жатырмыз. Болмайды ит алғыр. Асығыста шешiле қоятын шалбар дейсiң бе. Бiр қарасақ, пойыз бүлкiлдеп жүрiп бара жатыр. Шалбары бiр қолында: “Ойбай, түстiк, түстiк! Болдыр! Жиналыстан қаламыз” деп онан жаман шыр-пыр. Бастығымды арқама атып ұрдым да, жылжып бара жатқан пойыздан секiрiп түстiм-ау, əйтеуiр. Есiмiздi жиған соң бiлдiк, қалпақ, туфлидiң сыңары, қағаздарын тыңқитып салған папкасы поезда кеткен. Əйтеуiр, шалбар қолда болған соң, Мұқаң жиналыстан қалатын ба едi, үлгiрiп барды, əйтеуiр. Айта берсем бар ғой, Мұқаңа сiңiрген еңбегiм шаш-етектен. Бригадир болып гүрлеп жүргенiм сол еңбегiмнiң арқасы, балақай. Тегiн адам шөпке бригадир бола ма...

	Көбеген селкiлдеп күледi, Ботбай шекесiн қасиды.

	Ертеңгiсiн жатыңқырап қалыпты, күн көтерiлiп сиыр сəске болған. Онда да алдымен тұрған Сабалақ жан-жағына қаранса, шал жоқ, шамасы, бұларды демала тұрсын деп кетiп қалған. Мына екеуiнiң басына тепсе тұратын түрлерi жоқ, қорылға басып өлiп жатыр. Жұлқылап-жұлқылап тұрғызды да бетi-қолдарын шала-шарпы жуғызып, оразаларын да аштырмай күндегiдей жайбарақатшылық емес, бүгiн алдына салып, көлге ала жөнелдi.

	Көбегеннiң басы зеңгiп қалыпты, құр сүлдерi жүр, ашқарын əрi шекесiн күн жеп барады. Күнде бұндай уақытта бiраз еңсерiп тастайтын, бүгiн қол жүретiн түрi жоқ. Мойнын созып ана екеуiне əлсiн-əлсiн қарап қояды, сонадай жерде пашырлатып орып жүр. Шал болса бұлар келгенде басын да көтерген жоқ, сол бұрынғы қарқыны, озып та кетпейдi, қалып та қоймайды, ауанымен кетiп барады. Ауық-ауық төбесi жылт-жылт көрiнiп, уыстаған пiшенiнiң басы бұлға қтайды.

	Күн қызып кетiптi. Таңдайы да кеуiп, басы зеңiп мүлде жұмысқа құлқы болар емес. Тыжырынып қояды. Салқын кезде түспеген соң жағдай осы ендi. Бiраздан кейiн бұлар демалмас па екен деген оймен мойнын тағы да созып жiберiп қараса, анадай жердегi жаңа көрiнiп жүрген Ботбай жоқ. Сабалақ болса жауырыны қақпақтай болып жапырып барады. Не iстерiн бiлмей бiраз аңырып қалды. Олар қимылдап жүргенде жас басымен бұның отырып қалғаны ұят. Аналар сəл дамылдаса, кiшкентай да болса құйрық басып алуға болар едi. Ботбайдың қашығырақ барып орындайтын тығыз шаруасы болып қамыстың арасына сүңгiп кеткен ғой. Бəлкiм, пақырдың iшi тұрмай жүр ме, кiм бiлсiн. Себеп жоқ, сылтау жоқ бұл да қамыстың арасына барып қайтты. Сондағы ойы кiшкентай да болса дамылдап алмақ, уақыт өткiзбек. Онда бұндай емес, пiшен биiк, көлеңке қалың, төмен еңкейсең болды, шөптi жапырып жантая кеткiң келедi. Сонан сап-салқын жерде ұйқыны соқ келiп. Құрымағыр бас болса зеңiп тұр. Күннiң шақыраюы мынау. Көз шырымын алып жiберсе деп қипақтап жүрдi-жүрдi де кiшкене ғана ыстығын басып, амалдың жоқтығынан орнына қайта оралды. Сабалақ жұмыс iстеп жүргенде отыруға болмайды. Күндегi қалып сол, бiрге тынығып, жұмысты бiрге iстейдi. Мойнын тағы бiр созып жiберiп барласа, шалдан өзге пiшен орып жатқан ешкiм жоқ. Шамалыдан кейiн тағы қараса, Сабалақ əлi жоқ. Ал Ботпайдың шым батқанына көп болды. Шамасы, шаруасының ұзаққа созылайын дегенi. Анығын бiлмекке солай қарай беттеп едi, пiшеннiң арасында көрiнбей отырған Сабалақ ұшып тұрып қолын сермеледi:

	– Ойбай, атаңды шақырып кел! Бəкең жазым болды.

	Пақырдың иманын үйiрсiн. Жүгiр! Бол тез!

	Бұл шошып кеткен, апыл-ғұпыл бұрылып, салдыр-гүлдiр ентiгiп шалға жетiп барды.

	– Ата, Сабалақ аға тез келсiн деп шақырып жатыр!

	– Не болып қалды?!

	– Ботбай аға... нетiп... Ауырып...

	Қарт қолындағы орағын тастай берiп пiшендi салдыр-гүлдiр жапыра солай қарай ұмтылды. Екеуi ентелеп келсе, Ботбай сес жоқ қалың көк пiшеннiң үстiнде шалқалап жатыр. Сабалақ бас жағындағы пiшеннiң басын буып шошайтып қойыпты. Өзi тiзерлеп отырып алып, құранды зулатып отыр. Пақырды жылан шағып алған шығар деп, Көбегеннiң көзi аларып шалға тығылды.

	– Бiссiмiллə рахман рахим... алхамдуллаки раббим... мəлiкə яумадин...





Дауысы молдалардың дауысынан бiр де аумайды, созып, нəшiне келтiре əуендеткенде тұлабойды шымырлатып жiбередi.

	Шал ентелеп үстiне түстi.

	– Не болды?! Жайшылық па бұл?!

	Ботбай сеспестен жатыр. Сабалақ одан əрi жалғастырды.



	– Ұзыныңна..ан жатқа...ан екенсi...ң,

	Серейiп қана қатқан екенсiң.

	Жұрт пiшен орып өлейiн деп жүргенде,

	Жан рақатi...iн тапқан екенсiң.



	Көбеген мына сөзден кейiн секем алып барлаңқырап қараса, Ботбай өлмеген, дəл бiр өлiмшiдей болып танауы ғана жыбырлап ұйқыны соғып жатыр. Басында болып жатқан жұмыстан мүлде бейхабар. Дем шығарғанда танауымен қоса, екi ернi де желп-желп етедi. Денесiнiң жалаңаш жерлерiн маса басқан. Онымен шаруасы да жоқ.

	Шал жақындап келiп аяғынан тартты.

	– Бұл ердiң ұйқысы нағыз дəудiң ұйқысы. Таң алдында жатқан соң қайтсiн ендi. Ботбай! Тұр ендi. Мына құрдасың иманыңды үйiрiп жатыр. Өй, найсап! Ұйқысының мұндай қалыңын көрмейсiң бе? Тұр деймiн ендi. Тұр!

	Əрi-берi жұлқылап қоймаған соң барып ыңырси аунақшып көзiн əрең ашты. Сабалақ болса, əсiресе, Ботбай оянған соң дауысын көтере түсiп құранды бұрынғыдан да əуелетiп зарлатып жiбердi. Құранның дыбысы құлағына анығырақ тигенде барып алақ-жұлақ басын көтерген.

	– Не болып қалды? Не? Өй, суолыш. Сен екен ғой. Қойшы ендi, қайтайық. Түсте бiр демалып алайық та. Мына ыстыққа адам шыдайтын түрi жоқ.

	Амалдың жоқтығынан Сабалақ солай ұйғарды да, жұрт қосқа бет алды.

	Түс толық ауғанша тұяқ серiппедi. Жұрт түгел оянса да, есiнеп-құсынап орындарынан тұрмай жатқанда шай қайнатудың қамымен сыртқа шыққан Көбеген қосқа бұрылып: “Бiр аттылы келе жатыр” деп хабарлады. Сабалақ тысқа шығып, көзiн күннен көлегейлеп қарап едi, атқа отырысы да, ұсқыны да таныс адамға тартады. “Жайшылық па екен? Осы күннiң ыстығында тегiн жүрмесе керек-тi. Тоғанасқа ұқсайтын əлдеқандай бөтен жолаушы ма?” Аттылы адам қыратты қиялай жақындап келген соң ғана таныды: “Не болды екен?” деп iштей секем алып, алдынан шықты. Сəлем берiп түсiрiп алмаққа ұмтылып едi, жүрiсi суыт екен. Малды кемпiрiне тастап кеткен. Жақындап келiп қалған соң қараны көрiп, жолыға кетейiн деп бұрылғаны. Шалдың қабағы тұнжыраңқы.

	– Ауыл-ел тегiс аман ба?

	– Аманшылық.

	– Мезгiлсiз қай жүрiс бұл?

	– Қара жорға қолды болды, Сəке. Малдың оны-мұны шаруасымен алаңдап үш-төрт күн кiдiрiп қалдым. Бiрден iзге түсе алғаным жоқ.

	– Əлдеқалай аттарға ерiп кетiп жүрмесiн...

	– Жо...о..оқ, олай болмай тұр. Кiм де болса ат басын тiреп арнайы келген адам. Iз еш жаққа бұрылмастан күннiң шығысына тiкелей тартты.

	– Машинаға тиеп пе?

	– Жоқ. Жетекке алған. Кiм де болса жалғыз салт атты. Сол бағытпен келе жатқаным ғой. Қасындағы кiсiлердiң көздерiне ат жетектеген адам түспеп пе екен?

	Қосқа барып сұрап келдi. Олар жылқы баласын көрмеген екен, бастарын шайқады.

	– Танымал малды қалай сыйғыза алады?

	– Мен де соған түсiнбей тұрмын. Абзалы, тiкелей тартуына қарағанда аяқ жетпейтiн алысқа көзiн асырып жiбермекшi. Етке өткiзетiн болса, басқа малдар да толып жүр емес пе? Ескерiп жүргейсiң. Өткен-кеткен адам болса құлақтарына сала бер. Жорғаға лайық шүйiншiсi бар.

	Кiдiрмедi. Ат үстiнде тұрып, бiр кесе қайнаған су ұрттады да əрi жүрiп кеттi. Сабалақ шалдың сыртынан қыр асып кеткенше көз алмай ұзақ қарап тұр. Жауырыны қушиып кəдiмгiдей шөгiп қалған. Аяп кеттi. “Əй, бiлмеймiн. Табылса болар едi. Айтуының түрi жаман екен. Қара жорға малым-ақ едi. Кiм де болса көзiн қатты қадаған бiреу болды. Қап! Табылмаса шалға қиын-ау”. Қосқа беттеп келе жатып басын шайқады. “Əттеген-ай, шал шөгiп қалатын болды”.

	* * *

	Бұлақ басында салқындап, түгел болмағанмен малының бiрсыпырасын көзi көрiп, көңiл шiркiн аз да болса медет тапқан кезiнде, ендi бұдан былай басы бүтiн медет қайдан болсын, сүйретiлiп келiп атқа қайта қонды. Жуантөбе жақты, Қарабелдiң ылдиын жайлап жүрген Күреңтөбел мен Қылаңбоздың да үйiрлерiн өз көзiмен көргiсi келген, бiрақ, оған шамасы жетпейтiнiн түсiндi. Əлдеқалай ат үстiнен аударылып далада қалармын деп қауiптендi. Ең үлкен үрей жапан далада құлап қалу едi. Əлдеқалай ит-құсқа жем болып... Көз алдындағы бұлдыраған қарақою көлеңкелер молайып, таңдайы қайта кеберсiдi. Əр дем тартқан сайын от жалынды көмейлете жұтқандай. “Əлсiреген де шығармын” деген үркек сезiкпен қамшысын сығымдап көрiп едi, сарқынды қуат бар тəрiздi-ақ əзiрге. Бар тəрiздi...

	Тақымын қысып, жүген қаққылап атты асықтырған жоқ. Олай етуге өзi мойындамағанмен дəрменi жетпедi. Асыққанда қайда барады, басын көлеңкеге тығамын демесе, үйiнде үңiрейiп күтiп отырған ажалға аптыға ма? Қайда барғанда бiр өлiм емес пе? Əйтеуiр, сүйегi далада қалмаса екен. Адамға басын иiп көрмеген Құланбай, ақыры, көмусiз қалыпты демесе болыпты. Ит-құсқа бұйырып.

	Ақбақай торы басын салып жiберiп момақан аяңға басты. Əнеу алыста бұған оқты көзiн қадап қарауылдап тұрған иесiз ажалды ойласа-ақ болды, тастөбесiнен бақайшағына дейiн у запыран құйылып, тұлабойы дiрiл сала бередi. Əкеден жылылық көрмеген Айқабыл, əкеден қамқорлық сезiнбеген Күнқабыл ендiгi күнi мынау болып тұрғанда бұның өлiгiне ие болар ма? Бұл күнде бауырлары бауыр емес, нағыз тас болып-ақ қатқан шығар. Олар ат-тондарын ала тырағайлап қашқанда иек артар өзге кiмi бар едi? Еңiрегенде жасы етегiне төгiлiп “ойбауырымдап” атқойып келетiн қай бауыры бар-ды? Жан мұрынның ұшына келгенде солбiр жалғыздыққа кiнəлi кiмдi балағаттамақ? Қайсысын қарғамақ?

	Құдайды ма?

	Тағдырды ма?

	Əлде өзiн бе?

	Бас еркiн тiрi жанға ұстатпай, кеудесiне ешкiмдi шығармастан қыңыр өскен, өз таланымен күн кешкен, келе жатқанның кетпенiн, бара жатқанның балтасын алып, бергеннiң қолынан, бермегеннiң жолынан мəпақасын айырған асау кезде қор болып, қор болғанда сол жиған-тергеннiң рақатын тата алмай бiр жұтым суға да зар күйде көз жұма ма шынымен? Сонда бұрын бұның ешқашан мəмiлеге келмеген, өзiне теңгеруге жарамас боқтың қабы адамдары көзiнше аяп мүлəйiмсiп отырып, былай шыға бере желкесiне мiнiп мысқылдап күлмес пе? Бiлгiшсiнiп салдақы дүниенiң болашағын “мынандай да мынандай болмақ” деп алдына тартып табаламас па? Бəрiнен бұрын сол азарын айтсайшы. Ойлай берсе, анталаған азар.

	Азар...

	Əлдебiреулердiң мүсəпiр аяушылығын көзбен көрiп, құлағымен есiткенше қалайда көрмеген, есiтпеген, тап жетi атасын жер тартқыр-ай, бiлмеген жақсы. Əншейiнде сəлемi жараспаған талайларды жаны кеудесiнде тұрғанда қалай басына шығарар? Үстiне топырақ түскен соң бар-ау мейiлдерi, күндеуден өзгеге өрелерi жетпеген өңкей қиқым бiлгендерiн iстесiн.

	Ешкiмге хабар бермегенi, тiрi жанға бiлдiрмегенi сол...

	Даңғырасын қаққанда шырқыраған жанына араша болар кiм бар? Мынау “мен мұндалап” алыстан айқайлап келген ажал емес пе?Ажал болғанда да əзiр құдайдың өзiнен басқаға бас еркiн бермейтiн тажалдың нағыз өзi емес пе? Кiмдi шақыртқанда да қолынан аяушылықтан басқа не келедi? Ал, аяушылық пен мүсiркеу болса, бұның ежелгi, əнеу бала күнiнен бергi қас жауы. Амал жоқ екен. Албастыны сарыла күткеннен өзге шара таусылған екен, жалпақ əлем үйiтiлген құйқадай-ақ қуырылған екен.

	Ойдан, түбi жоқ ойдан, титықтап барып əбден қалжырап шаршағанда санаға бүгiн көрмеген, көре алмай бара жатқан малдары қайта оралды. Қара жорға оралды. Əттең, дейлi күйi, рақатын татар кезi болғанда, дəуiрлi шағы ат ойнатып тұрғанда бағын ашатын-ақ мал едi, басқа қыл құйрықтан қара жорғаның аруағы асардай-ақ асып тұрған жоқ па?

	Ертең əлдеқандай болмақ қуаты бар кезiнде қара жорғаны да өз көзiмен көре кету керек-ау деп ойлаған. Көрмеуге дəтi шыдамады.

	Анадағы Қосқұлақтың басында болатын дүбiрлi тойда жорғаның аяқ алысын көрдi, көрдi де шоқтығы биiк атқа нiлдей бұзылып көңiлi қатты құлаған. Таңның атуы, күннiң батуы қой соңында салпақтап жүрген, қойдан басқа көрерi жоқ жаман немеге төгiлiп тұрған мына су жорғаның асқақ бағын қимаған. Iшi құрымағыр алаулап сала бердi. “Апырмай, иiс алмас немеге де мал бiте бередi екен-ау” деп таңырқанды. Бойы бiр қарыс қию-қию неменiң бұлғақтап жорға мiнер не сəнi? Жақсы малды жатқа қалай қия қойсын. Сарғайтып барып iлуде бiр көрiнер бағы жанған жақсы мал – көздiң де, көңiлдiң де құрты. Соған бола арнайы жол кешiп, “сұрағаныңды алып, мынаны маған бер, саудаласпаймын” деп едi, танауын шүйiрiп көнген жоқ. Оған да қызық, салтанат, атақ керек. Уа, құдайым-ай. Қайтерсiң ендi. “Жаман атқа жал бiтсе, жанына торсық байлатпас” деген осы. Бiр жорға бiттi екен деп оқшырайып аспанға қарап тұрғанын қарашы. Өйтiп желiккенше алдындағы баққан малын бiлмей ме. Қара жорға кiм, ол кiм.

	Сол жолыққанда-ақ пəлсiнiп бетiн қайтарған соң “сен қылғанға мен қылдым. Сенен артық не қылдым?” деп бiр сұғанақ ойды iшке жымқырып “өзiң бiлмен” алдаусыратып күлiмсiреп жүре берген-дi. Бұның əкесi Тоғанастың əкесi Қожалепестiң туған апасы Сырға кемпiрден туады. Басқа алмағайып күн түсiп, iргенiң аулақтап кеткенi болмаса, аяқ-табақ қатысып-ақ отыратын адамдары. Жиен сыбағасын ғой əлi алған жоқ. Бұқпа неме алдындағы қойынан басқа ненi бiлсiн. Емеурiнге де түсiнбей, өзiне де сырттан көз салмай кергiп тұрғаны ө – анау. Сондай-ақ етегiмдi жайып қашанғы мазасын алыппын. Татымайтын малға атын арамдамай жиен сыбағаға осы қара жорғаны алады. Сонда не iстемек? Шекесiн күн шаққан неменiң есi болса алатайдай бүлiнiп, iздеп келмес пе. Iштей түсiнiп бiлiп жатса, бiр реттi жерiнде қарымын қайтарар. “Арық қой – тырысқақ” дейдi, бұндай немелер шамасын болжамай өлермен келедi. Тiптi, қоймайтын сыңай танытып ушығып бара жатса, бəтiр-ай, бiр малдың көзiн құрту не тұрады?

	Араға екi-үш апта салып, қызыл iңiрде ауыл сыртынан iлiп алып кеткен. Оның iз кесетiнiн бiлiп, бiрден көршi ауданның iргелес шаруашылығына қарай төтелей тартты. Шығандап бөтен аймаққа бойлай сiңiп кетiп, қашықтап кетiп барып, үйiр-үйiр жылқының қалың жымына араласқан соң бiр күндiк жердi орағытып Төсшағылға келдi. Тапқыш болса, ендi тауып көрсiн. Əнебiр саудадан секем алмаса, ендi iз кесiп iндей алмаса керек.

	Көзден таса етпей, қалыңдықтың арасына кең шiдерлеп ұстап отыр. Əзiр қуғыншы жоқ. Саяқтарға қосса, су iшкен жерiн ұмытпаған мал əрi айғыр неме бұл араны жерсiнбей өзiнiң үйреншiктi өрiсiне тура салары хақ.

	Қара жорғаны өз көзiмен, бəлкiм соңғы рет... əйтеуiр, көрiп көңiлiн тояттатып қайтпаққа ат басын бұрды.

	Ақтұмсық бүркiт ұясына қонбай шырқау көкте тоят таппай дала кезiп жүрген жалғыз жолаушыдан қара үзбей əлi самғай қалықтап жүр.

	* * *

	Тоғанас ат басын Төсшағылға қойып жолға шыққанда ашулы едi. Онсыз да тұнжыр адам қабағы салбырап түнере түскен. Екi қасының аралығында қалың қатпар бар. Етек-жеңiн қымтап ерде ширақ отыр. Сұрғылт далаға, бұлыңғыр көкке жағалай енжар, сүлесоқ көз салды.

	Дала көңiлсiз реңкке енiп, қоңырқай тартқан. Арқадан маңдайды жарып жiберетiн суық жел еседi. Тұсынан өткенде құлаққа тигенi – сынық қурай қалтырап-дiрiлдеп баба күйiн зарлана тартады. Жапырағы сылынып сояуы ғана қалған селеу басын аласұра шұлғиды. Қызыл сiңiрi сорайған дүзгендер де азалы күй шертедi, жапырақ жайып, көк мəуе төккен жайсаң жазды аңсайды.

	Ауық-ауық Кертөбелдiң өкпесiне теуiп қойып онша суыт та емес, жүгендi бос жiберiп онша сылбыр да емес, тақымын қысыңқырап ширақ жүрiп келедi.

	Жаз бойы қол тимедi: кемi үш күндiк жолға кемпiрiн жалғыздан-жалғыз тастап шыға алған жоқ. Қазiр пенде басы санаулы кез. Орнына тастар орайлы адам тағы болмады. “Балапан – басына, тұрымтай – тұсына” дегендей, адам болса, əйтеуiр, басында бiр шаруа. Жолаушылардан: “Бiр аптаға бастығынан сұранып келiп кетсiн” деп, Тайқараға сəлем айтқан. Оның өз хабары өзiмен. Күте-күте өндiршегi үзiлетiн болды.

	Мұхаметшəрiптiң қай кезде де сылтауы көп: əнi-мiнi деп созбалақтап, əйтеуiр, көпке дейiн адам тауып берген жоқ. Iштей оны да түсiнедi, олай бiр, бұлай бiр тартқылап адам жеткiзе алмай бақырдың басы дал болады да жүредi. Қазiр де iстiң саябыр тапқан ештеңесi жоқ: қора-қопсының жөндеуi, жиырмашақты қыстауға шөп жеткiзу керек, адам жетiспейдi, машина жетiспейдi деп, совхозға бiр, ауданға бiр шапқылап, құйрығы жер иiскемей далбалақтап мұрнынан шаншылып жүр. Сабалақты үш күнге əрең сұрап алып, орнына тастады да, ақыры, бүгiн жырылып шықты-ау. “Шалым, жағдайды бiлесiң ғой, əйтеуiр, кешiге көрме. Ауданнан жабылып жүрiп екi “К-700” алып едiк, сол ертең бiр күн келiп қалады. Өзiң болған соң амал жоқ. Əйтпесе, қағаздан қиып адам жасай алмай отырмыз” деп бастық тызалақтап қалды. “Ырғап-жырғап жүретiн менi бiр құда түсуге барады деймiсiң. Жүздессем, анығын бiлсем болды да. Малы қалған адамға тағат болар деймiсiң. Қайтам кейiн”, – дедi. Екеуiнiң уағдалары осыған бекiген. Суыт жүрген адамға үш күн Төсшағылға барып қайтуға молынан жетiп жатыр. Мұхаметшəрiп “тез барып қайтасың” деп, су таситын машинасын бергiсi келген. Онысынан бас тартты. Жолай бұлақ бастары мен мал өрiстерiн шола жүрмекшi.

	Жаздай өткен-кеткенге хабар салумен болған. “Қара жорғаны көрген адам болса, шүйiншiсi бар”. Құлағы да түрiк жүредi, алайда жым-жылас, жақын маңнан көрдiк-ау деген сыбыс бiлiнбедi. Маусым кеттi, шiлде тағы тым-тырыс озды, тамыздың орта шенiнде барып екi бiрдей жылқышыдан емiс-емiс хабар жеткен. Шал елеңдеп қуанып қалды. Үмiт оты жылт етiп, дəмелi елес бергендей болды. Қаншама хабарсыз болғанмен мақұрым күдер үзген жоқ-тұғын: нағыз бiр көрсоқыр, қаныпезер адамның қолына түспесе, мал танитын пенде қара жорғаны пышаққа қимақ емес, ұры мал етпекшi, қызығын көрмекшi. Ол болмаған жағдайда тұқым алып қалмақшы. Кiм де болса тек қара жорғаға арнайы ат басын тiреп келген адам. Əйтпесе, олжашыға мал көп. Пышаққа түскен малдың жоғалуы оңай, талай есiтiп жүр, iзiн сипатпай зымқайым кете барады. Əрi-берi хабар болмаған соң, алған адам не болса да қашыққа кеткен, жер асып iргелес отырған екi ауданның бiрiне əрмен сiңiрiп құртқан деп жорамалдап жүретiн. Екiнiң бiрi бiлетiн, аты шыққан танымал жорғаны бұл маңда еркiн мiнiп шалқалақтап жүре алмаса керек-тi. Үмiттiң көнерген жiбiн тiптi үзе алған жоқ едi.

	“Жорға Төсшағылда Құланбайдың жылқысында жүр екен” деген хабарды бiр емес, екi есiткенде қуануын қуанғанмен, бойы да қатты тiксiнiп қалды. “Бұл ұры жиеннiң қай басынғаны? Маңдайдағы бiр атқа тиiскендiгiн қалай түсiнемiз? Көрiнеу-көзге шалқақтап оны қалай мiнiп жүрмекшi? Бұл қорқаудың жұмырына қоңды мал түскiш деп едi, бесенеден белгiлi жұртқа мəлiм жорғаға құрық салғаны қай сасқаны? Əйтеуiр, бұл əнi-мiнi жетемiн дегенше балтаға түсiп кетпей қара жорға тiрi жүрсе болды да”. Құланбай қол салған екен, iзiн бiлдiрмей, көзiн құртып, жым-жылас кетуi керек. Əлiгi хабар рас болса, үйiрiне қосып қойып, жайбарақат отырғанына не жорық? Малын танып, өзiмен дидарласқанша түсiнбейдi. Əлiгi хабарларға ептеп күмəнi де жоқ емес. Бұл Құланбайдан не де болса шығады. Төрiнен көрi жуық пендеге ендiгi жерде арам астың не қажетi бар десейшi. Өле-өлгенше аранын ашып, қай жыртығына жамау таба алмай жүргенi, қай тазқарын баланы асырай алмай отырғаны. Құланбай Құланбай болғалы ол туралы бiреудiң “бəрекелдiсiн” есiтпеген екен. Аты шартарапқа улыған да шулыған тарап жатқаны. Қоңды мал зымқайым жоғалады, бiрдi-екiлi емес, үйiрiмен ғайып болады. Жұрт Құланбайдан көредi. Ұзынқұлақтың қайсысына сенер. Өзi тап басып, ұрының қолын ұстаған емес, əлi күнге дейiн бұған ұрынған жоқ едi. Бiрақ, ел құлағы елу, жел тұрмаса шөптiң басы қайдан қимылдасын. Заң алдында жауап берiп, қарабет болып жатқан Құланбай жоқ, онымен басылып жатқан қаңқу тағы жоқ.

	Құрысыншы. Мейлi. Қанмен сiңген қасиет көрiне де бiрге түсер. Оны тап əзiр түзу жолға сала қоярлық қауқар мұнда жоқ. Жұрттың сөзi рас болып, жүз көрсе, бет ұялар, ақадал малын дау-шарсыз қолына берсе болды да. Мал болғанда қандай. Басқа қаралардың барлығы – бiр төбе, қара жорға – бiр төбе. Ептеп болса да iштей жалғыздықтың теперiшiн тартып, жабырқау көңiлдi ымырт шалған шақтағы тəңiрiнiң сыйы, арнаулы сыйы тəрiздi едi. Күңгiрт көңiлге себезгiлеген жарық сəуледей орны бөлек ерекше ыстық мал болатын. Жорға жоғалғалы қара шаңырағының бiр қанат керегесi тұтас омырылғандай көңiлi ойсырап, iштей мүжiлiп жаны жетiмсiреп жүр. Онысын кiмге айтсын. Жалғыз жылқы түгiлi, жалғыз ұлдың қайғысына жұртты ортақтастырмайтын бұрынғы бұйығы мiнезi. Кемiрiп жанын жеп бара жатса да қыңқ демейдi. Сол күйi, сол бiрқалып кейпiмен жүре бермек. Сырты – бүтiн, iшi – түтiн. Құлағына осыбiр емескi жылы хабар тиюi-ақ мұң екен, тағаты таусылып, дегбiрi қашумен болды. Қазiр көңiлi алакөбең. Хабар шын болғай, қара жорға бар болғай деп, iштей тəңiрiне жалбарына тiлейдi. Қара жорға соның қолында болған күйiнде де үлкен қаупi бар. Шанышқыдан талай жырылған жырынды неме үйiрге iлесiп кеткен екен деп, оңайлықпен тiзгiнiнен ұстата қойса...

	Жылқының iздерiнен-ақ қай айғырдың үйiрi екендiгiн жазбай танитын көздерi малмен ағарған екi бiрдей жылқышы бiрiнiң сөзiн бiрi бекiте түсiп, шын сендiрiп айтты. “Қара жорғаны танымай қара басқан жоқ. Сенбесең ала айғырдың үйiрiн барла. Қазiр Өгiзбұлақтан су iшедi. Сол маңнан кезiктiрiп қаларсың” дедi. Бұның құрығына оңайлықпен түспейтiн неменiң алдына “дейдi екен”, ұзын құлақпен барғаннан көрi малды өз көзiмен көрiп, сенiп, бұлтартпай аттың басын нық тiреп барғанды дұрыс санады. Сөйтiп тұрып қана кəрi қызылкөзден теңдiгiңдi ала алсаң жақсы. Жол бұру болса да, Өгiзбұлақ жақты орағытып, жан-жағын шола жүргенi абзал. Күмəн нəгмəн жетелейдi. Нəгмəн iстiң арты абыройға ұласуы екiталай.

	Жол ұзаған сайын шал ширыға түстi.

	Өгiзбұлақты иектеп барып елдiң шетiне жеткен соң қараңғылық қоюланып кеткендiктен қыстауға ерте құлаған шопанның үйiне қонды. Ертең күнұзақ мал қарасын шарламақ. Түнемелiк шопаннан малдың өрiсiн, əсiресе, жылқы үйiрiнiң бағытын ежiктей сұрап барлап алды да, таң қараңғысымен ертелетiп атқа қайта қонды.

	Жел кешегi бағытынан ауған жоқ, қадала қасарысып соғып тұр. Қарасуық ашық-тесiк тұстарын қуалап мұздай қариды, тұлабойын түшiркендiрiп бүрiстiре түседi. Етек-жеңiн қымтанып ширақ отырды. Төбе-төбенi, жалды қуалап, алыстан қарайғанға көз салады, малдардың iздерiне үңiледi. Қазiр күннiң салқын тартуына орай аяқты малдың өрiсi ұзарған шақ. Өгiзбұлақ дегенмен оның басын шиырлап жатпайды, тың өрiске асып, дала түнеп, ұзап-ұзап еркiн жайылады. Соны ойлаған Тоғанас биiк-биiктi қуалай, көзiн алысқа қадап орағыта жүрдi.

	Ел қарасынан қашықтаған сайын мал iзi де сирей бастады: шөп бастары сынбаған, дүр, тың алқап. Көзi жеп келедi. Адамға болмаса, малға жайлы екенi жайлы. Бiр уақ елден осыншама қара үзiп кеткен Құланбайдың жайын ойлады. Ұзын сонар қиян жол жолаушыны шаршатар да жалықтырар. Қаншабiр далаға бауыр басып кетсе де, түу ұшан шеттегi, елден шығына қашқан жалғыздықтың аты жалғыздық. “Жалғыздық бiр аллаға жарасыпты” деп, пенде қара аңсамас па, қаңғыр-күңгiр əңгiме қаламас па. Тiрi адамның ыңқыл-сыңқылы тағы бар. Пəленбай жылдан берi мал қамы деп ел асып кеткен, ойпырмо...ой, Құланбайдың төзiмi төзiм-ақ.

	Басында сырық шанышқан белгiсi бар биiкке шығып, жан-жағын барлады: көзге iлiнер ештеңе де жоқ. сарғайып шаршап, тынысын алып бола алмай көсiлiп жатқан сары дала. Жалғыз қара көзге iлiксе де, солай қарай ат басын бұрмақшы едi, болмады. Көз жетер жерден тiршiлiктiң табы бiлiнбейдi: оң қанаты жоталанған құм, маңдай алды сонау көз ұшында бұлдыраған кесе қыратты жазық, сол қанаты тағы да құм. Тебiнiп жүрiп кеттi.

	Түс ауа барып бiртоп жылқының iзiне кезiктi. Үйiр екенiн бiрден таныды: үлкен-кiшiсi аралас, тай-құлыны бар үйiр. Аттың басын iзге салды. Асықпай əр жерге кiдiрiп жайыла ығысқан сыңайлары бар, алаңқай-алаңқайға шоғырланып үйездеп алыпты. Жас тезегiне қарағанда жақын күндерде шарлаған. Былай шыға бере тағы бiр тобыр қиялай кесiп өттi. Ендi қос iздiктiң оң бағытына қарай шоқыта жөнелдi. Қалай дегенмен осы шамадан бiр қараға кезiгермiн деп жобалады. Қозыкөш ұзаған соң ғаңа iз келiп қосылды. Тақымын қысыңқырап, қамшысын көтерiп едi, кертөбел жүрiсiн ширата түстi. Ендi қалайда үйiрдi жарық көзiнде шолмаққа асықты.

	Құмшауыт бұйра төбенiң басына малтығып шыққанда қамшылар жағынан бұлдырап көзiне екi-үш қара iлiккендей болды: қыбыр-қыбыр етiп жылыстайды. Ендi аттың маңдайын соған төтелей тебiне түстi. Бұл таяп келгенде шеттеп жүрген екi тай үркектеп əрi қашқан, iзiне түсiп едi, ойпаңда бөлек жайылып жүрген екi үйiр жылқының тас төбесiнен түстi. Көптен кiсi көрмеген. Жылқылар төбе басынан шошаң етiп шыға келген аттылы адамды көрiп, үркектеп жерден бастарын жұлып-жұлып алысты. Құлақтарын қайшылап, бұған қарап едiрейiсiп тұр. Ендi асыққан жоқ, жаймен жылыстап, қапталдай жақындады. Бiр шолғанда-ақ малдың түрi-түсiн еркiн айыра беретiн болса да сүзiлiп ұзақ қарады. Бергi қылаңбоз айғырдың үйiрiнде жоқ болып шықты. Келесi үйiрге беттегенi: бергi шетке таман көппен бiрге бұған едiрейiп қарап тұрған қара жорға көзiне оттай басылды. Өзiнiң қара жорғасы. Құйрық-жалы күзелмеген, кекiлi көздерiн жауып кетiптi. Жақындаған кезiнде үркектеп бұл да топпен бiрге əрi жылыстады. Көзi жайнап қоя бердi. “Жануарым-ай, жануарым. Бар екенсiң ғой, əйтеуiр. Пышаққа түспегенiңе шүкiр. Оған да шүкiр да”. Жайменен түсiп, атын шылбырынан жетектеп, жаяу жақындады. Асығып-аптығып əрi күйгелектенiп жүрiп азғантай жем салып дорба да алып шықпағанына өкiндi. “Моһ! Моһ!” деп құр бас киiмiн ұсынды. Көптен берi бұның қолынан жем жемеген, көптен берi адам қарасын да көрмеген жорға едiрейiп сəл қарап тұрды да, құлағын жымитып шетке бытыраған байталдарды ортаға үйiрiп бұдан əрi алып кеттi. Үйiрге салған екен ғой. Шал ендi жай орағытып, жылқылардың арғы қапталына шығып, тағы дауыстап жорғасын шақырды. Жорға үркектей иiс тартып тұрып қалды, бұл жолы қашқақтаған жоқ. Ептеп-ептеп жанап келiп сауырын, жонын, онан жағалап сағағын уалады. Бас еркiн бермей, жыға да танымай, əлдебiр таныс иiс пен таныс адамын тастап кете де алмай үркектеп тұр. “Жануарым-ай! Жануа-рым!” Шалдың көзiнiң алды буалдырланып, қолы дiрiлдеп, айғырдың тұла бойын сипалай бердi. Алды-артына шығып, əбден қанығып көрiп алды. Шатастырып тұрған жоқ па екенмiн деп, өзiн бiрден-ақ жазбай таныған, бəтiр-ау, құлынынан қолында ұстап-тұтынған малын танымаушы ма едi, дауға түскелi тұрғандықтан да алжаспаққа бас-аяғына дейiн тағы бiр сүзiп шықты. Ешқандай да меңi жоқ, өзiнiң мөлдей қара жорғасы. Еңкейiп тағы шұқшиды. Сол жақ қолтықтың астын ала түскен бiлiнер-бiлiнбес қана секiртпе ақ дағы бар. Ең əлеуетте Сабалаққа бас үйреттiрiп жүрген кезiнде төстартпа қажаған. Əдейi қараған адам болмаса, үстiрт шолғанға бiлiнбейдi. Тұлабойы жеңiлдеп сала бердi. Жаз бойы жалғызсырап торығып жүргенiн де, талай ұйқысыз өткiзген түнi де, қанша жерден сабылып арып-ашып iздеп келгенiн де ұмытты. Құланбаймен дауласып ақадал өз малына ие боларына да ешқандай күмəн қалмаған. Əйтеуiр адал малы бар болса болыпты. Бойы сергiп, тiптi тыңайып кеттi, қара жорғаға əлi де көп тесiлiп бəсiре тайына қызыққан баладай күлiмсiреп қарап тұрды.

	Жорғаны үйiрге салып қойған болса, бұл оңтайы келсе малды басыбайлы иемденген, асылдандырмақ, ең болмағанда тұқым алмақ адамның мiнезi.

	Атқа қайта мiнiп алды да маңдайды осы маңдағы Құланбайдың қыстауы – Төсшағылға бұрды. Ендi олай-бұлай бұрылмайтын болған соң жарық кезiнде тауып алмаққа желе жорта жөнелдi.

	“Осы шамада болуға тиiс-ау” деген маңнан жалғыз аяқ iздiктi қуалай отырып, қалың жықпылдың ортасынан Құланбайдың қыстауын əрең тапты. Бұл уақытта күн едəуiр кешкiрiп қалған. Бiрақ, əлi көз байланған жоқ-тұғын. Шағын жертөле қалың жымның арасына сiңiп жоғалған. Өрiске ұзаған малдың, құдыққа шыққан адамның iздiгiмен долбарлап таппаса, “мен мұндалап” тұрған белгi жоқ. Нағыз ұры жер. Жақындаған соң сыздықтаған түтiннiң иiсiн мұрны сездi, жұлдыздай болып көмескi от, жұлындай болып түтiн де көрiндi.

	Жақындай түскенде қора маңында мал жайғарып жүрген томашадай кемпiрдi таныды. Iңiр қараңғысында қалыңдық арасынан шыға келген жалғыз салт аттыға селт етiп үркектей қарап тұрды да, бiреудiң келе жатқанын хабарлағысы келген болар, зып берiп үйге кiрiп кеттi. Атты алыстау дүзгеннiң түбiрiне байлап, үйге енгенде жалғыз терезелi бастырманың iшi едəуiр қаракөлеңке екен. От басына тиесiлi сəлемiн берiп салып, қай жаққа бұрыларын бiлмей көзi үйренгенше сəл кiдiрiп қалды. Кемпiр ернiнiң ұшымен амандасып, “төрге озды” қолымен мегзегенде барып аңғарды – оң жақта қаракөлеңкелеу жерде төсек, төсектiң үстiнде бiрдеңе қыбырлағандай болады. Аяқ киiмiн тастап, солай қарай озды. Озып бара жатып ойлаған: “Науқастанып жүр деп едi, жатып қалған екен-ау”. Дауысын көтерiп, өзi қолын созды. Сəлемдесiп болған соң кемпiрi науқастың бас жағына таяу көрпеше салған, соған ұмсыныңқырап барып отырды. Қып-қызыл нарттай болып шырайланып жүретiн қоңды адам едi, сылынып сүйегi ғана қалған екен. Етiнен арып əбден жүдеген, қолына ептеп қана жыбырлаған тiрi сүйек iлiндi. Көптен көрмеген. Бұндай халде екен-ау деп, тiптi де кəперiне кiрмеген екен. Өзектi жаннан кiм ауырмайды. “Ауырып тұрдың – аунап тұрдың” деген, айтушы қорқытпап едi, есiткен кезiнде əлдеқандай сырқат деп ойлай салған, мына ұсқынынан қатты шошынып, тiксiнiп қалды. “Сорлы-ай, дүниенi түгендеймiн деп жүрiп шынымен сорлаған екен”.

	– Кiм болдың?

	Дауысы дiрiлдеп тарғыл-тарғыл шықты.

	– Құлеке, Тоғанаспын ғой! Тоғанас!

	Сəл еңкейiп дауысын көтерiңкiредi. Ол болса қолын алақанынан жiбермей “Таныдым. Бiлдiм. Ендi бiлдiм” дегендей басын изедi. Тоғанас тұлабойы түгелдей босап аяп кеттi. Iшкi сарайы қопарылып, қапелiмде арнайы сабылып дауласқалы келген қолы қара адамын шошына уылжып аяды. Науқас бұған жəудiрей, ұзақ қарап жатты, не ойлағанын кiм бiлсiн. Кiм бiлiптi... Бiраздан кейiн барып, əл-дəрменiн жинады ма, əлде өткен-кеткендi ойлады ма, кiдiрiстеп сөзiн əлсiн-əлсiн бөлiп амандық-саулық сұраған. Сонда аман-саулықты алдымен өзi сұрауы керек екендiгi есiне түсiп, отырып қалған Тоғанас абыржып қалды.

	– Отбасы аман ба? Кемпiрiң қуатты ма?

	– Шүкiр. Аманбыз. Аманшылық. Кемпiр де сүйретiлiп жүр ғой.

	– Бала... Əлiгi бала... – деп кiдiрiстедi де, қолын қала жаққа сермедi. Бұл түсiне қойды.

	– Бала қолда емес. Əлi сол қаласында. Қолға келмедi. Машина айдап жүр. Машина!

	Басын изегендей болды, “Сөйтедi бұлар. Сөйтедi” дегенi шығар.

	Мына кейпiнде “қалайсың” деп сұраудың өзi қиын екен. Iстiң мəнiн көрiп-бiлiп отырса, несiн сұрайды. Сұрамаса тағы да бейтаныс бiр өткiншi жолаушы болғаны да. Жолаушы болған күйiнде де көңiл аулайды. Тоғанас не дерiн бiлмей кiбiртiктеп төбеге бiр, бұған бiр қарап, асып-сасып тағы бiраз отырды.

	Ернiнен бiр ауыз сөз үзiлiп əрең шықты.

	– Тəуiрсiң бе, əйтеуiр? Сыбырлап қана жауап қатты.

	– Осы ғой...

	– Алланың өзi қамқор болады да... Жаратқанның өзi қуат берсiн.

	Құланбайдың тап мынадай халде екенiн бiлсе, бəлкiм, келмес пе едi, келсе де қаншабiр ит мiнездi дегенмен жиен аты бар, көңiлiн сұрап қайтуға келер едi да. Арнайы ат басын тiреп, көңiл сұрап келгеннiң несi айып? Ажал деген əркiмнiң де төбесiнде iлулi тұрған құрық. Бiреуге ерте, бiреуге кеш... Тағдыр сыйлаған қарыздан қашып құтылар кiм бар дейсiң.

	Қараңғылыққа көз үйренген соң тағы барлады: көзiнiң аңғалағы тереңдеп үңiрейiп қалыпты, кебеже сүйегi шодырайып кеткен, бұл жатысында шүйкiмдей ғана құр сүйек. Етi қатты тартылып солған, сiңiрге iлiнiп қана тұрған ба дерсiң. Бұл ұсқынынан адам баласы аты жер жарған қасқыр Құланбай дей алмастай.

	Кемпiрi майшамды тұтатып алып келiп ортаға қойды. Сонда олқы тұстардың көлеңкелерi бұрынғыдан да тереңдеп, тiптi де үрейлi көрiнген. Құланбай төр жақты нұсқады, Тоғанас орнынан тұрып сырт киiмдерiн тастап, жайғасып отырды.

	Ойқы-шұйқы қаланып, кедiр-бұдыр сыланған ортадағы бiр тартар пешке сексеуiл жағылып, жаїандағы жалғыз қоңырқай үйге жан кiре бастады. Төрде малдасын құрып мүлгiп отырып, “жағдайы болса мынау, неге балаларының қолына көшпейдi, ең болмаса қалың елдiң ортасына ығыспай ма” деп бiр ойлады. Өлiм мен өмiрдiң арасында жападан-жалғыз не жатыс, не отырыс? Ертең олай-бұлай болып кетсе, жалғыз кемпiрдiң қолынан не келедi? Ел қайда, жұрт қайда? Өлiктiң елсiз сəнi болып па? Жақындарың – ұл-қыздарың мен келiн-кепшiгiң дауыс шығарып, жұрт күңiренiп жатпаған соң, терiсiн сүйреткен пəленбай жылғы ғұмырдың ендi тұйықтала келiп ит өлiмiмен бiрдей болғаны да. Соны ойлауы мұң екен, тұлабойы тiтiркенiп кəдiмгiдей шошып қалды. Жо...оқ, бұған ақыл қонбайды. Өмiрi өз ақылымен ғана жүрген адам даладағы бiреудiң ақылын қайтсiн. Əлдеқандай ойлар жетелеп өзiмен-өзi боп, еңсесi түсiп мүлгiп кеткен екен, Құланбайдың сұрағынан селк етiп басын көтерiп алған.

	– Əлi малдасың ба?

	– Иə, қол үзе алмай жүрмiз ғой. Қырық жыл iстеген кəсiп... Пенсияма шығып отырып едiм, совхоздың басшылары “адам жетiспей жатыр, бiр-жар жыл болса да қолұшын бере тұр” деген соң сөздерiн қимадым. Сонымен əнi-мiнiлеп əлi жүрмiз. Əйтпесе, жылдан жыл жасарып келе жатқан бiз жоқ, отыратын уақытымыз əлдеқашан жеттi.

	Емеурiнiнен түсiнiп отыр, ендiгi жерде өз малыңды, өз жаныңды бақ, жасың болса келдi, үкiметке де берерiңдi бердiң, былайғы жерде несiн тыртаңдай бересiң, дегенi. Жан бағуды бiлмей жүрген бұл емес, пəленбай жыл ищаласып бiрi – аға, бiрi – iнi боп қатар iстеген адамдары едi, “болдым, толдым” деп қыңырайып жүре бермей, сол ел азаматтарының сөзiн жерге тастағысы келмейдi да. Əйтпесе, адам жағын амалдар, бұл өлгенде де құлай кететiн совхоз жоқ, тiршiлiктерiн жасайтынына көзi жетедi. Қолын жылы суға малып отыра қалатын баланың кескiнi анау. Ол неме өз басын алып жүргендей болса, iргесiн паналамай ма, бүгiнге дейiн қой соңында əлде жүрер, əлде жүрмес...

	Əңгiменiң ауру жақ емес, əйтеуiр, басқа бiрдеңеге iлiккенiн қалайды. Өйткенi, бұл найсабың “мен анық аламын” деп көзге түртiп айтып келген дерт. Бойдағы нəр сарқылғанша жатпақшы. Денi таза болса да күн сайын семiп, адам бұйрықты күнiнде аштан-аш күйiнде жөнеле бермекшi. Ертең бе, арғы күнi ме, кiм бiлiптi. Бiр апта ма, екi апта ма. Əйтеуiр, ендiгi жарық күн санаулы. Сөйтiп, қыл үстiнде жатқан адамның титiмдей болса да ажал шiркiндi ойламағаны жақсы.

	Екi күншiлiк суыт жолдан шаршап, таңдайы кеуiп шөлдеп келсе де шай батпады. Құланбай дастарқанға жақындаған жоқ. Сол жатқан күйi “өздерiң алдыра берiңдер” деп қолын сермедi де басын əрi қаратты. Бiреудiң көзi жəудiреп тап iргеңде нəр тата алмай сазарып жатқанында шай екеш шай да көмейiңе тiрелiп сiңiп жарымайды екен, мейiрi қанып iше алмады. Буынын да жаза алған жоқ. Таңдайын азғантай жiбiткен соң кесесiн төңкере салды.

	Құланбай жанына жақындап, одан-бұдан əңгiме қашыртқанын қалады. Сыбырлап совхоздың жəй-күйiн сұрады, оны айтты, басшыларының хал-ахуалын сұрады, тамағын қырнап қойып бiлгенiнше бұны да айтты. Жердiң отын, келе жатқан қыстың қандай болмағын бiлгiсi келдi. Бастырманың жалғыз көзiне қадалып отырып, оны да болжамдады. Жаздың реңiне бақса, кезектi қыс шаруаға ауыр да соғатын сыңайда. Бiрақ, негiзгi атбасын тiреп келген бұйымы – қара жорғаның жайын ауызға ала алмады. Лықсып айтқысы келiп, талай оқталып отырса да аузы бармай-ақ қойды. Əзiр “нендей бұйымтаймен жүрсiң?” деп сұраған ол жоқ, осындай да осындай, əлдеқалай қаңғалақтап, сенiң үйiрiңе қосылып кеткен атымды алғалы келдiм, деп арнайы сабылып жүрген бұйымын тiлiнiң ұшына алған бұл жоқ.

	Тамақ та батпады. Азғантай ғана алып, жүрегiн жалғады да жолдан шаршап келгендiгiн сылтауратып, бұйыртса жатуға, тынығуға бейiмделдi. Науқасқа жақындап келiп, ауыл алыс, жол қашық, орнына адам тастап кеткен, бұны оятпай-ақ ертеңгiсiн ертемен аттанатынын ескерттi. Сонда барып:

	– Олай болса, бұйымтайыңды айта ғой, – дедi.

	– Өзiңдi науқастанып қалды деген соң сəлемдесiп, арымасын айтпаққа келгенмiн. Содан өзге бұйым жоқ.

	Құланбай не олай, не бұлай демей жауап қатпастан тамсанып төбеге қадалып бiраз ойланып əлдеқалай ыңылдап жатты. Түбi туыс демесе, ымы-жымы кiрiсiп қатынасқан бұлар жоқ. Жолы сұйықтау болды – бiр, ауыл арасы қашық болды – екi. Сонда түу ит өлген жерден өзi жалғызiлiктi адам алдындағы малын тастап аяқ астынан аяушылық етiп, арнайы бұның жай-күйiн бiлмекке келе қойғанына нəгмəн көңiл құрымағыр сенiңкiремей жатқан да шығар.

	– Бiлмек болсаң, бiздiң жағдай осы. Өзiң көрiп отырғандай...

	Болды. Бəлкiм, ат сабылтып арнайы келген түпкi бұйымын iштей сезер. Бiлмейтiндей түйсiксiз емес едi. Ажал дегенiң, мiнекей, алқымдап келiп тұр. Бiр тəубелiк осы ретте болмаса қашан оралады. Ұры атағын көрiне өзiмен бiрге ала кете ме? Осындай бiр пендешiлiк болып едi, тiптi олай етпесе, жорғаның өзi қосылған, дегендей келдiң, адал малың, ол дүниеге қарыз жүктеп кетпейiн, онсыз да күнəм бiр адамға жетерлiк, соларымнан ақталып алсам да таланыма тарлық етпес, жетектеп алып кет ана қара жорғаңды деп айтар деп аздап үмiттенген. Қимайтын-ақ болар. Несiн қимайды, бəтiр-ау? Ендi ол малдың рақатын кiм көредi? Жорғаның қызығы тiрi адамға ғана керек. Қар атанғысы келмейтiн-ақ шығар. Абзалы, солай болар. Ол атақ əлдеқашан өзiмен жолдасқан едi ғой. Соны да түйсiкпей ме. Е...е, жаман атты жолатқысы келмейдi да. Əлде, атақты жорғаны қимай жатыр ма. Мейлi. Бiр аяғы жерде, бiр аяғы көрде жатқан адамнан мал дауламағаны. Атаққа да жаман-ды, абыройға да нұқсан-ды. Сөйтiп, даулап алған малы қай жыртығына жамау болар. Бұл жалғанда жүйрiк кiмнен қалмай жатыр, жорға кiмнен қалмай жатыр? Ендi үлкейiп келгенде сол атпен даңқы шықпай-ақ қойғаны. Сол баяғы қоңырқай күйiн кешiп, қоңырқай тiршiлiк етедi да. Арамға шыққан, көзге күйiк, көкiрекке шемен болып жабысқалы бiткен мал шығар, аңысын аңдаса басына дау үйiрiлген соң ендi бұған мал болып та жарымас. Аузына алып несiне арамтер болады. Өзi берген күйiнде де өлiм аузында жатқан адамнан суырылып мал алып кете алмас. Бұндай күйде екенiн анық бiлгенде, тiптi, ол бастан ауылдан шықпайтын да едi. Қаншабiр қимас асыл болғанмен, “малым – жанымның садақасы” деген бар, садақаға шыққан бiр түктi болады да қояды. Қара жорға менiкi едi деген сөз тiсiнен шықса, есiткен елден де əбес-тi.

	Ерте тұрып, түнiмен көз iле алмай жатқан Құланбаймен қараңғыда қол алысып қоштасып, аттанып кеттi. Кештетiп болса да қалайда бүгiн үйге жетiп құлағанды жөн көрдi. Болса да Сабалақтың жұмыстары бар, бұны қимағандықтан жiпсiз байланып жүрген шығар, кемпiрi жолына қарайлап отыр. Олай-бұлай бұрылмай суыт жүрген адамға жол өнiп қалар деп жобалады.

	Ен далаға енген соң тынысы кеңiп сала бердi. Қойын-қонышын жел қуалады, жылы жерден шыққан бойы ширай түстi. “Тəңiрiм-ай, – деп ауыр бiр күрсiнген, – пенденiң қайсысын қалай аларын кiм бiлiптi”. Аттың басын ауылға тура қойып, тақымын қысып, сар желiске салды.

	Жолай өзiнiң де жасының келгенiн, қалай өңкiгенмен тiршiлiк қызығының өлшеулi қалғанын, өзектi жанға – бiр өлiм, жазым бола кеткен жағдайда кiмдер келiп, қалай жайғарылатынына дейiн қайта-қайта саралаумен болды.

	Қатты аянышты екi адамы бар. Екеуiн де қимайды. Мен олай-бұлай болып кеткенде, сүйенерi жоқ, сенерi тағы жоқ, көзiн алған көбелектей қаңғалақтап жетiмсiреп қалады-ау деп уайым етедi. Кемпiрiнiң жасы келдi. Ауыр iстi де, сөздi де көтере алмас. Тайқараның кескiнi анау – бiр күн түйе, бiр күн бие. Мейлi-ақ делiк, қанша айтқанмен өзiнен шыққан бала өзегiнен теппес, қолында болар. Тəкең сау болса ренжiтпей тұрмас та, осы жасқа жеткенше басын дұрыстап ала алмай жүрген адам “тоқтының жасындай жасы қалып едi” деп, ананың көңiлiне қарай алар деймiсiң. Сонда пəленбай жыл отасқанда бетiне келмеген жаман шалын iздер-ау пақыр. Немерелерiн сүйiп жұбанады да. Қайтедi ендi. Сол жамандардан өзге не қуаныш қалды дейсiң. Келiнiне өкпесi жоқ. Осы күнге дейiн талай сойқанды күн кешiп келе жатса да, ища деп ата-ененiң бетiне келiп көрген емес. Тəрбиелi жердiң баласы басқа салғаны осы болса қайтемiн деп, бəрiне де көнген. Ененiң де бетiнен қақпас. Қолынан келгенiнше қасы мен қабағына қарар. Налыса баланың қылығына налыр. Қайтедi, басқа салғанын көредi да. Қанша жақын болғанмен көрiне бiрге түсетiн ешкiм жоқ. Əзiр аулақта болған соң құлағы да тыныш. Шалы да елтең-селтең қасында жүр. “Пəленше бəлендей бiрдеңенi бүлдiрiптi” деген əңгiменi есiтедi. Сырттай жаны тырнағының ұшына келiп уайымдап-уайымдап жүрiп басылады, əйтеуiр. Соларын iргесiнде көзiмен көрiп отырғанда қалай дегенмен ауыр соғар, сүйсiнерлiк жақсы қылығы шамалы болып тұр-ау, шамалы.

	Айсараның тағдырын ойлағанда етбауыры елжiреп, жүрегi қатты шымырлап кетедi. Бұның көзi тiрiсiнде жақсы, жайлы орын тапса, өз ұясы болса екен деп iштей тiлейтiн. Көз алдында да жоқ, далада жүр. Ақылсыз емес, жақсы мен жаманды бiледi, əйтеуiр. Жақынға дегенде елгезек. Бұлардың үстiне түсiп өлiп тұрады. Əлде қыз бала түбi жатжұрттық жаратылған соң бауырмал болып келе ме. Ендiгi тəңiрiнен жалбарына тiлейтiнi сол шырағының – бармақтай ғана бағы болғай да. Арқа сүйер ағаның кескiнi анау, жолы жiңiшке бала, кiсi босағасында жылап жүрмегей, əйтеуiр. Өз көзiммен көрсем, құтты орнына қондырып, қызығына жетсем дейдi. Ажал айтып келе ме...

	Анау ғой əнi, кеше жер бетiнен пайда қоймай жапырып жүрген адамның жатысы. Ертеңгi, онан кейiнгi жұмысты кiм болжапты. “Əкесi – əнi, шешесi – мiнi” дегiзiп, ағайынды жинап қара көбейтiп осы уақытқа дейiн тiрнектеп жиған мүлiктерiн жеткiзiп берсе. Аянары жоқ. Бүкпентайлап жүрген кiрдiкəрi алдымен өзегiн жарып шыққан кенжесi Айсары үшiн. Қыз баланың аты – кiршең, жолы – ауыр. Əртүрлi адамды көрiп, əрнеменi бiр ойлағанда, осы қарекеттiң бəрiн бiр күнi лақтырып тастап, қасына көшiп-ақ барғысы келедi. Өйтейiн десе бiрi аға, бiрi iнi болып мидай араласып кеткен ағайын-жұртының шалғайын басып отырғаны – мынау. Ойлап отырса, азды-кем қара тiрiге де, өлiге де керек. Ертең олай-бұлай бола кетсе, жиналған жұрт “нең бар?” деп балаға қарар. Сонда бала жерге қарамасын дейдi. Маңдай терiмен жиған дүниесi балалары мен өз игiлiгiне бұйырып жатса болыпты. Осыбiр екi дық, екi шемен əлдеқалай басы ауырып, балтыры сыздаса болды көлденеңнен келiп алдына тұрып алады. Əсiресе, кенжесi болмаса, асарын асады, жасарын жасады, жақсы көрдi, жаман көрдi, кемпiрге де бiр тəуекел. “Пəленшекең, пəленшекең” атанып, елдi аузына қаратпағанмен, халықтың ортасында жұрт қатарлы қоңырқай күн кештi. Топтан шырқау озып кеткен жоқ, шiркiн де атанбады, жаратқан аманатын абыройлы алса, ища-ай, əлiгiдей көзiн жəудiретiп жан қинамай, қорламай алса несi айып. Үш жыл қырғынның iшiнде жүрiптi. Талай азаматтар жат жерде қалды. Бұл болса екi рет жараланып, бiткен жерiм осы шығар дегенде екi рет аман қалды. Туған жердiң дəмi жiбермеген да. Оған да шүкiр. Қанағат еткен адамға сол елге аман жеткен уақыттан берi қаншама қызық көрдi. Бiр ағаштың түбiнде қалғанда моласын iздеп табатын бала, кəнi? Ешкiмге зəбiрлiк жасаған жоқ, жасайтындай билiк те тиген жоқ, ешкiмнiң ала жiбiн аттамай еңбегiн сауып, момақан ғана өмiр кештi. Жүз жасамақ дəме кiмде болсын. Ерiңдi бауырыңа алғанмен тағдыр қоя ма.

	Совхоздың басшылары қабақтарын шытпай машиналарын берiп, ол жақ-бұл жақтағы ағайындарды жинап, ел қатарлы атқарса болды да. Жамағайын жиналып, Қарауыл-төбедегi қарақұрымға қосса... Сонда талай əруақты ерлермен бiрге ата-бабасы жатыр, тоқсан тарау жолдың торабы. Өткен-кеткеннен танитындары “мынау пəленше едi” деп тiзе бүгiп, есiне алса жеттi да. Онан артық не керек? Бұл түгiлi аузын айға бiлегендердiң де тоқтар жерi – сол. Қара жер суық. Суықсынып қаншама асаусығанмен амал жоқ.

	Солбiр күн əрiректе болса екен. Айсарысы отау тiгiп, шаңырақ көтерсе. Əйтпесе “көкем-ау, бiздi кiмге тастап кеткенiң?” деп көзiн алған көбелектей қаңғалақтап қалады-ау, сорлы бала.

	Тұңғиық ойға көмiлiп кеткенiн көптен кейiн барып аңғарды. Басын көтерiп алып, жан-жағына қаранды: мидай жазық далада жалғыз келедi, көз жетер жерде тiрi қылау жоқ. Батырдың қоңырлығына ендi ғана iлiккенiн бiлдi. Əлi қайда... Тақымдап отырмағаннан кейiн ат та аяңға басқан екен. Дауысын қамшысымен бiр көтерiп, ширатып шоқытып-шоқытып алды. Аттың еркiне салса, аяңына басып тiптi түнiмен де жол жүрер. Кертөбел бiрқалыпты шоқыраққа түскен соң, əлiгi қара жорға, Құланбай, сүлдесi құрыған ауру Құланбай, Айсары қайта ойға орала бердi.

	Қара жорғасы есiне қайта түскенде тапбiр қолынан бергендей iшi тағы бiр уылжып кеткен. “Түбiнде арамға бұйырған мал болды” деп қазiр күдерiн үзiп түңiлгенмен, əлi талай рет шоқтығы биiк малдың удай өкiнiшi аш мысықтай iшiн тырналап жатып аларын да сездi. Көңiл шiркiн жорғамен оңайлықпен қоштаса алмайтынын бiлiп келедi. Алайда, амал қайсы? Шара қайсы.

	...Үйге ұнжырғасы түсiп, жолдан да титықтап шаршап жеттi.

	– Не болды? Табылды ма? – деп өңешiн созған Сабалаққа қолын сiлтей салған.

	– Өз көзiммен көрдiм. Бөтен мал екен. Мал малға ұқсай бередi да, тəйiрi.

	– Əй, əлгiлер сендiрiп айтып едi ғой. Қара жорғаны танымай қара албасты басып па оларды соншама?

	– Ой, айтып тұрған жоқпыз ба. Мал болған соң ұқсай бередi деп. Қара ат жалғыз сол деп пе едiң... Ойпырм...ой, жұрттың дақпыртымен əншейiн босқа шаршап...

	Қара жорғаның жайын ендi бiржола жылы жауып қойғысы келген. Жабулы қазан жабулы күйiнде қалғанын тiлеп, осы пiкiрге ат байлаған. Əңгiменiң шетiн шығарсаң жұрт үндемей қоя ма? Осы күнi ақылшы көп. “Өйтпедiң бе, бүйтпедiң бе” деп əрқайсысы əр жаққа тартып, жел берiп басын дал етер.

	Осы отырған Сабалақтың құлағына тисiншi, Құланбай бiр өлмек түгiлi, он өлсе де тап қазiр барып көзiн бақырайтып тұрып жетектеп алып келсiн. Онан да өткен iс болғаны жөн... Көңiлдiң желiгi тəрiздi, əйтеуiр, бiр өткен iс.

	* * *

	Жұлмыр күз екпiнi күн санап үдей түскенмен Тоғанас қыстауға құлауға онша асыға қойған жоқ. Ертең қардың астында қалатын жайлаудың сарқындысын бiр-жар апта болса да жей тұрғысы келген. Алайда, ауа-райының пейiлi дегенiн болдырғысы келмейтiн сыңай танытты. Кемпiрi де қыңқылды жиiлеттi. Күн суыта берген сайын, қазан-ошақтың да бейнетi ауырлай түскен. Бойы бiр жазылмайды; ертелi-кеш қалың киiммен қорбаңдап жүргенi, қараүйдiң ортасынан шоқ та арылмайды, əлсiн-əлсiн сексеуiл сүйретiп алып келiп, ысылдап-пысылдап оны бұтақтап отты үстемелеумен болады. Шаруаның нағыз күшеншек айы оң қабақ танытар түрi жоқ. Шалдың əнi-мiнi деп кiдiрiстей беруiне тағы бiр себеп: мал қора да, отыратын үйлерi де əлi жөндеуден өтпей тұр. Сол жаздағы алқам-салқам күйi. Өткен-кеткен тiзгiншiнiң кəдеге жарайтын есiк-терезесiн iле кететiнi тағы бар. Жеңiлаяқ Мұхаметшəрiп қыстаудың қашықтығын бiр, адамның жетiспей жатқандығын екi сылтаурап əнi жөндеймiз, мiнi жөндеймiзбен бүгiнге дейiн сиырқұйымшақтандырып келедi. Түпкi себебi олардан да емес, кемпiрiнiң болжауына қарағанда: “завферма сенiң аузыңа шөп өлшеп алған. Жуас түйе жүндеуге жақсы”, жуастығынды пайдаланып жүр. Жылдағысы осы. Басқаларға ұсап директор, парторг асып, тiптi олардан болмаса шұбырып жүрген өкiлдерге жүгiнiп, совхозды басына көтерсiншi, “бəледен машайық қашыпты” деп, бұдан алдымен құтылсын. Жыл сайын тап мiне осы – ұзын арқан, кең тұсау”. Тоғанас кiржiң ете қалды. “Қойшы сол, қара аспанды қапылтпай. Оларды ерiгiп жүр дейсiң бе? Жөндесе жөндеп бередi де. Жетпей жатқан адамды балшықтан жасай ма ендi”. Кемпiрi ендi торсалаңдап жауап қатпайды.

	Бастық алдыңғы күнi мал дəрiгерiнен хабар айтыпты: “Қора жөндеушiлердi бүгiн аттандырғалы отыр-мын. Жексембiге жiберем, машинадан қалмай қыстауына құлай берсiн. Қорасы да, үйi де алдында дайын тұрады”. Айтқан күнi бұларға арнайы келген машинамен “рас па, өтiрiк пе” деп апыр-топыр көшiп келсе, қыстау маңында тiрi жан жоқ. Қаңырап тұр. Қора да, үй де сол күйi – алқам-салқам. Шал болса малдың соңында кеттi, жалғыз Үржамал жүктердi түсiрiп берiп, кетiп бара жатқан шопырға завфермаға арнап қадап-қадап сəлем айтып жiбердi. Бару бойына өз құлағына өз аузыңмен айт деп мықтап-ақ тапсырды. Ескi қыстаудың басында жападан-жалғыз қалған соң ашулы Үржамал өзiне басыбайлы тиiскен ферма бастықты ал кеп шыркөбелек айналдырсын. Есiтiп жатқан да, қой дейтiн де адам жоқ, қыжылы басылғанша дөңгелеттi. Есiгi жоқ, терезелердiң əйнектерiн сындырып кеткен, қаңырап тұрған үйге кiрiп жүрiп те, шығып жүрiп те ферма бастығының үстiнде болды. Қолға жұқпай сусылдап тұрғандығы да, бұларға ала-бөле алакөз қарайтындығы да, алдамшы, суайттығы да, жұтқын балық тəрiздi ұсқыны да қалған жоқ. Қолынан келгенше емiн-еркiн сүмiрейттi.

	Тағаттабаалмай “əлдеқандай болып жатыр” деп кешқұрым малын ертерек айдап келген Тоғанас жүктерiн үйге тасып кiргiзiп бола алмай тұлан тұтып жүрген кемпiрiнiң үстiнен шыққан. “Бұлар сөйтедi ғой ендi” дедi де, қойды көңге иiрiп тастап келуге кеттi.

	Көбiне-көп иен далаға киiк аулауға келетiн шопырлар болулары тиiс, ошақтың аузын қопарып, плитаға дейiн алып кеткен. Үйдiң есiктерi жоқ. Мұржа да iшке құлаған болуы тиiс, кемпiрi от жағуға əрекеттенiп едi, түтiн тартпай керi теуiп, қақалып-шашалып жүрiп шаланы қайтадан шығарып əрең құтылды. Терезенiң тесiктерiне көрпе тығып, сыртқы есiктiң орнына қараүйдiң сықырлауығын қаусырды. Ыстық тамақ iше алмай, екеуiнiң де терiлерi тарылып ағарған мен құрғақ ас талғажу етiп, киiзге қалың оранған күйi жатып қалған. Кемпiрiне “Малға ие бола тұрарсың. Ертең ерте тұрып фермаға өзiм барып қайтпасам болмас” деп ескерттi.

	Сыдыртып қыстаудан қозыкөш ұзай бергенде бес-алты адам тиеген машина қарсы жолықты. Кабинада бастықтың өзi. Машинаның үстiнде Сабалақ пен Тайқара. Тұсына өңмеңдей келiп тоқтады, бұл аттың басын тартып бет бұрған. Кабинадан Мұхаметшəрiп көрiнiп, сонадайдан ыржалақтап алдынан шықты. Тайқара да жоғарыдан секiрiп түсiп, қапталдасып келедi.

	– Дəде, мен келе жатырмын. Мына кiсiлердi алып келе жатырмын. Ассалаумағалейкүм, – деп далба-лақтап қос қолын ала жүгiрдi. Қолын алаңдаңқырап кiбiртiктеп ұсынды. “Мына тiлеуi кесiлгiрдiң бұнысы қай жүрiс? Машинасы қайда?” Басынан аяғына дейiн сүзiп бiр қарап шықты.

	Машинаның үстiнде отырғандар болса жамырасып сəлем бердi.

	Бастық жағдайға айттырмай түсiнiп тұр.

	– Төке, өзiңнiң жеке шаруаң болмаса, сандалып қайтесiң. Үйге қайта бер. Сiздiң базды бiтiрмей ендi еш жаққа мойын бұру жоқ. Басында өзiм боламын. Əнеукүнi осы сiзге шығамыз деп тұрғанымызда парторгтiң Қамыстыбасқа жiберсең деп дайын тұрған адамдарымды iлiп алып кеткенi. Ол да уəде берiп салған ғой. Əр жағына бiр бөлiнiп жүргенiмiз сол...

	– Плиталарың бар ма едi?

	Бастық машинаға қарай айқайлады.

	– Əй, плиталарың бар ма? Салдыңдар ма машинаға?!

	– Жо-оқ, жо...о...оқ!

	– Əне, сөйтедi бұлар... Мейлi ендi. Бастап кiрiсе берсiн. Мына жүктердi түсiрiп, машина босаған соң тағы қандай кемiс-құтығы бар бəрiн түгендеп алдырамыз.

	Шал атының басын керi бұрды.

	Үржамал қыстау маңынан əлi ұзай қойған жоқ едi, машина алдымен солай бұрылып, кабинасынан Мұхаметшəрiптiң өзi түсiп, қасында Тайқара бар кемпiрге бет алып келедi. Жақындағаннан-ақ:

	– Үреке, балаңды алып келдiм, – дегенде бiраз жерге апарып-ақ салғысы келiп құрысып тұрған бойы ырқына көнбей жазылып сала бердi. Тайқара болса “Апа!” деп, қолына жабысып ат үстiнде тұрған шешесiнiң мойнына асыла кеттi. Үржамал қашықтан бөтенге балап танымай тұр екен.

	– Ой, күнiм. Бұл кiм десем... Қараймын келiп, қараймын. Əйтеуiр, көзiме жылы ұшырайды-ау. Қайдан келiп қалдың? Көрiп тұрғаным рас па осы, өтiрiк пе?

	Жалма-жан аттан сыпырылып түсiп, екi бетiнен кезек сүйiп, дап-дардай ғып бауырына басты. Сақалы өсiңкiреп, көздерi кiртиiңкiреп кеткен екен. Оған көңiл бөлетiн де түрi жоқ. Аман көргенiне мəз.

	– Келiн сау ма? Балақаным аман ба? Мына машина сенiкi ме?

	– Жоқ, апа. Совхоздiкi, апа. Машинаны қалаға тастап, өзiм көмектесейiн деп келдiм. Дəдем фермаға бара жатыр екен, жолда жолықтық, əне, қайтып келе жатыр. Кiсiлер келдi ғой, үйге бара берсейшi. Бара бер. Малға өзiм ие боламын. Кешке дейiн өзiм-ақ бағамын. Бар. Үйге бар. Көрдiң бе, əне. Қанша адамның бəрi саған қарап тұр.

	– Қашыққа ұзамай-ақ қой. Əзiр жер тың. Қарның ашқан жоқ па?

	Ат тiзгiнiн қолына ұстатты.

	– Ашқан жоқ, апа. Өзiм бiлемiн ғой, ұзамаймын.

	– Мейлiң онда. Кiсi келсе, тамақтарын дайындай берейiн.

	Соятын малын шалдың өзi алып келер.

	Тайқара атқа мiнiп, мал жаятын болды да бұлар қыстау жаққа кеттi.

	Соңдарынан Тоғанас та келiп Мұхаметшəрiпке жолығып, əкелген нəрселерiн қораның жанына түсiрiп болған соң кемiс-құтық əкелуге машинаны ферманың орталығына қайта жiбердi. Сабалақты жұмсап, өрiстен қой алдырды. Үйдiң ығындағы күншуаққа астына ши төсеп, екеуi жəукемдеп жатыр. Оған дейiн шай да дайын болды. Қуырдақты шайға үлгiрiп, көмекшiлер едəуiр бой жылытып алды. Шай iшiлiп, жұмысшылардың iштерiне ауыл-үй қонған соң Мұхаметшəрiп бастап тызақтап отыра алмады.

	– Жiгiттер, не отырыс? Кiрiсе бермеймiз бе? Түбiнде өзiмiз iстейтiн жұмыс...

	Сабалақ та iстiң жылжи бергенiн жөн көрдi, ертең өзiнiң кiретiн үйi де алқам-салқам күйi тұр.

	– Мына азынаған жерде қалай түнеймiз. Алдымен үй жағын бiтiрiп, бүтiндеп алалық.

	Көмекшiлер де осыған келiсiп жұмыс дүрк басталып кеттi. Əр жерден кiрпiш алынып, пеш тазартылып, мұржа қайта өрiлдi, ұсынақтысы плита келемiн дегенше ошақты дайындап қойды. Қапелiмде жаңа есiк орнатылды, терезенiң əйнегi де салынып, үйдiң айналасына дейiн тазартылып, төбенiң сынған шифрлары жамалды. Ферманың орталығына кеткен машинаның оралғанын көзi шалып қалған Тайқара қойды ертелетiп айдап келдi.

	Бас шопанның көңiлi жайланған соң Сабалақтың үйiне ертең кiрiспекшi.

	Төсек-орынды да жұмысшылардың өздерi араласып қағып-сiлкiп салысты, кешке дастарқан басына отырғанда үй едəуiр жаңарып ортада от жағылып көңiрсiп қалып едi. Жұрт апақ-сапақ көңiлдi, шалға “қоныс жайлы болсын” айтып, қонысты тойлай беруге де болатынын ымыралай, бiрдеңе бiтiргендiктерiн аңғартып қорашылардың да арқалары едəуiр кеңiдi.

	Тоғанас Сабалаққа ымдап, ұлықсат еттi де ол көмекшiлердi дастарқан басына алқақотан қауымдастырды. Тайқара лыпып шаруаға араласып жүр, бөтелкелердi сылдыратып ас бөлме жаққа алып келгенiн өз көзiмен көргеннен кейiн қолды-аяққа тұрмай көрiнеу көзге майлы қасықтай жылмаң қағып кеттi. Жасының ыңғайына орай өзi орталау тұсқа жайғасып, қызметiнiң дəрежесiне сай Мұхаметшəрiптi төрге оздырған. Үржамалдың да терiсi кеңiп сала берген, үй көңiрсiдi, баласы келдi, ас қамымен бiр кiрiп, бiр шығып балбұл жанады.

	Қапталға қойылған стол үстiнде жаңа мұржалы ондық шам парлайды. Сабалақ та көңiлдi, əрқашан шаршы топтың алдында отыратын мiнезiне бағып онан-мұнан əңгiме қашырады.

	– Мынадайда ойға түседi. Алдыңғы жылы мына Ебелекте күземдi аяқтап, “уї!” деп өзiмiзше бiр осындай жiгiттер болып əрi басымыз қосылған, əрi iстi бiтiрген соң демалайықшы деген талаппен қауымдасып отырсақ... Соның iшiнде осы Мəкең де бар. – Мұхаметшəрiп не айтқалы отырғанын алдын-ала болжап, “рас, рас” деп басын шұлғыды. Кейде атын атайды, кейде “Мəкең” деп көтерiп қояды. – Бiр кiсi тап төбеден түскендей жылмаңдаған жеңiл машинамен сып ете қалды. Қайта мал сойылып, оның сыбағалы тамағы берiлiп жатқан кез. Бұл уақта бiз құбатөбел болып қалғанбыз. Адам басына есептелiп алдырылған арақтан, ендi мойнымды созып қарасам, қалып та жарымапты. Ана шiркiн сарқылайын деген соң iш те тар, бұл бəле күтпеген жерден қайдан келе қалды деп ойлаймын баяғы. Ал, орталыққа машина жiберейiн десек, ол келемiн дегенше таң ататын түрi бар. Оған қарап отыратын кiм? Келген кiсi – кəрiс. Алдында жаман орысшаммен жөн сұрасқанмын. Өзi аз арақты қызғанғандай сыңайым бар. Қызыңқырап алған жұрт неге қарасын, абыр-жабыр болып жатырмыз. Асаба – өзiм, демек, осыларды тойдыратын да мен. Қырындаңқырап жайлап қана құюшыға айтамын: “Əй, абайла. Түбiн көрмейсiң бе. Өзiмiзге төпелеп-төпелеп. Анауыңа себелеп-себелеп...” “Тартыңқыра, аз құй” дегенiм баяғы. Екi рет айттым-ау деймiн. Арақ құюшы: “Сəке, қазақшалап соғып отырсыз. Ол кiсiнiң төбесi тесiк болмасын” дейдi. Сонда əлiгi қазақша бiлмейдi деген кiсi: “Немене, төбемiз тесiк болса, арақ құйып iшейiн деп пе едiңiз” деп қарап отыр. Тап сол жерде бар ғой өлдiк.

	Айтатыны жоқ, төмен қарап өлдiк те қалдық. Қонақтан кешiрiм сұрап, машинаны дереу фермаға жiберiп, олардың шалғайларына жабысып қайтадан арнайы оңаша сыйлап, айыбымызды əрең жудық-ау. Өзi де жағдайға түсiнетiн есi бар неме екен. Таршылықтан болды деп, шынымызды айтсақ, “дұрыс, дұрыс, көрiп отырмын. Ондай болады” деп күледi. Сондай-ақ ала-бөтен ешкiмге себелеме,Тайқара-ау, бəрiмiзге де төпелеп құя бер. Тап бүгiнге жететiн бiрдеңе бар шығар. – Бетiн бастыққа бұрды. – Мұқа, жаңа қызып келе жатырмын, мына жiгiттерге екеумiздiң облысқа жиналысқа баратын сапарымыздың iкаясын айтып берейiн бе?

	Мұхаметшəрiп орнынан қозғалақтап қызарақтап қалды.

	– Əй, қойшы, əй! Ақы берейiн, тыныш отыршы осы!

	Сабалақ аузын кең ашып, көзiн жұмып төбеге қарай қарқылдай күлдi.

	Сол жағдайдан бұрыннан хабардар жұрт елiрiп “Айт, айт!”, “Өй, несiн қорқасың? Тыңдайық та!” десiп гуiлдеп қолпаштай жөнелдi. Сабалақ бастығым екен деп айылын жимайды, құрдастығын пайдаланып айта салуы да мүмкiн.

	– Онда басқа əңгiме... Басқа!

	– Ал, ендеше. Мейiлдерiң. Тыңдасын десем, тiптi... Басқа əңгiмем жоқ... Қайтесiңдер ендi.

	Буы бұрқыраған үйме табақ ет келдi. Бiлегiн сыбанып турауға дайын отырған тақырбас жылқышы бастың қасына жамбас қосып, бөлек нəлбекке салып төрге оздырды. Көмекшiлердiң екi-үшеуi Мұхаметшəрiптен үлкен болатын. Алайда, бастық отырғанда олар басқа онша өңезденбейдi: жол бастықтiкi, шетiнен ауыз тиiп, мүжуге де жетiп жатыр. Мұхаметшəрiп те халайық құрмет тұтып жатса, “кетəрi” емес. Жұмысшыларының алдында беделi өсiп қалады. Көпшiлiк арса-арса болып, пiскен басты “Мəкеңе! Мəкеңе!” деп қолдан-қолға өткiзiп, төрге оздырып бастықтың алдынан бiр-ақ шығарды. Басты мүжiмекке оңтайлай бергенде құлағына көзi түсiп қалып ыршып түскенi. Тегенеге қайта сылқ тастап жiберiп, құйрығымен жылыстап керi шегiншектедi. Көзi аларып түсi қашып кеткен.

	– Əй, мыналарың не сендердiң?

	Сүйек жəукемдеуге кiрiскен өзге арамдаған жұрт аңғармай отыр екен, бiрдеңе болып қалған екен деп жапырыла төрге қарап елеңдесiп қалған.

	– О не? Не болып қалды?

	– Жайшылық па?

	Мұхаметшəрiп қолын шошайтып бастың үстiңгi жағында едiрейiп тұрған құлағын көрсетедi. Түсi бұзылып, дауысы қатқылданып кеткен.

	– Совхоздың қойы ғой!

	Бiреу күледi, бұның сырын бiлетiн екiншi бiреу “солай ма екен, ə?” деп жоп-жорта аңқаусып отқа аздап қана май тамызып қояды.

	Үй иесiнiң “баланың сыбағасы” деп бiр құлақты түбiнен отап алып қалуға ырқы бар. Төрге барғанмен де бəрiбiр бiр құлақ мал иесiне оралмақшы. Құлақтағы жырықты бұрын бiлетiн Сабалақ турап отырған жiгiтке ымдап кестiрмей бастыққа қарай оздырып жiберген. “Совхоздың қойы” деген соң барып өзге жұрт құлаққа ендi ғана дендеп көз салды. Шынында да, бiр құлақ жырық екен. Демек, сырғасы тiлiнiп алынған совхоздың қойы болуы кəмiл. Шопанның жеке малына тiлiк ен салынбайды.

	– Не болғанда пiскен бас қой. Отарға ендi қайта қосылмас.

	Ала берiңiз, – дедi бiреу батылсыздау.

	Бiрсыпырасы терiс қарап иықтары селкiлдеп мырс-мырс күледi.

	– Төкең алдымен құнын төлесiн. Сосын жеймiз.

	– Қап, бiр малға кемiп қалды-ау.

	Ферма бастық кеудесiн көтерiп қатуланайын дедi.

	– Əй, сендер өйтiп тəлкекке салмаңдар. Қоғамның малын бас жоқ, көз жоқ сойып жей беруiмiз керек пе ендi? Көрiп отырып қалай жеймiз? Айтыңыздаршы, ал?!

	– Бəсе десейшi...

	– О несi-ау, тiптi адамға алдап жегiзейiн деп отырғанын қарашы.

	Сабалақ төменгi жақта отырған Тоғанасқа дауыстады.

	– Уа, Төке, бiрдеңе десейшi. Пiсi астың күйiгi жаман. Мына ұрлық қой адамға батпай жатыр. Екеулеп кеңiрдегiмiзден байлап қойдыңдар ғой.

	Осы əңгiмелердiң бəрiн түгел естiсе де үндемей, миығынан күлiп соңын бағып отырған Тоғанас бастыққа қарады. Сырттан келген ешкiм жоқ. Бəрi ауыл адамдары. Отырғандар Тоғанастың да, көрiнген жерде көлеңкесiнен үрке беретiн бастықтарының да сырларына қанық. Сабалақтың осындай бiр шаршы топта əзiлi қапталдаса жүретiн, содан келiп отырған бiрдеңе екендiгiн шалдың iшi сезе қойды. Сол құлақты оған көрсетпей-ақ кесiп алғанда ғой, ың да жоқ, шың да жоқ.

	– Мұқан шырағым, көңiлiңе ешқандай күпiрлiк келмесiн, қой өзiмдiкi! Алдыңғы жылы енесi өлген соң жетiмдi бiр саулыққа телiгенбiз. Сонда шатастырып алмайсың деп тесiп салған Айсарының енi едi. Құлағындағы көкала жiбi былтырға дейiн түспей жүрдi. Биыл қысыр қалды. Көпшiлiк болған соң етi тəуiр деп Сабалаққа əдейi тапсырып алдырып ем. Тап осы малдың ақысы адал, жұртты үрпитпей ала бер. Ас болсын. Ал шынымен лебiзге сенбесең, мына жiгiттерге таң атқан соң отарды санаттыр. Кем болып жатса, орнына салатын бiр малды табармыз. Қайтем ендi...

	Ферма бастық жарпақ-жарпақ жан-жағына қаранып қипалақтап қалды, өзiнiң қайтымы да тез.

	– Өй, қайдан бiлейiн. Сырғаның iзi тұрған соң...

	– Сырғаның емес, белгiге таққан жiптiң iзi.

	Осы кезде бiр үйiр қырлы құтыны иiрiп қойып, өз қолымен арақ құйып отырған Тайқара көтерiлдi. Бiр жағы əңгiмеге, бiр жағы асқа алаң жұрт елемеген екен, едəуiр қызып қалыпты. Шайдың үстiнде қуырдақпен үш-төрт рет айналдырған, қызара бөрткендерi болмаса, əзiр оза шапқан жоқ едi. Басы бұлғаң-бұлғаң етiп өңешiн соза ұмтылады. Ашылып кеткен жағасын жөндеп қойды.

	– Əй, бастық-сымақ, не өзiңнiң айтып отырғаның?! Сонда мына адал асымызды ұрлық мал деп отырсың ба? Ұрлық мал? Дəдемнiң сонда жылына бiр келгенде, – Сұқ саусағын өзiне қаратып шошайтып қойды, – маған, мына жалғыз ұлына соятын адал малы табылмағаны ма? Иш ты какой! Бiле бiлсең, дəдем айтып жiбердi деген соң бұны бағана өрiсте ұстап берген мына мен. Көкең! Не деп тантып отырсың өзiң? Ал, жеме! Жемей-ақ қойшы. Өйтiп дандайсыма дейм! Сендейлердi бiздiң дəдем бар ғой, сатып алады дейм! Бiлдiң бе? Өйтiп кiсiнiң дастарқанының берекесiн алма. Бердi ме, ана басты же де отыр. Подумаешь еще. Көргенбiз сендей бастықтардың талайын. Ойбай-ау, бас тартқанға, тiптi... Ал, жеме! Жемешi! Бiреудiң бiрдеңесi қисая ма екен көрейiн.

	Жұрт ендi Тайқараны баса алмай даурықты. Бұның жайын бiлетiн Мұхаметшəрiп əу деп бетiне келмей “ойбай, қойдық” деп екi қолын көтерiп, басын салып жiберiп жым бола қалды. Сабалақ арнайы жақындап барып күректей алақанымен: “Қоя ғой, батыр-екесiлеп” арқасынан қағып əрең басты. – “Ойыннан от шығады” деген осы, ə? – деп жұртқа қарап басын шайқап қойды. – Тайқара iнiмiз отырған жерде абайлап ойнамасақ болмайды екен”.

	Мұхаметшəрiп басты ұзатып салып, ештеме болмағандай тым-тырыс тұқшырайып сүйек мүжiп отыр. Жаңағы екпiнi басылып, момақан бола қалған, басқа амалы жоқ. Бетiне қарап сөйлесе болды, бұл неме онан сайын өрши бермек. Алдымен шал, сонан кейiн мына жұрттың берекесiн алмас үшiн жығылмаса болмайды. Келгенге дейiн “аға, көкелеп” iшiне кiрiп болып едi, қапелiмде қайратқа мiнiп отырғаны мынау. Жеңiлмеске не шара.

	Жаздай мал азығы деп сабылып жүрдi. Азды-көп қолұшын берген мектеп балалары оқуларына тарады, көп көмекшiлер өз жұмыстарына қайтарылды. Кезек қыстауларды жөндеуге келгенде адам кəдiмгiдей-ақ сиреп қалыпты. Қозы бөлiндi, қырқым да келдi. Директор: “Тортаймен келiстiм, фермаға көмекке тағы бес адам беретiн болды, соны өзiң барып тездетiп алып қайт” деп қалаға жiберген. Бiрдi екi ете алмай отырған адам салып-жортып үйренген ауылшаруашылығы басқармасынан бiр-ақ шықты. Ол көзiнше телефон шалып, “машинаңа адам салып бередi”, – деп айықтырғышқа сiлтедi. “Қазақ сүттi қызын сататын ба едi” дегендей, ол жерден қолына оңды адам түспейтiнiн бiлiп, азар да безер болды, басқа мекемелерден қарастыруды сұрады, бiрақ, бəрi бөлiнiп қойылған, “бұлардың мазаларын алып-ақ болдық, алғың келмесе бос қайта бер” деп кейiп тастады. Амал жоқ, барды. Он бес тəулiкте жатқандардың есiгiн ашып қалса, iшiнде Тайқара отыр. Бұны көргеннен-ақ жаны қалмай əкесi келгендей қуанып жата кеп жабысты. “Аға, менi алып кет. Неге салсаң оған сал, əйтеуiр, қалдыра көрме”. Көзi көрiп тұрып қалай тастасын, бесеудiң бiреуi етiп қалап алған. Былай шыққан соң, не болып қалды деп жай-жапсарын сұрап көрсе, айтуына қарағанда, машинаны басқа да жер емес, тап миллицияның алдындағы бөренеге соққан, правосынан айырылған. Екi күн болды осында жатыр. Ежiктеп көрiп едi, əйтеуiр, адам қаққаннан аман көрiнедi. Фермаға келген соң “Дəдемнiң қыстауына барайын. Жаздан берi шалды көргенiм жоқ. Апама да сəлем бермегенiме бiр жылдан асып барады. Жақсылап ремонттап беремiн”, – дедi.

	– Көке, мен десең тек əне жерден шықты деп айтпағайсың. Апам ренжiп қалады. Қайтып барған соң слесарь боламын.

	Бұл келiстi. “Жұмысты дұрыс iстесең болды маған”. “Түк қам жеме, көке. Ол жағын қатырамын”. “Мекемеден арнайы өзiм барып сұрап алдым” деген. Ендiгi кескiнi мынау, өзiнiң басына шауып отырғаны. Үндемей құтылудан өзге амал кəнi.

	Тамақтың соңына таман əбден қызған. Ендi бұлғалақтап əкесiне тиiстi.

	– Жылда айтам... дəдеме. Жылда қақсаймын келiп. Қолыма кел. Мынау бықсып отырыс не бұл? Қолдарыңды жылы суға малып отырыңдар. Жастарың болса келдi. Немерлерiңдi сүйiңдер. Жоқ емес, бар, құдайға шүкiр. Бiр шал мен бiр кемпiрдi – əке, шешемдi асырай алмайтын нем бар? Мынау не ендi? Қыста да бейнет, жазда да бейнет. Кругом тозақ. Қырсық шал болды бiр адамның айтқанын тыңдамайтын. Жалғыздан-жалғыз. Жалғыздан-жалғыз. Бiр жыл емес, екi жыл емес. Түу... Құдай бiз сияқты бала берген соң. Одан артық не керек? Айтшы деймiн, не керек? Соның қызығын көрi...iп көлеңкеде отырмай ма? Жылы үй, жылы су...

	Сабалақ ежiрейдi.

	– Құдайға шүкiр, қызығыңды бəрiмiз де көрiп отырған жоқпыз ба? Бұдан артық не қызық керек ендi?!

	– Осы сен, ұзын, араласпашы. Өзiң майлы iшектей жылмаңдап бiздiң шалдың қолтығына мық... мықтап кiрiп алған екенсiң. Ойға барса iзiнде Сабалақ, қырға барса да iзiнде Сабалақ. Сонда не, бала болайын деп жүрсiң бе? Болшы ал! Сонда бiз шужой. Жолдан тауып алып па менi? Жолдан? Иш ты какой?

	Сабалақ ұмсыныңқырап келiп, қарынан қысып-қысып жiбердi. Бiр жағы сыпайы, екiншi жағынан “əңгiменi көбейте берсең, былай да етемiз” деген сес. Күштен сескенбесе, сабаздың сөзге онша қонақ бере бермейтiнi белгiлi. Сабалақтан кəдiмгiдей ықты. Құйрығымен жылыстай ежiрейiп шегiншектеп əрiрек барып отырды.

	– Адамды сен өйтпе. Бұл күш көрсететiн жер емес. Сен айтпай-ақ жөнiмiздi бiлемiз. Бiздiң шаруамызда нең бар өзi? Ал жақсы, қалаға бармай-ақ қойсын. Бұлар қидың иiсiн иiскемесе отыра алмайды. Солай жаратылған соң қайтерсiң ендi. Машина алып бермей ме баласына? Анау бiр сандық ақшаны босқа шiрiтiп не iстейдi? Балдарын мiнгiзiп мен алып келмеймiн бе? Екеуiне мiнгiзi...iп қалаға алып барып, бой жаздырмаймын ба? Базарлатпаймын ба?

	Бiреу:

	– Өйдөйт деген-ай! – деп дауыстап қалды.

	Отырғандар ерiксiз күлген. Əкесi “жеттi, жеттi ендi” деп едi, тыңдаған да жоқ, құлақ асатын шектен өтiп кеткен екен.

	– Совхозды əбден теспей сорып жатыр келiп, байып жатыр... Мен сол сандалып жүрейiн, сендердiң жұмыстарың болмасын сол... Шужой бала сөйтпей қайтедi ендi? Шужой болмаса, жалғыз балаға бiр машина алып бермей қалай дəтi жетiп отыр осы шалдың. Кiмдi көрсең де астарында бiр-бiр машина. Просто бар-ау iшiң күйедi. Айтыңдаршы ал?! Айтыңдаршы? От дела где?

	– Өзiң азамат болдың. Оң-солыңды таныдың. Айына үш жүз сом айлық аласың. Машина керек болса, ал да мiн. Бұдан былай шалды əурелеп қайтесiң. Сенi отыз жыл желкесiне мiнгiзiп жүргенi аз дейсiң бе? Қой, əңгiменiң жартысын ертеңге қалдыр. Ертең де ермек керек. Мына жұрт демалсын, таңертең жұмыс, – деп Сабалақ екiншi қарынан қаттырақ мыжып, өзiмен бiрге далаға жетелей жөнелдi.

	– Жүр. Таза ауаға шығайық. Кiсiлерге төсек салсын.

	– Қолым, ойбай, қолым! Жайлау ұста деймiн саған!

	Дəдеме сонда сен жақын ба, мен жақын ба?

	– Сен де жақын. Туған баласынан адам жақын болатын ба едi. Дұрыстап жүр. Таза ауадан да демалсайшы былшылдай бермей.

	Амалсыз Сабалаққа қосарланып дедектей жөнелдi.

	...Ертеңгiлiк жiптiктей болып қалыпты, қай шаруаға жұмсаса да араласа кеткiсi келiп лыпып отыр. Түндегi iрiлiк жоғалған. Мұхаметшəрiп бұнысын iштей топшылады: “Түндегi күш қайтқан. Ендi милиция арқылы келiп отырғанын бiлдiргiсi келмейдi. Айтып қоя ма деп жаны шығып жүр”. Мұхамешəрiптiң ойында ол сырын ашу жоқ, оншақты күн дұрыстап жұмсап алса болды. Бiрақ, сырмiнез құрымағырдың сусылдаған тiлi болмаса, қолы iске де батпайды. Қай жерге барса да қалқып бетiнде жүргенi.

	Көмекшiлер ерте көтерiлiп, шайланып алып жұмысқа жеделдете кiрiспекшi. Сабалақ Тоғанастың басы-қасында болғанын қалады. Кетiп тұрған жерлерiн өзi көрсетiп, ойына алған қол тию керек тұстарды iстетедi.

	– Жарайды. Дəдем жұмысшылардың басында болсын. Қойды өзiм-ақ жайып келемiн, – деп Тайқара құлшынды. “Рас па?” дегендей бетiне сенiмсiздеу қараған əкесiнiң күмəндi назарын елейтiн емес. Мұхаметшəрiптiң есебiнше, бұның қойға барып келгенi жақсы, көзден таса. Арақ iшiп құрылысшылардың берекесiн алады, олар да алаң болар. Шаршап жүрген адамдар кiмнiң еркелiгiн көтерсiн! Бiреумен шатысып қалуы да мүмкiн. Онан бiр күн де болса өзiмен-өзi аулақ жүргенi жөн. Келiсiм солай болған соң Тайқара: “Кешке дейiн жүрегiм сазады, жылытпа iшiп кетемiн” дедi. Шешесi дереу түннен ауысқан еттi жылытуға кiрiстi. Тайқара оған дейiн қазан-аяқ жақты жағалап, көздi ала бере бас жазып алған, алдына бiр табақ ас келгенде алақанын ысқылап араны ашылып жалмаңдап отыр едi. Оны iшiп болған соң “дайын болып қалды ғой, бiр-жар кесе шай ұрттайын. Кешке дейiн таңдайым кебедi” дедi.

	Жұмысшылар шұбырынып қора жаққа кеттi.

	Шешесi бiр құман шайды тездетiп-ақ демдеймiн дегенше ас бөлмеге тағы бiр сүңгiп кетiп, бетi қызарып жымың-жымың құлпырып шықты. Мерзiмi өтiп бара жатқан соң орындарынан тұрып, өрiске бет алған малдардың алдын əкесi қайырып тұрған. “Мына шiркiн үйелеп қалды ма, немене?” деп үй жаққа жалтақтай бередi. Тайқара ырғалып-жырғалып отарға жеткенше сəске болды. Əкесi: “Бүйтiп сенiң мал баққаның да бар болсын” деп тыжырынды.

	– Əзiр жер тың. Өздерi де арандай бермес. Онша ұзама. Ауанына қара. Құмға бойламай, бетiн қоңырлық жаққа қайыра отырарсың.

	– Жарайды, дəде. Ешқандай да алаң болма. Жұмысшыларыңа бара бер. Басында болмасаң... бұлар маған белгiлi жайсаңдар ғой. Тəп-лəп жаба салады да жүре бередi. Сонан кейiн қыстың күнi азапты өзiң көресiң. Совхоздың адамдарының жайын менен сұра...

	– Жақсы ендi. Жақсы. Ол жағын өзiмiз көрермiз. Алдымен малыңа ие бол.

	Кесе-көлденең тартылған атқа күшенiп əрең мiндi де, шұбап бара жатқан отардың соңына ердi. Бойында əзiрге жетерлiк буы бар, күздiң дененi ширатар салқын желiне көкiрегiн төсеп терең-терең тыныс алып, “Уай, рақат-ай! Рақатын-ай! Дала деген осы-ау, жарықтық” деп қойды. Бейнеттiң ауыр жағын аналарға тастап, жеңiл жағына өзi шыққанына iштей жымың-жымың масаттанады. Бөрене көтерiп, балшық илейдi екен. Дүзген шауып, оны тасиды. Құрылыстың қайбiр оңған жұмысы болсын. “Жүрсiн сол ауыздары былшырап. Дəдемнiң қорасын ала жаздай ремонттамаған обалдары өздерiне. Бұларды бар-ау, бiр шыбықпен айдау керек. Аяйтын түгi де жоқ. Етке тойып алып, кекiрiк атып жүргендерi. Жаздай сол ғой əнекей... Жүрiп-жүрiп күз болғанда ендi бүлiнiп жатқандарын қарашы”.

	Түнде бастан үркетiн бастықсымаққа ерегiсемiн деп көпке дейiн сөйлеп, мерзiмiнде жатпай, ұйқы да шалалау болған ба немене, аузын желдiң өтiне қаратып керiп ашып есiнеп алды. “Анау ұзын болмағанда бар-ау, өзiн бiраз жерге апарып тастау керек едi. О заман да бұ заман бастан шошыған қазақты көргенi осы. Алдына күнде бас тартқанға құтырады ғой, құтырады. “Иттiң басын сарытабаққа салсаң шоршып түседi” деген. Əнекей. Қазақ бiлмесе айта ма. О несi-ау”. Əлде тоқтық па маужыратып келе жатқан, тағы да жүйдемелетiп есiнедi.

	Пəлендей шаршай қоятындай ешнəрсесi жоқ, тек аттың үстiнде жүредi. Сəтi келiп жұмыстың жеңiл жағына шыға қойғанын қарашы. Күнде жайылып үйренген қой, жаңағыдай емес, былай шыға бере қалың отқа тiстерi тиген соң бытырай шашылып тоқырай бастады. Олай болса мейiлдерiң деп, орағытып алдынан шықты да керi қақпайлап кiдiрттi. Отар шашырай жамырап дөңгелене бердi. Сол кезде өзiне-өзi “қашанғы қақшиып жүремiн. Талап жатқан қасқыр жоқ” деп күбiрлеп, малды түгел шолып отыруға болатын биiктеу төбенiң басына көтерiлiп, аттан түсiп, бөктергiдегi əкесiнiң қаудырлақ сулығын төсенiп жамбастай жатты. Шылбырдың ұшын аяғының басына байлап, атты жайылуға жiбердi. Ың-жың жоқ мүлгiген мамыражай тыныштық рақат күйге бөлей берген. Аяқ жерге тиген соң, етегi далиған аспанда дiрдектеп жүрген бiр шөкiм ақша бұлтқа таңырқай қарап маужырап жатқанда тағы да ұйқысы келдi. Айықтырғыштың қаңсыған құсық пен темекi сасыған қапырық бөлмесiмен салыстырғанда ұжмақтың нағыз өзi болатын. Сол ойына түскенде сəтi келейiн десе оңтайлана беретiн бұндай жұмысқа күлкiсi келдi. Мұхаметшəрiптiң адам iздеп дiрдектеп түу сонан шыққанын көрмейсiң бе? Əрi қоқысқа түсетiн бейнетiнен құтылды, əрi əке-шешесiнiң үйiне келiп, қолғабыс етiп көңiлдерiн аулады. Бос қайтармайтыны тағы бар. Шешесi сау болып, балалардың сорпасы кем деп құлаққағыс етсе, кетерде немересiне мына қойдың бiрiн не себептен үйтiп бермеске. Сонда үйге де, түзге де абыройлы. Аяқтарын созып тастап, қолдарын тарақтап басқа жастанып, дүниесi түгел адамға аспанға бейқам қарап қиялдап жату жанның рақаты едi. Əлсiн-əлсiн басын көтерiп, отарға самарқау көз салып қояды. Жайбарақат жайылып жатыр, демек, қасқырдың шаппағаны, жаудың алмағаны. Адам шұбырынып жатқан бұл уақытта қыстаудың түбiнен қасқыр не алсын?

	Семiз саршұнақ жетедi, жер болса қара, олар да əзiр тоқ шығар.

	Түс ауа жүрегi сазайын дедi. Апасының “қарның ашып қалады” деп қолтығына тығып жiберген, қазiр ердiң басындағы дорбада жатқан түйiншегi ойына түсiп, таза ауаға шыққан соң адамның араны ашылатынын үлкен кiсiлер қайдан бiлсiн, бiр бөтелкенi өзiм-ақ қымқыра шықпаған екенмiн деген де өкiнiш буып, екiойлы болып тамсанып жатқанда құлаққа əлдеқандай гүрiл шалынды. Анабiр кiсiлер де анталап... оның үстiне əкесi бiлсе, қолынан жұлып алмағанмен арақ көрсе тыжырынып қалатын пəлесi бар. Өзi татып көрмеген адамдiкi сол – тапбiр бөтелкеден ырысы кемiп қалатындай терiсi тарылады да жүредi. Үйде қалған əкесiн жақтырмай мұрнын шүйiрiп қойды.

	Гүрiлге елеңдеп басын көтерiп едi, төртбұрышты машина екен, ай далада жалғыз өзiн жын қуғандай үлкен жолмен олай-бұлай бұлғақтап құлдыраңдап келедi. Қыстауға малшылар келiп жатқан соң соларға кино көрсетейiн деп босып жүрген автоклуб шығар деп болжады, соңынан автодүкен болуы да мүмкiн-ау деген жорамал да келдi. Тiктелiп отырып көз қадады. Жол қой жайылып жүрген етектiң қыратқа ұласар шетiн жағалай өтетiн: олардың арғы етегiн бермен жапыра үркiтiп тоңқалаңдап қырындап асып барады. Автоклуб емес, тiптi автодүкен болуы да мүмкiн-ау. Автодүкен болса неге тоқтатпасқа. Амандық та, саулық та жоқ, мына жатқан кiм-ау, мына отар кiмдiкi-ау деп қайырылмастан безiп бара жатқан машинаға итжыны тырысып, жалма-жан атына мiндi де, алдын қиялай патырлата жөнелдi. “Тоқта! Тоқта!” деп қамшысын көтерiп сонадайдан айқай салып келедi. Күпəйкесiнiң етектерi қарақұстың қанаттарындай қалбақтайды. Көрмей ме, көрсе де ерегiсе ме, машинаның қарайлайтын түрi жоқ. Бұл онан сайын күйiнiп, атқа қамшы баса түстi. Кесе-көлденең жолдың басына шыға келгенде барып тiзгiншi жаны қалмай кесе шауып келе жатқан адамды көрген болуы керек, баяулап барып жолдан шыға тоқтады. Жақындап келгенде бiлдi – анық автодүкен екен: əлем-жəлем боямаған, маңдай алдында шаңырақтай радиосы жоқ, қапталына “автолавка” деп айдақ-сайдақ жаза салған сырқылдақ көне машина. Есiне түстi, былай-былай шыққанда сыртынан көрiп жүретiн. Бұлар құр болмайды. Iшi жылып сала бердi, бiрақ, сыртын түкситiп сыр бермедi.

	– Ассалаумалəйкүм!

	Үлкен кiсiлер ме деп машинаға тақап келiп, алдымен сəлем берiп едi, барлап қараса жүргiзушiсi сарауыз балаң жiгiт те, қасындағысы өзi құралыптас қырмасақал екен. Болса кiшi болар, əйтеуiр, үлкен емес. Қап! Асығыстық-ай десейшi.

	– Уағалейкүмүссалам! Уа, не болды? Жайшылық па?

	Екеуi де жерге түскен жоқ, үлкендеуi кабинадан басын шығарды.

	– Жайшылық, шырақ. Жайшылық. Автолавка ма?

	– Оқып көрсейшi. Мынау не дейдi екен.

	Жаңа ғана оқып алған жазуына қарай бас бармағын шошайтты.

	– Жазуы рас болса, еңбекшi халыққа қызмет жасамайсың ба? Сендердi үкiмет қаладан қырдан қыр асып ит ауғандай салақтап босқа жүрсiн деп жiбердi ме? Мына жерде облыстық Советтiң депутаты Қожалепесов деген озат шопан отыр-ау, мына қой жайып жүрген кiм-ау деп қарамайсың ба?

	– Бұл совхозға бiз қызмет жасамаймыз, көкесi. Маршрутта көрсетiлмеген. Бұрылғанда беретiнiмiз де жоқ. Заттарымызды тауысып, қалаға қайтып барамыз. Жұртты босқа дəмелендiрiп қайтемiз.

	– Ешнəрсе қалмады ма? Өздерiң алып шыққандарыңды сыпыра сататын озат сатушы болып шықтыңдар ғой түге. Жұрттың болып жүргенi – мынау. Сендер шекелерiңнен қарайсыңдар келiп. Еңбекшi бұқараға көрсеткен қызметтерiңнiң түрi осы ма сонда? Ауданның басшылары сұраса, осындай номерлi машиналарың тоқтамай кеттi дейiн бе? Ана совхоз советтiкi болды да, бұл совхоз бөтен екен, ə?!

	Сатушы кiбiртiктеп қалды, қойшының ауыз лəмiн есiткен соң едəуiр жүнi жығылайын дедi. Бұлардың бəрi сауатты, бəрi даукес келедi. Номерiн жазып алып, осындай да осындай, көрiнеу-көзге қызмет жасамай кеттi деген хабар райком арқылы басшыларына жетсе, мазасын май iшкендей қылатыны анық. Онан да бəрiбiр қызығарлық ештеңе жоқ, барын көрсетiп, ыңғайына қарағанда, қызылкөз пəледен майдалап құтылғысы келдi.

	– Кəмпит-сəмпит. Қалған арақ бар. Сарымай, шай сұрайсыңдар. Ол жоқ. Бастықтардың берген спискiсiмен таратып келе жатырмыз. Сауда жасағанда не, жасамағанда не...

	– Арақ сауда емес пе, немене? Жаздай жөнделмеген базды қыс келгенде ендi жөндеймiз деп көмекшiлердiң болса үйдi басып жатқаны анау. Оған не беремiз? Кəмпит жейтiн бiзде бала жоқ дейсiң бе? Өтедi! Неге өтпейдi?! Ол не дегенiң, шырақ. Тек еңбекшiлерге қызмет жасамаудың сылтауы шығар.

	Сонда барып дүкеншi: “Пажалыста. Пажалыста. Сендерден аяйтын ештемем де жоқ. Көрiңiз”, – деп кабинадан шықты. Аттан маңғаздана түсiп, машинаның артқы жағын ыңғайлады. Шынында да, айтып тұрғандары рас екен. Көрнектi ештеңе жоқ. Екi жəшiк арақ. Арзан кəмпит, киiз байпақ, жүн етiк. Сыртында балықтың суретi бар бiр жəшiк қалбыр тұр. Басқасы көрбай-жербайлар.

	– Сауда жүрмейдi дейсiңдер келiп... Жақсы болды ғой. Iшетiндерi таусылып қалып көмекшiлерiм қыңқылдап отыр едi. Бұлардың арақ iшпесе, жұмысқа қолдары барушы ма едi. Алтауын сал. Консервiден бес. Қасқалардың еңбектерi бар едi, ыңыранып бiр тойсыншы. Күн де болса мынау суытып тұрғаны.

	Сұрағандарын қоржынға салып берiп, есептесуге келгенде Тайқараның қалтасында ақша жоқ болып шықты.

	– Айдалада жүрiп қалтама ақша салмаймын. Осыдан бес-алты километр жердегi үйге барып буулы ақшадан ал, оған ерiнедi екенсiң, бiр отар қой сенiң елу сомыңа тұрмай ма, əнекей, шетiнен кiр де таңдап бiр тоқтыны ұста, – дедi. Аналар қипақтай-қипақтай келе, ақыры келiстi. Олар келiсiп тұрған соң Тайқараның буыны босап, “əтесiне нəлет, өздерiң ержiгiттер екенсiңдер, озат шопанмен таныстықтарың үшiн, жолдарың болсын” деп, табан астында бiр шөлмек ашты.





Сонан кейiн тұлабойы жiбiп, дүние шiркiн кеңи түстi, жол қашық дегенiне қарамастан оларды жiбермей сулықты жайып тастап, жайғасып отырды да тағы бiр шөлмек ашты. Екеуi де адамға үйiрсек жiгiттер болып шықты, манағыдай емес, қауқылдасып əңгiмелерi жараса кетсiн, iшкiлiктен де тартынған жоқ. Үйге жүрiп сыбағалы малдарыңды жеп кетiңдер деп бұл қинады, жарық көзiнде қалаға жетiп жығыламыз, үй көрмегенiмiзге он күн шаршап келе жатырмыз деп олар алғыстарын айтты.

	– Ананың iшiне кiр де, бiр iрi тоқтыны өзiң ұстап салып ал, – дедi жүргiзушiге. – Таңдағаныңды ал! Дүние шiркiн кiм-кiмге де жетедi. Ағаңмен бiр кездескен екенсiң қолыңнан қақпаймын.

	– Аға, тоқты қолыма түспесе қайтем? Оларың бiр қутыңдап тұрған немелер ғой, – деп кергiдi ол.

	– Əй, мейлiң. Айтып тұрған жоқпын ба? Қолыңа түскенiн алшы осы. Мазганы крутить етпей. Менi бiр тоқты-торымға тарлық етер деп тұрсың ба? Не соншама?! Соны да əңгiме деп... О несi-ау, тiптi. Өздерiңдей жiгiттер кезiккенде... – деп қатты зекiдi. Тiзгiншi машинамен тоқты болмаса қой ұстауға кетiп бара жатқанда қасында қалған сатушы анаған нығарлай түстi.

	– Əй, бала! Көрiп тұрсың ғой, ағаңның пейiлi кең. Əлдебiреулердей сараң екен деп ойлама. Ендiгiсiн өзiң бiл, – деп көзiн қысты. – Бiреу ме, екеу ме, қолыңа түскенiн аласың. Бала машинаны шетке қойып, отардың iшiнде бiраз жүрдi де, қайтып келген соң бұларға жақындамай жолға түсiп тұрып сонадайдан айқайлады.

	– Жəке, жүрмеймiз бе?! Бiраз отырдыңыздар ғой. Кеш болып қалды.

	– Қазiр! Қазiр! Мiнекей тұрдық!

	Сатушы орнынан көтерiлiп, шалбарының артын қақты. Тайқараны қолтығынан сүйеп, атына мiнгiзiп жiбердi. Бауырласып-ақ қалған екен, ажырасқанда бiр-бiрiнiң қолдарын қатты қысысқан.

	...Отар берекесiздеу ұбап-шұбап ертерек құлаған. Тоғанас iштей кiпi алып, алдынан шыққан. Баласы бұлғалақтап аттың ол жағына бiр, бұл жағына бiр аударылып келедi. Омырауы ашық, бас киiмi қисайып кеткен. Жөн-жосықсыз ыржалақ қағады.

	– Не болып қалды? Айдалада да рыстран бар ма екен сенi күтiп тұрған?

	– Дəде, бiр жолдастар кезiгiп қалып... Сонымен былай кездескен соң нетiп... Мынау жұмыс iстеп жатқандарға бос келмейiн деп...

	– Сенiң адам болғаныңды көрсем бар-ау, құлағымды кесiп берейiн... – деп тiстене кiжiнiп сыртына қайырылып қарамастан қойға беттедi. Отарды көңге өзi иiрiп, барлап көрiп едi, ақтанау iсек пен жылда егiз қоздайтын маңырауық шулан қойдың жоқ екенiн бiлдi. Өзге де белгiсiз қойлардың кем болуы əбден мүмкiн. Ештеңе деген жоқ. Өз мiнiн өзi ашып көпке дабыра етпей тiсiн қайрап iштен тынған да қойған. Адам қарасы үзiлген соң бiр санап алар.

	Ертеңiне Тайқара қорашыларға көмектесетiн болды. “Айналайын, тездетiп бiтiрiп тастайық. Бүгiн бiздiң қасымызда бол” деп Мұхаметшəрiп арқасынан қағып едi, кешегi күнəсiн жуғысы келе ме, одан алдыңғысын жасырғысы келе ме, бастықтың дегенiне қарсылық көрсете алмай жылмаң қағып шыға келдi. “Сөйтсем сөйтейiн. Не айтары бар... Қалғанын кешке дейiн-ақ қағып тастамаймыз ба?” Əкесi тымырайып қойына кеттi. Көмекшiлер мал қораға бет алды. Жұмыс ауыр, бөренелердi де жоғары қолдасып көтерiседi, жақыннан шабылған қара шөптердi де қолдан тасиды. Жұрт Мұхаметшəрiптiң жанықтыруымен жұмысты бүгiн-ақ бiтiрелiк, шалдың көңiлiн жайлап, ертең Сабалақтың үйiне кiрiспекке жұмылып жүр. Сəске болмай-ақ Тайқара топтан жырылып, түлкi бұлаңға салды. Ауыр жұмысқа бел шешiп түсiп көрмеген адам мыналардың қарқынына төтеп бере алатын емес. “Қаным кеуiп бара жатырғаны” деп үйге бiр кеттi. Сонан жоқ. “Түзге шығып алайыншы” деп төбенiң астына түсiп жоғалды. Сонан тағы жоқ. Сабалақ “Дүзгiн шауып алып кел” деп жұмсаса, шағып алатындай бiр түп балапан дүзгендi қолының ұшымен ғана iлiп ұстап, əйтеуiр, бiраздан кейiн үздiктiрiп барып көрiнедi. Мұхаметшəрiп болса мұны иегiмен нұсқап қойып күледi. Сабалақ басын шайқайды. “Адам неше түрлi жаратыла бередi, ə? О, тоба, тоба”. Тiптi болмаған соң “Кел мында, менiң қасымда бол” деп шақырып алды. Сабалақтан едəуiр қыңады, “маған бəрiбiр” деп басын бұлғалақтатып, амалдың жоқтығынан көне кеттi. Сабалақтың қасына келген соң өзiнен бас ерiк кеткен, бол-болдың астына алып құйрығын жер иiскеткен жоқ. Тiзесi дiрiл қағып, бұршақ-бұршақ терлеген. Қашақ неменiң сол кейпiн көрген сайын Сабалақтың жаны жай табады, айызы қанып жұмысқа онан сайын құлшына түседi. Кiржiңдеп шегiншектегенiне құлақ та аспай, шiрiп омырылғалы тұрған белағашты өзi қадалып нұсқап тұрып алдырғаннан кейiн, орнына тастайтын шабақтың ауыр басын иығына салып қораның үстiне өрмелеткiздi. Ботбай қалт-құлт еткен əлжуаз немеге жаны ашып: “Əй, əй, анауың зiлдей ғой. Байқасайшы. Мертiгiп қалар” деп едi, оған кiжiнiп қолын сiлтедi: “Бiзде жұмысың болмасын. Алдыңдағы iске ие болсайшы”. Тайқара құлағына дейiн қызара күшенiп ернеуге бөрененiң басын сүйеп, Ботбайдың орынды ұсынысын iштей құптап, өзiне көмектесетiн қарулырақ адам қарастыра көзiн сатып жан-жағына жалтақтаған. Онысына Сабалақ көнбедi. “Бол! Бол деймiн саған! Жүремiз бе сол ыбылжып. Алдымен осы төбеден құтылып алайықшы. Айналшық жегендей митыңдап жұмысымыз өнбей-ақ қойды ғой”.

	Өзiне жанашыр табылған соң ба, бойындағы бар қуаты сарқылды ма, алғаш монтаңдап жүрген адам ендi қыңырайып қарсылық та көрсетейiн дедi.

	– Совхоздың жұмысы деп арам қатамыз ба? Тұра тұршы шамалы. Өкпемiздi басып алайық.

	– Өкпеңдi басып... Соншама тас шауып жүрсiң бе? Не бiтiрiп басасың өкпеңдi! Көтер! Шық жоғары!

	– Соншама неге айқайлайсың? Совхоздың жұмысын тауысайын деп келдi дейсiң бе менi. Ал, iстемеймiн! Қайтесiң сонда... “Бол да бол” деп адамды өлтiрiп бара жатыр ғой мүлде, айтқанын тыңдағанға.

	– Əй, қылжақты қой деймiн саған. Бол! Көтер! Сенiмен салғыласып отыратын уақыт жоқ.

	– Көтермеймiн! Не iстейсiң? Ал, көтермеймiн!

	– Көтересiң. Арақты iшкенде бəледейсiң. Сатып алып берсе, лəккəбайға мiнгiң келедi. Совхоз үшiн емес, ең болмаса əкең үшiн бiр күн терлегiң келмейдi, ə? Тапқан екенсiң кругом ақымақты.

	– Қай қимаң қышып тұр осы? Арақ iшсем сенiкi емес, дəдемнiң маңдай терi. Үйiңе апарып сыйлапсың ба менi бiр.

	– Көп сөздi қой. Көтер! Тiрi жүрсең үйге де барарсың əлi. Басты да мүжiрсiң. Алдымен мына жұмысты бiтiрiп алайық.

	– Көтермеймiн дедiм ғой. Ал, не iстейсiң?!

	Жұлқынып былай шығып отырып алды.

	– Əй, мен саған айтып тұрмын! Бол! Қоя ғой дедiм ғой балалықты.

	Сабалақтың мiнезiн бiлетiн жұрт басу айтып жатыр.

	Мына килiгуiнiң түбi тегiн емес.

	– Қой. Қайтесiң соны. Қойшы, шырағым. Мына жақта өзiмiз бар емеспiз бе?

	– Əй, Ботбай, қол-аяғың жеңiл ғой, сен барып-ақ шығарыса салшы. Шамасы келмей тұрған шығар.

	– Ж...оқ. Кейiн тұр! Өзi шығарады.

	– Ұстамаймын дедiм ғой. Айттым болды. Ұстамаймын.

	– Ұстайсың!

	– Ұстамаймын! Өзiңнiң құлағың бар ма, жоқ па?

	– Мə, ұстамасаң! Ал ұстамай-ақ қой! Сенсiз қара аспан қапылып жерге түссiн. Совхоз қирап қалсын. Сен келмегенде мындағы жұрт өлейiн деп жатыр едi. Жақсыдан жаман туған ит! Азғын! Жас баладай бұлғақтауын көрмейсiң бе бұның?! Əлi кəмелетке жетпей жүрсiң бе жетесiз неме!

	Отырған жерiнен көтерiп алып салып-салып қалып едi, Тайқара сонадай жерге қалбалақтап барып тыраң етiп шалқасынан түстi. Қол жұмсай қояды деп күтпеген екен, тұлабойы қалш-қалш дiрiлдеп, тұтығып сөйлей алмай қалды. Орнынан қалт-құлт тұрып жатып тiсiнiң арасынан “ш...ш...” деп тiстенедi. Шамасы, Сабалақтың шешесi жақты жағалап жүрген болуы тиiс. Жұрт арашаға апыр-топыр тұра ұмтылған. Өзi келiп жағаға жармаспаса ендi қол жұмсау Сабалақтың ойында жоқ едi. Осы да жетедi. Тайқара ұмтылуға бата алмады, тəлтiректеп үйге қарай кеттi. “Қалаға өзiң үшiн барарсың, сонда көрермiн əлi” деп, жалтақ-жалтақ мiңгiрлеп барады.

	– Иə, қалаға барғанда кесiп аларсың. Көп болғанда колигандарыңа сабататының ба? Колиган көрiп тұрғаным бiр емес. Бар. Оныңды да көрiп алғаным. Жетесiз неме... Кешеден берi қанымды қайнатып болып едi. Сəтi келiп... жақсы болғанын қарашы. Бойымның жазылып қалғанын....

	Жұмыстарын тастап, “бұның ақыры не болар екен” деп аңтарылып тұрған жұртқа қарап күлдi.

	– Қате жасадың-ау... Төкең ренжiп қалмаса...

	– Өй, несiн айтасың. Қайта риза болады.

	– Өзiнiң қолы батпайды. Ұрып бергенiңе рақметiн айтатын шығар.

	– Құрымағырдың қайдан шыққан пəле екенiн...

	Мұхаметшəрiптiң көзi атыздай үй жаққа бiр, бұған бiр алақ-жұлақ.

	– Əй, ұзын! Бұл не iстегенiң? Қарап жүре алмағаның ба дап-дардай болып? Сенi төбелессiн деп емес, қора жөндессiн деп əкелген жоқпыз ба? Қойын жеп аласың да баласын сабайсың? Бұндайды қай статьяда көрiп ең?

	Анда-санда бiр сөйлейтiн Ботбай:

	– Қойын жеп, баласын сабадық, оның есесiне үйi мен қорасын жөндеп бердiк. Көрмейсiң бе екi де екi, тепе-тең келiп тұрғанын, – дедi.

	Сабалақ алақанын уқалады.

	– Дегенмен, қолымның қышуы қаныңқырамай қалған ба,немене? Төкеңнен ұялып Əйтпегенде, əлi де шықшытына бармақты батырыңқырайтын едiм. Жаман неме еркелейтiн адамына кезiкпей жүр ғой Жас та бiразға келдi. Осы төбелес дегенге тiптi құмарлығым жоқ, жоламайын-ақ деймiн. Бiрақ, қайда жүрсем де, əйтеуiр, менi өзi тауып алады. Құрымағыр осы төбелестен бiржола қашан құтылатынымды...

	– Ал, кемпiр келе жатыр. Шаңыңды қағатын болды.

	Тығыл деймiн, тығыл.

	– Құрымасын, бұл ұят болды ендi. Сол құрғырға несiн тиiстiң. Сенiң бiр жұдырығыңнан адам болып кете қояр дедiң бе? – деп Мұхаметшəрiп қораның сыртын айналып кеттi.

	– Жауабыңды дайындай бер ендi.

	Үржамал төтесiнен Сабалаққа маңдай тiредi.

	– Ұзын бала-ау, саған не болды дап-дардай болып. Əлжуаз неменiң бiр жерi майып болса қайтесiң? Бала болдың ба немене?

	– Жеңеше, кешiре гөр. Қолы құрымағыр қаттырақ тиiп кеттi ме деймiн... Өзi де тiл алыңқырамай, ағасының бетiне келiп... Шаршап жүрген адамда нервi оңатын ба едi. Бəрi сонан. Кешiр, жеңешесi. Айып менен.

	Алдына барып, екi тiзесiне сылқ құлады да, қос қолын ұсынды.

	– Əкел қолды. Анда-санда ашу қысқанда көтерiлiп кететiн ит мiнезiмнiң барын бiлесiң ғой. Сол құрымағыр ұстап кетiп... Өзi де кешеден берi ылғи сол жағымнан шығып...

	– Өй, тұқымың жайылсын, тұқымың жайылғыр. Тұр орныңнан. Тiзерлегенi несi соншама. Не жетпей жатыр сендерге осы? Баланың жайын бiлмейсiң бе өзiң. Əке-шешем деп келгенде жұдырықтарыңды ала жүгiргендерiң...

	– Кешiрдiң ғой, ə? Болды. Мiр. Төкеңе айтпай-ақ қой. Онсыз да шаршап жүрген адам ашуланып қалар.

	Орнынан тұрып тiзесiн қақты да жеңгесiнiң сыртынан қапсыра құшақтап, үй жаққа шығарып салып келдi.

	Жұмыс аяқталып, қайтар кезде Ботбай Сабалақтан Тайқараның “кегiн” алғандай болды. “Жаяу жүресiң бе сол, мына түйеге мiне салсайшы” деп арқасы пышақтай арық атанды Сабалақтың алдына шөгердi. Ботбайдан бiрдеме шыға қояды деп ойламаған бұл: “Сенiкi де ақыл екен. Жаяу барғанша аяғымды арта салайын” деп дайын тұрған түйенiң игiлiгiн көргiсi келген. Ботбайдың астында ат, бұйданы iлiп алып, тақымдап жiберiп жөнелiп бердi. Шоқытып құдыққа барды, оны айналып өтiп жинаулы шөпке барды, оның аманшылығын көрiп болып, Тəкең келе жатыр ма екен, соны бiлейiн деп алдынан шықты, одан “ойбай, шайдан қалып қоярмын” деп ауылға қайтты. Жетегiнде түйе барын, түйенiң үстiнде аяғы салақтап Сабалақ отырғанын “ұмытып кеткен”, ойбай салып жалынып-жалбарынған дауысын “есiтпеген”, ауылға қайтып келе жатқан топтың алдын орағытып тағы өткен. Осының бəрiн қызықтап келе жатқан көмекшiлер у да шу. Үнемi Сабалаққа өшi кетiп тұнжырап жүретiн момақан Ботбайдан бұндай ойын шыққанына мəз. Олар: “Ағайындар-ау, бармысыңдар! Мына суолыш өлтiрдi ғой” деп көпшiлiкке жалбарынған. Сабалақты аяп қолдарын көтерiп қаумалап алдынан шығып, басын бермейтiн “асау атты” əрең тоқтатты. Түсейiн десе жан тəттi, мертiгiп қаламын ба деп қорқады, түспейiн десе арық атанның пышақтай қыры құйрығын жеп барады. Өзiнiң талай iстегенiн бiр рет алдына келтiрген Ботбайға қалай ашуланарын бiлмей, түйеден жыларман күйде əрең сыпырылды. Құйрығы ошақтай болып ойылып қалған. “Қап! Қатырды-ау, мына суолыш! Дауа жоқ, баяғыдан бергi өшiн мықтап алды менен” деп, талтаңдап үйге əрең жеттi. Отырып тамақ iшуге де жарамай, жамбастап жатыр.

	– Сенiң өшiңдi мықтап бiр алып бердiм, Тайқара. Түк ренжiме. Бұл ұзының ендi бiразға дейiн iске аспайды, – дейдi Ботбай.

	Отырған жұрт иықтары селкiлдеп күлiседi.

	Тоғанас малын жайғастырып болып келгенде осы дабыраның үстiнен шыққан.

	* * *

	Күзгi ызғырық қарасуығы болмаса, биылғы қыс шаруаға ыңғайлы жайма-шуақ басталып келе жатқанда Тоғанас iштей секем алған. Қаңтарға дейiн жерге қар түсiп жарытпады. Жылда бұл уақытта жерден ауыз сулайтын мал құдыққа ентелейдi. Бiрде қар аралас жаңбыр себезгiлеп, оның арты мұздаққа ұласып, ендi бiрде қайта ерiп сүлесоқ мiнезбен ыбылжып тұрды. Бiрiне-бiрi тұтаса iлескен жайма-шуақ күндер шаруаны едəуiр алдаусыратты. Басшылардың пейiлiне “осылай-ақ шыға келмес пе екенбiз” деген есек дəме енiп, екпiнмен бастаған iстердiң арты сұйылып кеткен-дi. Тиесiлi шөптi қора бастарына түгел жеткiзе алған жоқ. Соңғы жағы “əнi тасимыз, мiнi тасимыз. Қаладан колонна алатын болдық. Көмекшiлер бар. Ертең–бiр күн солар келедi” деген хабарға ұласып сиырқұйымшақтанып баяулап кеттi. Кейiнiрек колонна жағының да əңгiмесi басылды, арық-тұрақ мал тақ-тұқ шөпке қарап қалды. Бұл болса “өздерi бiледi ғой” деген сылбыр мiнезiне басып төбелерiн ойған жоқ. Совхоздың өз күшi болса iстi маңдыта алмады. Пəленбай жылдан бергi тəжiрибеде ерте түскен қыс етек-жеңiн жинақтап ерте шықпақ керек, ал сылбыраған мiнездiң соңғы жағында салмақ жатпаққа тиiс. Көбiне қапы қалдырады. Онсыз да қалжырап тұрған малды көкөзек шақта титықтатып кететiнi болушы едi. Сөйтiп, шаруаны шайқалтпаса деп iштей қауiп ойлады.

	Тоғанастың сол қаупi ендi қыстың жүзi ауды-ау деген шамада шындыққа айналғалы тұрған тəрiздi. Ендi бiр лықсысақ көктемнiң көгiне iлiнемiз бе, қайтемiз деп есек дəмемен емексiп жүрген шаруалардың екi аяғын қыс бiр етiкке тықты. Жапалақтап қар жауды, жел қадалып арқаға шығып алды да, тапжылмастан апталап өңмендеп тұрды. Қарлы борасын күннен-күнге қаһарлана үскiрiкке ұласты. Толас бермей, тыныстатқызбай шаруаны кəдiмгiдей есеңгiретiп кеттi. Бiр аптаның жүзi ауды, қой қорадан аттап шыға алмай тұр. Тұрып жеген мал жан шыдатпайды, бiтедей қырқып жапырып барады. Əкелiп тастағанды күйедей жалайды. Сабалақ, оның əйелi Дариға үшеуi содан берi бел шешкен жоқ. Түн қараңғысынан майшамның жарығында шайларын iшiп алады да мұздай киiнiп, буынып-түйiнiп Сабалақ бастап: “Ал, шықтық жауға” деп шұбырынып қора жаққа беттейдi. Жайдақ қораға тағы да қар үрiп тастаған, оны аршиды, қаусырма сары атанды əлдендiрiп алып, төбенiң жанбауырындағы күдеден шөп тасиды. Кешегi жолды бүгiн басып қалған. Ендi қайта iздiк түсемiн дегенше бiраз шаршатады. Митыңдап iс өнбейдi. Арық-тұрықтарды баптау өз алдына бөлек бейнет. Күн соншалық қысқа тəрiздi. Бұлар таңның атқанын, онан лезде батқанын бiр-ақ бiлiп қалады. Кемпiрi арық-тұрыққа су жылытады, екi үйге бiрдей от жағады, мерзiмiнен қалдырмай тамақтарын дайындайды. Екi үйдiң шаруасы бiр өзiне қараған соң ол да мұрнынан шаншылулы. Қараңғы əбден түскенде барып кiрпiктерi қимылдап келiп сүрiне құлайды. Сонда ғана қол-аяқтары жеңiлдеп сөзге келер. Сабалақтың қара жыны Мұхаметшəрiптiң үстiнде. Тағы да ешкiмнiң хабарсыздығын, ендi бiр аптада шөптiң де сарқылатындығын, онан кейiнгi жағдайдың не боларын айтып күңкiлдесiп отырып, көңiлсiз əңгiме етер. Ферма жақтан болса да əлi хабар жоқ. Сабалақ атын мiнiп, фермаға барып бастықтың шаңын қағып келуге бiрнеше рет оқталды. Өйтейiн десе жағдайды бiлмей тұрған Мұхаметшəрiп жоқ, ол совхоздың, совхоз ауданның жағасынан алып отырған шығар. Бiр мезгiл шықса шал кəрiп болып қалады, бүгiн-ертең шөп келiп қалар деген дəме де етекбасты етiп отыр.

	Аяғынан жайылмаған малды тойындырудан асар тозақ жоқ. Қазiр-ақ кенезесi кетiп, малтығып қалады. Кенезесi кеткен малды қайтадан қатарға қосу екiталай. Жапыра жеген соң мардымсыз шөп те ойсыраған. Тым болмағанда əзiр талғау етерлiктей шөп жеткiзiп, қораның айналасынан, ауыл маңынан шағын да болса өрiс ашып алатын бульдозер жiберетiнi, жем үстемелейтiнi, қосымша көмекшi беретiнi бар едi. Қазiр өзегi үзiлейiн деп тұрған дер кезiнде солардың бiр де бiрi жоқ. Тым-тырыс. Бұл қиындық жалғыз осының басында деймiсiң. Басқа отарлардан ауыспай да жатқан шығар. “Өздерi де бiлiп отыр ғой. Бiр əрекетiн жасап жатқан болар. Əлi де күтiп көрелiк” деп Сабалақты етекбасты еткенiне де бiраз болды. Ана жақта бұлардың бар екендiгi ұмыт қалғандай. Жым-жылас. Шағынатын адам қарасы да ұшты-күйлi жоқ.

	Əнебiр ақ қоян жылында өздерi аласұрып жатса, өтiп бара жатқан машинаға iлесiп түу ауданнан жалғыз өкiл келiп тұр. Аяғында бəтеңке, басында ашамай бөрiк, үстiнде тiзеге жетер-жетпес драп пальто, қолтығында жуан былғары папка. Жағының жүнi үрпиiп, тiсi-тiсiне тимей дiрдектеп кетiп барады. Дереу үйге кiргiзiп, жан ендiрiп алды. Үгiттеуге келiптi жұмысқа жоқ, айыр ұстауға қолы жуыспайды, бiр тай шөп көтерсе табаны тұрмай, белi майысып тыраң етiп шөптiң астында қалады. Сонан өлтiрiп алармыз деген қауiппен “пейiлiңе рақмет” деп далаға шығарған жоқ, пештiң түбiне көрпе салдырып отырғызып қойды. Неше жыл шөмеле болып жатқан газет-журналдарды аударып-аударып тауысты. Сонан кейiнгi ермегi: таңның атысы, күннiң батысы радио тыңдайды, естiгендерiнiң бəрiн бұларға айтып бередi. Сүйекте ет қалдырмай өз қолымен мүжидi. Тасқа басқан бiр буат үгiт қағазы бар екен. Келген күнi-ақ оқып бердi. Шопан жолдастар, мықты болыңдар, қытымыр қыс келдi, қоғам малының аман сақталуы тек сiздердiң саналы жанқиярлық еңбектерiңiзге байланысты. Əр күн, əр сағатты тиiмдi пайдаланайық. Жем-шөптiң əрбiр килограмын үнемдеп жұмсайық деген тəрiздi. Сабалақ бiр буатын қолтықтап алып, қойлардың алдына бұрын жем себiлген, қазiр қақсып тұрған астауға жағалай қойып жүр. “Жағдайдың қалай екенiн көрдiңдер ғой, мiне. Оқыңдар! Жетiлiңдер! Қыс қытымыр. Жем жоқ, шөп жетiспейдi. Өкiл сендерге оқитын қағаз əкелген. Так что, жемшөп сұрамаңдар. Бəрiбiр қағаз оқығаннан басқа бiтiретiн жұмыстарың жоқ. Онан да мыналарды оқып, үкiметтi ұятқа қалдырып, өлiп қалмау керек екендiгiн бiлiп тұрыңдар”. Мыналардың хабарсыз жатқанынан шошыған Сабалақ кеше соны есiне алып “ең болмаса, сондай да жалғыз өкiл болмады-ау” деп күлiп қойды.

	...Күндiзгi тынымсыз митың жұмыстан, оның бер жағында екi рет қора жағалап қайтқаны бар, шаршап қатты ұйықтап қалған екен, кемпiрiнiң түрткенiнен шошып оянды.

	– Шал-ау, шал! Иттер манағыдан мазасызданып үрiп тұрғаны. Далаға шығамыз ба, қайтемiз?

	Жастықтан басын көтерiп алды.

	– Киiмдерiмдi алып бер. Шамды көтерiңкiрешi.

	Үржамал көйлекшең күйi сығырайып тұрған майшамға ұмтылды.

	Апыл-ғұпыл киiнiп, бiр қолына мылтығын, бiр қолына қораға арналған шамды iле сала сыртқа беттедi. Қаусырынып тонының iлгектерiн жолшыбай салды.

	– Ұзын баланы оятайын ба?

	Бұның қаруланып шыққанынан онан сайын үрке түскен Үржамалға шығып бара жатып мойнын бұрды.

	– Қоя тұр! Алдымен бiлiп алайық. Қозғама. Қайтесiң тынығып жатқан адамды... Əлдеқандай өтiп бара жатқан жолаушылар ма, кiм бiлiптi.

	Кемпiрi босағада iлулi тұрған жаман тонды жамыла сала соңына iлестi. Екi иттiң жарыса үрген дауысы қыстаудың сыртынан есiтiледi. Бiрi бiр орында тұрып ызаланып-ызаланып өршелене үредi. Тоғанас “Айтақ! Айт! Айтақ!” деп дауыстай майшамды алдына ұстап, мылтығын оңтайлап күртiк қарды омбылай солай беттедi. Жолай қораның есiгiн бақылай кетiп едi, қойлар тыныш тəрiздi, ергенек қозғалмаған. Омбылай малтығып, қара санына дейiн ойылып иттердiң жанына əрең жақындады. Суық сумаңдап тұлабойын қуалай қарып, əрi мынабiр үрей ұйқысын шайдай ашқан. Бойын “бұл не пəле?” деген қорқыныш билеп елеңдей түстi.

	– Айт! Айтақ! Майлыаяқ! Құтжол! Айтақ!

	Əлдеқандай ит-құс болса үрiксiн, иттер де арқалансын деген дөңайбат. Төбеттер алдынан шығып, қыңсылап аяғына оратылады да, қораның сыртына қарай қайта шабалаңдайды. “Не болғаны бұл жақта?” Солардың үйiрiлген жағына қарай жылыстады. Мылтықтың құлақтарын қайырып, ұңғысын жоғары қаратып ұстады да, лып-лып еткен майшамды алдына көтере түстi. Тағы бiр төрт-бес қадамнан кейiн аңдады: қора сыртында бiрдеңе қараятын тəрiздi. Əлде ел-қараны паналап жүрген мал ма? Жақындаңқырап барып тоқтады. Ыңырсыған дыбыс та есiтiлгендей. Адамның дауысына ұқсайды.

	– Бұл кiм? Кiм, əй?!

	Əлiгi дыбыс тағы шыққан тəрiздi. “Ағ...аға”.

	Кемпiрi де соңынан ентелей жеткен.

	– Адам тəрiздi ғой, шал-ау! Астапыралла! Адам-ай! Адам! Əлi де үркектеп жақындай түсiп, шамды ентелете көтерсе, шынында да адам екен. Қарауытып қораға сүйенiп тұр. Былдырлап бiрдеңе дегендей болады. Дереу екеуi екi қолтығынан сүйемелдеп үйге қарай сүйрелей жөнелдi. Шаршап, тоңып есiнен танып қалған. Үсiген де болмасын. Аяғын сүйретiп əрең басады. Түсiнiксiз бiрдеңелердi ыңырси былдырлайды.

	– Астапыралла, жетi түнде бұл қайдан жүрген адам жалғыздан-жалғыз? Не болса да бағы бар екен. Сорлының көрер жарығы болды ғой. Қай жақпен келген бұл сонда? Жол дегенiңдi басып қалған жоқ па? Құдайым сақтай гөр.

	Кемпiрi күбiрлеп сөйлеп жүр. Үйге екеулеп сүйемелдей əрең жеткiзiп жатқызып, сырт киiмдерiн шешiп болған соң Үржамал Сабалақты оятып алып келдi. Əлсiрей талмаусырап жатқан балаң жiгiттiң бетiне майшамды тақай үңiлiп отырып-отырып:

	– Ойбай-ау, мынау Тортайдың шопыры ғой! – деп бұларға аң-таң қарағаны.

	– Өйдеген кiм, ұзын бала-ау?

	Үржамал Сабалақтың бетiне үрейлене бажырайды.

	– Опраблениенiң бастығы ше... Опраблениенiң!

	– Жазда Алматыдан келетiн күлдiргi жазатын қонақпен бiрге үйлерiңде болған кiшкентай бастық.

	– Көтек! Не дейдi?! Өзiнiң қайда жүргенi?

	– Жеңеше-ау, оны мына бiрге жүрген бала бiлмесе, үйде жатқан мен қайдан бiлейiн.

	Тоғанас балаға еңкейiңкiреп қараған, онда да Сабалақ айтқан соң есiне түсiп, кiдiрiңкiреп барып таныды. Сол болса сол шығар... Бiр емес, екi рет көрген.

	Тiзгiншi есiн жинай алмай ыңырсып жатыр. Екеуi екi жағына шығып алып, тұла бойын, бет-аузын, аяқ-қолын ысқылады. Үржамал салқын тарта бастаған үй жылынсын деп жалма-жан гулетiп от жақты. Бала жiгiт əбден болдырған, бұларға көзiн салады да, ыңырсып қайта талықсиды. Оң аяғы, оң қолының бастары мен құлақтарын үсiк шалған тəрiздi, жылы тепкен сайын ақайранданып күлдiреп келедi. Емiс-емiс ыңырсып бiрдеңе деп, сөйлегiсi келгендей.

	Сыртта ақ борасын iшiн тартып суық тiлiн жалақтатып ұлып тұр.

	– Қан жалайтын шығар мына құдайдың күнi. Түрi жаман ғой, а. Қайтедi-ай бұл, а? – деп Үржамал абыржып дауылдан сылдыр-сылдыр еткен терезеге көз тастайды.

	Сабалақ жүргiзушiнiң үстiне төне түсiп үстемелете ежiктейдi.

	– Машинаң қайда? Жалғыз өзiң неғып жүрсiң? Бастығың бар ма? Əлде, колоннадан адасып қалдың ба? Қыстауды қалай таптың?

	Ол жөндi жауап қата алмай ыңырси бередi.

	– Кемпiр, дереу шай қайнат! Ойбай, самауырды қайтесiң! Жеделдетiп ана шəйнекке ысыта салсайшы. Ағарғаныңды да жылыт, құрт ез. Талмап көрсiн. Тоңғаны өз алдына, өзегi де талып жатыр ғой сорлы баланың.

	Үржамал сүрiнiп-қабынып шоланға кеттi.

	– Не болса да жалғыз жүрмесе керек, – деп Сабалақ ыңырсып отырып аспанға қарап ойланып басын шайқады. – Бiр жерде колонна үйелеп тұр да, бұл хабар беруге шыққан болды. Бастық та сол колоннада қалған. Əйтпесе, жалғыздан-жалғыз... Ел қайда, жұрт қайда... бiздiң қыстауға жақындап та тұр ма, кiм бiлсiн...

	– Түн ортасында қай жаққа қаңғисың? Құдайдың таңы атсын. Iз кесiп көрермiз. Оған дейiн бiрдеңе айтқандай бола ма.

	Беймезгiл уақытта екi үй бiрдей дүрлiгiп таңның атуын үрейлене күттi. Адасқан бала езiп берген аққа да, ыстық шайға да қарай алған жоқ, талмаусырап пысылдап ұйқыға кеттi. Бұлар, əйтеуiр, жас жанның тiрi екендiгiне қуанды. Пақырдың көрер жарығы болғаны да. Тамақтанып əлденiп алуға шамасы келмейтiн болған соң, ұйықтағанын хош көрдi, ендi мазалаған жоқ.

	Ертеңгiсiн де оянатын түрi жоқ-ты. Сабалақ жұлқылап қоймаған соң барып көзiн ашты, адам боп қалыпты, түндегiсiнен əлдеқайда дейлi көрiндi. Маужырап мəңгiрiп айналасына, бұларға самарқау таңырқай қарап отырып не болып, не қойғанын бiрте-бiрте есiне алды, бұларға тесiлiп қайта жағалай көз салғаны болмаса ешқайсысын танымайды.

	Үржамал жеңiлдеп дастарқан жайып, дайын тұрған шайы мен тамағын алып келдi.

	– Кiшкене тұра тұршы, ұзын бала. Жүрегiн жалғап алсын, есi кiрер ме екен. Алла-ай, шопыр байғұстың көрген күнi осы-ау ендi. Бiздiң Тайқаражан да бiр жерде бөксебайттап жатыр ма, кiм бiлсiн, – деп көзi адырайып ауыр күрсiнiп қойды.

	Сабалақ тағаты таусылып жағадан алғандай:

	– Машинаң қайда қалды? Бастығың бар ма? Мұнда қалай келдiң?

	– I...i дұрыс. Дұр-р...ыс. Иə, солай екен ғой. Солай. Бастық па? Ол машинада ғой. Машинада... көке.

	– Машина қайда?

	– Баланы шошытпай жайлау сұрашы, ұзын бала. Тамақ iшiп жүрегiн жалғап алсыншы. Өлтiресiң бе, онсыз да қалжырап əрең отырған адамды.

	– Машина бiр үлкен күденiң жанында... Соған келiп тығылып едiк...

	Сабалақ онан бетер ентелей түсiп едi, Үржамал иығынан тартып “былай тұра тұр” деп ымдады, ернiн жымқырды. “Ентелемей шыда, сорлы бала əлденiп алсын” дегенi. Легенмен су əкелiп алдына тосты, ол қолы қалт-құлт етiп ұзақ жуынды, күлдiреп үсiген жерлерiне қарады. Сабалақ ұсынған сүлгiмен сүртiнiп отырып кiртиiп тамаққа ашкөздене көз салды.

	– Шай iш. Аздап-аздап тамақ iш, айналайын. Əл кiрсiн.

	Ащы өзегiңе түсiп кетпесiн.

	Таба нанды бұралақтай асады, тостағанға езiп əкелген құртты ентiгiп-ентiгiп дүңкiлдете гүрс-гүрс жұтты. Тоғанас күбiрледi: “Сорлы бала өлуге келiптi ғой. Тынығып алсын. Шамалыдан кейiн сорпа дайындап берерсiң”.

	Жүргiзушiнiң көзi аларып, ендi ғана есi кiргендей, жан-жағын қаумалап отырған бұларға жағалай қарады.

	– Қай жер бұл?

	– Құмбел ғой. Құмбел.

	– Түу Құмбелден шықанымыз ба? Мəссаға...ан.

	– Өзiңсiң бе? Бастығың бар ма? Тағы кiм бар қасыңда?

	Шамаң келсе айт ендi?

	– Ойбуй, ойбай-ай. Қайсыбiрiн айтарсың, қайсыбiрiн... Бастық менi əдейi iстеп жүрсiң деп қорқытты ғой, ендi қайтейiн. Ол өле қойса, мен аман қала ма екенмiн. Пəленбай жылдан берi қасында жүрген маған сенбейдi ғой, сенбейдi... Өй, бiздiң Төкеңдердi ме, адам бiлiп болмайды. Адам да осы заманда қасындағы шопырын жау көредi екен, ə? Сонан зəре-құтым қалмай... басымның ауған жағына кеттiм. Өлем бе ендi. Машинасы да құрысын, бүйткен бастығы да құрысын. Онан да далада лағып өлейiн деп... Əйтеуiр, бiр мұсылман сүйегiмдi тауып алар деп... Қорлығын айтсайшы, қорлығын. Төреге ерген ерiн арқалайды деген. Қазекем дұрыс айтады. Бiр кезде түтiннiң иiсi шығып... Иттiң... Солай қарай малтығып... Адам болса алып барайын деп...

	Бұлар мына əңгiменiң сұрқына түсiнбей бiрiне-бiрi таңдана қарасты.

	– Қай жердегi күде?

	– Ойбай-ау, тас қараңғыда бiлем бе соны? Бiлсем осылай отырамын ба? Түтiн иiсi шыққан соң жүре бердiм, əйтеуiр. Ендi қайтемiн...

	– Ауданнан қашан шығып едiңдер?

	– Колонна деймiн. Колонна. Оншақты машина шөп, шана... трактор, алда грейдер бар. Ол да жылжи алмай қалып қойды. Баста трактордың қасынан шықпайық дедiм. Қанша айтқанмен көпшiлiк... Адам тыңдаса, Тортай бола ма? Трактордың iзiнен əрең жүрiп келе жатқан машина омбы қарда жүре алатын ба едi? Əрi келе жатырмыз, берi келе жатырмыз... Бастық болған соң құтырады. “Митыңдап жүремiз бе сол, ел қарасына барып түнейiк” деп қоймады ғой, қоймады. Менi бiр аянып келе жатқандай. Ал барып жата ғой. Жатқан шығарсың атаңның басын... Өлiп қалса да бəрiбiр менi өлтiредi....

	Иығы селкiлдеп басын шайқап жылаған болды. Көзiнен жас шықпайды, тек құрғақ өксiк. Жан-жағына қаранып, киiмдерiн iздестiрдi.

	– Уһ! Қой, таба алсам iздейiн Қайда барғанда бiр өлiм ғой, əйтеуiр.

	Ендi Тоғанас ентеледi.

	– Шырағым-ау, бiзге түсiндiрiп айтсайшы. Қай шамада қалды? Қай жолға түсiп едiңдер?

	– Колоннамен Ашадан өттiк. Онда аманбыз. Күн ашық едi. Сонан Қараманның қасқа жолына түстiк. Борасын сол кезде басталды. Трактордың өзi де малтығып жүре алмай... Жолды əп-сəтте көмiп тастады. Басылар деп əрi күттiк, берi күттiк. Тортай өңмеңдеп болмаған соң озып кеттiк. Айттым көпшiлiктен үзiлмейiк деп. Аналар қалған. Қараңғы түстi. Жол қайда, бiреу қайда? Сонан машина бұзылды. Жүре алмай қалған соң күденi паналадық. Бастығым ашуланып, соның бəрiн менен көредi. Менiң не ақым бар? Озып кетейiк деген мен бе, борасын соқтырған мен бе? Менiң де тiлiм бар, айдалада арам өлетiн болдық деп айтпаймын ба сосын. Ақыр соңында жаңағы... Адамды қорқытып... Аман қалсам бар-ау, қойғаным осы кəсiптi. Неге құрылысқа кетпеймiн өзiммен-өзiм болып жүретiн. Менi бiреу аяғымнан шынжырлап қойып па сондай-ақ... Елге аман жетсем, бар-ау, əйтеуiр. Көрермiн...

	– Қой, қатып өлiп қалар адамың... Отырамыз ба ендi...

	Не де болса сыртқа шығып көрелiк. Шамасы, Бурылбиенiң басындағы жалғыз күде болды ғой, – деп Тоғанас орнынан көтерiлдi. – Адамның жаяу келгенiне қарағанда сол. Басқа жерден келе алушы ма едi.

	– Өлмейдi ол. Менi өлтiретiн шығар. Екi бiрдей iшiк, бiр жəшiк азық-түлiк. Қолында мылтық. Қалай өледi?! Бiр аптаға бар-ау мұртын балта шаппайды. Қой, тұрайын...

	Тiзгiншiнiң əл-дəрменi кетiп қалыпты. Тiзесi дiрiл қағып, қалт-құлт əрең көтерiлдi. Сабалақ иығынан басып қайта отырғызып тастады да, бұған жалтақтап қарағанын тыңдамай көрпесiн қымтады:

	– Не болғанда да қалғанын өзiмiз көрелiк. Сен демал ендi. Қозғалмай жат! Шаршап қалыпсың. Əуреленбей-ақ қой, шамаң келмейдi.

	Бұларға алақ-жұлақ қарап, шашы үрпиiп, үсiп кеткен құлағының суын сыққан күйi дəрменсiз отырып қалды.

	– Қайдам, бұл iстiң немен тынарын... Əлi борап тұр ма? Тоғанас пен Сабалақ жолға шығуға қамдана бастады.

	Күйi кеткен арық-тұрақ малға Үржамал мен Дариға екеуi ие бола тұрады. Амал жоқ, басқалары бұлар оралғанша қамаулы тұра бередi.

	Сабалақ атын ерттедi, түйеге жазы салып, үстiне көрпе, киiз, iшiк таңды. Сөйтiп сақадай-сай дайын болғанда шал күйбеңдеп үйден əлi шыға алмай жүрген.

	Есiктiң аузында бiраз күтiп тұрып, əрi-берi хабар болмаған соң үйге өзi келдi.

	– Төке, көлiктер дайын. Не болды? Кемпiрiңiздi қимай жүрсiз бе?

	Шал бұған сыртын бере жүрiп күңкiлдейдi: “Бұны қимай неғылайын. Малы құрымағырлар қаңтарылып тiлдерiн тiстеп тұратын болды-ау”. Оны Сабалақ естiген жоқ, есiктi қапсырып сыртқа шығып кеттi. Тоғанастың Тортайға анадағы Қосбұлақта өтетiн тойдан кейiн де көңiлi қалған жерi бар-ды. Бағана атын есiткелi сол қайта-қайта есiне түсе берген. Оның үстiне мына баланың да ауыз лəмi жақсы емес. Дырдай азаматтың далада қалғанын есiткеннен кейiн алаңсыз отыра алмағанмен, Тортай деген соң кежегесi де едəуiр керi тартады.

	...Осы жазда өрiсте жүргенiнде танауы шелектей болып Мұхаметшəрiп жетiп келсiн. Машинаның есiгiн лақтырып жауып, далақтап қатты адымдаған ұсқынынан жайшылық болса игi едi деп, шошынып қалған. Ойына əлденемелер келiп-кетiп, алдымен оқудағы Айсарыға, сонан кейiн бiр құқай шығаруы мүмкiн Тайқараға елеңдейдi. Қашан айтарын айтып болғанша тағаты таусылып едi. Бұйымтайын түгел есiтiп бiткен соң барып көңiлi саябыр тапты. Мұхаметшəрiптiң адамды үркiтiп алармын-ау деп ойлай бермейтiн осындай бiр алаңғасарлығы бар. Жау шапқандай екi иығынан дем алып, ентiгiп болып тұр.

	– Төкең арнайы менiмен хабарласты. Алматыдан қонақ келе жатыр екен. Ауданнан соны алып шық-пақшы. Қонақ еңбекшi халықпен дидарласам, малшылармен сөйлесем дейтiн көрiнедi. Ұятты адам, дұрыс қызмет жасай алмай казитке iлiнiп кетпейiк деп қадап тапсырды. Озат шопан есебiнде сiзге сəлем бередi-ау деймiн...

	“Анаң қарашы. Жалғыз сол ұятты да, өзгелердiң бəрi ұятсыз екен ғой. Ал, айта бер”.

	– Мейлi. Келсе келедi де. Қонақ көрмей жүрмiз бе?

	Кəзиттiң адамы дей ме?

	– Əй, сол айтуына қарағанда, кəзиттiң не журналдың адамы болу керек. Əйтеуiр, күлдiргi бiрдеңе жазатын кiсi.

	Рациядан аты-жөнi дұрыс естiлмедi. Құдай бұйыртса, келген соң көресiң ғой. Алматыдан осал адамды жiбере ме. Қайта-қайта тапсыруына қарағанда, осы бiздiң басшылармен де жақындығы бар-ау. Келiнiңiз де апысы кiрiп, күпiсi шығып дайындалып жатыр, бiрақ, бiр жерден қайтара алмайсың. Қанша айтқанмен елмiз ендi... Оның үстiне озат шопанды көремiн десе...

	– Қанша адам екен?

	– Қонақ болған соң жалғыз жiбере ме. Адам қарасы болар. Өзiмiздiң совхоздың басшылары да iлеседi. Айтпақшы, концерт бригадасы да бар. Концерт көресiз, Тəке.

	– Қашан келедi?

	– Ертең түсте құлайды. Қалғанын келе көрермiз. Ырықтарына саламыз ғой. Алдымен бiздiң үйден шайланып алғандай бола ма...

	– Кемпiрi құрымағыр сенiң ондай дəу қонақтарыңды жайғара алса...

	– Оның барлығы ойластырылған, Тəке. Тек ұлықсат болса болды. Арнайы аптолапка жiберемiн дедi. Керек-жарақтардың барлығы сонан табылады. Онысы бүгiн кешке жетедi. Тазайындау едi. Үржамалдың қасына бухгалтердiң əйелiн əнебiр ыдыс-аяқтарымен қоса бүгiн жеткiземiн. Қонақ атқарып жүргенiмiз жаңа емес қой, көптеп-көмектеп жайлармыз...

	– Бəрiн де ойластырып келiп тұрсаң бопты. Жалғыз кемпiр үлгiре алмай етегiне сүрiнiп жығылмаса дегенiм да. Оның үстiне əнебiр шөп-шалам дейтiндерi тағы бар. Соларын келiстiре алса... Қолұшын беретiн адамдарың мен керек-жарағың жетсе, уайым қылатын несi бар. Келе берсiн.

	Ұлықсатты өз аузынан алған соң Мұхаметшəрiптiң келуiнен кетуi шапшаң. Қалғанына саспа, Төке, деп құйындата жөнелдi. Екi күннен кейiн бiрiнен соң бiрi сауылдап автодүкен, қызылды-жасылды концерт бригадасы, қасында екi аспазы бар бухгалтердiң жалаңдаған əйелi жеттi. Ту қойды өз қолымен сойып бердi, əлдеқандай болады деп тағы бiр iсектi де ұстап қалған. Қазан-ошақтың айналасында абыр-сабыр басталды. Бұның малына қарайтын адам да жiберген екен, қойды өрiске сол айдап кеткен.

	Негiзгi қонақтар екi машинамен түстен кейiн келдi.

	Сол қонақ күткен екi күнде Тоғанастың айдалада отырған қараша үйiнiң үзiгi желпiлдеп, күмпiлдеп бiр берген. Тапбiр тойлы ауылдай айнала абыр-сабыр, базары келiсiп, əлем-жəлем болды да қалды. Əдемi киiнген қыздар мен жiгiттер бiрiнен соң бiрi əн шырқап, күй тартты. Құлақтың құрышын қандырып бiр тыңдады-ау, едəуiр серпiлiп қалды. Дастарқан үстiнде түу алыстан келген қонақтың құрметiне, Тортайдың құрметiне, совхоздың абыройы, бұның құрметiне, қала бердi кемпiрiнiң құрметiне де буын босатар талай əдемi-əдемi мадақтар айтылды. Буы бұрқырап жас қуырдақ келдi, онан кейiн сəл тыныс берiп қымыз, шұбат жеттi. Бұның қолы жетпегенiн бодабозды қуып Мұхаметшəрiп əр жерден жинап алдырған. Тамақты қонақтардың өздерi кешкi салқын əбден түскен соң барып жеуге ұйғарысқан. Соның бəрiн үйлестiрiп апысы кiрiп, күпiсi шығып жүрген ферма бастық.

	Алыстан келген қонақтың шашы желкесiне түскен, қоңқақ мұрын, бұжырлау, сөз таптырмай түпкi терең жағынан зорға тартып əкелетiндей ыңыраныңқырап жай сөйлейтiн кiсi екен. Айтуларына бақса, күлдiргенде iшек-сiленi қатыратын шығар деп дəметкен, олай емес, кəдiмгi қонақтардай аспай-саспай сыпайы ғана əңгiме айтып отыр. Бiр байқағаны, жұртты көбiрек тыңдайды. Кiсiлерден сұраса, ауызша күлдiрмейдi. Қағазға жазатын көрiнедi. Сол жазғанын оқып барып күлесiң.

	Қуырдақ келген алғашқы шайда-ақ жұрт желпiнiңкiреп қалған. Екiншi шайдан соң араласып отырды, сөзге қонақ бермей, қобырлап бiр-бiрiмен жарыса сөйлейтiндi шығарды. “Қызылқұмда ауылым” дейтiн əндi айтатын көзi ойнақшып тұрған аққұба қызды Тортай қасына шақырып алған. Ел басшысымын, осыным көп көзiнше əбес болар деудi қойған, белiнен ұстап, жымың-жымың етiп, жұртқа бiлдiрмеген болып, ауық-ауық өзiне қарай тартып қояды. Қунап кеткен. Соған көзi түсiп, баласындай адамға қол жүгiрткенiн жақтырмай Тоғанастың iшi кiп алып қалған. Əрқайсысына кезек-кезек сөз берiп, есiп отырған Мұхаметшəрiп. Омырауы ашылып кеткен, iшiне едəуiр-ақ барған болар, көзi күлiмдеп, қутыңдап, жайнаң қағады. Ондай өнерi барын аңғармайтын. Бұл көргенде жұмысын ғана бiлетiн можантопай едi. Қазiр танымайсың, нағыз басқарушының бабында. Былай-былай шыққанда жұрттан үйренiп алғаны болуы тиiс, əңгiменi қашықтан орағытып қайырады, сөз беретiн адамын аңға салатын құстай баптайды-ай келiп. Суырылып көрiнеу-көзге шешен болып кеткенiн қайтерсiң. Дұрыс-дұрыс деп бұнысын iштей құптайды. Əйтеуiр, қонақтардың бабын тапса болды да.

	Шатақ ойламаған жерден, тамақтың алдындағы үзiлiстен басталған. Себебiн Тоғанас тiптi де бiлмейдi. Соншама бүлiнетiндей не болғанын əлi күнге дейiн толық түсiнбейдi де. Қараңғы қоюланған. Үзiлiс жарияланып, жұрт тысқа шығып, бөлiнiп-бөлiнiп төбе асып, бой жазып жеңiлденiп қайтқан. Мұхаметшəрiп шашырап кеткенжұртты тамаққа жинастырып желпiлдеп жүр едi. Халқын түгендеп дастарқанға отырғызып болып, алдымен Тортайдың құтысына арақ құяды. Бұл сол сəтте тамақтың қамымен сыртта жүрген. Ал сонан кейiн бастығына тиiссiн келiп, тиiссiн. Тұтыға шаңқылдаған дауысы ошақ басында жүргендерге дейiн есiтiлдi. Қатты қызып алыпты. Қолын сермеп бiр адамды тыңдамайды, бiр адамға құлақ аспайды. Бұның естiген сылтауы жазған Мұхаметшəрiп жаңғалақтанып жүрiп бастыққа арақты басталған бөтелкеден құйған болып шықты.

	Шаңқылдаған дауыс тым көтерiлiп бара жатқан соң барып не болып жатқанын бiлмекке үйге ендi. Жұрттың берекелерi кетiп үрпиiсiп қалған. Қып-қызыл болып тұлан тұтып Тортайдың жалғыз өзi сөйлеп отыр. Шашы жалбырап көзiне түсiп кетiптi. Ешкiмге дес бермейдi. Айтылмаған сөз қалмады. Мұхаметшəрiптiң жаны соның еншiсiнде екен, қонақ сыйлауды, оның да iшiнде бастық сыйлауды бiлмейдi екен. Тап қазiр тентiретiп жiберсе, бұның қолынан ешкiм арашалап алмайтын көрiнедi. Ата сақалы аузына түскенше орнын, жүретiн жерiн бiлмейтiн болып шықты... Тағысын тағылар... Отырыстың шырқы бұзылды. Жұрт бастықтың бетiне келе алмайды, не болғанын да түсiнбей бiр-бiрiне жалтақтап қарайды. Отырғандар самсоз. “Ендi қателiк болған шығар, Төкесi. Ашылмаған бөтелкеден құй” деп совхоздың директоры ғана тұқшырайып мұрын астынан мiңгiрлейдi. Ашылмаған бөтелкеден құйса, “Мұрныңа құй. Мен сенен арақ сұрағаным жоқ. Өз арағымды өзiм тауып iшемiн” деп бет-аузына шашып жiбередi. Отырғандар не болғанын, себебiн толық түсiне алмай əлi дал. Мұхаметшəрiп болса бұғып шүйкедей болып шөгiп қалған, мұрнын қорс-қорс тартып жыламсырайды.

	Совхоз директоры не iстерiн бiлмей булығып, қонаққа жалтақ-жалтақ.

	– Төке-ау, айналып кетейiн. Байқамадым. Қателiк менен. Кешiр. Қайдан бiлейiн. Жаңғалақтанып жүрiп бəрiбiр шығар деп, – дауысы қалтырайды. Бастық ұмсынған қолын қағып жiберiп, онан сайын өрши түседi. Тiптi болмаған соң Мұхаметшəрiп иығы солқылдап жас баладай жыласын келiп. Сырттан келген қонақ, одан-бұдан адам бар, үлкен-кiшi бар, шал мұншалықты саспас. Түсiрiп қойған тамақ суып барады.

	Босағада басылар деп күтiп тұрып-тұрып шыдамы таусылған соң ұмсыныңқырап барып:

	– Шырақ, бiзге түсiндiрсейшi. Не болып қалды соншама алатопалаң қылатын? Арақ деген көп емес пе. Жаңасынан мен-ақ құйып берейiн. Тамақ күтiп қалды, – деп едi, онан жаман ұшынып, бұған да қолын сермеп тастады.

	– Сiздiң шаруаңыз болмасын! Əрi тұрыңыз! Сiз араласатын жұмыс емес бұл! Не бiлетiн едiңiз! Баққан қойыңызды бiлiңiз, ақсақал!

	Бұл “қайтсем екен осы” деп кiжiнiп, тiптi болмай бара жатса үйден шық, төрдi босат дегiсi келiп оқтала түсiп қатты тiктелiп едi, екiншi жағынан анау алыстан келген қонақ, мынау отырған көпшiлiк қалай ойлайды. Не iстерiн бiлмей күйiнiп тұрғанда қонақ араласты.

	Ел басшысы, ел ағасы дегеннiң ұланғайыр мiндетi жайлы, оның қадiр-қасиетiн термелеп ұзын-сонар əңгiме айтты. Дауысын баяу созып отырып əрi-берiден, ол жақ-бұл жақтан мысал келтiрдi. Құлаққа жағымды да сiңiмдi сөзге жұрт ұйып “əп, бəрекелдi” деп iштей құптап тына қалған. Тортай бұл кiсiге басасаулық көрсете алған жоқ. Амалдың жоқтығынан қызара бөртiп тымсырайып тыңдап отыр. Қызмет дегеннiң қолдың кiрi екендiгiн, қызметiмен адам үркiтпес болар, қаласа қалаға барғанда өзi де қызметтен айрылып қалуы мүмкiн екендiгiн де айтып, бiр жағынан доқ көрсете орағытты. Үлкеннiң үлкен, кiшiнiң кiшi орны бар. Жаңылмас жақ, сүрiнбес тұяқ жоқ. Ол да адамның баласы, шатысса шатысқан шығар, үлкенге кеңдiк жарасады. Бiлместiк жерiн кешiрсiн. Ағаның борышты бiр мiндетi сол емес пе? Сонан кейiн барып алғашқы қарқынынан аздап басыла бастаған.

	Қонақтың сөзi көкейге қонған соң “Əп, бəрекелдi! Жөн сөз!” деп өзiн-өзi тежеп қалды. Алса қойын алар, дастарқанның берекесiн қашырғанына күйiнiп қатты əрекетке бармаққа оқталып, булығып-ақ тұр едi.

	Түннiң бiраз уағына дейiн созылған дырдуды, сөйтiп, ту алыстан келген қонақтың өзi əрең басып, тамағын суытып беруге мəжбүр болды. Шал сол рет Тортайға қатты дықтанып қалды.

	Кеш жатқанмен ерте тұрып, кең көйлегiн желбегей жамыла салып жүндес кеудесiн таңғы самалға тосып тұрған алыстан келген ұзын қара шаш қонағын шеттеу шығарып, ауыл адамының əбестiгi үшiн кешiрiм сұрады да, өрiп кеткен малының iзiне ердi. Ол болса: “Оқасы жоқ. Қызған адамда ондай-ондай болады. Жол түсiп келiп қалып едiк, ағасы, сiз де оны көңiлге алмаңыз” деп, қолын қатты қысып бiтуажа бiрлiк айтқан.

	Мұхаметшəрiп көпке дейiн жаны қалмай боп-боз болып жүрдi. Кейiн бiр жайшылықта не болғанын, сол шатақтың неден басталғанын байыптап сұраса, бар кiнəсi, үлкен кiнəсi бөтелкеде емес – байғұс шашырап кеткен қонақтарын адам жинаймын деп қалбалақтап жүрiп “Қызылқұмда ауылымды” айтатын қызбен оңаша отырған ба, жантайған ба, əйтеуiр, ұрлық үстiнен шығып қалыпты. Тастай қараңғыда кiмнiң кiм екенiн қайдан бiлсiн. Ол болса арам пейiлмен iзiме əдейi түстiң деп дықтанады баяғы.

	Тоғанас шоршып түстi.

	– Ойбай-ау, ол баласындай қыз едi ғой.

	– Маған не дейсiң ендi? Не дейсiң?! Мен қайдан бiлейiн... Неге ғана мойнына асып жүрмейдi? Бастықтың жұмысына араласып шаруам не? Жазығым қызметiн жасағаным ба?

	Соны айтқанда байғұстың өңешi оқтаудай болып түтеп кетедi.

	...Сабалақ болса есiктiң аузында “Төкесi, болсайшы. Бол! Дауылы құрымағыр тағы көтерiлiп кетер” деп асықтырып тұр.

	Шал мұрнының астынан болмашы бiрдеңелердi мiңгiрлеп, əлденеге боқтанып кiдiрiп барып сүйретiлiп əзер шықты.

	Борасын сəл тыныс алған тəрiздi.

	* * *

	Бiр аттылы, бiр түйелi қарлы борасынмен арпалысып жүрiп Бозбиенiң басындағы жалғыз күденi əрең тапты. Əншейiнде алыстан-ақ менмұндалап қарайып тұратын шөп уақыт оза қар жамылып айтарлықтай басылған. Тортай екi көзi қанталап, қап-қара болып түтiгiп жүр екен. Өң де, түс те жоқ. Бұларды көргенде əкесi тiрiлiп келгендей қуанды. Күде мен төбе арасын айдау жол етiп тастапты, iзiнен жетпекке тиiс керуенге қарайды, онан шөптiң арасынан үңгiп алған үйшiгiне келiп, қол-аяғын бауырына алып бүрiсiп жатып жылынады. Тағаты жетпей одан қайта шығады.

	Сабалақ қалжыраған бастықты iшiкке орап, Тоғанастың артына мiнгестiрдi де, түйенi жетекке алып қыстауға төтелей тартты. Борасын болса бiр тынып, онан қайта көтерiлiп, қай жағына шығарын бiлмей қосмiнезденiп тұр. Жолаушылар қыстауға түн қараңғысымен шалдығып жетiп сүрiне құласты. Сабалақ бастықты үйiне алып кеттi. Тiзгiншi бала бұлардың аман келгенiн көргенде көзi атыздай болып есi шыға үрейлене қуанған едi. Апыл-ғұпыл киiнiп алып, “Ойбай, қасына барып көрiнiп жатайын” деп кеткен, шамалыдан кейiн иығы салбырап қайта оралды. Əлденеге риза болмай, бiрдеңе деп мұрнының астынан күңкiлдеп жүр.

	Түннiң бiр уағы. Екi төбет жайбарақат əупiлдедi. Оған iлесе машинаның гүрiлi есiтiлдi. Сергек жатқан Үржамал басын көтерiп, тысқа құлақ түрдi. Гүрiл бiрте-бiрте жақындап келдi де шамның жарығы терезеге түстi. Əлiгi жолда қалған керуен басы, ақыры, жеткенi-ау деп iштей қуанды. Шөп, жем келсе, арқаларын бiр кеңiтетiн болды. Ұмтылып барып аяқ-жолды көруге столдың үстiне сығырайтып қойған шамның бiлтесiн көтердi. Шалына қарап едi, жолдан шалдығып келген адам пысылдап қатты ұйықтап жатыр екен, оятқысы келмедi. “Өздерi-ақ келер, шаршап жатқан адам несiне мұздыаяқ болады”. Машина гүрiлдеп үйге тақалыңқырап тоқтады. Сабалақтың үйi жаққа бармас па екен деп отырған, бұлардың есiгiн тартқан соң киiнiп солай қарай ұмтылды. Шалы да оянып басын көтердi. “Жата бер! Өзiм барамын. Кешегi шөп алып келе жатқандар ма бiлмеймiн...” деп оған қолын сермедi. Есiктен пəленбай құшақ суық ерiтiп ұзын қара тонды қапсағай кiсi, шамасы тiзгiншiсi болар, оған iлесе дөңгелек бет жас жiгiт ендi. Жолаушы киiмдерiн шешiп тұрып алдымен Үржамалға, одан кейiн төсекте басын көтерiп отырған Тоғанасқа дауысын көтерiп сəлем бердi.

	– Ойпырмай, мына күнiң қайтедi-əй, а! Далада қалып қоямыз ба деп едiк. Ел қарасына аман жеткенiмiздi айтсайшы. – Сырт киiмiн iлiп жатқан жүргiзушiсiне бұрылды. – Сен асықпа, қай жерден алатынын əжеңнен сұрап, ашығып келе жатқан ана малдардың алдына шөп сал. Таң атқанша тiлiн тiстеп тұра ма... Сол жұмысты бiтiрiп кел.

	Үржамал күде жақты сiлтедi. Ол үндемеген күйi тонын қайта киiп, шығып кеттi.

	– Құрысын, көлiктiң күштiлiгiнен ғана келемiз. Басқа бiрдеңе болғанда далада қап, арам өлетiнбiз мүлде.

	– Кемпiр, шай қайнат. Балалар бойын жылытып алсын, – деп төсегiнен тұрмақ болып Тоғанас жанында жатқан киiмдерiне ұмтылды.

	– Ештеңенiң де керегi жоқ, аға. Болдырып келемiз. Тек таң атқанша көз шырымын алсақ болды.

	– Бұл не? Жолаушы болдыңдар ма?

	– Жолаушымыз, аға. Құм жақтан келе жатырмыз. Қалаға барамыз. Далада жүрген мынабiр азғантай мал бар едi, қыстың сыңайы жаман болған соң арам өлмесiн деп шыға қойып едiк. Мына күннiң қаїары шаршатып-ақ келедi.

	– Ə... ə... Мен қала жақтан келе жатқан колонна ма десем...

	– Қала жаққа барамыз, ағасы. Қалаға.

	– Е... мейiлдерiң онда... таң атқанша тынығып алыңдар. Үржамал күбiрлеп төсек салуға қамданды.

	– Ауданнан шыққан колонна жете алмай келе жатыр деп едi. Солар ма деп...

	Ақыры шөп те жеттi ғой деп қуанып қалып едi, кездейсоқ жолаушылар болған соң көңiлi бəсеңсiп қалыпты.

	Жолаушылар келген соң да Тоғанас кешегi қарбаластың кесiрiнен көздерi бозарып ашығып тұрған малдарын ойлап, бұлай созыла берсе не болады деп тағатсызданып, əлсiн-əлсiн оянып ұйқысы бұзыла берген, ерте тұрды.

	Жолаушылар да, Тортайдың тiзгiншiсi де үйдегi сыбдырдан ұйқылары ашылған болулары тиiс, əрi тездетiп жол жүретiн талап бар, iлесе көтерiлдi. Шалдың демала берiңдер, əлi ерте дегенiне қараған жоқ. Тортайдың тiзгiншiсi қасынан көтерiлген жолаушыларға сəлем бердi, бiрiн-бiрi таниды екен, екеуi апақ-шапақ болды да қалды. Жолаушы едiрейiп таңырқап қалған: “Əй, сен қайдан жүрсiң?” “Бастығым ана үйде жатыр” дегенге сенiңкiремей үрпиiп отыр. Бұнда қалай тап болғанын ежiктеп сұрады. Дереу киiнiп алып, Тортайға сəлем берiп, аман қалғанына басалқы айтпаққа Сабалақтың үйiне кеттi. Асығып басын шайқап таңырқанып барады. Екi жүргiзушi жуынып-шайынып, бұлармен бiрге шайланды. Үржамал қонағының соңынан Сабалақтың үйiне арнайы барып қайтып едi, мейманы Тортаймен бiрге шайланбақшы болып, рақметiн айтып жiберiптi. Тоғанас дастарқан басында жолаушы жүргiзушiден шым-шымдап жөн сұрады. Қаладан шыққандарына бүгiн төртiншi күн, мынау Шеген деген ағасы, машинаның үстiндегi соның бiреуге қосқан жылқылары, бестi ақтаны соғымға жығып, басқасын пұлдамақшы. Бұл керуеннiң қыстауға жете алмай иек астында батып жатқанында жалғыз машинаның қалай жүргенiне таңданады.

	– Алты аяқты су жаңа вездеход қой, ата. Бұл жарықтығың анау-мынау соқпаққа кiдiре бермейдi, – деп көтерiлiп қалды.

	– Жолай бiздi тiркеп ала кетесiңдер. Бұндай сəтi болар ма, а? – Тортайдың қағылез тiзгiншiсi үсiген құлағының суын сығып қуанып отыр.

	– Ол мəселенi бастықтар ана жақта келiсiп жатқан шығар...

	Сенi тастаса да Төкеңдi қалдырмайтыны анық əйтеуiр.

	Шал мұздай киiнiп тысқа шықты. Аманшылығын бiлейiн деп есiктiң аузына барып едi, ашыққан қойлар ерте тұрып кеткен екен, адамның келгенiн сезiп қораны бастарына көтерiп жамырасып қоя бердi. Өзi барып түйенi жетектеп алып шықты, оны жазылады, иығына қамытын iлiп, шанаға жектi. Шананың үстiне екi айырды, арқан тастап, бұйданы ұстап қарды омбылаған күйi күде жаққа беттедi. Үйi жағына көз қырын салып едi Сабалақ əлi көрiнбейдi. “Қонақтарын жайғап жатқан болар, шығамын дегенше қимылдай берем да” деп ойлады. Жолды тағы да үрiп тастапты, кеселеп қалған күресiн қарды омбылай ентiгiңкiреп жеттi. Шөпке ентелеп өлермендене басын созған түйенi қақпайлап, шананы тұқырайып қалған күдеге жақындатты. Тай шөптердi басып тастаған ұлпа қарды ысырып, шетiнен қолдан алып, шанаға бiрiнен кейiн бiрiн пəттелеп жинай бастады. Бойын ылғал тартып басылып ауырлап кеткен. Малтыға қорбаңдап соңынан кемпiрi де жеттi. Қастарында ешкiм болмаса да жұмыс iстеп жатқан бұған жақындап келiп сыбырлайды.

	– Шал-ау, үйге қонатын кiсiнiң көлiктерiнiң үстiндегi аттардың арасында бiздiң жорғадан аумайтын қара жылқы тұр. Ұзын баланы шығарып алып, сол емес пе екен көршi деп едiм, машинаның үстiне шығып қараймын деп қалды.

	Шал елең етiп басын жұлып алды. Алты аяқты үлкен машинаны қораның ықтасын бетiне қойған екен, төрт-бес жылқының тиелген нобайын қашықтан шолған да қойған, емiнiп қасына барған жоқ едi, тiлiн тiстеп тұрған малға тезiрек шөп жеткiзуге асыққан. Тұлабойы шымыр-шымыр етiп үндей алмай тығыла түстi. Кемпiрiне бiр, сонадай жерде қолдары қар сызып өрге қарай емпеңдеп келе жатқан Сабалаққа бiр қарады да, қайтадан жұмысын iстей бердi. Iшi алай-түлей, көзiнiң алды қарауытып кеткендей...

	Құланбай болса қоңыр күзде үзiлген. Аяқ астынан орнына қоятын адам таба алмай жаназасына бара алған жоқ. Əнi-мiнi бата оқырмын деп жүргенде жалғыз қалған кемпiрiн балаларының бiрi көшiрiп алып кеттi деген хабарды да есiткен. Көзi тiрi кезiнде дауламаған малды иесi о дүниелiк болған кезiнде кiм даулаушы едi, қара жорғаның жүрек тырналаған ащы əуенiн əлдеқашан жылы жауып қойған...

	– Төке, бiр қызық көрiп келе жатырмын. Шүйiншi бересiң бе, қайтесiң? Қара жорғаның өзi келiп тұр. Əне, ана машинаның үстiнде! Қара жорға деймiн! Қара жорға!

	Сабалақтың күлiмдеп келе жатқан кейпiнен-ақ машинаның үстiндегi шынында да өзiнiң қара жорғасы екенiн бiрден түйсiнген.

	– Сол ма екен, ұзын бала?! Анықтап көрдiң бе?

	– Ойбай, қолдан бас үйреткен малды танымай менi бiр албасты басып па?

	Тоғанас Сабалақ күткендей елп ете қалмады.

	– Қонағың қалай? Тəуiр ме?

	– Адасты демесең қағындысы жоқ. Түнiмен үйдi басына көтерiп пырылдап шықты.

	– Соңғы қонақ жолығамын деп кетiп едi...

	– Бұл кiсi осы машинамен қайтамын деп отыр. Тартып жүре алса, леккобайын да сүйрете кетедi. Алып жүре алмаса, өзi мыналардан қалмайды. Əзiр шайланып жатыр. Əрi сiзге асығып, əрi жеңгемнiң хабарымен ерте шыққаным.

	Жорғаның бұнда қайдан жүргенi? Төке, барып ана кiсiмен сөйлес. Бiреулер танымай тиеп берген шығар. Қара жорғаны өз көзiңмен көр. Жүрiп кетсе, қолыңа ендi түсер-түспесi неғайбыл.

	– Əй, мал малға ұқсай бередi. Бүкiл құмдағы қара ат жалғыз сол дейсiң бе?

	Сырттай тiзгiн бермегенмен iшi əлем-жəлем. Сабалақ болса өңештеп болмай тұр.

	– Машинаға шығып тұрып қарадым. Дəл соның өзi. Маған да сенбегенiң бе соншама ендi?

	– Қызметкер көрiнедi. Мал ұрлап қайтсiн.

	– Ұрламаса бiлмей шатастырып жүрген да. Қаланың адамы бiлмесе бiлмейтiн болар, айтып тұрғаным жоқ па, бiреу машинаға салып бередi де.

	– Шал-ау, көрiп қалсайшы. Нең кетедi. Мүмкiн, жорғаның өзi шығар. Басқа болмаса да, ұзын бала таниды ғой, əйтеуiр.

	Тоғанас елп ете қалған жоқ, есiтпегенсiп тұқшырайып жұмысымен бола бердi.

	– Ендеше өзiм-ақ сөйлесейiн. Ең болмаса кiмнен алып, кiмнен қойғанын бiлiп қалайық. Өзi келiп тұрған жылқыдан көрiнеу көзге айырылып қала беремiз бе ендi?!

	– Барамыз ғой қазiр, – деп Сабалақты тағы етекбасты еттi. Жұмсап отырған жалғыз көлiктi болдыртып алармыз деп көп жүктемейтiн. Шанаға жеңiлдеу шөп те тиелiп болған. Сабалақ жетектеп, екеуi айырларын иықтарына салып, iздiкпен қораға беттедi. Бұлар есiк-тiң алдына келiп тоқтағанда қызара бөртiп жолаушылар да шықты. Бəрi де тыңқиып жинақы киiнiп алыпты. Тортай бұларға келiп көптен-көп рақметiн, аман алып қалғандарына өмiрбойы борыштар екендiгiн, мына кiсiлерден қалмай жүргелi тұрғанын, жем мен шөптiң бүгiн-ертең жететiнiн айтты. Тоғанас солардың барлығын сүлесоқ тыңдап, пейiл бермей қолын үнсiз ұсынды. Қастарында аңтарылып тұрған Сабалақ пен Үржамалға қатуланып: “Қораны арши берiңдер. Қанша мал тiлдерiн тiстеп тұрғанда несiне уақыт аласыңдар” деп аяқ астынан тулады. Сабалақ бұнысын ана кiсiнi ұялтпай оңаша сөйлескiсi келiп тұрғаны деп түсiнген де, қыңырайып ашық қора жаққа кеткен. Тортайға:

	– Мiнекей, көрiп тұрсың, күн өткен сайын болдырып келемiз. Тездетiп бiрдеңе жеткiзбесеңдер, жағдай қиын, – дедi суық күйi. – Мал түтiп жегелi тұр. Күйiн тайдырып алсаң, соңғы жағы қиын болатын түрi бар.

	Тортай “Бəрiн де көзiм көрiп, түсiнiп тұрмын, азғантай ғана сабыр ет” деп елпiлдедi. Манадан от алдырып қыздырып қойған машинаны көлденең тартты. Ендi Тоғанастың екi көзi қара жорғаға қадалды. Сол! Өзiнiң қара жорғасы! Жүнi үрпиiп дүрдиген, танауына қырау тұрған, сауыры жұмырланып семiрiптi. Жатқа бұйырған жануар-ай! Көз алды əрi қарауытып, əрi суланып жүре бердi.

	Екi бастық кабинаға отырды. Тортайдың тiзгiншiсi тиелген жылқылардың алдына шықты. Есiктерi тарс та тұрс жабылған соң машина ыңырана сықырлай ауыр жылжып жүре бердi. Сабалақ қолындағы күрегiн лақтырып тастап, алақ-жұлақ ентелей жетiп келдi.

	– Не дейдi?! А! Не дейдi?!

	– Не десiн... Бiздiң жорға емес. Əншейiн ұқсатқан шығарсың. Малдың малға түрi келе беретiн əдетi емес пе...

	– Ойбай-ай! Ендi қайтейiн! Мына шалдың өз малын өзi танымай iстеп тұрғанын... Алжығаннан саумысың осы?! Көрiнеу-көзге келiп тұрған жалғыз жорғадан айырылып....

	Тоғанас ендi тiс жарып жауап қатқан жоқ. Тұқшырайып жүрiп шананың жiптерiн шешiп, тай шөптi бiртiндеп алып, ашық қораның қары алынған тұсына лақтыра бердi.

	Қалың оппаны ауырсынып ыңырына кешiп ұзап кетiп бара жатқан машинаға тiктелiп тұрып тағы бiр қарады, өзiнiң қара жорғасы тиелген алты аяқты су жаңа көлiк көз алдында төбенiң арғы баурайына құлап, шым-шым ғайып болып барады. Безерiп жатқан дала үмiт пен қуанышты машинамен қоса қылқ еткiзiп жұта салғандай. Айнала бiрте-бiрте тыншайып, гүрiлдеген дауыс та семiп, қар мықтап көмкерген кеңiстiк баяғы меңiреу қалпына түсе бердi.





	https://t.me/kzkitap





