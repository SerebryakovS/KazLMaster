	Ордабек Шаяхметов

	Түркістан тұтқыны





	(РОМАН)





	Ордабек ШАЯХМЕТОВ – баспасөзде ұзақ жылдар қызмет атқарған белгілі қаламгер, Қазақстан Жазушылар одағының, СССР және Қазақстан Журналистер одағының мүшесі. КазГУ-дің филология факультетінің Журналистика бөлімін бітірген. Автордың «Түркістан тұтқыны» атты романына негізінен, аяғы кешегі өзінің де, Совет Одағының да түбіне жетіп тынған, демократия, интернационализм атын жамылып, бәрін де “өзі біліп”, бәрін де бір өзі билеп-төстеген коммунистік тоталитарлық өктем жүйенің солақай саясаты арқау болған. Бұл жағы шығармада оның басты кейіпкерлері: кешегі “халық жауы”, сталиндік ВКП(б) тарихының оқытушысы, райкомның екінші хатшысы Б. Қонақбаев пен журналист Сыраштың Горбачев жариялылығы төңірегінде өрбіген әңгіме-сұхбаттық ой-толғамдары арқылы жаңа қырынан көрініс табады.

	Сонымен бірге, бұл кітапқа автордың бір топ әңгімелері қоса берілді. Сіз бұл әңгімелерден осы күндері көрген түстей ұмыт болып бара жатқан, кешегі “Адам-адамға дос, жолдас және бауыр” дейтін адамгершілік кодексімізге тән: адалдық, әділдік, мейірімділік, әдептілік, шынайы сүйіспенділік деген секілді адами, рухани, қадір-қасиеттерімізбен қайта кездесіп, қайта қауышқандай әсер аласыз. “Адамға адам-қасқыр” деп, дүниенің бар тетігі байлықта, ақшада деп, құрсағынан жезөкшелік дейсіз бе, шет елге бала сату дейсіз бе, спид індеті дейсіз бе – неше түрлі пәлелерді өрбіткен аш көзді, қанды балақ капитализмге қарап бой түзеген қоғами болмысымыздың бүгінгі моральдық сықпыт-сияғына қарап, сол адами, рухани құндылықтарымыздың барған сайын бәсі түсіп, аяқ асты боп бара жатқан жоқ па осы дегендей ой шырмауында қаласыз...





ТҮРКІСТАН ТҰТҚЫНЫ





Горбачев: қайта құру кереметі немесе «темір шымылдықтың» күйреуі


	(пролог орнына)



	Мезгіл – сексен бестің сәуір пленумымен дүниеге келген Горбачев қайта құруының екінші жылының аяқ шеніне тақап қалған кез еді...

	Бұл кез қайта құрудың өзі дүниеге келген көктем тасқынындай қуатты күшпен барған сайын белең алып, бізді таби ғаттың осы бір жасампаз жаймашуақ шағындай қайта түлетіп, қоғамдық өміріміз болсын, тарихи таным-түсінігіміз болсын, қай жағынан да көп нәрсеге көзімізді жеткізіп, жаңғыртып, жаңартып, өзімізді өзімізге қайта таныстырып, қайта табыстырып жатқандай еді.

	Сонымен бірге, бұл кезең, қалың бұқараның “темір шымылдықты” өктем жүйеге деген демократиялық, құқықтық талаптарын да алға тартып, Орталықтан басталған партократиялық жеке дара басшылыққа және соның салдарынан қоғамымызда әлдеқашан орын тепкен келеңсіз құбылыстарға деген төзбестік наразылық нышандарын да байқата бастаған-ды.

	Бір сөзбен айтқанда, біз бұл кезде өзгертушілік қозғаушы күші жағынан Октябрь революциясынан бір де кем емес тағы бір революциялық кезеңді бастан кешіріп жатқандай едік.

	Соның бір мысалы – Қазақстан астанасы – Алматы қаласында бой көрсеткен әйгілі желтоқсан оқиғасы болды.

	...Бұл 1986 жылдың 17 желтоқсаны еді. Мен күндегі әдетімше, радиоқабылдағыш құлағын ағытып, жергілікті уақыт бойынша кешкі сағат 22.00-де Мәскеуден берілетін соңғы хабарға құлақ түргем...

	Кенет, диктор күтпеген жерден ТАСС-тың хабарын берді. Ол бұл хабарды бөлекше бір үн-әуенмен оқыды. Оқыған кезде үнінен өзінің де іштей толқып тұрғаны байқалды. Тіпті, хабардың аяқ шенінде тамағын жұтынып, сөйлей алмай қала жаздады.

	Бұл хабар желтоқсан оқиғасы жайындағы ең алғашқы хабар еді. Хабардың мазмұнына қарап, бірден Ерсінбекті есіме алдым. Әлгілердің ішінде сол да жүргендей көрінді.

	Ерсінбек деп отырғаным – менің туған інім. Әлгі отыз сегізінші жылы сталиндік энкаведэшілердің қанды шеңбелінен әзер құтылған марқұм әкемізден екі жасында қалған түп қалта кенжесі. Орта мектеп бітірген соң медучилищеде оқыды. Оны бітірген соң әскер қатарына алынып, Венгрия астанасы Будапешт қаласындағы әскери санитарлық бөлімде қызмет етті. Одан келген соң, Алматы медициналық институтының дайындық курсында оқыды. Сөйтіп жүріп оқуға әзер түскен еді. Енді міне... Ойым сан саққа жүгірді. Апыр-ай, өзі бір тұзы жеңілдеу еді, байқұс бала бір бәлеге ұрынбаса игі еді деймін.

	Ұмытпасам, осының ертеңіне болса керек, “Егемен Қазақстан” газетінен әлгі Мәскеу радиосынан берілген ТАСС хабарының толық мәтінін оқыдым. Аталмыш газеттің 19 желтоқсан күнгі нөмірінде берілген, берілгенде, ешкім білмесін, ешкім оқымасын дегендей, газеттің бірінші бетін аттап өтіп, екінші бетінің ең төменгі оң жақ бұрышындағы елеусіз жерге берілген, осы кездегі коммунистік ақпарат құралдарының екі жүзді сұрқиялылығының, оның біз сөз етіп отырған шындық пен жариялылықтан қаншалық аулақ болғандығының айқын бір мысалы секілді, “Алматыдан хабар” деген атпен берілген бұл хабардың толық мәтіні мынау еді: “Алматы. 18 декабрь. ТАСС. Кеше кешкісін және бүгін күндіз Алматыда ұлтшыл элементтер арандатып айдап салған оқушы жастар тобы көшелерге шығып, Қазақстан Компартиясы Орталық Комитетінің жуырда болған Пленумының шешіміне наразылық білдірді. Бұл жағдайды бұзақылар, арамтамақтар және қоғамға жат басқа да адамдар пайдаланып, право тәртібінің өкілдері жөнінде правоға қарсы әрекеттер жасады, сондай-ақ, бір азық-түлік магазинін, жеке автомобильдерді өртеді, қала азаматтарына қарсы намысты қорлайтын әрекеттер жасады.

	Заводтарда, фабрикаларда, жоғары оқу орындарында, басқа да еңбек коллективтерінде болып өткен жиналыстар, сондай-ақ, қала мен аудандардың партия және комсомол активтері Қазақстан компартиясы Орталық Комитеті Пленумының шешімдерін мақұлдады және оқушы жастар тобының ешқандай негізсіз іс-әрекеттерін айыптап, бұзақыларға батыл шаралар қолданылуын, қалада толық тәртіп орнатылуын жақтады. Осы бағытта қолданылып жатқан іс-қимылдарды еңбекшілер қолдауда. Олар Совет және партия органдарының жүргізіп жатқан шараларына белсене қатысуда. Барлық кәсіпорындар, мекемелер, оқу орындары, магазиндер, тұрмыстық қызмет, қала транспорты қалыпты жұмыс істеуде”.

	Ертеңіне таңертең редакцияға келсем, мұндағы әріптестердің аузында да – желтоқсан оқиғасы. Бірінің есіткені бірінікінен асып түседі:

	– Бір қазақ генералы бар екен ғой. Көтеріліске шыққан студенттер алдында сол жүріпті, – дейді.

	– Қонаев пен Олжас Сүлейменовты қамап қойыпты...– дейді.

	– Ермек Серкебаев көтеріліске қатысушыларға “қойыңдар” деп басу айтқан екен, оған олар: “Сіз әніңізді айтып жайыңызға жүре беріңіз”,– деп трибунадан түсіріп жіберіпті, – дейді.

	– Трибунаға шығып, “Тараңдар” деген республика прокуроры Елемесовке тас жаудырыпты, – дейді.

	– Көтерілісшілер азық-түлік магазиндерін өртепті,– дейді.

	– 160-200-дей адам жараланып, ауруханаға түсіпті,– дейді...

	Өстіп кете береді. Бұл есіткендерім Ерсінбек жайлы қорқынышымды одан сайын қоюлата түсті. Бұл қорқыныш мені, ақырында, не де болса, Алматыға звондап, інім жайлы өз аузынан естіп білуге итермеледі. Бірақ, сөйлесу пунктінде отырғандар “Алматымен байланыс жоқ” деп заказымды қабылдамады. Байланыстың жоқтығына “линияның ақаулығын” сылтауратты. Мұның бәрінің қолдан жасалған “ақаулық” екенін бұл кездерде желтоқсан оқиғасына байланысты “қауіпсіздік” пен “құпиялықты” сақтау мақсатында телефон болсын, темір жол, болсын – Алматыны сырт дүниемен байланыстыратын барлық жолдың жауып тасталғанын мен кейіннен барып білдім.

	Ерсінбекпен сөйлесудің мүмкіндігі бір аптадан соң ғана туды.

	Әйтсе де, осы арада тағы бір кедергіге тап болдым. Алматымен сөйлескелі телефон тұтқасын құлағыма тосқаным сол еді, менімен бірге “орта жолда” тағы біреу телефон тұтқасын көтергендей болды...

	Бұл “декабристердің” ізін аңдыған КГБ “жансыздарының” бірі екендігі анық еді. Сол себепті артық сөзге бармай, аузымызды бағып cөйлеуге тура келді. Артық сөз айту өзіңді өзің ұстап берумен, 38-жылғы әкеміз бастан кешкен зобалаң-зұлматты қайта бастан кешірумен бірдей еді.

	Қысқаша жай-күй біліскен соң ініме қойған сұрағым “Ана жағдайдан амансың ба, әйтеуір?” болды.

	Ол менің не туралы сұрап тұрғанымды айтпай-ақ түсінді білем: “Мен оған қатысқан жоқпын”, – деді. Сөйтті де үнсіз қалды... Артынша мен оның ызаға булығып, жылап тұрғанын аңғардым.

	Бейшара баланың мына сықпытсиқы менің бұл жөніндегі желтоқсан оқиғасының алғашқы күнінен бергі ойлаған ойымның, қорқыныш-қаупімнің дәл үстінен түскендей болды.

	Байқаймын, екеуміздің әңгімеміз телефонмен бітетін әңгіме емес секілді. Сол себепті:

	– Неғылайын, барып қайтайын ба? – дедім.

	– Келмей-ақ қой. Енді қорқатын ештеңе жоқ. Бәрі дұрыс...

	Дегенмен, мен тынышталғанмен, анам байғұс тынышталмады. “Барып, бір көріп қайтсайшы”, – дей берді.

	Ақыры сөйттім.

	Мұным теріс те болмапты. Ерсінбекпен ауызба - ауыз еркін сөйлесіп, одан желтоқсан оқиғасына қатысқан, оны өз көзімен көрген куәгердің бірі ретінде көп нәрсеге көз жеткізіп, көп нәрсеге қаныққандай болдым.

	Сондағы Ерсінбектен есіткен әңгімем мынау еді:

	Бұл 1986 жылғы 17 желтоқсан күні, кешкі сағат жеті-сегіздер шамасы болатын. Ерсінбек жатаханадағы өз бөлмесінде отырғанды. Қасында – осы бөлмеде өзімен бірге тұрып, бірге оқитын екі баланың бірі – Тілегенов Арғынбек. Кенет, ішке маналы бері “жоқ боп” кеткен осы бөлменің үшінші тұрғыны – Нұрланов Естай кіріп келді. Ол келген бойда асыға-аптыға сөйлеп:

	– Ойбай, несін айтасың, осындай да осындай, Брежнев алаңында забастовка болып жатыр дейді, – деді.

	– Ол неғылған забастовка екен? – деді Арғынбек.

	– Кешегі Орталық Комитет пленумының шешіміне наразылық туралы көрінеді.

	– Сондағы қоятын талабы не екен?

	– “Қазақстанға бірінші басшы қашанғы шеттен әкелінеді? Қонаевтың орнына неге айдаладағы Колбин деген біреу қойылады?” дейтін құсайды.

	Мұны естіген Ерсінбек тағат тауып тұра алмады. Бір жағы серуендеп, бір жағы не де болса әлгі “забастовканы” өз көздерімен көріп қайтпақ болып, Арғынбек екеуі алаңға тартты. Жолшыбай көрші жатаханада тұратын Арғынбектің Совминнің ауруханасында медбике болып істейтін таныс қызы Баян мен оның құрбысы Иринаны ертіп алды. Алаңға келген бұларға мұндағы көрініс әлгі “забастовка” жайлы қауесеттің бекер еместігін бірден аңғартқандай болды. Адам деген жыртылып айрылады. Шамасы жиырма-отыз мың бар шығар. Олардың назары – алдарындағы қырық-елу метрдей жердегі биік мінберге шоғырланған Республика басшыларында. Олардың оң жақ қанатында – бастарында каска, қолдарында қалқан – самсаған солдаттар. Мінбердің алдыңғы жағында – бетін бері қаратып, тырна қатар сап түзеген милиция қызметкерлері.

	Бұл қысқа күн ұясына әлдеқашан батып, қою қараңғылық қожалық еткен кез еді. Әйтсе де, мұндағы жан-жақтан жамырай түскен самаладай электр жарығын күндізгідей десе де болғандай. Бұған мінбердің сол жақ тұсына орналасқан, лампасының аумағы кішігірім қазандай прожекторды қосыңыз. Әлгі прожекторда дамыл жоқ: былайғы жұртқа “міне, көріңдер” дегендей, алаңда тұрғандардың бет-жүзін тынымсыз шолады. Кенет, әлгі прожекторға қарап аңқиып тұрған Ерсінбекке әскери формада киінген бір қазақ кісі жанынан өте бере, ернінің ұшымен ғана үн қатып: “Байқа, бала, сендерді түсіріп жатыр”, – деді. Ерсінбек кейін ойлап қараса, әлгі кісі “өзгелердің ішінде жүрген өз адамымыз” екен.

	Бір кезде Ерсінбектерге өздерімен курстас студент Момынов Әбдіғаппар кездесе кетті. Ол мұнда мана күндізден бері жүр екен. “Баяғылы бері қайда жүрсіңдер? Көп қызықтан құр қалдыңдар ғой”, – дейді ол күліп. Әбдіғаппардың айтуынша, расында, мұндағы көп қызық мана күндіз болыпты: демонстранттар қайдағы бір машиналарды аударып тастапты. Алаңға жиналғандарды тарату үшін өрт сөндіргіш машинадан су атқыланыпты... Әбдіғаппардың айтқан қызықтарының бірі – Ерсінбектер келгенге дейінгі бірнеше рет қайталанған алаң иелері мен әлгі мінбердің оң жақ қанатындағы солдаттардың бір-біріне тас лақтыруы жайында екен. Мұның мәнісі: алаң иелері осы арадағы құрылыс жайларындағы мрамор тастарды бөлшектеп сындырып алып, солдаттарға лақтырады екен де, олар мұны жинап алып, бұларға қарай қайта лақтырады екен.

	Кенет, сол “қызықтың” қайта басталып кетпесі бар ма. Демонстранттар тас лақтырғанда – солдаттар дүркірей қашады. Солдаттар тас лақтырғанда – бұлар дүркірей қашады. Бұл лақтырысудың солдаттардан гөрі, қалқаны жоқ алаң иелеріне тигізген зардабы мол екен. Осындай бір лақтырыс кезінде, солдаттар лақтырған тастың бірі бір қыздың басына тиіп, әлгі байғұс қыз қан сауғалаған құлақ-шекесін ұстаған күйі отыра кетті...

	Бұл сағат 22.00-лер шамасы еді. Бір кезде демонстранттар, мінбер жақтан микрофоннан шыққан дауысқа құлақ түрді. Микрофоннан сөйлеуші, алаңдағылардан жақсылықпен тарауды талап етті, әйтпесе оларға күш қолданылатындығын ескертті. Ол бұл сөзін орысша айтты. Ол былайша айтылды: “Разойдитесь!.. Если по доброму не разойдетесь, то будет применена сила!”

	Бірақ, алаңдағылар, оның бұл ескертпесіне құлақ аса қоймады. Осыдан соң арада он-он бес минут өтті ме, өтпеді ме солдаттарға “шабуылға” шығуға бұйрық берілді.

	Сол-ақ екен, алаң ортасы ала-топалаң, сарт та сұрт болды да кетті. Айқай-ұйқай, бақырған-шыңғырған дауыстардан құлақ тұнады. Күш тең емес еді. Резеңке келтекпен, сапер күрегімен қаруланған солдаттарға құр қол демонстранттар ешқандай қауқар қыла алмады. Алаңда жапырылып қалған серіктерін қалдырып, бет ауған жақтарына қарай бытырай қашты. Ерсінбек бір топ баламен Шевченко көшесі жаққа қарай безді. Әлгі алаңға өзімен бірге келген Арғынбек пен екі қыздың қайда қалғанын білмейді. Бір кезде Совминнің ауруханасынан келіп бір-ақ шықты. Аурухана шарбағының арғы бетінен өзіне қарап тұрған үш-төрт ақ халатты мен бір орыс шалды көрді. Бұлар алаң жақтан шыққан айқай-ұйқайға елеңдеп, өзі секілді қашқан-пысқандарды қызықтап тұрған аурухана медбикелері мен күзетшісі болып шықты. Өздерінің болашақ әріптесі екенін білдіріп, әлгілерден ішке кіргізуді өтінді. Бірақ олар “бір бәлесіне қалып жүрерміз” деді ме, есікті ашпады. Енді Ерсінбек жан ұшырып, осы аурухананың түбіндегі трамвай аялдамасына қарай жүгірді... Бірақ үлгере алмады. Осы арада жаңағы артындағы қара үзіп қалған қуғыншы солдаттар аңдағайлап алдынан қарсы ұшыраса кетті. Олар қолға түскен Ерсінбекті сол арада жабылып тепкінің астына алып, әбден ұрып-соғып, қайтадан алаңға алып келді. Алаңда қаз-қатар бірнеше автобус тұр екен. Кәдімгі үсті жабық, есігі “кеуде” тұсынан ашылатын, жолаушылар автобусы. Кенет, Ерсінбектің көзі өзіне қарап тұрған генералға түсті. Одан әрірек – манағы мінберде тұрған республика басшылары. Солдаттар Ерсінбекті әкелген күйі автобустардың біріне мінгізе беріп еді, әлгі генерал оны “подонок!” деп бір балағаттап алды да, құйрық тұсынан бір тепті. Сөйтсе, кейін білді, бұл генерал бұған дейінгі әлгі Ерсінбек мінген машинаға мінгізілгендердің бәрін арт жағынан өстіп бір-бір теуіп қалған екен. Қандай тағылық, қандай астамшылық десеңізші!? Осыдан кейін осындай әпербақан, әумесер генерал басқарған Совет армиясының моральдық бет-бейнесі туралы не айтуға болады?!

	Жабық машина іші лық толы екен. Нақа бір бөшке толы балық секілді. Бәрі иін тіресіп, тікесінен тік тұр. Ерсінбек олардың ішінен өзі құсап соққы жемегендей ешкімді көре алмады. Бәрінің бет-аузы, үсті-бастарының сау жері жоқ, қан-жоса.

	Содан, Ерсінбектерді Еңбекші аудандық ішкі істер бөлімінің тергеу изоляторына алып келді. Бәрін бір камераға тықты. Мұнда бұған дейін де қамалғандар бар екен. Сыйыспай, әлгі жабық машинадағыдай тағы да иін тіресіп, түрегеп тұруға тура келді. Бұл сағат 23-24-тер шамасы еді.

	Содан, әлгі камерада түнімен, ертеңіне күнімен – бір тәулікке жуық уақыт бойы нәр татпастан қамауда тұрды.

	Тек 18 желтоқсан күні кешкісін, сағат алтыларда ғана қамалғандардан жауап алына бастады. Ерсінбектен милиция полковнигі шеніндегі бір орыс кісі жауап алды.

	Ерсінбек оны, кеше кешкісін жатақханадан шыққан беттен бастап, осы милиция бөлімшесіне келгенге дейінгі басынан өткерген қым-қуыт жайттарды баяндай келіп, өзінің бұл оқиғаға кездейсоқ қатысқанын, бұл жөнінде алдын ала пәлендей бір бөтен ойды көздемегенін қанша жерден тәптіштеп айтса да сендіре алмады. Полковниктің ойынша, бұл бүлікті ұйымдастырған үлкен бір “Орталық” бар. “Орталықтың” мақсаты – тек Республика басшысын қазақ ұлтынан қою ғана емес, керек болса, Қазақстанды Совет Одағынан мүлде бөліп әкету. Ерсінбек алаңға жайдан-жай келмеген, сол “Орталық” мүшелерінің үгітімен, айдап салуымен келген.

	Полковник бір кезде бұдан: “Қалтаңызда қандай да бір құжатыңыз бар ма?” – деп сұрады.

	Ойында ештеңе жоқ Ерсінбек төс қалтасын сыртынан сипалап көріп еді, қалай салғанын білмейді, төл құжаты мен әскери билеті өзімен бірге болып шықты. Қалтасынан алып полковникке ұсынды. Құжаттарды мұқият қарай бастаған полковниктің көзі бір кезде әскери билеттегі Ерсінбек қызмет еткен “Дала почтасы” әскери бөлімінің нөмірі жазылған мөртабанға түсті: “Өзің шетелде қызмет еткен екенсің ғой. Қай жерде болдың?” – деді сосын. – “Венгрияда”. – “Венгрияда болғанда, оның қай жерінде?” – деп қадалды полковник, – “Будапеште ме?” – “Иә, Будапеште”, – “Будапешт!..”

	Полковник ойланып қалды.

	Полковниктің мына сұрағы Ерсінбекке де ой салды... Есіне осыдан бес-алты жыл бұрын Будапеште әскери борышын өтеп жүрген кезінде жергілікті тұрғындардан (оның ішінде қазақтар да бар) жиі естіген бір әңгімені түірді.

	Ол бұдан отыз жыл бұрын, 1956 жылдың қазанында болған Будапешт оқиғасына қатысты әңгіме еді.

	Қарап отырса, осы Будапешт оқиғасы мен Алматы оқиғасы егіздің сыңарындай ұқсас екен.

	Будапешт оқиғасына қатысушылар әр нәрсені өз атымен атап, шындықты айтам деп, Мәскеуге жақпай қалған премьер-министр Имре Надьтың орнына қайта әкеп қойылған бұрынғы премьер-министр, Сталиннің ең сүйікті шәкірті, бүкіл венгрдің “кемеңгер көсемі, қамқоршы әкесі” саналған, Венгриядағы екінші Голощекин – Ракошидің отставкаға кетуін талап етсе, Алматыдағы демонстранттар Қонаевтың орнына Колбиннің қойылуына наразылық білдірді.

	Будапеште студент жастар, демонстрацияға: қолдар-ына сталиндік елтаңба орнына ежелгі венгрлік елтаңба белгісі бейнеленген қызыл, ақ, жасыл түсті ұлттық туды көтеріп шықса, Алматыдағы студент жастар алаңда қолдарына: “Әр Республикаға – өз басшысы!”, “Ұлт саясатының лениндік принциптерін сыйлауды талап етеміз!”, “Ешқандай ұлтқа артықшылық берілмесін!” деген секілді ұрандар көтеріп тұрып, “Менің Қазақстаным” әнін шырқады.

	Будапеште – Совет танкистері көтерілісшілерге қарсы автоматтан оқ жаудырса, Алматыда – Совет әскерлері демонстранттарға қарсы сапер күрегі мен резеңке келтекті қолданды...

	Ерсінбекке полковниктің жаңағы көп мағына беріп, аяғына көп нүкте қойып айтқан “Будапешт!” деген жалғыз ауыз сөзі: “Міне, көрдің бе, сендер де соларға еліктеп отырсыңдар?” дегенді меңзеп, соған сілтеме жасап отырғандай көрінді.

	Бірақ, бұл ойы болмады. Полковник, құдай сақтап, бұл жағын айналып өткендей болды.

	– Сіз жөнінде білместік жасаған екенбіз, – деді ол әлгі ойынан арыла сөйлеп, – ол үшін сізден ғапу өтінеміз... Сізді қазір жатақханаңызға жеткізіп салады...

	Айтқанындай, көп ұзамай екі милиция қызметкері, сірә, Ерсінбек секілді “тұтқыннан” босағандар болса керек, үш-төрт баланы “фургон” машинасына отырғызып алып, тұратын мекен-жайларына тарата бастады. Ерсінбекті жатақханадан әудем жердегі көше қиылысына түсіріп кетті.

	Бұл сағат түнгі он екілер шамасы еді.

	Жатақханадағылар әлі жата қоймапты. Біреу кіріп, біреу шығып жатыр. Есік аузына мықты күзет қойылыпты. Олардың ішінде студенттермен бірге оқытушылар да бар. Ішке біреулермен ілесіп кірген мұны байқамай қалды. Тек арт жағынан әлгілердің бірінің әлдекімге: “Әй, анау Тұрғынов емес пе?!” – деген даусын естіп қалды.

	Арғынбек пен Естай да жата қоймапты. Бөлмелес достар шұрқыраса кетті. “Тірісің бе, әйтеуір?” – дейді Арғынбек. “Сендер қалай аман қалдыңдар?” – дейді бұл. “Бізді аман алып қалған Ирина болды, – дейді Арғынбек.– Әйтпесе, тынып ек”.

	Расында да солай болыпты. Әлгі Ерсінбектер алаңнан қашқан кезде бұлар да қашыпты. Сосын, Шевченко көше-сіне жеткен соң, екі қыз Арғынбекті орталарына алып, үшеуі қолтықтасып, өздерінше қыдырып жүрген адамдар құсап, жатақхананы бетке алып кете барыпты. Бұдан соң бұларға ешкім тиіспепті. Арттарынан қуып келген солдаттар да, Шевченко мен Космонавт көшелерінің қиылысында алдарынан сары-ала машинасымен шыға келген милиция қызметкерлері де бұлардың қастарындағы Қазақстандағы интернационалдық достықтың сенімді кепілі саналатын ұлы халық өкілі – Иринаны көріпті де жөндеріне кетіпті.

	Ерсінбектің Арғынбектен ендігі бір есіткені – алаңдағы оқиға 18 желтоқсан күні одан әрі жалғасыпты. Оның айтуына қарағанда, бұл күні демонстранттар мен әскерилер арасындағы “айқас” мұның алдындағыдан да бес-бетер болыпты. Кешелі бері мұндағыларға көшеге шығуға қатаң тыйым салынып, есік аузына мықты күзет қойылыпты. Жаңағы көргені – сол күзет екен. Жатақханаға келмеген, қонбағандардың тізімі алынып, оларға іздеу салынуда көрінеді. Іздеушілер кешелі бері Ерсінбектің қайда екенін сұрап, осы бөлмеге де бірнеше мәрте келіпті. Алаңға өз бетінше барып, қанды оқиғаға қатысқандарды оқудан шығарып, сотталуға дейін де қатаң шара қолданылатын сияқты.

	Мына әңгімені есіткен Ерсінбектің зәре-құты қалмады. Итшілеп жүріп әзер түскен институтымнан енді бітірейін деп тұрғанымда шығып қалатын болдым-ау деп қорықты.

	Осы кезде бөлмеге сау етіп, бір топ адам кіріп келді. Бұлар мұны кешелі бері “қолдарына шырақ алып” іздеп жүрген институт басшылары мен оқытушыларынан құрылған “іздеушілер тобы” болып шықты. Ерсінбекті орталарына алып: “Кәнеки, қайда жүріп, қайда тұрдың?”– деп тұс-тұстан тергей жөнелсін кеп. Келгендер қойған сұрақтарына жауап алып, мұны милиция бөліміндегілердің кінәсіз деп тауып, жаңа осында жеткізіп тастағанын білген соң ғана аптықтары басылып, жүректері орнына түскендей болды. Дереу сол жерде институттың сабақ беретін маман оқытушыларын шақыртып алып, Ерсінбектің сау жері жоқ денесіндегі көгерген, қанап-қанталаған жарақат іздеріне өздерінше қолма-қол дәрігерлік сараптама жасады. Бұл “сараптама” қорытындысы бойынша оны жасаушылар Ерсінбектің мынадай соққыдан кейін қалай аман қалғанына, жолда бір жерде құлап қалмай, жатақханаға қалай жеткеніне таң қалысты. Ауруханаға жатқызбақшы болып еді, олай етуден тағы қорықты. Ақырында, Ерсінбек осы жатақханада, өз бөлмесінде жатып, сабаққа бармай бір апта ем қабылдауға тиіс болды. Бірақ ол бұл емді де дұрыстап қабылдай алмады. Олай етуге институтта, жатақханада құдайдың құтты күні өтетін түрлі жиналыс, үстін-үстін жатақханаға келетін түрлі комиссия мүмкіндік бермеді. Сондағы бұл жиналыстар мен комиссиялардың сөз қылып, бас қатыратын мәселесі – “Желтоқсан бүліншілігі”, оған институттан кімдердің қатысып, олардың не істеп, не қиратып қойғандығы хақында. Ондайлардың арасында, әрине, Ерсінбектің де есімі ауызға алынбай қалмайды. Сөйтіп жүргенде бір күні мұны декан шақырып алып, өзінің “желтоқсан бүліншілігіне” қатыспағанын дәлелдейтін сенімді бір құжаттық қағаз тауып әкелуін, әйтпесе иституттан шығарылуы мүмкін екенін ескертті.

	Не істеу керек? Әлгі Совминнің ауруханасындағы күзетші орыс шал есіне түсті. Соған келіп, өзі туралы көрген-білгенін жазып беруді өтінді. Бағына қарай бұл өзі мейлінше шыншыл, әділ адам болып шықты. Әлгі солдаттар Ерсінбекті трамвай аялдамасында ұстап алып, әбден өлімші ғып, жабылып ұрып-соғып, алаңға қарай алып кеткенде, бұл қасындағы медсестралармен бірге көріп тұрған екен. Ерсінбекке берген куәгерлік қағазында соны да көрсетіп жазды. Бұған декан қуанып қалды. “Бұл қағазың дұрыс болды, – деді ол – Сен бұл қағазыңмен өзіңді де, мына бізді де бір қатерден құтқардың”.

	Алайда, Ерсінбек, құйрығына байланған осы “қара қоңыраудан” бұдан кейін де құтыла алмады. Ендігі жерде мұның соңына КГБ-ның жансызы түсті. КГБ-ның жансызы болғанда – басқа ешкім емес, кәдімгі өзіміздің қандасымыз. Қазақ. Жас шамасы, сол отыз бес-қырықтардағы, жіңішке сіріңке қара. Бұл бейбақтың Ерсінбекті, кешегі күндері социалистік реализм әдісімен жасалған кинофильмдерден талай мәрте көргеніміздей, дәл бір фашистік гестапоның қолына түскен Совет жауынгерінен бетер қайта-қайта тергеп, қайта-қайта қазбалап, қазымырлай сұрағандағы, әсіресе, білмек болғаны – жатақханадан табылған “листовка” жайында. Бұл “желтоқсан оқиғасы” шарықтау шегіне жетіп, қайнап жатқан кезде, 18 желтоқсан күні, таңертең жатақханадан табылған: “Бауырлар, бізді орыстар өлтіріп жатыр. Бас көтерейік!” деген ұран жазылған листовка еді. Бұл листовка бір жерден емес, төрт жерден – жатақхананың төрт қабатындағы төрт туалеттің төртеуіне бірдей ілулі тұрған жерінен табылыпты. “Соны кім жазды? Сен жазған жоқсың ба?” – дейді. “Мен 17 декабрь түнімен, 18 декабрь күні күнімен қамауда болсам, қайдан жазамын?” – дейді бұл. Үндемес бұл сөзіне де сенімсіздік білдіреді: “Сен жазбасаң, мүмкін, сенің курстас жолдастарың, әйтпесе осында, жатақханада бірге тұратын таныстарыңның бірі жазған болар?” – дейді.

	Ерсінбек жатақханада тұратын, өзіне таныс жолдас балаларды көз алдынан біртіндеп өткізіп, олардың ішінен мұндай “көзсіз ерлікке” баратын ешкімді көре алмады.

	Кенет, оның есіне 17 декабрь күні алаңда болған кезде өзі куә болған бір көрініс түсті. Күн суық еді. Алаңдағы киімі жұқа қайсыбіреулер тоңазып, тыпырши бастаған. Кенет, әл де кімдердің, әлгіндей жаурағандарға стаканмен арақ бергізіп жатқанын байқап қалды. Олар бұл арақты алаңға машинамен жәшік-жәшігімен әкеп қойып, тәбеті шапқан талапкерлерге қанша ішем десе де беруге бар еді...

	Сөйтсе, бұл республика басшылары мен тәртіп қорғау органдарының демонстранттарды былайғы жұртқа “алқаштар” мен “бұзақылар” етіп көрсету үшін әдейі қолдан жасаған айла-шарғысы екен. Оны кейін газеттен оқып білді. Ерсінбекке сол арақ пен мына листовка тамыры төркіндес, бір жерден шыққандай, дәлірек айтқанда, әлгі листовканы жазып, оны жатақханаға ілуді ұйымдастырушылардың бірі – алыста емес, дәл мына өзінің алдында отырған “үндеместің” өзі немесе осының әріптестері мен “құйыршықтарының” бірі секілді көрінді. Бірақ бұл ойын ашып айта алмады. Соған жақындатып тұспалдап сөйледі.

	– Түсінесіз бе, – деді ол, – менің ондай таныстарым жоқ. Меніңше, бұл листовканы желтоқсан оқиғасын ушықтыру үшін арандатушы біреулер сырттан келіп әдейі іліп кеткен.

	Бұл сөздің өзіне де қатысты екенін, бұл айтылған “біреулердің” ішінде өзінің де болғанын “үндемес” түсінді ме, жоқ па, ол арасын Ерсінбек біле алмады. Білгені, осыдан кейін үндеместің тергеу әуенін күрт өзгертіп, өзімен қорқытып-үркітіп, қыр көрсету тұрғысынан сөйлесе бастауы болды. Сондағы айтқаны: “Сен айтпағанмен, біз, бәрібір ол адамды табамыз”, – дейді. “Өзің оқуға зорға түскен көрінесің, институттан шығып кетуің мүмкін, бала”, – дейді...

	Бірақ Ерсінбек, оның бопсасынан қорқып, жауабын өзгерткен жоқ. Қанша қорқытса да сол бір жауабымен қалды.

	Бұдан соң, “үндемес”, Ерсінбекпен тек мейрам қарсаңында ғана кездесіп тұратын болды. Кездескен сайын мыжитыны – сол баяғы листовка жайы. Мейрам қарсаңында, біреулер, жатақханаға сондай листовканы тағы да іліп кететіндей көреді. “Сондайларды байқасаң, сезсең, айтсайшы”, – дейді. Алдайды, арбайды...

	Не керек, бұл күндері өзінің әрбір басқан ізін есепте, аңдуда сияқты көреді... Бұл аңдудың қашанға дейін созылатынын білмейді.

	Ерсінбектің, желтоқсан оқиғасының өзіне қатысы хақында маған айтқаны, міне, осы болды.

	Ал бұдан соң не болғаны – әлгі отыз жетінші жылдың “халық жаулары” секілді, желтоқсанға қатысушыларды қуғындау басталғаны жұртқа белгілі... Сондай қуғынға ұшыраған “декабристердің” бір тобын, сол тұста, “Лениншіл жас” (қазіргі “Жас Алаш”) газетінен, суретінен көргенім бар. Онда Қайрат Рысқұлбеков бастаған бір топ желтоқсан батыр-ларының сот процесіндегі кезі бейнеленген еді. Қолдары артына қайырылып байланған сабаздар, қасқайып тұрды-ау сонда сот алдында!..

	Бұндай сот процестері өстіп жалғаса берер ме еді, егер Совет Одағы ыдырап, тәуелсіздікке қолымыз жетпегенде.

	Біз желтоқсан оқиғасының қалай болып, қалай қойғанына қатысты, бір белгілі ақынның өлеңінде келтірілгендей, бұл оқиға кезінде “Атқан кім?”, “Ат!” деген кімнің?” кім болғандығына қатысты, бұған дейін ел аузында сан-саққа жүгіріп, өзімізге жұмбақ болып келген көп жайттың астарына, осы тұстарда ғана анығырақ көз жеткізе бастағандай болдық.

	Не дерің бар, осы кездерде баяғылы бері қайда жүргені белгісіз, бұған дейін біз аты-жөнін естіп-білмеген, биік мінберлі жиналыстарда сөйлегіш, “Желтоқсан “геройлары” мен “желтоқсаншыл шешендер” жаңбырдан кейінгі саңырауқұлақтардай көбейіп кетті. “Желтоқсан геройлары”: “Желтоқсанды ұйымдастырған мына біз боламыз!” – деп төстерін қақса, “желтоқсаншыл шешендер”: “Желтоқсан болмаса, Совет Одағы ыдырамас еді, Қазақстан тәуелсіздік алмас еді!” – деп кеңірдектерін керді...

	“Желтоқсан көтерілісшілерін Назарбаевтың бастап жүргенін де” осы тұстарда білдік. Ол өзінің мәскеулік бір журналистке берген интервьюі негізінде жарық көрген “Без правых и левых” (“Молодая гвардия”, 1991 ж.) деген кітабында бұл туралы: “Тағдыр өзінің алдына осынау екіталай алмағайып сәтте, бірі – батыл іс-қимылға көшіп, халықпен бірге болуды, бірі – сатқындықпен пара-пар жайбарақат түрде Орталық Комитетіндегі кабинетіне қайта оралуды қажет ететін екі бірдей таңдауды тосқан кезде, оның алғашқысын қалап, “алаңнан қалаға қарай бет алған халық колоннасын бастап кете барғанын, содан, оларды қала көшелерімен үш сағат бойы бастап жүргенін” айтады.

	Біз автордың бұл айтқандарын аударма түрінде қаншалық дәл жеткізгендігімізге әлдекімдердің әлдеқалай күдік-күмәнін туғызып жүрмес үшін, аталмыш кітаптан келтірілген дәйек сөзіміздің орысша нұсқасын да бере кеткенді жөн көрдік. Ол мынау: “У каждого человека бывают в жизни моменты когда он внезапно оказывается перед проблемой серьезного выбора... Когда собравшийся на площади народ устремился в город, я понял, что стою перед таким выбором: Или я должен решиться на поступок, или спокойно вернуться в здание ЦК. Второе представилось мне непростительной изменой людям – они были правы! Я пошел с ними в голове колонны.

	Шествие по улицам города длилось часа три...”

	Менің, осы еңбектің жазылуына себепкер болған кейіп-керіммен кездесуім осындай аласапыран күндердің бірінде еді.





Күтпеген кездесу және екінші кездесу




	Бұл – менің облысымыздың солтүстік-шығыс жағындағы Қаратаудың бір қойнауында жатқан кеншілер қаласына іссапармен келген бетім еді.

	Іссапар барысында маған қаладағы бір қазақ орта мектебіндегі қайта құру талабы төңірегіндегі жүргізіліп жатқан оқу-тәрбие жұмысының жайымен танысуыма тура келді.

	Менімен әңгімелескен мектеп оқу-тәрбие ісінің меңгеру-шісі, жас шамасы қырықтардың ішіндегі жігіт ағасы, маған бұл салада өздерінде атқарылған игі істердің бірі ретінде жуырда, 25 ақпан күні КПСС XXVII съезінің ашылу құрметіне мектеп пионер дружиналары мен бір топ ардагерлердің кездесуі өткізілгенін тілге тиек етіп, солардың ішінде Бәйкен Қонақбаев деген партия және еңбек ардагеріне ерекше тоқталды. Бұл кісінің өмір жолының, мектептегі әлгі кездесуге қатысқан өзге ардагерлердің өмір жолынан бір бөлек ерекшелігін айта келіп: “Бұл кісі баяғы Сәкен Сейфуллин, Ілияс Жансүгіровтермен тағдырлас болған адам. Тек атылып кетпегені болмаса, басқасының бәрін көрген. Тіпті, сонау “итжеккенде”, айта беретін осы дүниенің тозағы – Колыманың өзінде болған”, – деді.

	Біздің Бегімбет Қорғанбаев деген жақын ағамыз болды. Пәкене бойлы, толықша келген сары шал еді. Жеңгелері “Жалпақ сары” деп атайтын. Қайтыс болып кетті. Марқұм оқымағанмен, тоқығаны мол, тұла бойы тұнып тұрған шежіре кісі еді. Айтып отырса, көрмегені жоқ: бірінші дүние жүзілік соғыс кезінде ақ патшаның июнь жарлығына байланысты біздің ауылдан майдандағы қара жұмысқа аттанған он бір боздақтың бірі – осы кісі болыпты. Қазақстандағы айта беретін голощекиндік “Кіші қазан” ылаңы, сталиндік жаппай коллективтендіру кезінде, 1929 жылы Қаражон елді мекенінде алғаш ұйымдастырылған колхоздың тұңғыш председателі де осы кісі болыпты. Ақырында, отыз жеті-отыз сегізінші жылдардағы екінің бірін “троцкийшіл халық жауы” ғып, түрмелерге тоғытқан Ежовтың қанды құрығы бұл кісіні де айналып өтпепті...

	Мені бәрінен бұрын бұл кісінің есте сақтау қабілеті қайран қалдырушы еді. Оны осы күндердегі өмірімізге кеңінен ене бастаған компьютермен салыстырса болғандай еді. Бұл “компьютер-қарт” әңгімесіне өз өмір жолдарына қатысты болсын, басқа болсын, қандай тақырыпты арқау етпесін, ол әңгімемен байланысты оқиғаның қашан, қайда болғаны дейсіз бе, оған қатысқан адамдардың аты-жөндері дейсіз бе, қандай шым-шытырық дерек, қандай мәліметтер болмасын, бәрі-бәрін қолмен қойғандай ғып, қалай болса сол болған қалпында айна-қатесіз жеткізіп берер еді. Бұл ретте ешбір кідіру-мүдіру, мүлт кетіп, жаңылу деген болмас еді.

	Мектеп оқу-тәрбие ісінің меңгерушісі айтқан мына әңгіме, сол кісіден естіген бір әңгімені еріксіз еске түсірді. Бұл біздің әкеміздің қалай “халық жауы” болып ұсталуымен және оның НКВД түрмесінде көрген қорлығы мен зорлығы туралы әңгіме еді.

	– Бұл менің колхоз бастықтығынан босап, жай қатардағы колхозшы, мақта звеносының жетекшісі болып істеп жүрген кезім, 1938 жылдың 7 мамырының кешқұрымы еді, – деп бастады Бекең әңгімесін. – Біздер: мен, сенің әкең, Рәмәтіллаев Райымбек және көршілес Құсшы колхозынан Кенжетаев Нұрпейіс – төртеуміз аяқ астынан тұтқынға алындық. Әлі есімде, бізді ұстап әкетуге келген милициялар Қалауов Әбіш деген қырғызалы және Бұқарбаев деген божбан еді. Бұлар бізді үсті жабық машинамен ауылды аралап жүріп, үйді-үйімізден ұстады. Содан түннің бір уағында Түркістанның түрмесіне алып келіп, үшеуімізді бір камераға тықты. Мұнда бізге дейін де он үш-он төрт адам бар екен. Сығылысып, әзер сыйыстық. Әкелуін әкелсе де, бұл жерде жуық маңда бізбен ешкімнің жұмысы бола қойған жоқ. Күніне алты жүз грамм қара нан, бір мезгіл капуста сорпа береді. Осылайша, сұрау-жауапсыз сексен алты күн жаттық. Тек осыдан кейін ғана бізге тергеу жүргізіле бастады. Сөйтсек, бізді өткен жылы “халық жауы” болып қамалған Ынталы колхозының бастығы Көпбай Атажанов пен Қаражон ауыл советінің председателі Тәшпенбет Бекбенбетовтің “құйыршығы” ретінде қамаған екен. Тергеушінің бізге таңған айыптауларына қарағанда, Қазақстанда контрреволюциялық, троцкистік астыртын ұй-ым жұмыс істейтін көрінеді. Қазақстан Атқару Комитетінің Председателі Ұзақбай Құлымбетов бастаған бұл ұйымның мақсаты – алашордашылармен тізе қосып, Қазақстанды Совет Одағынан бөліп әкету, сөйтіп, ондағы “қой үстіне бозторғай жұмыртқалайтын” байшылдық-феодалдық баяғы заманды қайта орнату көрінеді. Бұл ұйым облыс, аудан орталықтары былай тұрсын, жай ауылдағыларға, оның ішінде, ауданның шалғай бір түкпірінде жатқан Қаражон ауыл советіне дейін тамыр жайған. Оған кешегі Атажанов пен Бекбенбетовтер басшылық жасаған.

	Тергеуші осыларды айта келіп: “Сендер осы ұйымға мүшесіңдер”, – дейді.

	Біздің мұндай ұйымға мүше екенімізді, бұл ретте не істеп не қойғанымыздың бәрін өздерінше алдын-ала кесіп-пішіп, тасқа басылған хатқа түсіріп, дайындап та қойған. Соны ұсынып, “қол қой” дейді. Біздің “ондай, ешқандай ұйымға мүше емеспіз, ондай троцкистік астыртын ұйым дегеннің не екенін де білмейміз” деген сөзімізге құлақ аспайды. Біздің анық сондай троцкист-контрреволюционер екендігімізге қайдағы бір миға қонбайтын бірдеңелерді айтып жеңістік бермейді. Мұның аяғы боқтап-боралаудан басталып, ұрып-соғу, сақал жұлу, тік тұрғызып қойып азаптап-қорлау сияқты, қайткенде де өзінің илеуіне көндіріп, дегеніне жетуге бағытталған неше түрлі жазалау шараларын қолдануға ұласады. Бұл жағынан алғанда, бұл сұмырайлар біздің әлгі кинолардан көріп жүргеніміздей, қолына түскен Совет тұтқынынан жауап алатын фашистік гестапо жендеттерінен де асып түспесе, кем түспейді.

	Бірде, осындай бір тергеуден кейін сенің әкеңді екі жендет екі қолтығынан алып, ес-түссіз күйде камераға сүйретіп әкеп тастады. Сөйтсем, кейін білдім, өлімші ғып әбден ұрып-соғыпты. Себебі, тергеуші жауап алу үстінде бұған қол жұмсапты. Шәкеңнің бір кісілік әліне лайық жүрегінің түгі де бар адам еді ғой. Күш көрсету жағынан ешкімге есесін жібермейтін. Хабарыңда бар шығар, “жылан жылы” деп аталған, Қазан төңкерісі болған 1917 жыл және одан кейінгі азамат соғысы мен кәдімгі айта беретін НЭП дәуіріне ұласқан Совет өкіметін орнатудың алғашқы жылдары қазақ жұрты үшін отыз екінші жылдың ашаршылығынан кем нәубет болған жоқ қой. Сол кездерде біздің ауылдан төрт-бес жігіт бірігіп, Сауран базары мен Ақтөбеге қатынап, біраз уақыт азық-түлікпен сауда-саттық жасаумен айналысқанымыз бар. Бала-шағаның, аштан өлмеудің қамы ғой баяғы. Қатынас көлігіміз – пойыз. Пойыз үстінде не көп – тиіп кетсе, тіліп кететін баукеспе жүліктер, қолыңдағы наныңды тартып жеуден тайынбайтын аш көзденген қаңғыбастар мен мародерлер көп. Сонда осындайлардың талайынан сенің әкеңнің арқасында аман қалған едік... Айтайын дегенім: содан әлгі жерде тергеуші қол жұмсаған соң, бұл да қарап қалсын ба, орнынан ұшып тұрып, отырған орындығымен басына бір періпті. Тергеушіміз бір бас терісі келіспеген, құрбақа көз, жалпақ бет, жуантық қара еді. Ой, өзі бір құдай безер, көріңде өкіргір еді. Жаңылыспасам, фамилиясы Есжанов шығар деймін. Иә, Есжанов Әмір. Шалқасынан қайырған жылтыр шашы болатын. Содан ба, әлде соққы әлсіздеу тиген бе, әйтеуір, басы жарылмай қалыпты. Соққы тиген соң, аяғын әлтек-әлтек басып, құлай жаздап барып, бойын әзер түзепті де, басын ұстаған күйі кабинетінен шыға жөнеліпті. Сөйтіпті де, өзімен бірге екі-үш жендетті ертіп келіп, бәрі жабылып соққы мен тепкінің астына алыпты...

	Сенің әкеңді әкеп тастаған соң, артынша айдауылдар “бақа көзге” тергеуге мені алып барды. Ол маған келген бетте айқайлай жөнелді.

	– Жаңағы Тұрғыновты көрдің бе? – деді ол, маған күш көрсете сөйлеп. – Шыныңды айтпай қасарыса берсең, сен де соның кебін киесің.

	Мен оның бұл қоқан-лоққысынан қорқып, ол қажет еткен “шындықты” айта қоймадым. Ондай “шындық” менде әу бастан жоқ та еді. Бірақ бұған қарап, бақа көз маған Шәкеңнің кебін кигізген жоқ. Оны басқа жазамен алмастырып, өзінің жұмыс аяғына дейін, яғни таңертеңнен кешке дейін орындыққа отырғызбай, кабинетінің бір бұрышына қақитып тікемнен-тік тұрғызып қойды. Бұдан соң бізді, әкең екеумізді Шымкент түрмесіне ауыстырды.

	Бұл жерде бізге бір татар жігіті тергеу жүргізді. Екі аптадан кейін мен ақталып босандым да, Шәкең қалып қойды. Арадан бес-алты ай өткен соң, менің артымнан ауылға ол да аман-есен оралды.

	Сондағы “бақа көзді” орындықпен ұрған әкең марқұмның атылып кетпей немесе “ит жеккенге” айдалып кетпей, қалайша аман қалғанына әлі күнге дейін қайран қаламын. Өзіңнің де хабарыңда бар шығар, осы отыз сегізінші жылдың қаңтарында ВКП(б) Орталық Комитетінің пленумы болып, онда қарапайым, жазықсыз еңбек адамдары мен коммунистерді “халық жауы” деген атпен жаппай қамауға алудағы асыра сілтеушілік сынға алынған жоқ па? Әсілі, сәл де болса, соның себі тиді-ау деймін. Шәкеңді қайдам, өзімнің аман қалуыма осы қаулының көмегі тиген сияқты болды.

	Әкеміздің қалай “халық жауы” болып ұсталуымен байланысты ендігі бір әңгімені марқұм анамыздан естіген едім.

	Бұл – біздің әкеміздің, әлгі Бегімбет ағамыз айтқандай, отыз сегізінші жылдың жетінші мамыры күні кешқұрым қастарына жаңа колхоз бастығы – Сарманов Асанды ертіп алған НКВД адамдарының тосыннан үсті жабық машинамен келіп, әкемізді қалай тұтқындағаны, одан соң, оның артынан әкемізбен бірге тұтқындалған Бегімбет ағамыздың әйелі Құрбанкүл екеуі: ол бес-алты айлық қызы – Күлпәнді, өзі сол Күлпәнмен қатарлас туған кішкентай баласы – мені көтеріп, шілденің ми қайнатқан ыстық күндерінің бірінде, тандыры кепкен шөл даланың борпылдақ шаңдақ жолымен жаяудан-жаяу, ауданның ит арқасы қияндағы бір түкпірінде жатқан Қаражоннан түу-түу, сонау жер түбіндегі Түркіс-танға арып-ашып қалай жеткені, одан соң, әліпті таяқ деп білмейтін ауыл әйелдерінің бейтаныс қаладан аулымыздағы ағайынымыз Райымбек деген кісінің тұрмысқа шыққан қызының үйін сұрай-сұрай қалай тапқаны, соның Құрымбай деген қайын атасы танитын абақтының бір кезекші милициясы арқылы таң қараңғысында, жасырын түрде шалына бірер минутқа ғана қалай жолыққаны, әкеміздің мені қолына қалай алғаны... содан соң әкеміздің пінәйі бір себеппен “тройканың” сотынан құтылып, тоғыз айдан соң аман-есен үйге қалай келгені жайлы әңгіме еді.

	Мен бұл әңгімелерді Бегімбет ағамыздан да, анамыздан да, бертінде, әкеміз қайтыс болып кеткен соң, көп жылдан кейін, жетпісінші жылдардың аяқ шенінде өзімше сұрас-тырып білген едім. Мен бұл жайында кезінде әкемнен сұрамаппын да, әкем байғұс маған бұл туралы өздігінен ештеңе айтпапты. Енді ойлап қарасам, мұның да өзіндік себептері бар екен. Менің бұл жайында әкемнен сұрамаған себебім, біздің мойнымызға қызыл галстук тағып, кеудемізге комсомолдық значок қадап, “партия қайда болса, жеңіс сонда!” деп әндеткеннен басқамен ісіміз болмай, халқымыз бен әкелеріміз жүріп өткен жолдардың шынайы тарихынан ештеңе білмей өскен, егер білсек, оны тек бір жақтама түсініп, оның тек боямалы бет жағын ғана көріп өскен, жалған, көрсоқыр патриоттығымыздың, партия, Отан жау деп таныса, туған әке-шешемізді де ұстап беруге бар, балаңдық мәңгүрттігіміздің салдары екен де, ал, әкеміздің өзінің қалай “халық жауы” болғаны жайлы маған кезінде ештеңе айтпаған себебі –НКВД-ге сенбейтіндігінен, өзінің басына бір төнген бұл қара түнектің ертеңгі күні тағы да қайталанбасына көзі жетпейтіндігінен, кетсем, өзіммен кетейін, балама кесірім тиіп кетіп жүрмесін деп сақтық жасағандығында екен.

	Осыдан кейін, сол бір темір торлы тас түрме, сол түрменің қара күңгірт камерасында сарғайып отырған қырықтың үшіне енді ғана шыққан әкем жиі келетін болды көз алдыма. Әйтсе де, қанша ойлансам да, оның бұл күйге қалай, не үшін, қандай кінәсі үшін душар болғанына түсіне алмай-ақ қойдым. Тек білетінім, айқын көз жеткізетінім бір-ақ нәрсе. Ол – әкемінің ешқандай кінәсі жоқтығы, бұл жерде жазықсыз отырғандығы. Әлгі Бегімбет ағамыз айтқандай, НКВД тергеушісінің: “Қазақстанда Қазақстанды Совет Одағынан бөліп әкетуді көздейтін троцкистік астыртын ұйым жұмыс істейді...” – деп, әкемді сол ұйымға мүше қылуын да мүлде миға қонбайтын бос сандырақ сияқты көремін. “Ойпыр-ау, керек болса, Троцкий дегеннің кім екенінен де хабары жоқ, не бір жерді тіреп тұрған бастық емес, не бір лауазымды партия қызметкері емес, бар болғаны – колхоздың ферма бастығы деген амалы бар, саясаттан хабары жоқ, күнделікті күйкі тіршілік қамымен жайына жүрген шала сауатты адам мұндай “астыртын ұйымға” қайдан мүше болады?” – деймін.

	Ал Троцкийге деген көзқарасым мүлде басқа. Маған оны жау деген адамның өзі жау секілді көрінеді.

	“Апыр-ау, Троцкий дегеніміз, біз бірдеңе білетін болсақ, кеше ғана Октябрь революциясын жеңіске жеткізіп, Совет өкіметін өз қолымен орнатқан, үлкен мемлекет қайраткері, Лениннің ең жақын, ең сенімді деген ізбасарларының бірі емес пе еді? Ендеше, ол бүгін кеп, сол өз қолымен іргетасын құйысып, қабырғасын қаласқан өз өкіметіне қалайша жау бола қалды?” деймін. Деймін де, бұл Троцкийді “жау” деп санаудың төркінінің қайда жатқанын, бұл жөнінде кезінде Троцкийдің өзінің не деп ойлағанын, оның өз атына таңылған бұл “қара таңбаға” не деп баға бергенін білмек боп, мұның жауабын ол жазған кітаптардан іздегім келеді. Алайда, өкінішке орай, бізге мұндай кітаптарды табу қиын. Өйткені, бізде ондай кітаптарды антисоветтік зиянды шығармалар ретінде оқуға, басып шығаруға әлдеқашан тыйым салынған. Ол былай тұрсын, бізге, тіпті, Троцкийдің атын атап, бірдеңе деудің өзі қылмыс жасаумен пара-пар секілді көрінеді.

	Троцкийдің шын мәнісінде кім болғандығы және “троцкист”, “троцкизм” деген ұғымдардың қайдан шыққандығы жайында “осылар біледі-ау” деген бүгіндері зейнеткерлік демалыста жүрген, кешегі, “халық жауларынан” суыртпақтап сыр тартып көрмек болған әрекетімнен де ештеңе шыға қоймады. Олардың бірі – біреу мұны дәл қазір қайтадан қамауға алғалы отырғаннан бес-бетер үрейленіп, бізбен бұл тақырыпта әңгімелесуден ат тонын ала қашса, енді бірі – “Троцкий”, “троцкизм” хақында бізге жартымды бірдеңе айтпақ түгілі, өзінің сол кезде не үшін “халық жауы” болып, не үшін қамалғанын да жөнді білмейтін болып шықты.

	Мына Қонақбаев, маған, “халық жауларының” сол “құпия көмбесіне” барар жолдағы кедергіні тұңғыш бұзған адамдай, Горбачев жариялылығының алғашқы қарлығашындай болып көрінді. Сондықтан болса керек, мектеп оқу ісі меңгерушісінің мына әңгімесі маған аспаннан іздегенімді жерден тауып бергендей күтпеген жаңалық болды. Не де болса кездесіп, сөйлесіп көрмекші болып, Қонақбаевтың үйіне тарттым.

	Бізді мектептен алған әдіріс, қаланың қиқы-жиқы, шеткі көшелерінің біріндегі төбесі мая жондалып, шифермен жабылған, көше жақ беті ағаш тақтайлармен қоршалған көк қақпалы үйге алып келді.

	Іздеген Қонақбаевымыз – осы кездері өзіміз күнде көріп жүрген ақ самайлы, ақ сақалды деген, жартылай интеллигентше сыпайы киінетін қала қарттарының бірі болып шықты. Басында тақия, үстінде жеңсіз жылы кеудеше, аяғында кебіс-мәсі, уақыттың зілмәуір жүгінің езгісінен әбден аласарып қалған ашаң денесі, ат жақты, ақ сұр жүзімен жарыса біткен, ұш жағы қайқылау келген кесек мұрны бұл кісінің бір кездегі еңселі ер тұлғасынан хабар бергендей. Сізге нақа бір ұзыннан кегі, қысқадан өші бар адамдай сықсия, өңменіңнен өте қарайтын, ақ жем тартқан жымсық көздерінің қиығынан өткен күндердің суық іздері елес бергендей. Жас шамасына қарамастан қартыңның қимыл-қозғалысы әлі ширақ, ойы сергек.

	Біздің “кім бар-ау?” деп қақпаны қағып берген белгімізге үйден қариенің өзі шықты, қақпа есігін өзі ашып, бізді үйге өзі ертіп кірді.

	Ауызғы бөлмеде көзінде – көзілдірік, қолында – ине-жіп, бірдеңені жамап-жасқап, ақ жаулықты, жұқалтаң сарғыш өңді бір кейуана кісі отыр. Бұл кісі – үй иесінің құдай қосқан қосағы, ол кісі көрген барлық тағдыр тауқыметін бірге бөлісіп, кешегі екіталай күндерде “шалының” орнын жоқтатпай, бір үйдің түтінін түтетіп отырған Алуа шешей болып шықты.

	– Бұл бала тілші екен, – деді үй иесі кейуанаға, мен ол кісімен қол беріп амандасып болған соң. Маған келген екен. Шай қойып жібер... Осыны айтты да, қарие бізді төргі бөлмеге қарай бастады.

	Байекең маған әдепкіде, бірінші рет көрген соң ба, жоқ әлде, табиғаты солай ма, адаммен жуық маңда шешіліп сөйлесе қоймайтын, сөзге сараң, сырға тұйық адам сияқты көрінді. Оның үстіне, сірә, қуғын-сүргінді көп көрген соң ба, секемал. Көз қарасында “осы кім өзі?” дегендей маған деген күдік-күмәні де жоқ емес секілді. Сол себепті, мен де шу дегеннен қалам-қағазымды қалтамнан шығармай-ақ, жай былайынша жайбарақат отырып, сұхбат құрғанды жөн көрдім.

	Бірақ, сөйлесе келе, бұл кісі жайындағы күдігім керісінше болып шықты. Мен бұл жолы әдепкі ойлағанымдай, сөзге сараң, сырға тұйық адамды емес, кіммен болсын, қай тақырыпта болсын, терезесін тең қойып, пікір жарыстыра алатын, көрген-білгені, оқыған-тоқығаны мол, жан-жақты, білімдар кісіні көргендей болдым.

	– Бұл үйде кемпір екеуміз ғана тұрамыз, – деді қарие, біз жайғасып отырған соң, қонақжайлық пейіл танытып, – бала мен келін немерелерімізбен осы қалада, басқа үйде, үкімет тамында. Олар апта сайын келіп тұрады...

	Қарие осыны айтты да, “Ал, қарағым, қош келіпсің”, – деп сөз кезегін бізге аударғандай сыңай байқатты.

	Мен бұл кісі жайында жаңа мектептен естіген-білгенімді айтып, сол туралы өзімен кездесіп, әңгімелессем, лажы болса, жазсам ба деп келген ойым барын білдірдім.

	Қарие менің бұл ойыммен бірден келісе қоймады.

	– Дұрыс қой, қарағым, осындай шал бар екен деп ескеріп келгеніңе рахмет. Мен, саған, сұраған әңгімеңді білгенімше айтып беруден тартынбай-ақ қояйын. Бірақ, өтінетінім, мен жайлы газетіңе жазбай-ақ қой, – деді. Қариенің бұл сөзіне онша түсіне алмай қалған мен:

	– Неге олай дейсіз? – дедім.

	– Олай дейтінім, шырағым, мен марапат-мақтанды, өзімді өзім насихаттауды онша ұнатпайтын адаммын. Екіншіден: менің сендердің кешегі өзім қатарында болған “халық жаулары” туралы жазғандарыңа, шынымды айтсам, көңілім толмайды. Неге десең, сендер біздер туралы жаз-саңдар шындықты бұрмалап, тек мақтап жазасыңдар. Біздің қалай “халық жауы” болғанымыз жайлы мардымды ештеңе айтпайсыңдар. Бұл жағына келгенде жай сипап өте шығасыңдар...

	Қарие бір сәт үнсіз қалды.

	– Бірақ сендерді бұл үшін кінәлау да қиын, – деді сосын әңгіме әуенін өзгертіп. – Сендер бастықтарың не жаз десе, соны жазасыңдар, ал олар болса, өзінен жоғары отырған әміршілерінің нұсқауын орындауға мәжбүр. Орындамаса, жеп отырған нандарынан айрылады...

	– Сөзіңіз орынды, Байеке. Өзіңіз айтқандай, жасыратын несі бар, кешеге дейін өз сөзімізге өзіміз ие бола алмай, компартия нені жаз десе, соны жазып келгеніміз бекер емес. Енді міне, жариялылық заманы туды. Енді не жазамыз, қалай жазамыз десек те ерік өзімізде. Білсеңіз, мені осында алып келген де сол еркіндік. Бұл еркіндікті бізге жариялылық берді.

	– Сонда, сол жариялылығың, мына біздер, кешегі “халық жаулары” туралы нағыз шындықты айтып жазуларыңа мүмкіндік бере ме?

	– Неге бермесін.

	– Әй, қайдам-ау?!..

	– Неге өйтіп күмәнданасыз?

	– Өйткені, қарағым, біз туралы шындықты айтып жазу үшін, әуелі, бізді о баста осы күйге түсірген сталиндік НКВД туралы, оның ежовшыл, берияшыл қанды балақ жендеттері туралы, сосын оның жол бастап, дем берушісі КПСС туралы нағыз шындық айтылу керек. Ал мен, әзірге, бұл қайта құруыңнан ондай шындықты көріп отырған жоқпын. Ондай шындықты көремін деп, ондай шындық айтылады деп ойламаймын да...

	– Сонда сіздіңше, бұл екеуіне жариялылық жүрмей ме?

	– Жүрмейді. Жүрсе, жай әншейін, формальды түрде, жарым-жартылай бірдеңе жүруі мүмкін. Әйтпесе, толыққанды жүруі мүмкін емес.

	– Мұның себебін неде деп білесіз?

	– Мұның себебі бұл екеуінің қазіргі концепциялық негіздерінің қайта құру талаптарымен, елімізде құқықтық-демократиялық қоғам орнатумен үйлеспейтіндігінде, оған кереғарлығында жатыр.

	– Ол үйлесімсіздікті, кереғарлықты тезге салуға, қайта құруға қарай оңтайлап, басын июге болмай ма?

	– Болмайды. Болмайтын себебі, бұлай ету үшін алдымен бұлардың қазіргі шексіз билігін қамтамасыз етіп отырған заңдар мен құрылымдық басқару жүйелеріне өзгерістер енгізу керек. Мәселен, КГБ-ны халықаралық нормаларға сай, жеке азаматтардың адами құқына қол сұқпайтын ету керек. Оларды саяси көзқарасы үшін қудалап, әрбір басқан ізін аңдымайтын болу керек. Тек мемлекеттік қауіпсіздік мәселесіне қатысты таза барлау істерімен айналысуы керек.

	Ал КПСС-ке келсек, оның қазіргідей әкімшіл, әміршіл, өктем партия емес, шын мәнісіндегі халықтың мұңын мұңдап, жоғын жоқтайтындай, демократияшыл саяси партия болуы керек. Ол үшін, одан ең алдымен, оның конституциядағы мемлекеттік жеке дара билігін қамтамасыз ететін 6-бапты алып тастау керек. Ал бұл дегеніңіз – мүмкін емес нәрсе. Мүмкін еместігі – аталмыш бап бойынша қоғамдағы барлық шешуші басқару тетіктерін бір өзінің уысына жинақтаған – КПСС-ті бұл билік басынан оңайшылықпен кетірерліктей, оған қарсы тұрарлықтай күш жоқ. Ол бұл күйінде тұрғанда, ондай күштің болуы да мүмкін емес. Одан бұл билік тізгінін алу үшін, Совет өкіметін дүниеге жаңалап қайта әкелетіндей, Октябрь революциясы секілді тағы бір революция керек. Ал, бұл және болмайтын, мүмкін емес нәрсе.

	– Революция демекші, осы күндері қайта құру, жариялылық атымен, сондай бір революцияны бастан кешіріп жатқан жоқпыз ба? Әзірге менің байқауымша, оның аяқ алысы да жаман емес сияқты. Басталғанына небәрі бір-екі-ақ жыл болса да, біраз нәрсеге қол жеткізіп үлгерді. Мүмкін, осылай кете берсе, бұл революциялық өзгерістер өзінің шипалы жарық сәулесін сіз бен біз сөз етіп отырған КПСС пен КГБ-ге де түсірмесіне кім кепіл?

	Қарие менің бұл пікіріммен тағы да келіспеді. Келіспегені былай тұрсын, енді мені біржола бас көтертпейін дегендей құлашын әріден сілтеді.

	– Қарағым, Сыраш, жариялылықтың мән-жайын мен де бір кісідей түсінетін секілдімін. Осы жасыма келгенше талай “жариялылықты” көрдім. Совет өкіметінің басына кім келсе де халық атынан сөйлеп, өзін нағыз демократияшыл етіп көрсетті. Қалың бұқараға сөз бостандығын да, баспасөз бостандығын да берген болды. Сталин де, Хрущев та, Брежнев те сөйтті. Енді мына Горбачевың да сөйтіп отыр. Горбачевтың жариялылығына қояр ешқандай кінәм жоқ. Маған ұнайды. Ұнағанда қандай! Әсіресе, кешегі, осы сексен жетінші жылдың қаңтар пленумына аса риза болдым. Бұл пленум шешімдеріне сүйенсек, ендігі жерде, қоғамымыздағы осы кезге дейінгі орын алып келген неше түрлі жолсыздықтар мен қиянатшылдықтың бәрі түп-тамырымен жойылуға тиіс. Өзара сын кімді болса да, қандай басшыны болса да айналып өтпеуге тиіс.

	Барша үшін – заң біреу, тәртіп біреу. Горбачевтың өз сөзімен айтсақ: “мемлекетіміз бен қоғамымызда ешнәрсе де халықтың көзінен таса болмауы керек”. Не істелсе де жариялылықтың самаладай жарық нұры төгілген жерде, қалың көпшіліктің көз алдында істелуі керек. Көріп отырсың, айтылуында мін жоқ. Бәрі тамаша... Бірақ не пайда, орындалмайды. Орындалса, жарым-жартылай ғана орындалады. Қалғаны – көп қаулылардың бірі секілді қағаз жүзінде қалып қояды...

	Қарие осы тұста бірдеңені есіне түсіргісі келгендей, сәл мүдіріп қалды, сосын:

	– Орындалса, кешегі желтоқсан оқиғасында неге орындалмады? – деді сөзін қайта жалғастырып. – Егер Горбачевтың жариялылығы, қайта құруы рас болса, бұл оқиғаны “қазақ ұлтшылдығының көрінісі” деп, жариялылық туын көтеріп, қаннен-қаперсіз бейбіт шерумен алаңға шыққан жастарды сол ұлтшылдық рухын себушілер айдап салған “бас бұзар бұзақылар, алқаштар мен нашақорлар” деп бағалар ма еді? Оларды қақаған аязда өрт сөндіргіш машиналардың суымен атқылар ма еді? Бұл аз болғандай, нақ бір Совет Одағына неміс фашистері “тұтқиылдан” тағы да шабуыл жасағандай дүрлігіп, шұғыл түрде Қазақстан астанасына еліміздің жер-жерлерінен ұшақпен үстін-үстін әскер әкеп төгер ме еді? Ауғанмен он жыл бойы соғысып, ойсырай жеңіліс тапқан Совет армиясы мықтылығын қарусыз, құр қол жастарға көрсетер ме еді?.. Және осының бәрі Қазақстан басшыларының көз алдында, солардың талап етуімен істелер ме еді?!

	Қарие, бұл сөздерді айтқанда, жүйкесі сыр беріп, едәуір “ысытпалап” қалды. Сосын өз-өзіне келіп:

	– Осы оқиғадан кейін не болып жатыр өзі? Бұл жөнінде не хабарың бар? – деді.

	Менің есіме желтоқсан оқиғасына қатысты “Социалистік Қазақстан” газетінен өзім оқыған бір КазТАГ хабары түсті. Онда 18 желтоқсан күні Мәскеуден Саяси бюро мүшесі, КПСС Орталық Комитеті Партиялық бақылау комитетінің председателі М.С.Соломенцовтың келіп, шаруашылық активі жиналысына қатысып сөз сөйлегені, сосын, Колбин мен Алматы обкомның бірінші хатшысы Меңдібаевты ертіп алып, Алматы ауыр машина жасау заводында, КазГУ-де, Политехникалық институтта болып, “желтоқсан оқиғасының сабақтарынан” туындайтын жастар арасындағы интернационалдық тәрбие туралы әңгімелер өткізгені жайлы айтылған еді.

	Мен сол газет хабарын қайталап, бұл жайында бұдан басқа ештеңе білмейтінімді айттым.

	– Міне, көрдің бе, сенімен екеуміз бұдан басқа ештеңе білмейміз. Ал ел болса гулеп жүр. Олардың айтуынша, бұл қырғын-топалаңның кезінде қан жоса боп аурухана мен түрмелерге түскендерді былай қойғанда, өлген қазақ жастарының есебі жоқ сияқты. Ал бұдан аман қалғандары болса, олар жаппай оқудан шығарылуда немесе тергеліп-тексерілуде, қамауға алынуда көрінеді. Ақпарат құралдарының бұл жайлы үнсіз қалғандығына қарағанда, осы қауесеттің жаны бар ма деймін. Әйтпесе, бұл жайлы газеттерің неге жазбайды? Радиоң неге үнсіз? Теледидарың неге көрмейді? “Шындығы мынау, өтірігі мынау” деп неге жайып салмайды жұрт алдына. Егер жариялылыққа бет бұрғанымыз рас болса?..

	– Сіздің жариялылық жөніндегі бұл ренішіңіз бір есептен орынды да. Бұл тұрғыдан алғанда желтоқсан оқиғасының жан ауыртар жағы менде де аз емес. Оған менің де өкпем қара қазандай. Ол жағын мен сізге айтып жатпай-ақ қояйын... Бірақ мен сіздің жариялылық жөніндегі көзқарасыңызбен келісе алмаймын. Неге десеңіз, сіз бұл жерде оны сырттай ғана көріп отырсыз. Оның ішіндегі жанар таудай буырқанған алапат күшіне тереңдеп көз жібермей отырсыз. Әйтпесе, өзіңіз ойлап қараңызшы, жастардың көзін ашып, оларды желтоқсанда осындай ұйымдасқан түрде өктем режимге қарсы бас көтеруге бастаған, оларға жел беріп, дем берген – алдымен осы жариялылық құдіреті емес пе?! Жариялылық болмаса, желтоқсан оқиғасы болар ма еді?!

	Қарие ойланып қалды.

	– Дұрыс қой, – деді сосын. – Олай болса, оған неге бөгет болады? Оны неге әскер әкеп басып, халықтан жасырады? Мені күйдіретіні сол ғой.

	Мен жариялылыққа қатысты қариеге айтпақ ойымды қайта сабақтадым.

	– Тарақан деген жәндікті білетін шығарсыз. Жарықты көрсе, қашады ғой. Сол сияқты мына біздің арамызда да сондай, шындықты қаламайтын, кертартпа жандар аз дейсіз бе? Олар сіздің жариялылығыңызды не қылсын?! Егер жаңағы, өзіңіз айтқандай, “жариялылықтың қазіргі жүзеге асу барысы неге баяу, неге мардымсыз?” дегенге келсек, ол ең алдымен, шындықты суқаны сүймейтін, жариялылықтың жарық сәулесінен өлердей қорқатын, сондай тарақан-жандардың кесірінен, солардың жариялылыққа үрке қарауынан деп біліңіз. Әлгі біздің, өзіңіз айтқандай, сіздер туралы жазғанда “сталиндік репрессия”, “НКВД” деген сөздерге тісіміз батпай, ол жайлы жай сипап өте шығатын себебіміз де соның салдары. Бірақ бұл – уақытша нәрсе. Мұның бәрі жөніне келеді әлі. Тек жариялылық, Горбачев аман болсын деңіз.

	Әйтсе де, қариенің жариялылықтың келешегіне деген үміт-сенімін иландыруға менің бұл сөздерім де дәрменсіз болып шықты.

	– Айтқандарыңның бәрі орынды секілді, қарағым. Амандық болса, оны да көрерміз. Бірақ өз басым бұған сенбеймін. Сенбейтінім бұл қоғам мың жерден жариялылық болса да, бұл күйінде тұрғанда ешқандай өңдеп-жөндеуге, әрлеп-сәндеуге келмейді.

	Мен қариемен бұдан әрі “айтысуды” артық көрдім. Әңгімені келген шаруама қарай бұрдым.

	– Онда былай келісейік, Байеке. Мен сіз туралы әзірше жазба десеңіз, жазбай-ақ қояйын. Жазсам, кейін жариялылық әбден күшіне мініп, сіздер туралы, әлгі өзіңіз ескерткендей, жалтақсыз ашық жазуға толық мүмкіндік туған кезде жаза жатармын. Ал ондай күннің кешікпей келеріне сіз күмән келтірсеңіз де, менің күмәнім жоқ. Сондықтан, әзірше маған, жаңағы уәдеңіз бойынша, өзіңіз жайлы қысқаша әңгімелеп беріңіз және ол айтқандарыңызды блокнотыма түртіп алып отыруға рұқсат етіңіз. Қарие ойланып қалды.

	– Жарайды, – деді сосын, менімен келіскендей түр байқатып. – Бірақ мына бір нәрсені ескеру керек сияқты. Мен қанша жерден жариялылық болса да, ол жариялылық мен білетін НКВД-ге, яғни оның бүгінгі “мемлекеттік қауіпсіздіктің” атын жамылған “қырағы сақшыларына” жүреді деп иегім қышымайды. Оның бер жағында, босанар кезде оларға өзім жөнінде, олардан өзімнің көрген бұл құқайым жөнінде “Ешкімге ештеңе айтпаймын” деп, бармағымды басып, қолымды қойып берген сөзім бар емес пе?! Ертеңгі күні сенің жазғаныңды көріп, “Мынауың не?” деп басымды тағы да шарға салып жүрмесіне кім кепіл? Бұлардың, біз секілділердің ізін аңдығаннан басқа, қалып бара жатқан қайбір қауырт тірлігі бар дейсің... Сол себепті, бәлесінен аулақ, жазғаныңа, лажы болса, менің және менің әңгімеме арқау болған кейбір кісілердің шын аты-жөнін көрсетпей-ақ қойсаң, алда-жалда көрсетпеуге болмайды десең, басқа бір фамилиямен атасаң деймін...

	Қариенің бұл ұсынысын мен де теріс көрмедім.

	– Жарайды. Бұл жағына алаң болмай-ақ қойыңыз, – дедім. Осы кезде манағы Алуа шешей келіп, дастарқан жайды. Біз ендігі әңгімемізді шай үстінде жалғастырдық. Менің Қонақбаевпен алғашқы кездесуім осылай аяқталған еді.

	* * *

	Күндер өтіп жатты...

	Бұл күндер қайта құруды одан әрі тереңдетіп, өмірге бұрын-соңды біз естіп білмеген, тіпті “осындай болады-ау” деп ойымызға да кіріп-шықпаған небір кереметтерді үстін-үстін әкеліп жатты. Ақпарат құралдарында жариялылыққа кең жол ашылды. “Голос Америки”, “Би-би-си”, “Свобода” секілді, Совет Одағына қарсы бағытталған атышулы батыс-тық радиостансалары хабарларын жұрт еркін тыңдай алатын болды. Бұрынғыдай аузы-мұрны тұмшаланып, тұншық-тырылмайтын болды. КПСС Орталық Комитеті Саяси бюросының, қуғын-сүргін құрбандарына деген әділеттілікті қалпына келтіруге және оларға арнап Мәскеуде ескерткіш-ғимарат орнатуға байланысты бірнеше қаулылары қабылданды. Қуғын-сүргін құрбандары көмілген жерлерді іздестіру және оларды қайта жерлеу қолға алына бастады.

	Сайлау жүйесіне жаңа тәртіп енгізілді. Бұл тәртіп бойынша СССР Жоғары Советінің депутаттығына бұрын-ғыдай, негізінен, тек партияға мүше, үлкен лауазым иелері ғана емес, олармен бірге, баламалы түрде партияда жоқ, жай қатардағы қарапайым жұмысшы-шаруалар мен интеллигенттер де ұсынылуға құқық алды. Бұл сайлауда партияның номенклатуралық басшылары күйрей жеңілді. Тіпті, қайсыбір обком секретарлары бұл “жеңіліске” шыдай алмай, қан қысымы көтеріліп немесе жүрек талмасына ұшырап, өліп те кетті. Бұл, әлбетте, жеңіліс тапқан партократтардың осындай “еркін сайлау” дегенді шығарып, өздерін айдай әлемге масқара қылған Горбачевке деген ашу-ызасы мен наразылығын туғызбай қалған жоқ. Ал, Горбачев болса, олардың өздерін кінәлады. “Естеріңізде ме,– деді ол, – мұндайда Лениннің не дегені... Егер сізге халық дауыс бермеді екен, демек, бұл дегеніңіз, сіздің ол халықтан қол үзіп қалғандығыңызды, керек болса, сіздің олармен тіл табысып жұмыс істесе алмағандығыңызды көрсетеді”...

	Қайта құрудың нағыз кереметін, шарықтау шыңын СССР халық депутаттарының 1989 жылдың 25 мамыр мен 9 маусым аралығында өткен бірінші съезі және осы жылдың 12-24-желтоқсан аралығында өткен екінші съезі айқын көрсетті. Бұл съездерді, біздің геройымыз Қонақбаев үшін орындалған арман съезі болды десек те артық емес еді. Бұл съездің біріншісінде: штанга көтеруден алты мәрте – Европа, бес мәрте – дүние жүзінің чемпионы, “әлемнің ең күшті адамы” атағының иегері, жазушы Юрий Власов, әдетте, мұндай биік мінберден аты аталмайтын, атала қалса, ол жөнінде ешқандай теріс пікір айтылмайтын КГБ-ны өлтіре сынады. Оны “халық бақылауынан тыс, тек аппаратқа бағынышты, не істеп, не қоятыны күмәнді, ең жабық, ең құпия мекеме” деп атады. “КГБ төрағасын тағайындау Халық депутаттарының съезі арқылы өтуі керек. Халық депутаттары бұл ұйымда қанша адам істейтінін, оған жұмсалатын бюджеттің есебін білуі тиіс. Олардан заңдылықты бұзған барлық істері үшін есеп беруді талап ету керек...”, – деді. Ал екінші съезде, әйгілі диссидент, академик Алексей Сахаров съездің күн тәртібіне СССР Конституциясындағы 6-бапты алып тастау мәселесін талқылауды ұсынды. Өкінішке орай, дауысқа салған кезде бұл ұсыныстың өтуіне небәрі 327 дауыс жетпей қалды. Яғни, дауыс беруге қатысқан 2120 депутаттың 868-і қолдап, 1194-і қарсы дауыс берді. 58 депутат қалыс қалды. КПСС-тің бұл саяси монополиясын қызғыштай қорғауға, кейін мұндай заман боларын қайдан білсін, қазақстандық депутаттар: Е.Н.Әуелбеков, Н.Ә.Назарбаев, М.Д.Жұматова, И.Қожахметов, К.У.Медеубеков, Е.Рахмадиев, К.З.Рамазанов, Б.С.Ысқақова, М.Р.Сағдиев, К.Шопанаев, П.М.Чурсина, тағы басқалар белсенділікпен атсалысты. Аталмыш ұсынысты тек О.Сүлейменов, М.Шаханов және В.Н.Фоминых үшеуі ғана қолдап, “Иә” деп дауыс берді. Ал А.Т.Жанасбаев, Р.С.Ахметова қалыс қалып, Г.В.Колбин мен А.В.Милкин бұл дауыс беруге қатысқан жоқ. Оның себебі бізге белгісіз.

	Алайда, қарсы дауыс берушілердің бұл “жеңісі” ұзаққа бармады. Осы “дауыс беруден” кейін абырой-атағына едәуір жарықшақ түсіп, өздеріне тықыр таянғанын сезген компартия басқаша амал-айлаға көшті. “Жаңа жағдайға бейімделмек” боп, “демократиялық жолмен қайтадан жаңғырып, жаңармақ” боп, партияның кезекті ХХҮІІІ съезіне арнап бағдарлама қабылдады. Осы бағдарлама негізінде аталған 6-баптан өз ерік-қалауларымен бас тартып, ол бапты конституциядан алып тастау жөнінде Халық депутаттарының кезектен тыс үшінші съезіне ұсыныс түсірді. Съезд бұл ұсынысты “қанын” жерге тигізбестен бір ауыздан қабылдады.

	Бұл кезде қайта құру дүмпуі Шығыс Европадағы Советтік қызыл империя қол астындағы қуыршақ үкімет басқарған елдердің де іргесін ыдыратып, қабырғасына сызат түсіріп үлгерген еді. Бұл дүмпу, әсіресе, М.С.Горбачевтің “Барлық социалистік елдердің өзі таңдаған даму жолын қалауына құқы барлығы” жөнінде 1989 жылғы 7 шілдеде Бухаресте өткен Варшава Келісім Шартына қатысушы елдердің мемлекет және үкімет басшыларының мәжілісінде сөйлеген сөзінен кейін ерекше белең алғандай болды. Болгарияда компартия лидері, әрі мемлекет басшысы Тодор Живков қамауға алынды. Болгария парламенті Болгария компартиясы Орталық Комитетінің шешіміне сәйкес компартияның конституция бойынша белгіленген қоғамдағы басшылық рөлін жойды. Будапеште Венгрия республикасының құрылғаны жарияланды. Венгрияда коммунистік режимнің өмір сүруіне тыйым салынды. Чехословакия парламенті конституциядан компартияның қоғамдағы жетекші рөлін қамтамасыз ететін бапты алып тастады. Кеше ғана түрмеде отырған диссидент, жүк тиеуші жұмыскер Вацлав Гавел президент болып сайланды. Мемлекеттік қауіпсіздік органы жойылып, ондағы бұрынғы “жат пиғылдылармен” күресушілердің міндеті ендігі жерде атомдық электр стансасы мен азаматтық авиацияға бақылау жасау ғана болып қалды. “Бархатная революция” деген атқа ие болған мамыражай мақпал революция жеңіске жетті. Польшада бұрынғы Гданьск кеме жасау зауытының электригі, жеті жыл бойғы астыртын қимылдан жуырда ғана ашық қимылға көшуге мүмкіндік алған Польша еркін кәсіподағы – “Солидарность” қозғалысының негізін қалаушы және ұйымдастырушысы, Әскери хунта басшысы генерал Ярузельскийдің тұтқыны Лех Валенса президент болып сайланып, компартияны қуды және оны иммунитеттік құқы мен мүліктік меншігінен айырды. Кеше ғана Горбачевты өз елінде бүкіл халқымен бірге, ұлан-асыр мерекелік той-думан, сән-салтанатпен қарсы алғанына телевизия арқылы өз көзімізбен куә болған Румыния компартиясының көсемі және мемлекет басшысы Чаушеску ешқандай сотсыз, тергеусіз атып тасталды. Атып тасталғанда – қашып бара жатып, шекарада қолға түскен жерінде әйелімен бірге қоса атып тасталды. “Берлин қабырғасы” құлатылып, екі Германияның қосылуына жол ашылды.

	Бұл тұстардағы осындай туысқан социалистік елдерде болсын, өз елімізде болсын, қайта құрудың “құдіретімен” келген мұндай өзгерістердің бәрін бірдей түгендеп айтып шығу мүмкін емес еді.

	Бақытымызға қарай, қайта құрудың мұндай шарапатты кереметі біздің респуб-ликамызды да айналып өткен жоқ. Соның бір мысалы – бұған дейін қазақ баспасөз-дерінде атын атауға рұқсат етілмей келген Ә.Бөкейханов, А.Байтұрсынов, М.Дулатов, М.Жұмабаев сияқты алаш көсемдерінің есімдері “жеті құлыпты” қызыл цензураның темір сандығын бұзып-жарып жарыққа шықты. Орталықтың озбыр саясатының кесірінен осы кезге дейін орынсыз бұрмаланып келген тарихымыздың шындық фактілерін қалпына келтіру қолға алына бастады...

	Осы кездерде Байекеңмен тағы да кездесудің сәті түсті. Бұл жолы мен ол кісі тұратын қалаға іссапармен емес, осындағы профилакторияға демалу үшін келген едім. Тек демалу үшін ғана емес, мұның қабатында Байекеңмен тағы да бір кездесіп, осынау дүниені астын-үстіне түсіріп, астаң-кестеңін шығарып жатқан горбачевтік қайта құру “кереметтері” жайлы, оның өзіне тигізген әсер-ықпалы жайлы ой бөліссем, ой бөлісіп қана қоймай, өткен жолғы әңгімемізді қайта сабақтап, одан әрі толықтырсам деген де ойым бар-тын. Сөйтсем, бұл ойым теріс болмапты.

	Байекең бұл жолы маған өткен жолғыдай бейтаныстық кейіп танытқан жоқ. Етене ескі танысындай жайма-шуақ жылы пейілмен қарсы алды. Қайта құруға деген бұрынғы сенімсіздігінен ада-күде арылып, оған бір жола бет бұрған ықыласын байқатты.

	– Сыраш, қарағым, – деп ойын әріден толғай сөйледі,– өзің білесің, кешегі отыз жетінші жылдары екінің бірі дұшпаның көрініп, өзге түгілі, өз бауырыңа сенімсіздік білдіретін заман болды емес пе. Оның бер жағында “халық жауы” болып, жазамызды өтеп қайтып келгеннен кейін де бұл сенімсіздіктен арыла алмадық. Сырт көзге қоғам мүшесінің бірі болып саналғанымыз болмаса, шын мәнісінде, қоғам бізді өзінен бөліп тастап, сыртқа теуіп отырды. Қит етсек “халық жауы” деген қоңыраулы атымыз алдымыздан көлденең шыға келетін болды. Мерзімінің бөлектігі болмаса, біз үшін кешегі “кемелденген социализм” атанған Брежнев дәуірі де 37-жылдан айырмасы шамалы-ақ болды ғой. Ерекше тіркеуге алынып, КГБ “жансыздары” тарапынан әрбір басқан ізіміз аңдуда болды. Несін айта берейін, әбден үрейіміз ұшып, қорқып қалғанбыз ғой. Содан болар, сені алғаш келгенде, шынымды айтсам, сондай “жансыздардың” бірі емес пе екен деп те қалдым. Ол жолы өзің де байқаған шығарсың, өзіңмен онша шешіліп сөйлесе алмаған себебім сол еді. Сөйтсем, мұным қателік болыпты. Оған өзің келіп кеткен соң көп ұзамай көз жеткізе бастадым. Расында да, бұл қайта құру кереметі өзің айтқандай болып шықты. Менің көзімді перделеген шымылдығын алып, дүниеге қайта ашқандай болды. Егер білгің келсе, мен қазір өткен түнде бір жақтан адасып келіп, сол адасып келген жерімнің қандай жер екенін таңертең бір-ақ білген, соның ойы мен қырына, сайы мен саласына енді ғана көз жүгіртіп отырған жолаушы секілдімін. Басқаша айтқанда, “халық жауы”, “НКВД”, “Сталин”, “репрессия” деген сөздердің шын мағынасын енді ұғынып, кешегі қамауда болып, айдауда жүрген кездерімнің шын болмысын енді көріп, оның қыр-сырына енді ой жүгіртіп отырғандаймын. Сондықтан қарағым, бұл үшін ғафу ет мені.

	Қариенің шын ықыласты бұл мойындауына мен де дән риза болып қалдым.

	– Оқасы жоқ, отағасы. “Ештен кеш жақсы” деген емес пе. Ойда-қырда қайта құрудың мән-маңызына, оның өзіңізге не бергеніне дұрыс түсінсеңіз болды да.

	– Иә, иә, соны айта бер. Әңгіме сонда... Қарие енді Горбачевты мақтай жөнелді.

	– Қарағым, Сыраш, өткен жолы айттым емес пе: “Талай жариялылықты көрдім. Сталин де, Хрущев те, Брежнев те, одан соңғы Андропов пен Черненко да өздерін нағыз демократ санады” деп. Бірақ солардың бәрінен мына “ай таңбалы” (бұлай деп Горбачевтің шекесіндегі қалын айтып отыр) Горбачевың мықты келді. Олардың бәрі бір төбе де, бұл бір төбе болып шықты. Олар мұндай демократ бола алған жоқ. Осындай аз ғана уақыт ішінде дүниені астын үстіне түсіргендей осынша өзгеріс жасау – не деген күш, не деген мықтылық десеңізші... Кім ойлаған мұндай болады деп? Тіпті, қайта құрудың бұлайша басқа бір арнаға түсіп, бұлайша бет аларын Горбачевтің өзі де күтпеген болар, сірә?!.

	Қарие ендігі сөзін өзі теледидардан “бас алмай көрген” СССР халық депутаттарының өткен бірінші, екінші съездері-не қарай бұрды. Бұл съездерді қайта құрудың нағыз шарықтау шегі, ұшар шыңына теңестірді. Съезде өзі армандағандай, батыл сөз сөйлеп, өзекті мәселе көтерген Власовты мақтады. Сахаровты мақтады... “Баламалы еркін сайлау болмаса, осындай съезд болар ма еді?

	Осындай биік мінберден, осындай Власов, Сахаров сияқты озық ойлы зиялылардың үні шығар ма еді?! Міне, Горбачевтің ұлылығы. Міне, ол әкелген қайта құрудың жасампаздық кереметі!, – деді.

	Қарие енді бір кезде Мұхтар Шахановты мақтай жөнелді:

	– Нағыз Азамат екен! Қазақ деген халық барын әлемге бір танытты. Желтоқсан құрбандарының әруағы бір аунап түсті,– деді. Сонымен бірге, осы орайда съезге деген ренішін де жасырған жоқ. Ол реніші желтоқсан оқиғасына және Шахановтың ол жөніндегі съезде сөйлеген сөзіне байланысты болып шықты.

	– Өзің де көрген боларсың теледидардан, – деп жалғастырды сөзін қарие, – съездің ашылуы 1989 жылғы 9 апрельдегі Совет әскерлері жаудан бетер айуандық қатыгездікпен күштеп басқан Тбилисидегі қанды қырғын құрбандарын съезд делегаттарының бір сәт орындарынан тұрып еске түсіруімен басталды ғой. Одан соң, съезде бұл қанды қырғын жөнінде грузиндік депутат Гамкрелидзе ұзақ-сонар баяндама жасады. Баяндама болғанда қандай! Бұл баяндаманы ашу-ызасыз, қаның қайнамай тыңдау мүмкін емес еді. Сосын, бұл баяндама бойынша қанды оқиғаны тексеру үшін арнайы комиссия құрылды ғой. Сонымен бірге, мұның қабатында, бұл баяндама мен комиссияны құру төңірегінде болған айтыс-тартыс, пікір-таластары қаншама...

	Ал, съезд неге екенін білмеймін, трагедиялық жағынан Тбилиси оқиғасынан бір де кем емес және бұдан екі жарым жылдай бұрын болған желтоқсан оқиғасына мұндай көңіл бөлген жоқ.

	Тіпті, Шаханов болмағанда мүлде атаусыз қалатын ба еді, әлде қайтер еді?

	Сосын, естуімізше, съезд Шахановқа бұл сөзді де берейін деп бермепті. “Арал туралы айтам” деген соң беріпті. “Желтоқсан” дегенде бермейтін екен.

	Шаханов сөйлеген кезде сол екі жарым жылдан бері жабулы күйінде “қоламта” астында жатқан үміт шоғы қайта тұтанғандай болып еді. Бірақ бұл да көпке ұзамады. Жарқ етіп бір жанды да, жалп етіп қайта өшіп қалғандай болды. Олай дейтінім, съезд Шахановтың сөзіне грузиндік депутаттың баяндамасындай, анау айтқан мән-маңыз бермеді. Ештеңе болмағандай, ештеңе күйреп қалмағандай немқұрайды кейіп танытты. Шахановтың “желтоқсанның” арын арлап, жоғын жоқтаған бұл жанайқайына жанашырлық білдіріп, қол ұшын бермеген өзге емес, алдымен өзіміз болдық. “Өзіміз” деп отырғаным – съездегі қазақстандық депутаттар, Шахановтың жерлес, сонымен бірге, халық сенімін арқалаған әріптестері ғой. Ой, сабаздар-ай!.. Шахановты қолдап, Шахановты емес, “Желтоқсанды” қорғап, біреуі мыңқ етсейші... Бәрі қонаққа келген адамша жұмған ауыздарын ашпастан, осы съезде жиі қолданылған қанатты сөзде айтылғандай, “Молчаливое большинствоның” бірі болып қала берді. Масқара болғанда, Шахановтың бұл сөзі кейіннен, осы съезде сөйлегендердің сөздерінің есептік стенографиялық жазбалары мен сөз тиіспей, мінберге шыға алмай қалғандардың тапсырған қолжазбалары бойынша дайындалған көп томдық кітаптарға да енгізілмей қалғанын қайтерсің.

	Сонда мұны не дейміз? Сонда, біздің өстіп, намысты қолдан беріп, ел қатарлы тиісті айтар сөзімізді айта алмай, аяқ асты болуымызға не себеп? Кім кінәлі бұған? Съезд бе, өзіміз бе? Әрине өзіміз. Өзіміздің баяғы ұлықтың ыңғайынан әрі аса алмайтын, биік мансап, жоғары лауазымды билік иесі алдында бәрін де сатып жіберуге бейім тұратын бодандық, құлдық құлықтан мұра боп қалған бишаралығымыздың салдары. Басқа ештеңе де емес.

	Осы арада қарие, өткен жолғы “партия мен КГБ-ға жариялылық жүрмейді” деген пікірін тағы да қуаттай түсті. “Егер қайта құрудың жаулары бар десек және олар қайта құрудың толық қарқынмен жүзеге асуына кедергі жасап отыр десек, ондай “жау” – алдымен компартия мен КГБ”, – деді. Оған бір мысалды әлгі біз жоғарыда атап өткен Власовтың съезде сөйлеген сөзінен келтірді.

	– Міне, көрдің бе, – деді қарие сөзін одан әрі жалғай түсіп, – қайта құрудың басталғанына төрт жыл өтсе де, КГБ архивінің аузы әлі тарс жабық... Өткен жолы мен саған не дедім?.. Айтқаным айдай келді емес пе. Мен ол архивтің ашылатынына сенбеймін. Мен оны ашуға, тіпті, осы Горбачевтың өзінің де тәуекелі жетпей ме деп қорқамын. Әйтпесе, төрт жылдан бері аштырса көрмей-білмей отыр ма? Генсек ашыңдар десе, КГБ-ның оны орындамасқа амалы қанша?!...

	Бұл әңгімелер кезінде менің назарымды ерекше бір аударған нәрсе – бұл кісінің өткен жолы байқағанымдай, жан-жақты білімдарлығы мен ізденпаздығы, бір кездегі ұстаздық-педагогтік қалпынан аумағандығы, жасы-ның ұлғайғанына қарамастан есте сақтау қабілетін жоғалтпағандығы, оның үстіне, жеке архивтік материалдарының молдығы болды. Бұл кісінің жеке кітапханасынан сонау отызыншы, елуінші жылдардан бастап, кешегі горбачевтік “қайта құру” басталғалы бергі жерде Орталық, республикалық басылымдардан жарық көрген саяси оқулықтармен қатар, Сталин, сталиндік репрессия туралы немесе Екінші Николай патша және оның большевиктік жендеттер қолынан қаза тапқан семья мүшелерінің трагедиялық тағдыры жайында жазылған жеке авторлық кітаптардың неше түрлісін көруге болар еді. Бұған аталған мерзімдерді қамтитын, жеке-жеке арнайы папкаларда сақталған Орталық, республикалық газет-журналдардан бастап, облыстық газеттердің қазақша, орысша жекелеген нөмірлері мен қиынды мақалаларын қосыңыз. Қарие, бізбен әңгімесінің кейбір ұрымтал тұстарын осы архивтік материалдары негізінде өрбітіп, бұл әңгімесінің қажет деген жерлеріне осы архивтік материалдарынан дәйексөздер мен сілтемелер келтіріп отырды. Оларын кейіпкеріміздің “стильдік” ерекшелігіне нұқсан келтірмеу үшін, әрі оның растығына әлдекімдер тарапынан күмән келтірерлік ешқандай артық сөздің болмауы үшін, біз де, оқушыға қалай айтылса, солай жеткізгенді жөн көрдік.

	Бұған қоса, айтарымыз, біздің бұл әңгімемізге, кезінде, Байекеңнің осы архивтік қазыналарын НКВД “үндеместерінің” тіміскісінен көзінің қарашығындай аман сақтап қалған Алуа шешейдің де қосқан үлесі аз болған жоқ. Кейде үй шаруасымен кіріп-шығып жүріп, кейде қасымызда отырып, бірде шалының, бірде біздің сұрауымызбен, бірде өзінше “толықтырулар” енгізіп отырды.

	Сондағы біздің Байекеңмен болған әңгімеміз мына төмендегіше өрбіген еді.





2. Қанды қол Голощекин немесе Ақ патша қалай атылып, қазақтар қалай аштан қырылды?




	Бұл “троцкизм”, “троцкистік халық жауы” деген ұғымдардың тарихы қайдан келіп шықты? Оған мені алып келген бұраңы да, бұлтарысы да көп сталиндік қуғын-сүргіннің қанды соқпақтары қайдан бастау алды? Оның қара бұлты менің басыма қалай үйірілді?

	Ойлап қарасам, бұл сұрақтың жауабы менің өмір, еңбек жолдарыммен, тағдыр-талайыммен қамшының өріміндей бірге өріліп, егіздің сыңарындай біте қайнасып жатқандай екен.

	Сондықтан әңгімемді өз өмірбаянымнан бастап, сол арқылы, соның жоба-нобайымен өрбіткенді жөн көріп отырмын.

	Менің әкем Қонақбай – Түркістандағы бір байдың жалшысы еді. 1912 жылы соның есігінде жүріп қайтыс болды. Әкем қайтыс болғанда мен небәрі алты-ақ жаста едім.



	“Қалбиған қара шайла үйдің сырты,

	Бір текше, бір кебеже ішкі мүлкі.

	Тон тозған, жең жамалған, жаға жыртық,

	Көн шоқай аяғымда кеткен сиқы...”



	Осы күндері, кешегі Советтік колхоздық дәуірдің майталман ақыны Елеусіз Байырбековтың осы бір өлең жолдарын еске алсам, сол бір кездегі қаудыр тонды қарт әкемнің буалдыр бейнесі, оның жапырайған жер кепеде күн кешкен жадау күйлі жанұясы келеді көз алдыма. Ақын өлеңінің осы бір шумағын дәл менің әкеме, дәл менің балалық шағыма арнап айтқандай көрем.

	Әкем қайтыс болған соң, бес жаннан тұратын бір үйдің бар ауыртпалығы шешеміз – Тәжігүлдің мойнына түсті. Тіршілік тауқыметінің таңдауы, жетімдік тағдырдың жетегі болса керек: 1915 жылы, менен екі жас үлкен әпкем – Зейнеп, 1917 жылғы “жыланның” ашаршылығында менен екі жас кіші қарындасым – Тәжіхан жастары жетпестен тұрмыс құрып кетті. Бұдан соң, мені шешем Түркістандағы “Детдомға” әкеп тапсырды. Сөйтіп, қара шаңырақта шешем мен інім Ғани екеуі ғана қалды.

	Бұл 1918 жылдың күзі еді.

	“Детдомда” жиырма үшінші жылдың орта шеніне дейін, бес жыл болдым.

	“Детдомды” бітірген соң, бізді – бір топ баланы Шымкенттегі Қазақ-қырғыз педагогикалық техникумына оқуға жіберді. Оны бес жыл оқып, 1928 жылы бітіріп шықтым. Оқуды аяқтап, аттестатымызды қолға алғалы тұрғанымызда, араб әрпінің орнына латын әрпін қолдану жөнінде Қазақстан үкіметінің қаулысы шықты. Соған орай, бізге техникумда тағы да бір ай қалып, латын әрпін оқып үйренуге тура келді.

	Айта кететін бір нәрсе, ол кезде Шымкентте институт деген атымен жоқ еді. “Маман кадрлар даярлайды” деген оқу орны атаулыдан – тек осы Шымкент педагогикалық техникумы ғана болатын. Мен үшін бұл педтехникумның тағы бір ерекшелігі – мен бұл оқу орнында кәдімгі есімі алты алашқа әйгілі, сол кездегі оқыған санаулы ғана қазақ зиялыларының бірі, үлкен жазушы –Жүсіпбек Аймауытовтан ұстаздық тәлім-тәрбие көру бақытына ие болдым. Ол кісі бізге қазақ тілі мен әдебиетінен сабақ берді. Сонымен бірге, педтехникумның директорлығы міндетін де қоса атқарды. Өзі де семьясымен осы педтехникум ғимаратының (бұрынғы Пушкин көшесі, №9 үй) бір бөлмесінде тұрушы еді. Орыс әйелі, жүгіріп жүрген бір-екі жастағы баласы болатын. Өзі бізбен, студенттермен әңгімелесуге үйірсек, күлдіргі, аңқылдаған ақпейіл, ашық-жарқын адам еді. Аймауытов ағай әлі көз алдымда. Шалқасынан қайырған бұйра толқын шашы бар. Дөңестеу келген мұрнының астында бармақ басындай ғана шоқша мұрты бар, иықты келген, ұзын бойлы кісі еді. Аймауытов ағай, ол кезде бізге егде тартқан үлкен адамдай көрінуші еді. Енді ойлап қарасам, ол кісінің жасы бұл кезде әлі қырыққа да жетпеген екен. Бірақ амал қанша, қазақ зиялыларын қара күйедей жалаған сталиндік зұлмат оның да түбіне жетті. Жиырма тоғызыншы жылдың мамырында Қызылорда қаласында қамауға алынды да, арадан бір жылдай өткен соң, отызыншы жылдың сәуірінде Мәскеуде, Бутырка түрмесінде ату жазасына кесілді...

	Ол кезде Түркістанда он жылдық орта мектеп деген атымен жоқ еді. Небәрі үш-ақ мектеп: бір қазақша, бір өзбекше – екі бастауыш мектеп және бір жеті жылдық орыс-қазақ мектебі ғана болатын. Мен педтехникумды бітіріп келген соң, сол бастауыш қазақ мектебіне директор болдым. Онда бұл мектеп Абай есімімен аталушы еді. Мұнда жиырма тоғыздың жартысына дейін істедім.

	* * *

	Бұл бірінші бесжылдықтың қызу қарқын алған кезі-тін. Ауылшаруашылығын ұжымдастыру керек, бай-кулактарды тәркілеу керек, сауатсыздықты жою керек... Алда тұрған міндеттер бастан асады. Тек оларды орындатуға мұрындық болатын, басшылық жасайтын кадрлар жағы жетіспейді. Сол себепті болса керек, райком осы тұста бізді – аудандық ұйымдар мен мекемелерде істейтін бір топ қызметкерлерді ауданның жер-жерлеріне жұмысқа жекті. Мені Темір стансасындағы сауатсыздықты жою мектебіне (ликбез) мұғалім және сондағы темір жол торабы жанындағы бастауыш партия ұясына хатшы етіп жіберді. Айлық жалақыны мұғалімдік қызметім үшін алдым. Партия ұясы хатшылығын жай қосымша қоғамдық міндет ретінде атқардым.

	Ол кезде Темір стансасы – өзінше әжептеуір мәдени-әкімшілік орталық еді. Апта сайын базар болып тұрады. Сырдария өңіріндегі елді мекен тұрғындары базарларын осында кеп базарлап, ондағы партия ұяларының хатшылары беретін есептерін осындағы теміржол торабы бастауыш партия ұясына келіп беретін.

	1930 жылдың ақпанында кәдімгі “Созақ оқиғасы” бұрқ ете қалды. Соны ести сала, райкомның шақыруын күтпестен пойызға отырып, Түркістанға тарттым. Райком хатшысы “Еңбекші қазақ” газетінің (қазіргі “Егемен Қазақстан”) бұрынғы редакторы Тоқжігітов Шәймерден деген кісі еді. Есік аузындағы милициядан алдына зорға кірдім. Ол менімен көп сөйлескен жоқ.

	– Созақтағы жағдайды естіген боларсың... – деді де, “менің ізімше кері қайтып, елдегі мылтықтарды жинап, қарамағымдағы адамдардан қарулы күзет ұйымдастыруды тапсырды. Сөзінің соңында: “Анау-мынау жағдай болса, менен жәрдем келеді деп ойлама, өзіңе өзің мықты бол”,– деп ескертті. Айтқанындай, сол бетпен Темірге келдім де белсенділерімді ұйымдастырып, үй-үйлерден қолда бар мылтықтарды жинаттырдым. Сондағы бүкіл Темір стансасынан жиналған бар мылтық алтау-ақ болды. Тағы да оның төртеуі жарамсыз болып шықты. Стансада жұмыс істейтін екі-үш орыс бар еді. Солар келіп: “Қазақтар көтеріліс жасап, орыстарды өлтіреміз деп жатқан көрінеді. Бізге мылтық бер”, – деді. Мен оларға бұл әңгіменің жай қауесет екендігін түсіндіріп: – “Сендерге бере қоятын мылтық болмай тұр... Қорықпаңдар. Олар өлтірсе, алдымен мені өлтіреді”, – деп басу айттым. Сөйтіп, жер-жерге күзет қойдым. Ол күні ештеңе бола қойған жоқ. Ертеңіне түстен кейін райкомнан уәкіл келді. Ол кешке қарай станса тұрғындармен Созақ оқиғасына қатысты жиналыс өткізді. Қазір бұл оқиғаның басылып, бүлікшілердің басшыларымен бірге тегіс қолға түсіп, қамауға алынғанын хабарлады. Осының ертеңіне базар еді. Базарға жиналғандарға Созақ оқиғасына байланысты тағы да үлкен митингі өткіздік. Бұл митингіні базар тарқар алдында тағы да қайталадық. Бұдан соң, Созақ оқиғасы жайлы түсінік жұмыстарын жүргізу үшін “Қосшылар одағы”, “Кедейлер болысы” белсенділерін ауыл-ауылдарға жөнелттік.

	* * *

	1930 жылдың мамырында райком мені Темір стансасынан шақырып алып, Алматыға аудандық оқу бөлімінің меңгерушілерін даярлайтын екі жылдық курсқа жіберді. Бірақ Алматыға келген соң, ол курсқа барғым келмеді. Жоғары оқу орнына түскім келді. Себебі, бұл кездегі жоғары оқу орындарына қабылдау тәртібі бойынша, мектеп пен орта арнаулы оқу орындарын үздік бағамен бітірушілерден емтихан алынбайтын, ректордың өзі байқау әңгімесін өткізіп, қабылдай беретін. Ал мен болсам, Шымкенттегі педтехникумды үздік бағамен бітірген болатынмын және оның үстіне физика-математика пәнінен айрықша үлгерімге жеткендігім жөніндегі қағазым бар. Қай оқуға түсем десем де жол ашық. Осы мүмкіндігімді ойластыра келіп, ҚазПИ-дің физика-математика факультетіне таңдау жасадым. Қабылдау комиссиясына құжатымды өткіздім де, жатақханаға орналасып, ректор қабылдайтын күнді күттім. Ол күнді қабылдау комиссиясы қосымша хабарламақ.

	Бұл кезде ҚазПИ-дің ректоры, кәдімгі есімі алты алашқа әйгілі Санжар Сейтжаппарұлы Асфендияров еді.

	Асфендияров сұңғақ бойлы келген, найзадай тіп-тік, үстінде сол кездегі сәнге тән, белін жалпақ қайыс белбеумен қынай буынған, тік жағалы китель-көйлек, галифе шалбар, аяғында жалтыраған қырым етік, қобыраған қара бұйра қою шашын Сергей Есенин құсап қақ ортасынан екі айыра қайырған, ат жақты, доға тәрізді етіп, әдемілеп бастырған шоқша мұрты, қыр мұрыны мен көнтектеу біткен ерніне құп жарасқан, арасы алшақтау қалың қасты, қой көзді, иман жүзді, жігіт ағасы дерлік жастағы кісі екен. Менің бұл кісі жайында, сол кездегі оқыған, санаулы ғана қазақ зиялыларының қатарында атын естіп жүргенім болмаса, басқа білетінім шамалы еді. Маған бұл кісінің өмір тарихы мен еңбектеріне, кейін Түркістандағы екі жылдық партия-совет мектебінде “ВКП(б) тарихының қысқаша курсынан” сабақ беріп жүрген тұстарымда ден қоюуыма тура келді.

	Мен Санжар Асфендияровтың, кезінде, Мәскеу университетінің профессоры, Мәскеу Шығыстану институтының ректоры, бірнеше шет жұрттың тілін білген ғұлама ғалым, Совет дәуірінде “Ерте заманғы Қазақстан тарихын” жазған үлкен тарихшы, сонымен бірге, ВЦИК-тің жауапты хатшысы, Қазақ ССР Денсаулық сақтау комиссары, ВКП(б) Қазақ облыстық және Қазақстан өлкелік комитеттерінің мүшесі болған ірі қоғам қайраткері екендігін мен осы тұстарда білдім.

	Не деген дарын-талант! Не деген ақыл-парасат!

	Осынша жомарттықпен барлығын бір басына үйіп-төгіп бере салып, құдайымның осындай артық қып жаратқан бұл пендесі кім болды екен? Шыққан тегі, ұшқан ұясы қай жақтан болды екен?..

	Бақсам, Санжар ағаның арғы тегі жай әншейін біреу емес, хан тұқымынан екен. Арғы аталарының бірі – кәдімгі, айта беретін, Қазақ хандығын алғаш құрған – Әз Жәнібек ханның жетінші ұрпағы – Кіші жүз ханы Әбілқайырға барып тіреліп, Әбілқайыр ханнан – Айшуақ сұлтан, Айшуақ сұлтаннан – Сығалы, Сығалыдан – Асфендияр, Асфендиярдан – Сейітжаппар болып келеді екен. Бұлардың бәрі, шетінен, патша ағзамнан шен-шекпен киген шонжарлар, қолында үлкен лауазымды құзыры бар, ауқатты ақсүйектер болыпты. Атап айтқанда: Айшуақ сұлтан – Кіші жүздің ханы болса, Сығалы император І Александр тұсында көшпелі қарақалпақтар мекен еткен Әмудария атырабын билеп-төстепті. Ал Асфендияр Сығалин – Орынбор шекаралық әкімшілігіне қожалық етсе, Сейітжаппар – Түркістан генерал-губернаторында штатты қызмет атқарып, Октябрь төңкерісіне дейінгі орыс армиясының генерал-майоры деген жоғары шенді әскери атағын иеленіпті. Керек десеңіз, онымен тіпті, император ІІ Николайдың өзі де тонның ішкі бауындай жақын таныс-біліс болғанға ұқсайды.

	Санжар Асфендияровтың әкесі мен ата-бабалары пат-шаға қызмет етумен бірге, өз елінің ертеңгі тағдырын да әріден ойлаған, қазақ даласының, қазақ жұртының келешегі ілім-білімде деп білген, заманының озық ойлы, зиялы интеллигенттері болыпты. Сондықтан болса керек, олар өздері сияқты, балаларының да орысша оқып, білім алуына үлкен мән-маңыз беріпті. Мәселен, Асфендияр, баласы Сейтжаппарды патша үкіметінің қазақ сұлтандарының балаларын оқытуға арналып құрылған, Орынбор шекаралық комиссиясы жанындағы төрт жылдық мектепке оқуға берсе, бұл ата дәстүрін Сейтжаппардың өзі де берік ұстанып, өз кіндігінен тараған төрт қыз, төрт баласының бәрін орысша оқуға берген. Олардың ішінде Санжары 1912 жылы Петербор әскери медициналық академиясын бітіріп шығып, Бірінші дүние жүзілік орыс-герман соғысы кезінде әскери дәрігер болып істесе, оның өзімен туысқан әпкелері – Гүлсім Жағпарқызы мен Мәриям Сейітжаппарқызы Асфендияровалар одан бұрын, 1908 жылы Петербор әйелдер медициналық институтын бітіріп, қазақ әйелдері арасынан шыққан тұңғыш дәрігерлердің бірі болған...

	Қолымызға там-тұмдап түскен деректерге қарап отырсақ, Санжар ағаның жары – Рабиға да осал жерден болмапты. Рабиғаның әкесі Сералы Лапин – жоғары білімді заңгер. Мемлекеттік Думаның депутаты, “Шахнама” секілді әйгілі шығарманы парсы тілінен қазақша сөйлеткен үлкен аудармашы да болыпты. Сонымен бірге, зиялы азамат, өз ұрпағын оқытып, білім беру жағын да ұмыт қалдырмапты. Қыздары Рабиға мен Рахила Петербордағы “Инабатты бойжеткендер институтын” (“Институт благородных девиц”) бітіріп шығыпты. Рабиғаны, тағдыр шіркін, болашақ жары Санжар Асфендияровқа осы институтта оқып жүрген кезінде кездестіріпті...

	Міне, енді ойда жоқ, түсте жоқ жерден өмірі көрем деп, кездесем деп ойламаған, садағаң кетейін, сол әруақты ұстаз, асыл жанның алдында отырмын.

	Санжар ағай қазақшаны жақсы түсінгенімен, онша жетік сөйлей алмайтын болып шықты. Сөйлегенмен, кейбір сөз саптаулары мен сөйлеу мәнерлері орысшаға ұқсап кететін акцентпен сөйлейді екен. Бірақ, оның бұл кемістігін әр сөзін асықпай, ақылға сала сөйлеп, айтайын деген ойың қысқа да, нақтылап жеткізуге тырысушылығы және әр сөзіне мән беріп, сізді өзіне еріксіз тартып отыратын биязы үн-әуезі перделеп білдірмей жібергендей. Бұл кісінің тағы бір ерекшелігі, өзімен сөйлескен адамды жасының үлкен-кішілігіне қарамай “Сіз” деп сөйлейтіндігі ме деп қалдым.

	Дегенмен, Санжар ағай, кейбір сұрақ-жауап секілді қысқа қайырылған сөздер мен сөйлемдер болмаса, менімен негізінен орысша сөйлесті. Негізгі ойларын орысша жеткізді.

	Ректор бұл байқау әңгімесінде менің қалайша бұл мамандықты таңдағаныма ерекше маңыз берді.

	– Сіз, – деді ол, алдындағы менің құжаттарыма қарап қой-ып, – тек физика мен математика ғана емес, өзге пәндерді де “беске” оқыған екенсіз. Демек, ол пәндерді де жақсы көргенсіз ғой. Ендеше, сіздің институттың басқа факультетіне бармай, бұл физика-математика факультетін таңдауыңызға не себеп болды? – деді.

	Мен ректордың бұл сұрағына тосылған жоқпын. Бұл пәнді о бастан ұнататынымды, өзімнің бейім-қабілетімнің өзге пәндерден гөрі, осы пәнге жақындау екендігін айтып, осы пәннен айрықша үлгерімге жеткенімді көрсететін қағазыма сілтеме жасадым. Ректор бұл сөзіме “Жауабың дұрыс, бала!” дегендей бір жымиып күліп қойды.

	Сосын:

	– Кейін: “Қап, ана оқуға неғып түспедім екен?” деп өкініп жүрмейсіз бе? – деді.

	– Жоқ, өкінбеймін, – дедім мен де сенімді түрде. Ректор маған басқа сұрақ қойған жоқ. Алдындағы қағазға бірдеңені жазды да, маған қой көздерінен мейір нұры төгіліп, күлімсірей сөйлеп: “Ендеше, осы сәттен бастап, өзіңізді осы институттың студентімін деп есептей беруіңізге болады”,– деді...

	Енді ойлап қарасам, осы бір кез мен үшін – тағдыр маған, осындай ұлы адаммен кездесуді жазған, қыдыр қол беріп, келешегіме нұрлы жол ашқан, өмірімнің ең айшықты, бақытты сәттерінің бірі болған екен. Кім білсін, бәлкім, сол түскен күйі институтты бітіріп шығып, тыныш қана мұғалім боп жүре бергенімде, партия қызметіне араласпағанымда, кейін бүйтіп “халық жауы” болып мұндай, сергелдең күйге түспес пе едім, әлде қайтер едім?! Бірақ, не пайда, қолыма қонған бұл бақыт құсын дер кезінде бағалай алмадым. Санжар ағайдың өзіме сенген сенімін ақтай алмадым.

	Өмір бойлық өкінішіме айналған бұл қателікке ұрынуыма, оқуға түскеннен кейін, “сабақ басталғанша барып қайтайын” деп ауылға келуім себепші болды.

	Үйге келген соң екі-үш күннен кейін, райком мен аудандық оқу бөлімі қайта-қайта шақырып, “оқуға кеткеніңше істей тұр” деп, қояр да қоймай Қантағыдағы Қарасай геологиялық барлау экспедициясындағы сауатысыздықты жою мектебіне мұғалім ғып жіберді.

	Ол кезде бұл экспедиция Ленинград геологиялық барлау тресіне қараушы еді. Мұндағы мамандар – ленинградтық орыстар да, қара жұмыскерлер – жергілікті қазақтар. Бірі – қазақша, бірі – орысша білмейді. Сол себепті, маған мұнда келген соң, сауатсыздықты жою мектебіне сабақ берумен бірге, солардың арасында тілмаштық қызмет атқаруыма тура келді.

	Келісімді уақыт бітіп, түскен оқуыма енді кетем бе деп жүргенімде, тағы бір көлденең кедергіге тап болдым. Әлгі ленинградтықтар, райкомнан, мені лажы болса оқуға жібермей қоя тұруды, әйтпесе, басқа бір аудармашы тауып беруді талап етті. Райкомның аяқ астынан тауып бере қоятын аудармашысы қайда? Менің өзіме қайта қолқа салды. Сонымен не керек, оқу жайына қалып, тілмаштық істі қайта жалғастыруға тура келді. Осы кезде, райком, Қантағыдан бастауыш мектеп ашатын болды да, тілмәштікпен қоса, оны ұйымдастыру ісі де маған жүктелді. Бастауыш мектеп іске қосылған соң, онда меңгеруші әрі оқытушы болып істедім. Енді біраздан соң, мұнымен бірге, барлау экспедициясы партия ұясының хатшылығы міндетін қоса атқардым. Бұдан соң, көп ұзамай, бұл партия ұясы комитетке айналды да, мектепті қойып, соған біржола хатшы болып ауыстым.

	* * *

	Осы кездері, біз жаққа, Арқа жақтан аштыққа ұшырап ауған жұрттың есебі болмады. Олар күн демей, түн демей, Қантағы арқылы Түркістанға қарай ұбақ-шұбақ ағылумен болды. Түркістанға жеткен соң, бұлардың қайсыбірі – жан сауғалап осында қалды. Қалмағаны, стансадан олай-бұлай өтіп жатқан пойыздарға ілігіп, “Балапан басымен, тұрымтай тұсымен” – беті ауған жаққа кетіп жатты. Ал, қайсыбіреулері – Түркістанға да жете алмай, жолда қалды. Сол кезде, мұндай жолда қалғандардың өлігі, саған өтірік, маған шын, Қантағы мен Түркістан арасындағы қара жолдың бойында кәдімгі дәріден қырылған шыбындар құсап, пырдай болып жатушы еді. Мұндай аштық құрбандарын Қантағы поселкесінің кез-келген жерінен, кез-келген бұры-шынан да көруге болатын. Оларды дер кезінде жерлеп, бетін жасыруға мүмкіндік болмады. Себебі, аштықтың салдарынан, поселкеден көр қазуға жарайтын әл-қуаты бар адамды табу қиын еді. Сондықтан, бұл міндетті жергілікті милиция қызметкерлерінің атқаруына тура келді. Олар қабірді өздері қазып, өліктерді ат арбамен өздері жинап әкеп, көміп отырды.

	Менің Сәйімбетов Әлмахан деген жолдасым болды. Жолдас болғанда, екеуміздің тағдырымыз да, өмір жолымыз да егіз тамшыдай ұқсас. Менімен бірге ол да жастайынан жетімханада тәрбиеленді, менімен бірге Шымкент педаго-гикалық техникумында оқыды. Ақырында, әйтеуір бір себеппен атылудан аман қалғаны болмаса, мен көрген сталиндік қуғын-сүргінді ол да бастан-аяқ көрді. Қазір ол да осы қалада тұрады.

	Осы арада сол Әлмаханнан естіген бір әңгіме есіме түсіп отыр. Бұл біздің зейнеткерлікке шықаннан кейінгі жылдардың бірі еді. Бір жолы екеумізге бір жиын-тойға бірге баруымызға тура келді. Бір кезде, төр жақта, менің қасымда отырған Әлмаханға, бізге қарсы қарап отырған қонақтардың ішінен жасы елулердегі бір жігіт ағасының қайта-қайта қарағыштап отырғанын байқадым. Оны Әлмахан да байқап отыр екен. Бір кезде ол:

	– Әй, жігіт, сен маған неге қарай бересің? – деді.

	– Мен сізді біреуге ұқсатып отырмын, – деді анау.

	– Кімге?

	– Әлмахан Сәйімбетов деген кісіге.

	– Онда, жаңылмапсың. Сол Сәйімбетовың – мен.

	Бейтаныс жігіт өз құлағына өзі сенбегендей таңданыс білдірді:

	– Шынымен бе?! Шынымен, сол Сәйімбетовсіз бе?... Апырмай, мен сізді 37-38-жылдардағы аласапыранда не атылып, не айдалып кеткен шығар деп жүр едім. Бар екенсіз ғой!...

	Бейтаныс жігіт орнынан тұрып, Сәйімбетовпен құшақтай көріспекші болып еді, дастархан үсті болғандықтан олай етудің ыңғайы келмеді.

	– Ал, өзің кімсің? – деді Сәйімбетов орнына қайта отырған бейтаныс жігітке.

	– Танымадыңыз ба?

	– Танымадым.

	– Иә, қайдан танисыз... Одан бері не заман өтпеді бастан... Мен баяғы, өзіңіз Түркістанның көшесінен кездестіріп, балалар үйіне орналастырған пәленшемін ғой (атын ұмытып қалыпты). Есіңізде ме, үстінде алба-жұлба киімі бар, қойнына тыққан мысығы бар бала?

	– А-а!... Сол сен бе едің? Міне, ғажап! Қайдан жүрсің мұнда?

	Не жұмыс істейсің?!..

	– Мен осында, Байылдырда тұрам, шахтада істеймін...

	...Қайтарда, әлгі “қойнына мысық тыққан” бала жайлы Әлімханнан естігенім мынау болды.

	...Сәйімбетов онда Түркістан аудандық оқу бөлімінің бастығы еді. Барлық күш аштықпен күреске жұмылдырылған. Райкомның номенклатурасындағы лауазым иелерінің бірі ретінде Әлмаханның күнделікті атқаратын қызметі де осы аштыққа қарсы күреспен байланысты: үйлерді аралайды, үйлерде, көшелерде аштан өлгендерді жинастырып, оларды жерлеуді ұйымдастырады, панасыз қалған балаларды “Детдомға” орналастырады... Сәйімбетовке бәрінен бұрын қиын тиетіні – осы соңғысы. Себебі: олардың бәрін бірдей балалар үйіне орналастыруға мүмкіндік жоқ. Орын жетіспейді. Қабылдамайын десең тағы болмайды. Ата-анасы ма, әлде туған-туыстары ма, түнде келеді де, әлгі нәрестелерді құндақтаулы күйінде, детдомның алдына тастап кетеді. Оны былай қойғанда, Сәйімбетовтың өзі таңертең жұмысқа келгенде, кеңсесінің алдында кем дегенде осындай төрт-бес “тастанды” баланың жатқанын көреді. Не істейсің? Қабылдамасқа шараң қайсы? Осылайша қабылдаудың салдарынан, күндердің бір күні қаладағы, әрқайсысы жүз елу орындық бес балалар үйіндегі балалар саны – бюджетте қаралған мөлшерден екі-үш есе асып түсіп, 750 бала орнына екі мың балаға бір-ақ жетпесі бар ма?! Мұның аяғы аупартком төрағасының Сәйімбетовті бұл “заңсыз тірлігі” үшін қылмыстық жауапқа тартуымен тынды. Жетім балалардың көз жасының көмегі ме, әйтеуір құдай сақтап, сотталған жоқ. Аман-сау орнында қалды...

	Осы бір тұстар еді, Сәйімбетовтың әлгі қойнындағы мысығы бар балаға кез боп жүргені.

	Бұл түс әлеті еді. Сәйімбетов кабинетінен шығып, үйіне бет алған. Кенет алдынан, кесе-көлденеңдеп, көшемен бір бала өте берді. Өзі бұған жалтақ-жалтақ қарайды. Жасы сол тоғыз-ондар шамасында. Басында – құлағын түсіре киген жаман құлақшын. Үстінде – белін жіппен буынған күпәйке. Аяғында – көн шоқай. Қойнында томпайған бірдеңесі бар. Сәйімбетов бұрын мұндай баланы бұл маңнан көрген емес еді. “Бұл бала қайдан жүр бұл жақта?” деп ойлады. “Әй, балам, тоқтай тұршы”, – деді сосын. Бала артына қиыстай бұрылып тоқтай қалды. Сәйімбетов жайлап баланың жанына келді. – “Бұл жақта қайдан жүрсің, балам?” – деді. Бала үндемеді. Жауап берудің орнына қибыжықтап төмен қарады. – “Әке-шешең қайда?” Бала тағы үндемеді. Сол сүмірейіп төмен қараған күйі тұра берді. Сәйімбетовтің көзі енді бала қойнындағы томпайған нәрсеге түсті. – “Мынауың не?”. – “Мысық”, – деді бала. Сөйтті де кемсеңдеп жылап жіберді.

	Сәйімбетов баланы жұбатып, қайта сөзге тартты.

	Бұл бала, Сәйімбетовтің әдепкі ойлағанындай, расында да, басқа жақтан келген боп шықты. Осында әкесімен алыстан қосылатын туыстық жағы бар, бір жалғызілікті кемпір тұрады екен. Жуырда, семьясы, аштыққа ұшыраған жұртпен бірге Арқадан ауып келе жатып, сол кемпірдің үйіне тоқтапты. Қазір әке-шешесі үшеуі сол үйде тұрып жатқан көрінеді. Мына қойнындағы мысығын соларға пісіріп бергелі апара жатыр екен. Мұны да иесіз бір үйдің жанында жүрген жерінен ұстап алыпты.

	Сәйімбетов әлгі жерде баланың мысығын қоя бергізді де, өзін Балалар үйіне алып келді. Мұндағыларға баланы ертең келіп алып кететіндігін айтып, оған дейін оны тамақтандырып, моншаға түсіруді тапсырды.

	Ертеңіне таңертең баланы айтқан үйіне алып келді. Бұл қаланың теріскей жақ шетіндегі қабырғасы кесектен қаланып, төбесі қамыстан жабылған, жапырайған қоржын тамдардың бірі болып шықты. Тамның сыртында, не ішінде ешқандай тіршілік белгісі байқалмайды. Өлі тыныштық. Баланың айтуынша, тамның бір бөлмесінде үйдің иесі–кемпірдің өзі тұрады екен де, оның қарсысындағы бөлмеде бұлар тұрып жатыр екен. Кемпір қайда кеткені белгісіз, есігі құлыптаулы. Оған қарама-қарсы екінші бөлменің де есігі тарс жабық. Ар жағында ешқандай дыбыс жоқ, тым-тырыс. Кешелі бері келмеген баласын күтіп отырған үйге ұқсамайды. Сәйімбетов бір сұмдықтың болғанын сезгендей болды. Жүрегі өрекпіп, қолы есік тұтқасына әзер барды. Сондағы көрініс Сәйімбетовтың әлі күнге дейін көз алдында. Есікті ашқан замат көзінің түскені – екеуі екі жерде қылжиып жатқан баланың әке-шешесі болды. Бұлардың келгенін сезгендей ешқандай қимыл-қозғалыс білдірер емес. Сол тым-тырыс күйінше жатыр. Сөйтсе, екеуі де әлдеқашан о дүниелік болған екен. Мұны марқұмдардың жүрегін тыңдап, тамырын басып көрмей-ақ, әлдеқайдағы бір нүктеге кірпік қақпай қадала қарап, қимылсыз қатып қалған көздері де айтып тұрғандай еді. Ерлі-зайыптылардың жас шамалары сол қырықтардың о жақ, бұ жағында десе де болғандай. Астарындағы төсеніші – жалаңқабат алаша үстіне төселген көнетоз көрпеше де, үстерінде – қалың қыстық киімдері. Байғұстардың, бір-екі көрпе, жастық пен бір сандықтан тұратын бірқатар жүктен басқа іліп алар ештеңесі жоқ, қазан-ошағына көптен бері от жағылмаған, осынау едені сыз, азынаған суық бөлмеде өмірінің соңғы сәттеріне дейін тек осы киімдерімен ғана жан сақтап келген секілді.

	Сәйімбетов марқұмдардың көздерін іліндіріп, беттеріне бірдеңені жапты да, баланы Балалар үйіне қайтадан алып жүрді.

	Бала Балалар үйіне жеткенше өксіп жылаумен болды.

	Сәйімбетов оны жұбатумен болды.

	Бұл жолы бала – Балалар үйінде біржола қалды. Сол күні баланың әке-шешесі жерленді. Оларды Сәйімбетовтың сілтеуі бойынша, Аудандық атқару комитетінің аштан өлгендерді жерлеумен айналысатын арнайы топ қызметкерлері жерледі.

	Бұл қазақ халқының тең жартысына жуығын, яғни екі жарым миллиондай адамды жалмаған, тек Қазақстан ғана емес, сонымен бірге Украина, Поволжье, Дон, Кубань, Батыс Сібір аймақтарын да қамтыған отыз екінші жылғы аштықтың бір ғана көрінісі еді.

	Айтайын дегенім, енді ойлап қарасам, өзім құрбаны болған 37-жылғы сталиндік репрессия осы ашаршылықтың заңды жалғасындай екен. Ол аштықты Сталин қалай қолдан ұйымдастырса, мұны да солай қолдан ұйымдастырған екен.

	Сондықтан, осы арада оқиғаның ретіне қарай, өзіңе айтқалы отырған негізгі әңгімеме кіріспес бұрын, алдымен осы аштықтың қалай қолдан жасалғанына, осынау қаншама елді ашаршылық апатына алып келген коллективтендіру ісіне о баста Ленин қалай қарады, оны Сталин қалай дамытты, қалай жалғастырды деген мәселеге тоқтала кеткім келіп отыр.

	В.И.Лениннің “Коллективтендіру ісін”... әртүрлі көмек-жәрдем көрсету арқылы ешқандай күштеп, зорлаусыз, әркімнің өз еркі бойынша жүргізуді көздегені мәлім.

	Ал Сталин болса, Ленин қайтыс болған соң бұған мүлде қарама-қарсы бағыт ұстанды. Бұл бағыт – колхоздастыру ісін жедел қарқынмен орындалуға тиісті жоспарға құрып, “күш-жігерді аямай, құрбандықтарға қарамай”, ұсақ шаруашылықтарды ірілендіру арқылы, оларды мемлекет тарапынан берілетін жәрдем, несиелерден айыру қаупімен қорқыту арқылы, өзінің барлық тауарлық астығын мемлекеттік және кооперативтік ұйымдарға өткізуге мәжбүр етіп отыру арқылы жүргізуді (И.Сталин, “Вопросы Ленинизма”, Госполитиздат, 1953 г. 197 стр.) алға қойды. Осылай етсек социализмге де, оның ар жағындағы коммунизмге де неғұрлым тезірек жетеміз деп есептеді. Пленум шешімдері болсын, жоғарыдан келетін басқа да нұсқаулар болсын – бәрі осы “теорияны” басшылыққа алды, осы “теорияны” бұлжытпай орындауды талап етті.

	Ал бұл аштық жайлы, оның адам өліміне, тіпті аяғы адам етін адам жеуге дейін алып келіп жатқан сұмдықтары жайлы Сталин білді ме?!

	Осы күндері бұл жайлы әңгіме бола қалса, баяғы жеке адамға табынушылардың қалдықтары: “Мұны Сталин білген жоқ. Мұның бәрі оның бер жағындағылардың ісі” дегенді айтады. Бұл – бос сөз. Сталин бұл аштық жайлы білмеді емес, білді. Білгенде қандай! Бірақ, білмеген болды. Білмеген болғандығы сондай, оған бұл аштық жайлы алдына кіріп бірдеңе айту мүмкін болмады. Айтса, айтқан адамның өзі бәлеге қалатын болды. Бәлеге қалу былай тұрсын, қайтып бас көтерместей, “халық жауынан” бетер оңбай жазаланатын болды. Мәселен, мына бір мысалға қараңыз: Украина КП(б) Орталық Комитеті Харьков облыстық және қалалық партия комитетінің секретары Р.Терехов Украинадағы адам етін жеуге дейін барып жатқан жан түршігерлік аштық туралы айту үшін әзер дегенде Сталиннің қабылдауына кіреді. Бірақ, Сталин өзіне батылы жетіп, мұндай арыз айтуға келген “жүрек жұтқан” секретарьға жылы қабақ көрсете қоймайды. Зірк етіп, сөзін орта жолдан бөліп жібереді: “Біз, – дейді Сталин оған.– cіздің шешен сөйлейтін оратор екендігіңізді естіген едік. Сөйтсек, сіз тек шешен сөйлейтін оратор ғана емес, аштық туралы осындай ертегіні ойдан шығарып, құрастырып айта білген шебер әңгімеші де екенсіз. Сондағы ойыңыз не? Бізді қорқыту ма? Оныңыздан ештеңе шықпайды. Осы, сіз, секретарьлықты қойып, Жазушылар одағына жұмысқа ауыссаңыз қайтер еді? Онда, сіз ертегілер жазар едіңіз... Оны ақымақтар оқыр еді”...

	Расында да, Сталиннің бұл бопсалауы босқа кеткен жоқ. Осыдан кейін көп ұзамай, байғұс Тереховтың “ұлы көсемге” айтқан бұл арызы үшін барлық қызметімен, лауазымдық креслосымен қош айтысып, без теріп кетуіне тура келді.

	* * *

	Ал енді, бұл аштықтың қалай шыққандығына байланысты Сталиннің жеке өзінің ұғым-түсінігіне келсек, мұны ол өзінен, өзінің теориялық қателігінен емес, коллективтендіру ісіне қарсы болған, “тап жауларының” кесірінен көрді. Бұл орайда, жергілікті жердегі билік басына өз қолымен қойған “сенімді көмекшілерінің” мәліметтерінесүйенгенболды. Ал, олар болса, мұндаймәліметтерді, бір жағынан қорықса, бір жағынан жағымпаздықпен, әлгі Сталиннің “шаруалар”, “таптар” жөніндегі теориялық тұжырымдамалары мен сөйлеген сөздерінен туындайтын нұсқауларын басшылыққа алған болып, өңін айналдырып, бұрмалап жеткізіп тұрды.

	Сталиннің сондай сенімді серіктерінің бірі–ВКП(б) Қазақстан өлкелік партия комитетінің бірінші хатшысы Филипп Исаевич Голощекин болды.

	Голощекин дегеніміз кім еді? Оны өзі өмірі өңі түгілі түсінде де көрмеген, қай-қайдағы Қазақстанға қай құдайдың желі айдап келген еді? Оның Қазақстанды басқарған сегіз жыл ішінде бітірген “тірлігін” айтпас бұрын, алдымен осы туралы тоқтала кетейік.

	Голощекин 1876 жылы Невель қаласында ұсақ саудагер отбасында дүниеге келген. Еврей. Алты кластық гимназияны, екі жылдық тіс дәрігерлік (тіс салушы) мектебін бітірген. Бірнеше рет түрмелерде отырып, айдауларда болған. Кәсіпқой революционер ретінде Лениннің жанына ерген жақын серіктерінің бірі. Революция кезінде Оралда Әскери комиссар болып істеп, Азамат соғысынан кейін Түркістанда, Самарада, Костромада партия-совет органдарында басшылық қызмет атқарған.

	Мен Голощекинмен кездескен, не көзбе-көз көрген адам емеспін. Оны сырттай, жай фотосуреті арқылы ғана білемін. Мен ол суретті алғаш рет, ұмытпасам, жиырма жеті-жиырма сегізінші жылдары “Советская степь” газетінен көрдім ғой деймін. Қырынан түскен екен. Маған ол алғаш көргенде Дзержинскийге ұқсап көрінді. Қиыстау қарап, әлденені ойға алған, сығырайған кішкене суық көзі, ұш жағы кесектеу келген қыр мұрыны болмаса, шорт шабылған сыпырғы секілді шоқша сақалы мен үстіңгі ернін түгел жапқан қою мұрты, шекесінің жалтырлығы, шалқасынан қайырылған толқынды бұйра шашы соған келеді.

	Голощекин туралы айтқанда, 1918 жылғы шілденің 16-нан 17-не қараған түнгі, Екатеринбургтегі Ипатьев үйінің подвалында,ол бастаған большевиктік жендеттердің ІІ Николай патшаны семьясымен атып қыруға қатысты қанды трагедияға тоқталып өтпейінше, онсыз оның толық бейнесін беру мүмкін емес.

	Бұл қанды оқиға қалай болды? Оның бел ортасында Голощекин қайдан жүр?

	Бұған жауап беру үшін, әңгімені 1918 жылғы 19 мамырда өткен РКП(б) Орталық Комитетінің пленумынан бастаған жөн секілді. Бұл пленумға Свердлов, Сокольников, Смилга, Ленин, Троцкий, Сталин, Шмидт, Владимировский қатысты. Пленум Тобольскіден әкелініп, Екатеринбургтегі Ипатьев үйінде семья мүшелерімен бірге тұтқында ұсталып отырған ІІ Николай патшаны не істеу керектігі туралы мәселе қарады. Пленум бұл істің бар жауапкершілігін Свердловқа (Бүкілресейлік Орталық Атқару Комитетінің председетелі) жүктеуді ұйғарды. Ал Свердлов болса, өз кезегінде бұл міндетті Орал облыстық Советінің төрағасы Белобородов пен Орал облыстық әскери комиссары, Орал облыстық Советі президиумның мүшесі Голощекиннің мойнына артты.

	Свердловтың бұл екеуіне мұндай сенім артуының өзіндік себебі бар еді. Ол себеп мынау. Голощекин Свердловтың жерлесі. Әрі бір нанды бөліп жескен ескі досы. Екеуі кезінде Норинск өлкесінде айдауда бірге болып, 1910 жылы ол жерден бірге қашып шыққан.

	Ал Александр Георгиевич Белобородов болса, ол – бұрынғы РСФСР Ішкі істер наркомы, мемлекеттік қайраткер. КПСС ОК мүшесі. 20-жылдардың орта шенінде троцкийстік оппозицияда болған. Әйелі Фаина Викторовна Яблонская Мемлекеттік журналистика институтында Ресей тарихынан сабақ берген. Троцкийдің әйелі Наталья Седованың жақын құрбысы. Фаина Викторовна, 28-жылы Троцкий семьясымен Алматыға айдалғанда, оларды Қазан вокзалынан жүргелі тұрған пойыз вагонына дейін шығарып салған екен. Шамасы, бұлардың осындай «жақындықтарын» көре алмаса керек, Сталин Белобородовты әйелі екеуін 37-жылы аттырып жіберіпті.

	Бұған қоса ұмыт қалдыруға болмайтын ендігі бір жайт, бұл Белобородовыңыз – кәдімгі айта беретін Дон казағы Емельян Пугачев көтерілісіне қатысқаны үшін ІІ Екатерина патшайымның жарлығы бойынша өлім жазасына кесілген – Иван Наумович Белобородовтың ұрпағы болып келеді екен. Сірә, бұл Свердловтың оған соны мегзеп: «Қатын патша кезінде сенің бабаңды өстіп еді... Енді міне, сол кегіңді қайтарудың реті келді» дегені болса керек.

	Белобородов пен Голощекиннің біз сөз еткелі отырған қанды оқиғаға қатысы міне, осы жерден келіп шығып жатыр еді.

	Лев Троцкий өзінің “Сталин” деген кітабында (Москва, 1990 ж.) Беседовскийдің жазуына сүйеніп, ІІ Николайдың өлімі тікелей Сталиннен, оның Свердлов арқылы Голощекинге берген нұсқауынан болғанын айтады. Троцкийдің жазуынша, бұл әңгіме былай болған еді. Осы трагедияның қарсаңындағы аласапыран кезінде, Троцкий мен Ленин патшаны Петерборда ұстай тұрғанды жөн көрген. Ал, Сталин ІІ Николай тірі тұрғанда ақ гвардияшылардың “тыныш таппайтынын”, т.б. себептерді алға тартып, бұлай етуге қарсы болған.

	14 шілде күні Сталин Голощекинмен кездеседі. Бұл кездесуде ол Голощекинді патша семьясына жүргізілген сырттай бақылаудың нәтижесі жайлы комиссар Белобородов берген шифрлы телеграммамен таныстырады. Бұл жөнінде Свердлов екеуінің көздеген ой-мақсаттары мен белгілеген іс-жоспарлары жайында пікір алысады.

	16 шілде күні Белобородов телеграф арқылы “үш күннен кейін Екатеринбургті ақтардың алатынын” хабарлайды. Голощекин Свердловпен, Свердлов Сталинмен кездесіп, сөйлеседі. Сөйлесіп болған соң, Сталин қолындағы Белобородовтан келген телеграмманы қалтасына салады да, Свердловқа: “Қандай жағдайда болмасын, Патша ақ гвардияшылардың қолына түспеуге тиіс”, – дейді. Бұл сөз ІІ Николайды өлім жазасына кескен сот үкімімен бірдей еді.

	Бұдан соң, жоғарыда келтіргеніміздей, шілденің 16-нан 17-не қараған түніндегі Ипатьев үйінің жер асты қабатындағы (подвалындағы) оқиға болды.

	Осыдан кейін арада бір аптадай өткен соң, шілденің 25-і күні Екатеринбургке ақтардың әскері де келіп жетті.

	Аталмыш қанды оқиғаның болғанына және оның басқа ешкім емес, қызылдар қолынан болғандығына анық көз жеткізген ақтардың әскери үкіметі дереу іске кірісіп, оның қалай болып, қалай қойған себебін анықтауды қолға алды. Бұл үшін ерекше маңызды істер жөніндегі тергеуші Н.А.Соколов басқарған арнайы комиссия құрылып, екі мың солдат бөлінді. Бұл комиссия жұмысына Колчак армиясының штаб бастығы генерал М.К.Дитерихс жетекшілік етті. Дитерихс кейін бұл тексеру қорытындысы негізінде кітап та (“Убийство царской семьи и членов дома Романовых на Урале”, Москва. 1991 г.) жазды.

	Голощекиннің адам баласы істеді деп айтуға ауыз бармайтын бұл қанды сойқанды ұйымдастыру және оны жүзеге асыру ісіне қатысты болғанын, қатысты ғана болып қоймай, оған бастан-аяқ бас-көз боп, басшылық жасағанын Дитерихс міне, осы кітабында жеріне жеткізе баяндайды.

	Дитерихстің көрсетуінше, бұл “операцияны” жүзеге асыру ісі – 1918 жылғы шілденің бірінші жартыларында Голощекин Мәскеуден, Свердловтан арнайы тапсырма алып оралған бетте, шұғыл түрде шақырылып, Белобородов төрағалық еткен Орал облыстық Советі президиумының мәжілісінен басталған. Бұл мәжілісте қабылданған, соның ізінше Белобородовтың, алдымен телеграф арқылы Свердловқа ауызша хабарлап, одан соң, арнайы курьермен Мәскеуге жөнелтілген және шілденің 16-сы күні Свердлов төрағалық еткен Орталық Атқару Комитеті Президиумының бірінші мәжілісінде: “Орал облыстық Советінің шешімі дұрыс деп табылсын” деп бір ауыздан қуатталған бұл құжат мәтіні мынау еді:

	“Ресей Федеративтік Республикасы Советтері.

	Жұмысшылар, шаруалар және Армия депутаттары Орал облыстық Советінің Президиумы “Контрреволюциялық бандылардың, Оралдың Қызыл орталығы – Екатеринбургке қарай жақындап келе жатқандығына байланысты және патшалық тәж киген баскесердің халық сотынан қашып құтылу мүмкіндігінің туып отырғандығына орай (ақгвардияшылардың бұрынғы патша мен оның семья мүшелерін ұрлап әкету үшін астыртын іс-әрекет жүргізіп жатқаны мәлім болып отыр), Орал облыстық Советінің Президиумы революция мүддесін басшылыққа ала отырып, орыс халқына жасаған шексіз қан-құйлы жауыздығы мен зорлық-зомбылығы үшін айыпты, бұрынғы патша Николай Романовты ату жазасына кесуге қаулы етті.

	Бұл үкім шілденің 16-нан 17-не қараған түні орындалды. Тұтқында ұсталған кезінде Романовтың өзімен бірге болған семья мүшелері тыныштықты сақтау мақсатымен басқа жаққа әкетілді.

	Облыстық Совет Президиумы”.

	Егер ақ патшаны большевиктердің қалай өлтіргендігіне қатысты осы күндері бірінен соң бірі жарық көріп жатқан әдебиеттер мен баспасөз материалдарына сүйеніп айтар болсақ, бұл жолдарды бастан-аяқ ойдан шығарылған өтірік пен нақақ жалған жаладан құрылған десе де болғандай еді. Олай деуімізге мынадай негіздеріміз бар:

	Біріншіден, әлгі, біз жоғарыда келтірген, Белобородовтың жолдауы бойынша, Свердлов төрағалық еткен Орталық Атқару комитетінің Президиумы «дұрыс» деп тапқан Орал облыстық Советінің шешімінде атап көрсетілгендей, бұл қанды оқиға кезінде атылған тек ІІ Николай патшаның өзі ғана емес, сонымен бірге, оның әйелі – Бүкілресейлік патшайым Александра Федоровна ханым төрт қызымен, ұлы Алексей және басқа қызметшілері, барлығы – 11 адам атылған. Аталмыш Орал облыстық Советінің шешімінде айтылғандай: «Үй қамағында ұсталған кезінде ІІ Николай Романовтың өзімен бірге болған самья мүшелері тыныштықты сақтау мақсатымен басқа жаққа әкетілді» деген сөз – бекер сөз.

	Екіншіден, егер қазіргі жариялылық арқасында жарық көрген басылымдар мен баспасөз деректеріне жүгінсек, аталмыш қаулы мәтініндегі: “Ақ гвардияшылар тарапынан ақ патша мен оның семья мүшелерін ұрлап әкету қаупінің туып отырғаны” да түбі шикі әңгіме. Сондай дерек көздерінің бірі – итальяндық жазушы-журналист М.Д.Дзулианидың сөз болып отырған трагедияға арналған “Патша семьясы” атты кітабы. Біз бұл кітаптан ақ патшаны ұрлап әкетуге қатысты ақтар тарапынан да, қызылдар тарапынан да, ондай ешқандай астыртын іс-әрекет болмағанын, мұның бәрі әншейін большевиктік жендеттердің өздерін ақтап, өздерінің қанды іздерін жасыру үшін ойдан шығарған айла-шарғысы екенін көреміз.

	Үшіншіден, ІІ Николайды “патшалық тәж киген баскесер” деп айыптау да қисынсыз. Рас, кешеге дейін ақ патша біз үшін қайдағы бір құбыжық саналып келді. Лениннің теориялық еңбектеріне сүйеніп, оны “халықтың қас жауы”, “бүлікшіл баскесер”... деп бағалап келдік. Сөйтсек, онымыз бекер екен. Ақ патша дегеніміз: бірнеше шет тілін білген, мол білім мен кемел ақыл иесі, халыққа жағымды, кең пейілді қарапайым адам болыпты.

	Ал ақ патшаның адамшылық қасиеттеріне келсек, бұл кісі мейлінше шыдамды, ұстамды, мейлінше мейірімді адам болыпты. Соның бір мысалын, оның 1905 жылғы революция кезінде өзін қалай ұстағандығынан да аңғаруға болғандай. Бұл революция, өзің білесің, Ұлы Октябрь революциясының “генеральный репетициясы” болды емес пе. Міне, осы революциядан соң, ақ патшаға маңайындағы ақылгөйлері бірнеше жүз революционерлерді өлім жазасына кесуді сұраған ғой. Алайда, патша ағзам олардың бұл ұсынысымен келіспепті. – «Адам, – депті ол сонда, әлгі кеңесшілеріне нағыз айнымас христиандық діни ұстанымы бойынша жауап беріп, – зұлым күшке бой алдырып қатты қателесті. Әйтсе де, оның бұл кінәсінен арылуына әлі де болса кеш емес. Ол үшін оған бұл қателігі үшін тәубесіне келіп, райдан қайтса, жетіп жатыр.

	Маған осы тұста қариенің сөзін бөлуге тура келді:

	– Ақ патшаның 1916 жылғы аты шулы июнь жарлығын білетін шығарсыз?

	– Әлгі 19 мен 31 жастың арасындағы қазақтан майдандағы қара жұмысқа солдат алу жайында ғой?

	– Дұрыс айтасыз. Сонымен бірге, бұл жарлықтың ақ патшаның, сонау Әбілқайыр хан тұсынан бері өзіне бодан боп келе жатқан қазақ халқына жасаған шектен тыс зорлық-зомбылығының, тізе батыруының бірі болғанынан, бұл жайлы сонау мектеп қабырғасынан бастап, құлағымызға әбден құйылғаны, талай-талай жазушының талай-талай көркем шығармаларына арқау болған белгілі жәйт екендігінен де хабардар боларсыз?

	– Иә, дұрыс айтасың.

	– Ендеше осындай “ақ патшаны” осыншалық “сүттен ақ, судан таза еді” дегендей, қызғыштай қорғай сөйлеуіңізге жол болсын?

	– Сұрағың орынды, Сыраш, қарағым. ІІ Николайдың осы кезге дейін осылайша құбыжық боп көрсетіліп келгені рас. Бірақ, бұған қарап, оны дәл осы айтылып, жазылғандай еді деп түсінуге болмайды. Менің, мәселен, осы июнь Жарлығын ІІ Николайдың өзі бас болып шығарғанына күмәнім бар. Меніңше, бұл жарлықты шығарған ол емес, оның маңындағылар. Маңындағылар болғанда, ең алдымен әскери басшылар. Егер ақ патша бұл жарлықты шығарған болса, солардың қысымымен шығарған, қол қойса, солардың қысымымен қол қойған. Ақырында, ІІ Николайды 1917 жылы монархияға төнген қауіпті, монархияны сақтап қалуды сылтауратып, ұлы Алексейдің өзінен кейінгі патшалық-мұрагерлік құқын сақтай отырып, орнына інісі, ұлы князь Михаил Александровичті уақытша регент ретінде қалдыруға “жалынып” көндіру арқылы өз еркімен тақтан кетуге мәжбүр еткен де солар болды. Содан ғой оның, әлгі патшалық тақтан өз еркімен бас тартқандығы жөніндегі маңындағылар ұсынған манифестке қол қойған 1917 жылғы 2 март күні өзінің күнделігіне: “Менің айналамды жайлаған тек қана екіжүзділік пен сатқындық, қорқақтық пен жалғандық!..” деп жазып жүргені. Жарайды, мұның бәрін былай қойып, қазақ азаматтарынан майдандағы қара жұмысқа солдат алуға бастама жасап, мұрындық болған тікелей ақ патшаның өзі екен делік. Сонда деймін-ау, солай болған күнде де, біздің осының өзінен: “Ойбай, ақ патша өйтіпті. Ойбай, ақ патша бүйтіпті!” деп, қолдан трагедия жасап, елді дүрліктіргендей соншалық дабыр қағатын не жөніміз бар еді? Ақ патша қазақтан солдат алса, соғысқа салуға емес, қара жұмыс істетуге алды емес пе? Сосын, ол қара жұмысқа алынғандар, ажалын сол жақтан тауып, өліп кеткен жоқ, бірінші дүние жүзілік соғыс аяқталған соң, бәрі аман-сау елдеріне, үйді-үйлеріне оралды емес пе? Егер, ақ патша сонда қазақтарды қара жұмысқа емес, кешегі бес жылға созылған Совет-Герман қырғынындай, бірден қан майданның өзіне, сондағы соғысқа алынған әрбір жүз қазақтың тоқсанына өлім әкелген, жаңбырша жауып тұрған оқтың өтіне апарып салғанда қайтер едің?!

	Мен, бұл кезде уақыттың мүлде басқа болғанын, қазақтардың советтік Конституция бойынша, өзге ұлттық республикалардағы секілді советтік паспортты, советтік әскери билетті иемденген Совет азаматы болғанын тілге тиек етіп, қариенің бұл сөзіне қарсы бірдеңе айтуға оқтала беріп едім, оған үлгере алмадым. Қарие алдымды орап, жаңағы менің “кінәмнен” үзіліп қалған әңгімесінің желісіне қайта оралды.

	– Төртіншіден, – деп жалғастырды ол сөзін одан әрі – ІІ Николайды “орыс халқына көрсеткен шексіз қанқұйлы қиянаты, зорлық - зомбылығы үшін де” айыптаудың реті жоқ. Ресей империясын үш жүз жыл билеген Романовтар әулеті шетелдік патшалармен қыз алысып, қыз берісуді дәстүрге айналдырған ғой. Бұлардың ішінен аралас қанды емес, таза орысты табу қиын. Мәселен, ІІ Николай патша мен оның жұбайы Александра Федоровнаның (Алиса Гессенская) шыққан тегін алайық. Азуын айға білеген Европа монархтарының ішінен бұлармен ілік-шатысты туыстық жақындық жағы жоқ емесін табу қиын. Мәселен, ІІ Николайдың туған анасы Мария Федоровна

	– Дания королінің қызы болса, ағылшын королевасы – ІІ Николайға туған әпке, неміс императоры Вильгельм – Александра Федоровнаға туған нағашы аға болып келеді.

	Егер кешегі жетпісінші жылдардағы “кемелденген социализм” кезінде ІІ Николай Қазақстанда тұрған болса, оның есімі жиналыстарда “Қазақстандағы лениндік ұлт саясаты туралы” баяндама жасаған басшылардың аузынан түспеген болар еді. Қазақстандағы нағыз интернационалист семьяның бірі болып осы ақ патшаның семьясы аталар еді.

	ІІ Николайдың “Орыс халқына көрсеткен шексіз қанқұйлы зорлық-зомбылығы” туралы айтқанда, менің есіме бір-ақ нәрсе оралады. Ол – ІІ Николайдың әкесі – ІІІ Александрдың, «бомбы» жасап, өзін өлтіруге дайындалғаны үшін, Лениннің ағасы, студент Александрды революционер төрт серігімен қоса дарға асқаны жайындағы жұрттың бәріне белгілі жайт. Шамасы, бұл жерде ақ патшаны арнайы қаулы алып айыптаушы – Орал облыстық Совет президиумы (Бұл орайда: Белобородов, Голощекин, Толмащев, Сафаров, Юровский, Дитковский, т.б. он бес адамнан тұратын президиум мүшелерінің түгелге дерлік еврей болғанын, Лениннің өзі де нағашы әжесі жағынан евреймен қандас болып келетінін айта кеткен жөн). ІІ Николайдың осындай “интернационалистігі” мен Лениннің оның әкесінде кеткен “қанды кегін” мошқап, “Сен осындайсың... Сол себепті орыс халқына осыншама қанды зорлық көрсеткенсің” дегенді мегзеп отырса керек. Әйтпесе, орыс патшасынан басқа-басқа, дәл орыс халқы “шексіз қанды зорлық” көрді дегенге кім сенеді? Одан гөрі, мұндай қанды зорлықты орыс халқы ІІ Николайдан емес, оның орнына келген Совет өкіметінен, осы қаулыға қол қойып отырғандардан көрді және Патшалық Ресей тұсындағыдан жүз есе, мың есе артық көрді деген сөз сенімділеу болар еді.

	Әрине, ІІ Николай патшаның пендешілік кемшілігі де бомай қалған жоқ. Сондай кемшілігінің бірі – оның тым құдайшылығында, жаулары мен дұшпандарына деген тым кешірімділігінде жатқан секілді. Оны ақырында орға жыққан, Ленин бастаған Свердлов, Белобородов, Голощекин секілді революцияшыл баскесерлерге оп-оңай “жем” қылған да осы кемшілігі болды.

	Голощекиннің ІІ Николайды өлтіруге қатысты жауыздық іс-әрекеттері туралы айтқанда, ол басқарған жендеттік топтың 17-19 шілде аралығында патша және оның семьясы мен қызметшілерінің денесі жасырылған “Ганиной яма” деп аталатын аудан аймағында күзетте тұрғанын, бұдан соң олардың, қанды ізін жасыру үшін, әлгі мүрделерді алғаш жасырылған жерінен (Шахтадан) ашып алып, басқа жерге көмгендігін, көмер алдында мәйіттердің бастарын кесіп алып, денелерін үстіндегі киімдерімен қоса, балтамен шауып бөлшектеп, жанармай мен кислота құйып өртегенін ұмыт қалдыруға болмайды. Бұған, Дитерихстің жазуынша, бұл қанды оқиға жөнінде құрылған, жоғарыда айтып өткеніміздей, арнайы комиссия анықтаған, Голощекиннің әлгі кесіп алынған бастардың үшеуін сыртынан ағаш жәшікпен қапталған, ішінде спирті бар үш темір бөшкеге салып алып, “тапсырмаларының” мүлтіксіз орындалғандығына Кремльдегі көсемдерінің көздерін жеткізу үшін 19 шілде күні кешкісін пойызбен (жеке вагон салонда) Мәскеуге алып жөнелгендігі туралы сұмдық фактіні қосыңыз.

	Қарие әлденені ойға алып, аз-кем үнсіз қалды. Сосын, Колыма лагерінде “халық жауы” ретінде өзімен бірге, болған қайдағы бір мәскеулік орыс тарихшысынан есіткен әңгімесін есіне алды. Бұл әңгіме бойынша, әлгі Голощекин Кремльге жеткізген патша басының бұдан кейінгі тағдыры, оның пролетариаттар көсемінің сейфінен жалғасын тапқандығымен байланысты болып шықты.

	– Сөйтіп, – деді қарие әңгімесін аяқтай келе, мұртынан бір мырс етіп қойып, – Ақ патшамыздың басы Голощекин Кремльге жеткізгеннен кейін, оның орнына отырған Қызыл патша – Лениннің сейфінен келіп бір-ақ шыққан көрінеді...

	Бұл менің ІІ Николайдың “басына” қатысты мұндай әңгімені бірінші естуім еді. Сондықтан болар, бұл әңгіме мен үшін күтпеген жаңалық, бұрын-соңды ешкім естіп, білмеген сенсация секілді көрінді.

	– Апыр-ай! – дедім мен қариенің мына сөзіне сенерімді де, сенбесімді де біле алмай, – рас болса, мынауыңыз сұмдық екен! Жауыздық дейміз бе, тағылық дейміз бе, не деуге болады мұны? Ойпыр-ай, басқа-басқа, Ленинді бұлай деп кім ойлаған? Жо-жоқ!.. Бұлай болуы мүмкін емес. Мен бұған сене алмаймын. Сенгім келмейді. Бұл, шамасы, Ленинді көре алмайтын біреулердің ойдан шығарып жүрген нәрсесі болса керек.

	– Мен де солай ойлаймын, – деді қарие.

	Сосын, бұл ойын одан әрі дамыта түсіп, мынаны айтты.

	– Өзің де білесің, Ленинді көре алмайтындар әу бастан-ақ аз болмаған ғой. Оны революциядан кейін “балақтағы битін басына шығарып”, кешегі есігінің алдындағы “отымен кіріп, күлімен шығып” жүрген кедей-кепшікті өзіне қарсы қожаңдатып қойған байлар мен көпестер көре алмаса, одан кейін, “Сиырға туған күн, бұзауға да туадының” кебін киіп, ертеңгі күні осындай заман-ақырдың өзіне де тууы мүмкін екендігінен қауіптенген шет елдік капиталистік алпауыттар және бұлардың “құрсағынан” өрбіген “бел балалары”: саудагерлер, ұры-қарылар мен жезөкшелер көре алмады. Ленинді түрлі өсек-аяңға таңып, “қара есекке теріс мінгізіп” жүрген міне, солар немесе, сондай заманды аңсап жүрген солардың бүгінгі “армандас” құйыршықтары. Мүмкін, кезінде біреулер спиртке салынған ІІ Николайдың басын әлдеқалай Лениннің кабинетінен көрсе көрген болар. Әлгі “сейфтегі бас” туралы қауесет содан өрбіген болар. Өтірік айтам деген адамға Лениннің кабинетінен көрген басты оның сейфінен шығару сөз болып па? Әйтпесе, Ленин ІІ Николайдың басын сейфіне тығып неғылсын. Сонда не, оған сөйтетіндей ол басты құпия жағдайда сақтайтын басқа жер табылмай қалып па?!...

	– Дұрыс айтасыз, – деймін мен де қариені қостай сөйлеп, – Ленин ол басты өзі ғана білетін басқа бір жерге тыққызып қойыпты десе бір жөн-ау. Кабинетінде, кабинеті былай тұрсын, кабинетіндегі сейфке тығып қойыпты деген мүлде миға қонымсыз, қисынға келмейтін әңгіме ғой...

	(Осы арада бұған қоса мына нәрсені айта кеткенді жөн көріп отырмын. Маған, кейін осы жолдарды жазу барысында сөз болып отырған Ақ патшаның басы жайындағы қарие айтқан әңгімеге ұқсас: бірінде – ресейлік қоғамдық телеарнасы арқылы, бірінде – Мәскеуден шығатын халықаралық “Интер полиция” журналы (№4. 2000 ж.) арқылы – екі деректік материалмен танысудың сәті түсті. Мұның біріншісінде– әйгілі суретші Илья Глазунов аталмыш телеарнаның “Қарбалас сәт” (“Час пик”) айдарымен берілетін хабарды жүргізуші Владислав Листьевпен болған әңгіме-сұхбатында бір жақын танысының өзіне айтқан әңгімесіне сүйеніп, оның Лениннің кабинетінен спиртке салынған ІІ Николайдың басын қалай көргені жайлы сөз етсе, екіншісінде – Валериан Владимирович Куйбышевтің осындай басты Лениннің сейфінен алып шыққанда қолына қалай ұстағаны жайлы, оның бір жақын танысының естелік әңгімесі арқау болған еді.

	Ол әңгіменің ұзын-ырғасы мынау:

	Ленин қайтыс болған соң, оның сейфіндегі құжаттық қағаздар мен басқа да заттарды есептік тізімге алу үшін комиссия құрылады. Оның құрамына Сталин және Дзержинскиймен бірге, Куйбышев те кіреді. Содан, комиссия мүшелері іске кірісіп, сейфті ашқан кезде оның ішінен өзге заттармен бірге, шыны ыдыстағы спиртке салынған бір кесілген бас шығады. Әлгі жерде ол басты Куйбышевтің қолымен ұстауына тура келеді. Сол кезде Валериан Владимирович бұған дейін өмірінде көріп-білмеген жан түршігерлік көріністің куәсі болады. Оның сондағы көргені, қолына ұстағаны – әлдекімнің басы емес, самай шашымен тұтасқан сақал-мұртына дейін, өзіне бала жастан суретінен айна-қатесіз кәміл таныс, кәдімгі император ІІ Николайдың басы еді...

	Ал бұдан әрі не болды дейсіз ғой?

	Бұдан соң комиссия мүшелері сейфтен шыққан патша басын не істерін білмей, біраз дағдарысқа түседі. Ақырында, әрі ойласып-бері ойласып келіп, ОГПУ тұтқындарын шақыртып, басты Кремль қабырғасының бір қуысына жасыру керек деген ұйғарымға келеді. Солай етеді де...

	Көріп отырсыз: сенбесіңізге, пәлен деп күдік-күмән келтіруіңізге ешқандай лажыңыз жоқ. Бәрі қолмен қойғандай дәлелдісекілді. Оның үстіне, бұл дерек, патша басы жайындағы әлгі біз Байекеңнен есіткен алғашқы әңгімедей, жай бір жол-жөнекей ауыз-екі түрде айтыла салған кездейсоқ әңгіме емес. Ресейдің бір деген беделді телеарнасы мен Мәскеудің бір деген сенімді басылымы арқылы келтіріліп, дәйектеліп отыр.

	Әйтсе де, мен бұған да онша сене қоймадым. Сене алмадым. Сенгім келмеді. Бұл деректер маған әлгі Байекең айтқандай, кешегі Ленинді көре алмаған революция жауларының жолын қуып, бүгінгі дүниенің бар қызығын Америка бастаған батыстық өркениеттен, немесе мұндай өркениетті кешегі маркстік-лениндік ғылыми атеизммен жолы кесіліп қалған діни нанымдар мен уағыздардың қайта жанданып, қайта гүлденуінен көріп, соны ексіп, соған бүйрегі бұрып жүрген “ұзын тілді” біреулердің қиыннан қиыстырып ойлап тапқан кезекті “сенсациялық” жаңалықтарының бірі сияқты көрінді.)

	...Қарие менің бұл сөзіме тікелей пәлен деп жауап қайы-рған жоқ. Өз ойымен өзі болып, жаңағы Голощекиннің кім болғанын көрсетуге арналған әңгімесінің бастапқы желісіне қайта оралды.

	– Осы арада, – деді қарие, – жуырда Ресей қоғамдық телеарнасынан өзім көрген бір хабар есіме түсіп отыр. Әлгі журналист Владимир Познер жүргізетін “Біз” деген айдары бар телехабар. Оның бұл жолғы тақырыбы алдағы президент сайлауына арналған еді. Сонда, сол хабарға қатысқан бір кісі телехабарда сөз болып отырған мәселге орай өз пікірін айта келіп, Ресей Думасының депутаты, ЛДПР партиясының лидері В.Жириновскийді сталиндік репрессия құрбаны, жазушы Михаил Булгаковтың “Ит жүрегі” повесіндегі адам тектес мақұлық (“Существо”) – Шарикке теңеп, жұрттың осындай адам үшін қалайша дауыс беретіндігіне таң қалатынын білдірген еді. Шамасы, орынды айтылса керек, аталған телехабарға қатысып отырғандардың ішінде оның бұл теңеуі мен сөзіне “пәлен” деп ешкім қарсылық білдіре қойған жоқ.

	Әлгі жерде менің көз алдыма бір кездегі Қазақстанға басшылық жасаған Филипп Голощекин келді. Әлгі теле-хабардағы кісі, ұлы жазушының кейіпкерінен Жириновскийді көрсе, мен Голощекинді көргендей болдым. Қандай ұқсастық десеңізші. Расында да, президенттік тізгін осындай жандардың қолына тисе, күніміз не болар еді?!

	Міне, сондай ит жүректі адам кейпіндегі Шарик-Голощекин 1925 жылдың 12 қыркүйегінде, Самара губерниялық атқару комитетінің төрағасы болып істеп жүрген жерінен ВКП(б) Қазақ өлкелік комитетінің бірінші хатшысы болып сарт ете қалды.

	Бұл осы жылдың ақпанындағы ВКП(б) Орталық комитетінің қаулысы бойынша Қазақ обкомы Қазақ өлкелік комитеті болып құрылып, Республика астанасының Орынбордан Қызылордаға көшіп келген кезі еді.

	Ендеше, осындай адамды Сталин Қазақстанға қалайша жіберді? Әлде қазақтың өз ішінен ел басқарарлық бас көтерер бір қазақ табылмады ма?

	Мұның жауабын тағы да басы Сталиннен басталып, одан кейінгі «генсектерден» жалғасын тапқан, Ленин атын жамылған «Лениндік ұлт саясатынан» іздеген жөн. Кешеге дейін Қазақстанда бұл саясатты өрге бастыру үшін ең алдымен қазақты қазақ емес – орыс, немесе өзі не әйелі орыспен, не басқа бір ұлтпен ілік-шатысты боп келетін қазақ басқаруы керек болды емес пе?

	Сталинге сондай, Қазақстанды басқарып, иен далада көшіп – қонып жүрген қазақтарды өзінің «теориясы» бойынша тез арада коллективтендіріп, социализм жолына түсіру үшін, өз айтқанын екі етпейтін және бұл жолда керек болса, қан төгуден де тайынбайтын, мейлінше қаныпезер, мейлінше большевик біреу керек болды. Осы жағын ойластыра келгенде, Сталиннің таңдауы әлгі, Екатеринбургтегі Ипатьев үйінің подвалында Ақ патшаны бір түнде бүткіл бала-шағасымен қырып салған большевиктік жендеттердің главары, өзінің қанды көйлек ескі досы Голощекинге түскендей еді.

	Голощекин көсемінің бұл сенімін ақтады да. Қалай ақтады? Енді соған келейік.

	Өзің білесің, кешеге дейін Кремльдегілер үшін қазақтың “үш жүзділігі” үш басты құбыжық саналып келді емес пе. Нақа бір “бұл үшеуі” тұрғанда Қазақстанда интернационализм “гүлдей жайнап”, “сүттей ұйымайтындай”, социализм өрге баспайтындай, коммунизм орнамайтындай.

	Қазақстанға келген соң, Голощекиннің “жыны” осы қазақтың “үш жүзділігіне” түсті. Оны – феодалдық-патриархалдық, рушылдық-байшылдық ескі қалдықтар мен ұлтшылдық томаға-тұйықтықтың негізін қалап тұрған ірге тас, коллективтендіруді жүзеге асыруда, тап жауларымен күресте аяқтан шалар бірден-бір кедергі деп білді. Сталиннен “бата” алып, өзінің Қазақстанда іске асырмақ болған “Кіші Октябрін”, міне осы қазақтың “үш жүзділігінің” тамырына балта шабудан бастады.

	Бұл ретте әуелі байларды кәмпескелеуді қолға алды. Бұл «кәмпескені» алғаш мәселе көтеріп, Мәскеуден «сұрап» алған да, одан соң, Өлкелік партия комитеті жанынан байлар мен құлақтарды тап ретінде жою ісін басқаратын «үштік» құрып, (мұндай «үштіктер» округтік партия комитеттерінің жанынан да құрылды) оған төрағалық еткен де Голощекиннің өзі болды.

	Байларды кәмпескелеудің аяғы елді жаппай коллективтендіруге ұласты.

	Бұл науқан “халықты күштеп ұжымдастыру емес, күштеп отырықшылдандыру” принципімен жүргізілді. Техника деген болмады. Бар жұмыс қолмен, қол орақпен, кетпен, күрекпен, ат соқамен, өгіз жеккен жер ағашпен, өгіз арбамен, түйе арбамен атқарылды. Оқыған маман кадырлар болмады. Болса, ілуде біреу ғана болды. Ұжымды басқаруға кез-келген шала сауатты біреу қойыла салды. Белгіленген жоспар, оны орындау мүмкіндігінен әлдеқайда жоғары болды. Бұл, ұжымның, ақпарды асыра көрсету секілді, түрлі көзбояушылыққа баруына әкеліп соғып жатты. Ал ұжым мүшелерінің күн көрістік тұрмыс-тіршілігіне келсек, бұрынғы көшпенді кезіндегісіне жылап көріскендей болды. Есігінің алдындағы бес-алты малы, үстін-үстін салынған неше түрлі алым-салықтардан артылмады. Бұл салықты төлеуден бас тартқандар абақтыға жабылып, алыс концентрациялық лагерьлерге айдалды. Егістік жерлердегі масақты дақылдарды рухсатсыз терген немесе астық өнімдерімен сауда –саттық жасаған адам «халық жауы» ретінде ату жазасына кесіліп, барлық үй –мүлкі тәркіленетін болды. Ал, жинаған астығы болса, түгелдей дерлік қазынаның қамбасына кетіп жатты. Сонда, бұл астықтың бәрін, қазына, халыққа бермегенде не істеді екен дейсіз ғой? Техника алу үшін шет елге жіберіп жатты. Мәселен, мына бір фактіге қараңыз: венгриялық тарихшылардың жазуынша (Ласло Белади, Томаш Краус, “Сталин”, Москва, 1989 ж.) Совет Одағы техника алу үшін экспортқа жөнелткен астық мөлшері, басқа жылдарды айтпағанда, қазақтар аштықтан қара шыбындай қырылып жатқан жылдардың өзінде: отыз бірінші жылы – 5 миллион, отыз екінші жылы – 1,8 миллион, отыз үшінші жылы – 1,7 миллион тоннаға жетіпті. Сонда мұны, Сталин халықты қыру үшін әдейі қолдан жасады демегенде, не дерсің?!

	Ұжым мүшелерінің еңсесін езген ендігі бір ауыртпалық – ұжымдық жарғыға қатысты болды. Бұл жарғы бойынша ұжым мүшесі одан шығып, өздігінше ешқайда кете алмады. Оның үстіне төлқұжаты тағы болмады. Сталинндік режим, жұмысшылар иемденген төлқұжатты, жұмысшылар алатын зейнетақыны бұл ұжым мүшелеріне беруді қажет деп таппады.

	Ақырында, мұндай қысым-қыспақтардың аяғы, олардың үркіншілікке ұшырап, бас сауғалап, шет жұртқа ауа көшуіне әкеліп соқты...

	Ал, Голощекин болса, мұның бәрін «көшпенді халықты дамудың социалистік жолына түсіру процесімен байланысты заңды құбылыс деп білді. Бұл «даму жолындағы» орын алған кемшіліктерді өзінің солақай басшылығынан емес, жергілікті байлар мен ру басыларынан және оларды қолдаушы «қауіпті элементтерден» көрді.

	Өзара сын деген болмады. Кемшілікті айту – Голощекин бастаған өлке басшылығы атына, қала берді, Сталин бастаған бүкіл Орталық партия комитеті мен үкімет басшылығы атына кір жағумен, оның беделін түсірумен бірдей бағаланды. Өлкенің Голощекиннен кейінгі құзырлы орындарында отырған өзге басшылары (Е.Ерназаров, І.Құрамысов, О.Исаев) бірінші басшының ыңғайынан асып, өздерінше ештеңе шеше алмады. Ал, халықтың «мұңын мұңдап, жоғын жоқтап» жүрген қазақ зиялылары: А.Байтұрсынов, М.Жұмабаев, Ж.Аймауытовтар болса, «жаңа өмірге жат ұлтшылдық көзқарастары» үшін қуғын-сүргінге ұшырап, абақтыға жабылды.

	Голощекин, аяғы – елді жаппай ашаршылыққа алып келген – мал басының күрт кеміп кету себебіне қатысты ащы шындықты айтып, өз атына жазылған “Бесеудің хатына” да оң жауап бермеді. Олардың (Ғ.Мүсірепов, М.Ғатаулин, М.Дәулетқалиев, Е.Алтынбеков, К.Қуанышев) бұл ісі – «Байшылдықты көксеген ұлтшылдық көрініс, өлке басшылығының жұмысына негізсіз күйе жағу» болып табылды.

	Ал Ораз Исаев (Қазатком төрағасы) пен Тұрар Рысқұлов (РСФСР Халық комиссарлары советі төрағасының орынбасары) болса, Голощекиннің солақай басшылығы туралы Сталинге хат жазам деп атылып кетті.

	Голощекиннің ендігі бір бітіспес идеялық жауларының бірі – Оқу ағарту комиссары, өлкелік комитетінің бюро мүшесі Смағұл Садуақасов болды. Жиын-жиналыс болса – бұл екеуінің айтыс-тартысынсыз өтпейтін болды.

	Олардың бұл айтыс-тартысы, негізінен, елді ұжымдастыру ұранымен қазақтардың малын алып, жеке меншікті жою, байларды тәркілеу мәселелері төңірегінде өрбіді. Бұл ретте, Голощекин Сәдуақасовты: «большевиктік таптық саясатпен сиыспайтын, байшылдық, ұлтшылдық «кертартпалығы» үшін айыптап, жеке меншікті жойып, байларды тәркілеудің қазақ ауылдары үшін үлкен әлеуметтік бетбұрыс болатынын» дәлелдеуге тырысса, Сәдуақасов оған: «қазақтың малсыз күні жоқтығын, қазақ ауылдарының тек жеке меншіктің жойылуынсыз, жеке меншіктік жүйе бойынша ғана даму қажеттігін, байларды тәркілеу, олармен бұлайша күресу – қазақ ауылдары үшін әлеуметтік бетбұрыс болатыны былай тұрсын, бұған керісінше, Өлкенің қалыпты дамуын тежеп, тіпті, бүкіл елді ашаршылық апатына алып келуі мүмкін қате жол», – екендігін айтып қарсы тұрды.

	Мұның аяғы Сәдуақасовтың Қазақстаннан біржола кетіп тынуына әкеліп соқты. Бұдан кейін біз оның Мәскеу темір жол институтына түсіп оқығанын, оны бітіріп шыққан соң, отыз үшінші жылдың күзінде Мәскеу-Донецк темір жолында жұмыс істеп жүрген жерінде жұмбақ жағдайда уланып, Кремль ауруханасында қайтыс болғанын, сүйегінің Мәскеудің Крематорийінде өртеліп жіберілгенін, оның Алаш партиясының көсемі Әлихан Бөкейхановтың күйеу баласы екенін, оны өлген соң, табытын арбаға салып, әлгі Крематорияға сол қайынатасы, әйелі, баласы – үшеуі алып келгенін, кейін, отыз жетінші жылы Мәскеудегі Бутырка түрмесінде алпыс жеті жасында Әлихан Бөкейхановтың өзінің де атылып кеткенін... Горбачев жариялылығы арқасында енді ғана біліп жатырмыз ғой...

	Әділеттілік үшін айта кеткен жөн: Голощекиннің мұнымен бірге, өзіне-өзі сын көзбен қарап, өз кемшілігін мойындаған кездері де болмай қалған жоқ. Сондай кезінің бірін – отызыншы жылғы мамырда өткен Қазақстан өлкелік VII партия конференциясында көрсетті.

	Осы конференциядан үш айдай бұрын, отызыншы жылдың 2 наурызында Сталиннің “Правда” газетінде “Табыстан бас айналу” деген мақаласының жарық көргені, онда “көсемнің” істерін өзі әбден істеп алып, коллективтендірудегі қателіктерді сынға алғаны, оны өзінен көрмей, жергілікті билік пен атқамінерлерден көріп, олардың мұндай келең-сіздікке жол беруін “табыстан бас айналушылықтың” салдары деп бағалағаны, көзі қарақты оқырманға белгілі болар. Конференцияда, Голощекин де, мақала авторының (Сталиннің) осы үлгісімен коллективтендіру ісіндегі бұрмалаушылықтардың мал шаруашылығына келтірген зиянды залалы туралы айта келіп, бұл залалға алып келген қателіктің “көшпелі ауылдарды коллективтендіру ісінің оған қажетті алғы шарттар жасалмай тұрып, тым асығыс, үстірт жүргізілуінен, оның өзі басқарған өлке басшылығы тарапынан алдын ала әзірленбегендігінен” екендігін де жасыра алмады.

	Бірақ, бұл “мойындаудан” ешқандай пайда болмады. Қайта, керісінше, “Табыстан бас айналудың сазайы осы” дегендей, мұның аяғы, әлгі Смағұл Садуақасов айтқандай, елде отыз екінші жылдың ашаршылығының орын алуына алып келді.

	Сонымен қатар, обалы не керек, Голощекиннің жаны кейіген кезде, өз кемшілігін мойындаумен бірге, бар бәленің бастауы болып отырған Кремльдің өзі екендігін де күлбілтесіз ашық айтуға мәжбүр болған тұстары да жоқ емес. Сондай “мінезінің” бірін ол отызыншы жылғы 21 сәуірдегі Сталин бастаған Кремль басшылығы атына жолдаған хатында көрсетті. Голощекин бұл хатында өздеріне де есеп беруді, сонымен қатар, Орталық Комитетке де ашық айтуды қажет ететін, Өлке басшылығымен бірге, Орталық басшылық тарапынан да орын алып отырған келеңсіздіктерге тоқталды. Бұл келеңсіздіктердің түп төркіні: кейбір шаруашылықтарға жоспардың шамадан тыс үйіп-төгіліп салынып, оның зорлықпен пара-пар, тым озбырлық тәсілдермен орындалатындығында және тұрғындар арасында бұдан туған кейбір толқуларды үгіт-насихаттық түсінік жұмыстарын жүргізу арқылы реттеу орнына, ОГПУ отряды арқылы бірден күштеп басу секілді солақай әрекеттерге бой ұрушылықта жатқандығын атап көрсетті. Өлке басшылығының саяси, мәдени шаруашылық салаларында қол жеткізген жетістіктері осындай өрескел “бұрмалаушылықтардың” көлеңкесінде қалып келе жатыр дегенді аңғартты. Бірақ, өз ісінің “дұрыстығына” сенімі кәміл Сталин, Голощекиннің бұл “жан даусына” селт еткен де жоқ. Селт етпегені былай тұрсын, оны қырық бірінші жылы қазанда Халық Комиссарлар Советі жанындағы арбитр қызметінде істеп жүрген жерінде, “Халықаралық имперализмнің пайдасына шпиондық жүргізді” деп айыпталған бір топ әскери қайраткерлермен бірге аттырып жіберді. Әрине, бұл ату жазасының әдеттегідей әскерилер үшін де, Голощекин үшін де қолдан жасалғаны аян еді. Ендеше, Сталиннің басқа-басқа, Голощекин секілді «өз шекпенінен» шыққан, айтқанын екі етпейтін сенімді көмекшісін осылайша ешқандай аяусыз оққа байлауына не себеп болды дейсіз ғой. Мұның сыры біздіңше біреу-ақ. Ол – Қазақстандағы Голощекиннің қолымен жасаған өз қылмысының ізін жасыру.

	Аяғы, қазақ халқының тең жарымын аштан қырып, қазақтарға кәдімгі діндарлар айта беретін, о дүниенің тозағын тірісінде көрсеткен – бұл бес жылдықты Сталин – «Ұлы бетбұрыс жылдары» («Великий перелом») деп атады.





3. Мәскеудің суық ызғары немесе морозовшылдық пен морозовшылдар хақында




	1934 жылдыңқыркүйегінде ВКП(б) Орталық Комитетімен СССР Халық Комиссарлары Советінің партия-совет органдарында істеп жүрген педагог кадрларды мамандығы бойынша өзінің бұрынғы жұмысына қайта жіберу жөніндегі қаулысы шықты. Соған орай, мені Оңтүстік Қазақстан облысының партия комитеті (ол кезде Қызылорда, Жамбыл үшеуі бір облыс болатын) Түркістандағы екі жылдық партия-совет мектебіне директор әрі оқытушы етіп жіберді. Мен бұл мектепте сол кездегі партияның нағыз “шыншыл шежіресі”, “нағыз маркстік-лениндік тәрбие мектебі” саналып, осы күндері “Сталинге жеке табынушылықтың энциклопедиясы” аталып жүрген “ВКП(б)-ның қысқаша тарихынан” сабақ бердім.

	1937 жылғы қаңтардың бас кезінде бұл мектеп жабылды да, осыған орай менің Түркістан аудандық партия комитетіне жұмысқа ауысуыма тура келді. Мен мұнда, әдепкіде, мәдени-ағарту бөлімінің меңгерушісі болып қабылдандым және бюро мүшесі болып бекітілдім. Бұл кезде райкомның бірінші секретары Аққозы Ызбанов еді. Кейін білсем, Ызбанов түркіменстанның қазағы екен. Сондағы Красноводск қаласының маңындағы Кулимаяк деген ауылда туылыпты.Ызбановтың өмір жолы да менің өмір жолдарыммен ұқсас болып шықты. Мұның әкесі де бір түркімен байының жалшысы болыпты. Бұл да жастайынан жоқшылық пен жетімшіліктің тақсіретін тартып, балалар үйін паналапты.Бұл да Түркістанға хатшы болған өзге әріптестері секілді, өзінің бар бақыты мен нұрлы келешегін партияның сара жолынан, партиялық мансап биігінен көріпті. Бұл да, әр мамандық, әр кәсіптен бағын бір сынап, әр оқудың басын бір шалыпты. Жеті жылдық мектептің төрт класын бітіріпті де, қалғанын оқымастан, Орынбордағы өлкелік “Совпартшколға”түсіпті. Оны бітірген соң, осы қаладағы Рабфакка түсіп, оны да аяқтамастан, үшінші курсынан тастап кетіпті. Одан Ленинградтағы он айлық Финанс курсына түсіп, оны бітірген соң, Қызылорда қаласындағы Қазақ АССР-ы Финанс-экономикалық техникумының директоры болып істепті. Директорлықпен қатар, оқытушылықты да қоса атқарып, ВКП (б)-ның қысқаша тарихы, Саяси экономия және математика пәндерінен сабақ беріпті... Ақырында, партиялық қызметке ауысып, Өлкелік комитеттің сектор меңгерушілеріне дейін көтеріліпті...

	Әлде, екеуміздің арамыздағы осы “ұқсастықтан” ба, мені іштартып, райкомға жұмысқа қабылдаған Ызбановтың өзі болды.

	Ызбанов – шағын, шымыр денелі, аясы кең өткір көзді, қайыруға онша көніңкіремей, қобырап тұратын, жігерлі, көмірдей қап-қара қою шашының бір шеті үшкілденіп, маңдай тұсына түсіп тұратын, қыран қабақ, қара сұр жүзді, отыздың екеуіне енді ғана келген, жалындап тұрған жас кадр еді.

	Ызбанов – қызмет бабында болсын, жәй, былайынша өзара достық, жолдастық қарым-қатынаста болсын – мейлінше шыншыл, мейлінше әділ және мейлінше таза болумен қатар, өзін де, өзгені де аямайтын, барынша талапшыл, барынша қатаң да еді.

	Енді ойлап қарасам, кезінде, өзіме әкемдей қамқоршы боп қол ұшын созған, осы бір бейкүнә аяулы жанның “халық жауы” деген жалған жаланың құрбандығына ұшырап кете баруына, оның осы бір адами тазалығының, талапшылдығы мен қатаңдығының да қосқан үлесі аз болмаған сияқты.

	Бұл РКП(б)-ның лениндік партиядан сталиндік партияға айналуының алғашқы адымы басталған, социализмнің “ст алиндік үлгісі” төңірегіндегі ішкі партиялық айтыс-тартыстың әбден белең алып тұрған кезі еді.

	Бұл теке-тірес, хабарыңда бар шығар, сонау жиырма екінші жылдың аяқ шенінде басталды ғой.

	Бұл күрес алдымен: Сталин, Зиновьев, Каменев “үштігі” болып – Троцкийге қарсы, одан соң Троцкий, Зиновьев, Каменев “үштігі” болып – Сталинге қарсы бағытталды емес пе? Мұның ақыры келіп: Троцкийдің, алдымен, Әскери халық комиссарлығы және Революциялық әскери совет председательдігі қызметтерінен өз еркімен арыз беріп кетуімен, одан соң Саяси бюро мүшелігінен (Зиновьевпен бірге) шығарылып, жиырма сегізінші жылы Алматыға, одан, бір жылдан кейін шет елге жер аударылуымен тынды.

	Басты жауы – Троцкийден құтылып, көңілін бір демде-гендей болған Сталин, ендігі жерде өзге қарсыластарынан–Зиновьев, Каменев бастаған “солшылдармен” бірге, Бухарин, Рыков, Томский бастаған оңшыл оппозицияшылардан кек алуға кірісті.

	“Троцкийшіл халық жауы” деген атпен бүкіл елді, мына біз секілді “жүздер мен мыңдарды” шарпыған бұл “кек алу” ВКП(б) Орталық Комитетінің отыз үшінші жылғы партияны жалпы тазалауға арналған қаңтар пленумынан кейін ерекше қарқын алғандай еді. Сталин бұл пленумда сөйлеген сөзінде: “Социализм жеңіске жеткен сайын тап күресінің шиеленісе түсетіні” туралы белгілі теориясын тағы да қайталады. Оның (социализмнің) топырағында эсерлердің, меньшевиктердің, буржуазиялық ұлтшылдардың қираған ескі қалдықтарының қайтадан өніп-өсіп, бас көтеруінің мүмкін екендігі туралы, сонымен бірге, троцкийстік және “оңшыл уклоншыл” контрреволюциялық элементтері жарықшақтарының қайта тіріліп, бас көтеруінің мүмкін екендігі” туралы сөз етті.

	Сол сол екен, қайтадан өсіп-өніп, тіріліп, бас көтеруі мүмкін, сондай “ескі қалдықтар” мен “жарықшақтар” қайдан да болса да табылып, түрмелерге тоғытыла бастады...

	Осы пленумнан кейін арада аттай бір жыл өткен соң, отыз төртінші жылдың қаңтарында ВКП(б)-ның әйгілі XVII съезі болды. Кейiн «Женiмпаздар сьезi» немесе «Атылғандар сьезi» деген ат алған бұл сьездiң тағы бiр ерекшелiгi - оның делегаттарының, кезiнде әлде қалай аяқсыз алып қойған. Лениннiң XII сьезге жолдаған «Өсиет хатын» қайта жаңғыртып, өздерiн ешқандай қорқып-үрiкпестен, нағыз шынайы демократиялық жолмен Сталин секiлдi дүлей күшке қарсы қоя бiлуiнде, оның орнын басқа адаммен алмастыру жөнiнде батыл қадамға баруында болды. Бұл ретте олардың тандауы-кешегi Лениннiң көзiн көрген, Ленинмен үзеңгi жолдас болған байырғы қарт большевиктердiң ұйғаруы бойынша питерлiк большевиктердiң көсемi С.М. Кировке түстi. Нәтижде, Сталинмен бiрге баламалы түрде Бас секретарлыққа ұсынылған Киров сьезд делегаттарының 97 процент даусына ие боп, айқын басымдықпен жеңiске жеттi. Алайда, олардың бұл жеңісі баянды болмады. Жеме-жемге келгенде дауыс беру қорытындысы бұрмаланып, Кировті жақтап берген дауыс – Сталиндікі, Сталинді жақтап берген дауыс (небәрі үш-ақ дауыс) – Кировке ауыстырылып, жеңіске жеткен Сталин болып шықты. Мұның бәрі Сталиннің нұсқауы бойынша дауыс беру барысында “қасық сабынан қарауыл қарап” отырған Каганович пен Ежов арқылы істелген іс еді.

	Мұның аяғы съездің есеп комиссиясының председателі Затонскийден бастап, съезд делегаттарының барлығының дерлік жаппай қуғын-сүргінге ұшырауына ұласты. Көп кешікпей съезге қатысқан мың тоғыз жүз алпыс алты делегаттың мың бір жүзден астамы қамауға алынып, мұның көпшілігі ату жазасына кесілді. Сол секілді, съезде жаңадан сайланған 139 Орталық комитет мүшелері мен мүшелікке кандидаттардың 110 жойылды немесе өзін-өзі өлтіруге жеткізілді. Бұл сталиндік зұлмат, әрине, қазақстандық делегаттарды да айналып өткен жоқ.

	Осы съезден кейін арадан аттай бір жыл өткен соң, отыз төртінші жылдың 1 желтоқсанында,С.М.Киров қастандықпен оққа ұшты... Нақа бір осы сәтті күтіп отырғандай, дәл осы күні СССР Орталық Атқару Комитеті Президиумның “Террорлық актілерді дайындауға немесе оны жасауға байланысты істі жүргізу тәртібі туралы” деген қаулысы қабылданды. Бұл қаулы онсыз да, білгенін істеп жатқан “жүген-құрығы” өзіндегі сталиндік заңгерлерге “троцкистерді” қайтіп жазалаймын десе де, қандай жазаға тартамын десе де шексіз мүмкіндік берді.

	Бұл жағы әсіресе, осы тұстарда бірінен соң бірі, үздік-создық жалғасып, қатарынан бірнеше рет өткен СССР Жоғары соты Әскери коллегиясының сот процестерінен айқын көрініс берді.

	Соның бірі – отыз алтыншы жылғы 19-24 тамыз аралығында “Московский центр” деген атпен өткен ашық сот процесі болды. Бұл сот процесі бойынша, отыз екінші жылдан бастап, тікелей Троцкийдің басшылығымен және нұсқауымен жұмыс істеген, Совет өкіметін құлатып, капитализмді қайта орнатпақшы болған – “Антисоветтік біріккен троцкистік-зиновьевтік орталық мүшелері” деген айыппен он алты адам ату жазасына кесілді. Бұл жазаға тартылғандардың ішінде: Зиновьев пен Каменевтен басқа, қарт большевик, бұрынғы Орталық Комитет мүшесі И.Н.Смирнов, бұрынғы почта наркомы, Троцкий баспаханасын ұйымдастырушы С.ВМрачковский, “Марксизм туы астында”журналының редакторы В.А.Вагонян, жазушы-драматург Р.В.Пикель, тағы басқа партия, мемлекет қайраткерлері бар еді.

	Мұның аяғы, жер-жерлерде бұл сот үкімін бір ауыздан қуаттап, қолдап, “троцкийшіл – зиновьевшіл құтырған иттерге” лағнет жаудырған бүкілхалықтық митингілер мен НКВД түрмелеріне “троцкийшіл – зиновьевшіл халық жауларының” жаңа легін тоғытуларға ұласты.

	Ендігі бір осындай, үлкен ашық сот процестерінің бірі–отыз жетінің 23-30 қаңтар аралығында Мәскеуде “Параллель антисоветтік троцкистік орталық” деген атпен өтті. Бұл сот процесі бойынша 17 адам жауапқа тартылып, оның 13-і, атап айтқанда: бұрынғы ВКП(б) Орталық Комитетінің секретары Л.П. Серебряков пен Ауыр өнеркәсіп наркомының орынбасары Ю.Л. Пятаков ату жазасына кесіліп, бұрынғы ОК мүшесі, “Правда”, “Известия” газеттерінің қызметкері К.Б. Радек, бұрынғы ОК мүшесі, Қаржы наркомы Г.Я. Сокольников – әрқайсысы он жылдан түрмеге отыру жазасына кесілді. (Осы арада басты геройымыздың әңгімесіне қосымша өз тарапымыздан айта кетер бір жәйт: бұл сотталғандардың соңғы екеуі – Радек пен Сокольников кейіннен Сталиннің нұсқауы бойынша (Л. Млечин, «Сталин. Ібілістің ырқындағы Ресей». Питер – 2012 ж.) қанішер рецидивистердің қолымен түрме камерасында өлтірілген). Бұларға да сол баяғы “Совет өкіметін құлатпақшы болған”, “Германия мен жапонияның шпионы болған” деген секілді қолдан жасалған белгілі айыптар тағылды.

	Осының ертеңіне жарық көрген “Правда” газетінің (13.01.37ж.) бас мақаласы осы сот процесіне арналды. Онда жеті күнге созылған бұл сот ісі бойынша жауапқа тартылған “троцкистік азғындар” мен “фашистік агенттердің” тиісті жазасын алғаны, Әскери соттың бұл шешімін “бүкіл Совет халқының зор қанағаттанғандықпен қарсы алып, бір ауыздан қолдағаны” айтылды.

	Бұл сот үкімін бұлайша қызу мақұлдап, құшақ жая қарсы алғандардың бірі – Москваның “Красная Роза” комбинатының коллективі болды. Олар бұл пролетарлық сот үкімін: “Барлық халықтардың еркін білдіретін үкім”, “Халықаралық контрреволюциялық троцкизмнің алдыңғы отрядына ойсырата берілген соққы!”-деп бағалады.

	Бірінен бірі өте, дүмпуі жер жарған бұл сот процестері мен митингілердің, өз кезегінде, қазақстандықтарды да бей-жай қалдырмағандығы, троцкистік халық жауларының бұл дұшпандық іс-әрекеттерінің, мәскеуліктер секілді, бұлардың да ашу-ызасын тудырып, оған бұлардың да өз үндерін қосып отырғаны айтпаса да түсінікті еді.

	Соның бір айқын айғағы – ВКП(б) Қазақстан өлкелік комитетінің 37-жылдың қаңтарында өткен ІІІ пленумы болды.

	Осы арада оқырман есіне мына нәрсені сала кетсек дейміз. 1936 жылдың қаңтарында ВКП (б) Орталық комитеті партияны тазалау және құжат алмастыру жөнінде қаулы алды. Бұл қаулыны орындау туралы нұсқау, партия ұйымдарына жабық хат түрінде жіберілді.

	Бұл хатта: «қазіргі партия қатарында қылмыстығы жағынан троцкийшіл – зиновьевшілдерден бір де кем емес, бірақ әлі қолға түспей, ізін жасырып жүрген жымысқы элементтердің аз еместігі» атап көрсетіле келіп, партия мүшелерінің алдына революциялық қозғалысты күшейту жөнінде қатаң міндет қойылды.

	Осыған орай, аудандық партия комитеті жедел түрде, құрамында үш-төрт адамнан бар төрт-бес комиссия құрды. Мені соның біріне хатшы етіп бекітті. Комиссия жұмысына Жаңбыршин деген облыстан келген өкіл басшылық етті. Өзі бір өте сауатты, өткір жігіт еді. Кейін сталиндік репрессия кезінде ол да жоқ болып кетті. Біздің топтың үлесіне «Ескі ихан», «Бөген», «Шілік» секілді елді мекендер тиді. Сондағы істейтін тірлігіміз: келген жеріміздегі коммунистерді бір жерге жинаймыз да жеке – жеке қабылдап, саяси ой-өрісін тексереміз. Соңында, тексеру қорытындысы бойынша хаттама толтырамыз. Оны Усенко деген райком хатшысына әкеп береміз. Ол біздің жазғанымызды қазақшадан (ол қазақшаға судай еді) орысшаға аударып машинкаға бастырады.

	Осылайша өзімізге бөлінген елді-мекендер бойынша «коммунистерді тазалау» ісін белгіленген мерзім – екі айдың ішінде аяқтап шықтық.

	Бір айта кететін жайт: тазалау кезінде, басқа жақты қайдам, өзіміз болған жерлердегі партия мүшелерінің арасынан, жоғарыдағыдай Орталық комитет қаулы алып, қауіп қылатындай, «троцкийшіл – зиновьевшіл халық жауларына» ұқсас ешкімді көре алмадық. Олардың бәрі де, кезінде партия жолына кәміл сеніп, оның қатарына өз еркімен арыз беріп кіргеннен басқа, ешбір жазығы жоқ, адал ниетті қарапайым еңбек адамдары еді.

	Аталмыш Қазақстан Өлкелік комитетінің 37 – жылғы қаңтар пленумы, ВКП (б) Орталық комитетінің осы 36 – жылғы қаңтар пленумының орындалу барысына арналған еді. Онда Қазақстан өлкелік партия комитетінің екінші секретары Садық Нүрпейісов ВКП(б) Орталық комитетінің өткен жылдың қаңтарындағы партияны тазалау және құжат алмастыру жөніндегі қаулысының орындалу барысы туралы «Қазақстан партия ұйымдарында партиялық құжаттарды ауыстырудың қорытындылары» деген тақырыпта ұзақ баяндама жасады.

	Бұл баяндама – халық жауларына қарсы аяусыз күрес жайындағы, бұған дейін де талай жиындардың қызыл арқауы болған, осы тектес баяндамалардың қай-қайсысы да асып түскен, тіпті Голощекиннің өзі де шаң қаптыртып, жолда қалдырғандай, нағыз барып тұрған ұрдажық, әпірбақан баяндама болды.

	Нұрпейісов бұл баяндамасының алдағы міндеттерге тоқталған тұсында, өлкенің әрбір партия ұйымы мен әрбір коммунисін қырағылықты бұрынғыдан да арттыра түсіп, халық жауларына қарсы аяусыз күресуге шақырды.

	Бұл орайда, «қазақ ұлтшылдығына» баса назар аудару керектігін атап көрсетті. Нұрпейісовтің білуінше, «қазақ ұлтшылдығы» дегеніміз, сайып келгенде,кешегі ақ патшаның қарғылы төбеті,1916жылы қазақтың таңдаулы ұлдарын патша үкіметі үшін қан төгуге итермелеген, Азамат соғысы кезінде ақтардың әскери қолбасшылары: Колчак, Деникин, Анненковтармен ауыз жаласып, Совет өкіметі жеңген соң, контрреволюцияшыл топтармен тізе қосқан – Ә.Бөкейханов, А.Байтұрсынов, М.Дулатов, тағы басқа ұлтшылдар бастаған «жапон агенттері» екендігімен түсіндірді.

	Бұған партияның XVII съезіндегі Сталиннің: «Капитализмнің адамдар санасындағы қалдығының ішінде, әсіресе, «ұлттық шапан» киген түрінің жаны сірі келеді» деген сөзін дәйек қылды.

	«Сталин жолдастың бұл сөзі біз үшін дәл бүгін айтылғандай маңызды», – деді.

	Пленум Нұрпейісов жасаған баяндаманы талқылай келіп: “Республикадағы барлық партия ұйымдары мен әрбір коммунистің негізгі күш-жігерін қазақ ұлтшылдығына қарсы күреске жұмылдыру” жөнінде бір ауыздан қаулы алды.

	Бұл пленум – Қазақстанның партия тарихындағы ең қаралы, ең қасіретті бет болды.

	Бұл пленум қаулысы – осыдан кейін, бүкіл бетке ұстар қазақ интеллигенциясының “ұлтшыл” деген айыппен жаппай сталиндік қуғын-сүргінге ұшырауына дем берген, соған ресми түрде төте жол салып берген республика көлеміндегі тұңғыш құжат болды. Кейін бұл қаулының қанды шеңбелінде шырқырап, біз секілді жүздеген, мыңдаған жазықсыз жандардың тағдыры кетті. Олардың ішінде, әлгі пленумда “қазақ ұлтшылдығы” туралы баяндама жасап, осы қаулының “бірауыздан” қабылдануына мұрындық болған Садық Нұрпейісовтің өзі де кетті.

	Бұл айдағы ендігі бір елеулі оқиғалардың бірі – Алматыда өткен Қазақстан стахановшы-мақташыларының республикалық слеті болды. Онда Қазақ ССР Орталық Атқару Комитетінің Председателі Ұ.Құлымбетов сөз сөйледі. “Правда Южного Казахстана” газетінде (18.02.37 ж.) Құлымбетовтың осы сөзінің толық мәтіні беріліп, онымен бірге суреті де қоса басылды. Бұл кісі, бұрын менің сырттай атын естіп жүргенім болмаса, көрген адамым еместі. Тіпті, суретін де көріп отырғаным осы жолы шығар. Басы кәдімгі “шыбын тайып жығыларлық” дейтіндей, жап-жалтыр, ер мұрынды келген, қалмақ көз, қою мұртты кісі екен. Сонда Құлымбетов сөзін былай аяқтаған еді: “... Біз өзіміздің қолымыз жеткен барлық табыстарымыз бен қуанышқа толы бақытты өміріміз үшін, ең алдымен өзіміздің сүйікті коммунистік партиямызға және оның қолбасшысы ұлы Сталинге қарыздармыз. Біздің көсеміміз, әрі ұстаз, әрі жолдасымыз – ұлы Сталин жасасын! (Ұзаққа созылған ду қол шапалақтау, “Уралаған!” дауыстар).

	Шіркін-ай, осыдан кейін Ұ.Құлымбетовті көп ұзамай “халық жауы” боп ұсталады деген, оның қабатында “Құлымбетовтің құйыршығы” атанып, біз де кете барамыз деген кімнің ойында бар еді?!

	* * *

	1937 жылғы 18 ақпан күні Серго Орджоникидзе қайтыс болды. Осыған орай облыстық «Правда Южного Казахстана» газетінің 23 ақпан күнгі нөмірінің бірінші беті («Правда» газетінің ізімен) тұтастай осы қазаға арналды. Бетке: Орджоникидзенің үлкен портреті мен қысқаша өмірбаяны беріліп, бұған қоса ВКП(б) Орталық Комитеті мен СССР Халық комиссарлар советінің Ауыр өнеркәсіп наркомы, Саяси бюро мүшесі Григорий Константинович Орджоникидзенің 18 ақпан күні, сағат 17-30-да Мәскеуде, өз пәтерінде «жүрек талмасынан» кенеттен қайтыс болғандығы туралы қазанамалық қайғылы хабары орын алды.

	Бет – түгелімен төртбұрышты жалпақ қара сызықпен қоршалды. Сонымен бірге, аталмыш облыстық газеттің осы күнгі нөмірінде Мәскеудегі Қызыл алаңда Орджоникидзені жерлеуге арналған қаралы митингіден есеп берілді. Онда Мәскеу облысы мен Мәскеу қаласы еңбекшілері және партия-совет ұйымдары атынан Никита Хрущев сөйледі. Никита Сергеевич бұл сөзінде өзінің алдында сөйлеген әріптестері (В.М.Молотов, М.Л.Рухимович, Л.Берия) секілді, шу дегеннен «троцкишіл-зиновьевшіл оңшыл сатқындарға» шүйлігіп, Орджоникидзенің қазасын солардың сатқындық іс-әрекеттерінің салдарынан көрді. Митингіге қатысушыларды лениндік-сталиндік партияның, ұлы көсеміміз Сталин жолдастың төңірегіне бұрынғыдан да тығыз топтаса түсіп, барлық контрреволюциялық ішкі жауларымыздың қалдықтарын түп-тамырымен жоюға белсене атсалысуға шақырды.

	Сөзінің аяғын Орджоникидзенің аруағына арнап: «Қош бол, аяулы дос, Сүйікті Серго! Біз сенің, өзің сенген, өзің жолында бүкіл тамаша ғұмырыңды сарып еткен істің дүние жүзінде жеңіп шығып, салтанат құратынына кәміл сенеміз!» деген жолдармен бітірді.

	* * *

	1937 жылы 23 ақпанында ВКП(б) Орталық Комитетінің әйгілі ақпан-наурыз пленумы басталды. Бастан-аяқ “халық жауларын” әшкерелеуге құрылған бұл пленумның күн тәртібіне, өткен пленумда аяқсыз қалған “Бухарин мен Рыковтың ісі” деген мәселе қойылды. Бұл жөнінде тағы да Ежов баяндама жасады. Ол бұл жолғы баяндамасында да, өткен жолғыдай, өздері жүргізген тергеу нәтижелері мен “бұлтартпас дәлелдеріне” сүйене келіп, “айыпкерлерге” ату жазасын беруді ұсынды. Бұл ұсынысты осы іс бойынша пленум өтіп жатқан кезде арнайы құрылған комиссия шешімі де қолдады. Сөйтіп, ендігі әңгіме “айыпкерлерді” ату жазасына бұйырған әлгі ұсыныстарды формальды түрде дауысқа салып, “бір ауыздан” бекітуде ғана қалған еді. Бірақ, күтпеген жерден, Сталиннің ұсынысы бойынша пленум: “Іс НКВД-ге тапсырылып, қайтадан жете тексерілсін” деген шешімге келді. Бухарин мен Рыков мәжіліс залынан шығар жерде қайта тұтқындалды. (Шамасы, кейін, біз секілді “айыпкерлерді” осылайша, не обком, не райком бюросының үстінде қамауға алу “дәстүрі” осы пленумнан бастау алса керек).

	Пленумда Сталин: “Партиялық жұмыстағы кемшіліктер және троцкистер мен басқа да екі жүзділерді жою шаралары туралы” деген тақырыпта, әр сөзінің астарынан ысқырған боран тұрғандай, суық ызғар ескен, ұзақ баяндама жасады.

	Соңғы кезде партия басшылығында большевиктік сергектік әлсіреп, большевиктік озық дәстүрден ауытқушылық байқалуда. Осының салдарынан троцкистік жаулар партияның маңызды буындарына жегі құрттай еніп алып, іске зор кесел келтіруде. Бұл келеңсіздіктің төркіні, негізінен, кадрларды іріктеп орналастырудағы олқылықта жатыр. Кейбір хатшылар, партиялық басшылық орынға баламалы жолмен сайланудан қорқады. Олар кадрларды басшылық қызметке қоярда, ертеңгі күні өзі отырған креслодан айрылып қалмау жағын көздеп, ол орынға ой-өресі мен іскерлік қабілеті жағынан өзінен әрі аспайтын, өзіне ыңғайлы “мондыбастарды” ұсынғанды дұрыс көреді...

	Сталин сөзінің соңында, партия басшылығындағы троцкизмге жол беріп отырған бұл секілді келеңсіздікке әсте төзуге болмайтынын атап көрсетіп, ендігі жерде бұл зиянкестер мен диверсанттарды троцкишіл ме, әлде бухариншіл ме –, қандай жамылғыны жамылмасын, жұмысшы табының жаулары ретінде түп-тамырымен жойып, талқандауды үзілді-кесілді талап етті.

	* * *

	“Халық жаулары” жайлы осыншама, бірінен бірі өте үрей шашқан көл-көсір ақпарат ағындары, Мәскеу жақтан осылай қарай жақындап келе жатқан бір алапат сұмдықтың суық ызғарын сездіргендей еді.

	Бұл алапат, Қазақстанға отыз жетінші жылдың шілдесінде келіп жетті. Бұл “келіп жету” мұндағы Л.Б.Залин бастаған Ішкі істер наркомы үшін тосын жаңалық еместі. Ондағылар мұның осылай боларын әлдеқашан біліп, біліп қана қоймай, оны қарсы алуға “бес қаруын” қамдап, сақадай-сай әзір отырғанды. Әлбетте, мұның бәрі Мәскеудің нұсқауымен немесе соның мақұлдап құптауымен алдын ала қаншама рет кесіп-пішіліп, келісілген тірлік екені айтпаса да түсінікті.

	Бұл “операцияның” қаншалық “тереңнен” ойластырылғанын содан біле беріңіз – Залиннің “үндеместері” халық жауларын іздестіруді, басқа ешқайдан емес, тура Орталық Комитеттің өзінен бастады. Кеше ғана болып өткен Республика компартиясының бірінші съезінде жаңадан сайланған Орталық Комитеттің бюро мүшелері орындарына отырып үлгерместен, бірінен соң бірі абақтыға айдалып жатты...

	Орталық Комитеттің бюро мүшелері “халық жауы” боп шыққан соң, өзгелерге не жорық! Осыдан соң, олардың кебін бұлардан кейінгі жоғарғы билік эшелонында отырған басқалар да кие бастады. НКВД “үндеместерінің” бұл науқанды аса зор ұйымшылдықпен, қызу қарқынмен жүргізгендігі соншалық, олар не бары үш-төрт айдың айналасында республикалық басшылық тұтқаларында отырған “бас көтерер” деген ұлттық кадрларды түгелдей дерлік қамауға алып үлгерді.

	Мұның бәрі бастан-аяқ бірінші хатшы Мирзоянның басшылығымен жүргізілді.

	(Осы арада, бұған қоса, өз тарапымыздан мына нәрсені айта кетсек дейміз. Әңгіме, кезінде біз кәриеден ести алмаған, бізге тек Совет Одағы ыдыраған соң ғана мәлім болған «Антисоветтік элементтер туралы директива»-деп аталатын («Растрел по разнарядке или как это делали большевики», «Труд» 4 июнь, 1992 год), 1937 жылдың 2 шілдесі күні Сталин Кагановичке өз ауызымен айтып тұрып жаздырған, соңынан ВКП(б) Орталық комитетінің осы аттас қауылысына негіз болған, бір шекесінде «құпия» деген белгісі бар, 863/ш нөмерлі құжат туралы болып отыр.

	Халық жауларын қырып-жою жолындағы бұған дейінгі 1937 жылдың ақпан пленумынан туындаған алапат өртті отқа май құйғандай одан сайын өршіте түскен бұл директива, халық жауларын жазалаудың бұрынғыдан да бетер жеделдетілген жаңа әдісін ойлап шығарды. Дәлірек айтқанда, бұған дейін атылуға тиіс халық жаулары Саяси бюроның бекітілуіне «Атылатындар тізімі» деген тізім бойынша ұсынылып келген болса, енді олай етудің қажеті болмай қалды. Енді өйтіп, олардың аты-жөндерін айтып, тізім жасап жатпай-ақ, оның орнына жай цифр тілімен жалпы санын көрсетіп ұсынса жеткілікті болды.

	Халық жауларына жазалау шарасын белгілейтін «Тройканың» құрамы да, қылмыстық жазаға кесілгендердің саны да шифровка арқылы ВКП (б) Орталық комитетіне, И. Сталин жолдастың атына жолданып, оны басы Сталиннің өзі болып, барлық Саяси бюро мүшелері (Л. Каганович, В. Молотов, А. Микоян, К. Ворошилов, А. Андреев, А. Жданов, В. Чубарь, М. Калинин, Н. Ежов) қолдарын қойып бекітуі тиіс болды. Олар мұндай қолдарын түрлі түсті қаламмен де қойып отырды. Ұлы көсемнің бұл нұсқауын орындау-Одақтас республикалардың бірінші хатшылары үшін халық жауларын көптеп тауып, көптеп қырып-жоюдан өзара социалистік жарысқа түскеннен кем болған жоқ. Жер-жерлерден кеше ғана келіп түсіп, Саяси бюро бекітіп қойған лимиттегі «сандар» қайтадан өзгеріске ұшырап, оның үстіне тағы да қосымша лимит сұраған шифровкалар Мәскеуге үстін-үстін ағылып келіп жатты.

	Мәскеуден сондай «қосымша лимит» сұрап, осынау «жарыстың» алдыңғы шебінен көрінушілердің бірі - («Юрий Жуков, «Иной Сталин...») осы кездегі республикамыздың бірінші хатшысы Левон Исаевич Мирзоян болып шықты. Бұл сабазыңыз әуелі 37-жылғы шілденің 11-де Мәскеуден: атылатыны бар, жер аударылып, абақтыға жабылатыны бар, жалпы саны – 6749 адамға лимит бекіттіріп алған болса, артынша мұның үстіне тағы да 901 адам қостырып алып, бұл «қара тізімнің» жалпы санын 7650 адамға (мұның ішінде атылатыны - 2700) жеткізген.

	Мирзоян мырзаның Қазақстандағы халық жауларын жоюдағы «шаш ал десе, бас алған» мұндай шолақ белсенділігі мұнымен ғана шектелген жоқ. Соның бір дәлелі-оның Ұзақбай Құлымбетов жайында 37 жылдың 13 шілдесінде Мәскеуге, Сталиннің атына жолдаған жедел хаты. Жоғарыда біз атаған Юрий Жуковтың кітабында жарияланған бұл жеделхаттың қазақша аудармасы мынау:

	«Қазақстан компартиясының сьезі кезінде Қазақ Орталық Атқару комитетінің председателі Ұ.Құлымбетовтің кандидатурасы сьездің пленумында ұзаққа созылған талқылаудан кейін жасырын дауысқа салғанда өтпей қалды. Құлымбетовтің бұлайша қарсы дауыс алып, өтпей қалуының негізгі себебі, оның 1919 жылы қолына қару алып, жау жағына өтіп кеткендігі жайындағы факті болды.

	Съезд өткелі екі айдан бері ұсталып қалмаған рысқұловшыл, нұрмақовшыл контрреволюционерлер, Құлымбетовтің осы ұлтшыл-фашисттік ұйымның белсенді мүшелерінің бірі болғандығын растап отыр. Бұл жөнінде жүріп жатқан тергеу ісінің таяу күндері Құлымбетовті қамауға алуға шешім шығаратындығына ешқандай күмән жоқ. Біз Құлымбетовті ЦИК-тің председательдігі мінедетінен босатуды өте қажет деп білеміз және ВКП (б) Орталық комитетінен Құлымбетовты ЦИК-тің председательдігі міндетінен босату жөніндегі біздің бұл ұсынысымызды бекітуді сұранамыз. ЦИК-тің председательдігіне лайықты кандидатты таяу күндері Саяси бюроның бекітуіне ұсынамыз»

	Саяси бюро атын жамылған Сталин бастаған жендеттік топ, Мирзоянның бұл жедел хатында айтылған өтінішін екі еткен жоқ. Келіп түскен соң, екі күннен кейін мақұлдап, бекітті де жіберді. Мұның аяғы Құлымбетовтің кешікпей орнынан алынып, қамалуына, одан соң 1938 жылдың 25 ақпанында атылуына алып келді.

	Жұртқа мәлім, Мирзоян Қазақстанды Голощекиннен кейін, 1933-38 жылдары басқарды ғой. Қарап отырсақ, қазақтың Құлымбетов сынды ел тізгінін ұстаған, елге тұтқа, тұлға болған атқамінер ардагерлері мен зиялыларының барлығы дерлік, оның осы билік құрған тұсында, дәлірек айтқанда, осы 37-38 жылдары қуғын-сүргінге ұшырап, оққа байланған екен.

	Сонда, қазақтар Мирзоянды не үшін, қандай жақсылығы үшін «Мырзажан» деп, атын әлпештеп төбесіне көтеріп жүр? Сталиннің оны, қазақ құрып қалғандай, Қазақстанды басқаруға жібергені үшін, қазақтарды өстіп қырғаны үшін бе?!)

	Бұл қанды науқанға, өз кезегінде, газеттер мен олардың редакторларының да қосқан үлесі аз болған жоқ. Бұл ретте мұндай “белсенділік үлгісін”, ең алдымен Қазақстан өлкелік комитеті үгіт-насихат бөлімінің меңгерушісі Ілияс Қабыловтың өзі бас болып көрсетті. Ол “Социалистік Қазақстан” газетіне: “Қазақ большевиктерінің міндеті – қазақ ұлтшылдарына қарсы баса күресу” деген мақала жазып, алашорда қозғалысы мен олардың көсемдерін “өлтіре” сынады.

	Сол сол екен, қазақшасы бар, орысшасы бар, Республика баспасөз беттерінде халық жауларына арналған материалдар жаңбырдан кейінгі саңырауқұлақтай, бірінен соң бірі қаптай жөнелді.

	Ал, газеттердегі “ұлтшыл”, “алашордашыл”, “пантюркистшіл” жазушылар хақындағы мақалаларға келсек, бұлар да ұр да жық, әпербақандығы жағынан бір-бірінен асып түсіп жатты. Тек “құрту керек!”, “жою керек!”, болды олардың талабы.

	Басқасын былай қойғанда, мұндай содырлы сынның сойылынан маңдай алды деген жазушыларымыз – Сәбит Мұқанов пен Ғабит Мүсіреповтың өздері де құтыла алмады. Алдыңғысы: “Ұлтшыл-фашист халық жауларымен ауыз жаласып, өзінің партиялық, моральдік пішінінен айрылған” болып мансұқталса, соңғысы: Жалпы шығармалары бойынша: “Қарасы өшкен байшылдық дәуірді дәріптейтін, қазақ халқының алашордашыл ата – жаулары мен контрреволюционерлерді марапаттап, солардың жырын жырлаған” жазушы болып шықты.

	Бұл арада, отыз жетінші жылғы қазақ зиялылары мен қазақ жазушылары хақында, қазақ баспасөзі беттерінде жарық көрген мұндай мақаласымақтардың бәрін бірдей түгел айтып шығу мүмкін емес.

	Сонда, бірімен-бірі айтысып, бірінің үстінен бірі мұндай “әшкерелегіш мақаласымақтарды” жазып, ұйымдастырып жүрген кімдер дейсіз ғой? Олар – кәдімгі өзіміздің қазекеңдер! Қазақтардың өздері. Басқа ешкім емес.

	Шамасы, Ғабеңнің (Ғ.Мүсіреповтің): “Қазақтың жауы– қазақ” деген белгілі қанатты сөзі, оның ойына осы тұста оралса керек.

	...Кенет қарие, күтпеген жерден әңгімесінің арнасын басқа жаққа бұрып жіберді.

	– Сен, әлгі, Павлик Морозовты, білетін боларсың?– деді. “Іздегенге – сұраған” дегендей, менің есіме осыдан біраз күн бұрын, қариемен осы кездесу қарсаңында “Юность” журналынан (№5, 1989 ж.) өзім көрген Юрий Зерчаниннің “Түн жамылып келген сеңсең тонды кім?” деген мақаласы түсті.

	Көктемнің алғашқы қарлығаштарындай, дүниеге жария-лылық жылылығы арқасында ғана келген бұл мақала, біз осы кезге дейін: “Астығын жасырған кулактар қолынан қаза тапқан батыр пионер” деп білетін Павлик Морозовтың, шын мәнісінде, ондай Батыр пионер емес, “социалистік реализм” әдісі бойынша қолдан жасалған мифтік герой екендігін көрсетуге арналған еді.

	Расында да, мақаланы оқып шыққаннан кейін автордың бұл жөніндегі тұжырымдарымен келіспеске, оған пәлен деп күдік-күмән келтіруге ешқандай лажыңыз қалмайды. Сөзіміз құрғақ болмас үшін, мақаланың мазмұнына бір-екі ауыз тоқтала кетейік.

	Бұл оқиға 1931-32 жылдары Солтүстік Оралдағы тайга-ның бір түкпірінде жатқан Герасимовка деревнясында болған еді.

	Бұл кез аталмыш деревняда, жер аударылып келген кулактардың қоныс тебуімен байланысты күрделі жағдайдың қалыптасып, оны шешу мәселесі жергілікті басшылықтан әдеттегіден бөлекше, іскерлік пен жауапкершілікті талап еткендей еді.

	Содан болса керек, Герасимовка селолық Советінің төрағалығын сайлар кезде Тавдинский аудандық партия комитетінің таңдауы тағы да Трофим Сергеевич Морозовқа түсті. Шамасы, бұл арада, аупартком оның Азамат соғысына қатысқанын, бұған дейін осы селолық Советке екі рет төраға болып сайланған тәжірибелі де сауатты совет қызметкері екендігін ескерсе керек. Бірақ, төрағалыққа үшінші рет сайланған Морозовқа көп ұзамай бұл қызметінен бас тартуына тура келді. Өйткені табиғатынан ешкімге азар-безері жоқ, момын жан Трофим Сергеевичтің жоғарыдағы басшылардың нұсқауын орындаймын деп, екі күннің бірінде аштан өліп жатқан “келімсектердің” қолында қалған жалғыз сиырын немесе қабының түбіндегі үнем ғып отырған соңғы астығына дейін зорлап алуға ар-ұяты жібермеді. Оның үстіне – бұл өмір дегенді қойсайшы – осы тұста, майлық-сулығы бірдей, кексе тартқан бірінші әйелін төрт баласымен тастап, басқа бір жас әйел алуына тура келді. Бұл жағдай, Павликті “Кулактарға құжат сатумен айналысты” деп әкесінің үстінен арыз жазуға итермеледі. Бұл арыз – әрі, өздері сеніп қойған қызметінен бас тартқан, әрі, оның үстіне, екі қатын алып, моральдік азғындау жолына түскен ауылдық Совет төрағасына не істерін білмей отырған аупарткомдағыларға “көктен іздегенін жерден тапқанмен” бірдей болды. “Кулактармен ауыз жаласқан” төрағаны аяқ-қолын жерге тигізбестен он жылға соттатып, жер аударды да жіберді. Мұның аяғы – екі жылдан кейін Павликті сегіз жасар інісі Федя екеуін жидек теріп, орманнан қайтып келе жатқан жолда, немере ағасы Данилдің сойып өлтіруімен, бұдан соң, Данилды бұл қанды қылмысқа айдап салған Павликтің нағашы атасы, кулак Арсении Кулукановтың және өз атасы мен әжесі Сергей мен Ксения Морозовтардың сотталып, атылу жазасына кесілуімен бітті...

	Журналда аталмыш мақалаға Павлик Морозовтың ескерткіш мүсінінің (А.Рабиновичтың жобасы бойынша жасалған) фотосуреті де қоса беріліп, бұл ескерткіш мүсіннің пролетариаттың ұлы жазушысы Максим Горькийдің, кезінде көтерген бастамасына сәйкес, СССР Жазушылары съезінің ұсынысы бойынша 1948 жылы желтоқсанда тұрғызылғандығы айтылыпты.

	Отызыншы жылдардағы сталиндік казармалық социализм мен күштеп коллективтендірудің трагедиялық қанды көрінісінің айқын бір куәсі болып табылатын бұл ескерткіште: үстінде белбеулі көйлек, бұтында кең балақ шалбар, мойнында қызыл галстук, сол қолында – кепкасы, оң қолында – қызыл ту, кеудесін – алға, басын – сол жағына қарай беріп, шәлтиіп тұрған кішкентай Павликтің қайсар бейнесі мүсінделген еді.

	Содан бері осынау мифтік геройдың “өшпес ерлігі”, кезінде пионер, комсомол болған, біз секілді қаншама жас ұрпақтарға “үлгі-өнеге” болды десеңізші.

	Мен қариенің әлгі сұрағының астарынан осы “үлгі-өнегемен” төркіндес бір әңгіменің ұштығын аңғарғандай болдым. Сол себепті, қариенің сұрағына сұрақпен жауап беріп:

	– Айтып отырғаныңыз, әлгі “кулактармен сыбайлас” деп, әкесін соттатқан батыр пионер – Павлик Морозов болар?– дедім.

	– Иә, сол...

	Қарие сөзін әрі қарай сабақтай түсті.

	– Мен бұл герой жайындағы шығармалардың қаншалық шыншылдықпен жазылғанын білмеймін. Менің бұл арада айтайын дегенім: оның тәлім-тәрбиелік рөлі хақында. Өзің білесің, отызыншы жылдардағы елімізде социализм орнатудың сталиндік мектебі жастарды “тап жаулары” мен “халық жауларына” қырағы да ымырасыз болуға, тіпті керек болса, бұл жолда туған әке-шешең болса да аяусыз, қатыгез болуға баулыды емес пе? Павлик Морозов осындай “сталиндік мектептің” типтік түлегі еді. Оның көкке көтеріле әспеттеліп, “Батыр пионер” атануының себеп-сыры да осында жатыр еді. Міне, осындай Павлик Морозов секілді, шикі өкпе, мондыбастар осы тұста қазақ жастары арасынан да бой көрсете бастады. Солардың бірі – Марксизм-ленинизм институтының бір ғалымсымағы мен оның соңынан ерген бір топ студенттері (М.Ақынжанов, С.Әбішев, К.Әбдірахманов, И.Сариев т.б.) болды. Бұл шіркіндердің “мәңгі өлмейтін” іліммен мықтап қаруланғаны соншалық, әлгі Крыловтың мысалындағы пілге үрген қанден құсап, бірден қазақтың маңдай алды ғұлама ғалымы, санаулы зиялыларының бірі – Санжар Асфендияровқа тиісті. Ол жөнінде “Казахстанская правда” газетіне (27.ІХ.37ж) мақала жазып, өздеріне сабақ беріп жүрген ұстазына – “Тарихшы атын жамылған жапон шпионы” деген күйе жақты.

	Міне, сталиндік коммунистік тәрбие мектебінің теңдесі жоқ үздік үлгісі саналған типтік түлегі – Павлик Морозовтың қазақ жастарына берген үлгі – өнегесі.

	Қарие осы тұста сәл-кем ойға қалды.

	– Өкініштісі сол, – деді сосын, сөзін одан әрі қайта жалғастырып – бұл секілді морозовшылдықтан нәр алған “іштен шыққан шұбар жыландардан» өз алдымызға тәуелсіз ел болсақ та әлі арлып бітпеппіз. Соның бір мысалын, жуырда, республикамыздағы бір радио хабарынан естіп білгендей болдық. Бұл хабарда радио тілшісінің республикамыздың медициналық жоғары оқу орындарының біріндегі медицина ғылымының докторы, профессоры деген дырдай ғылыми атағы мен лауазымы бар, бірақ, ғылыми атақ-дәрежесі жетіскенімен, азаматтық позициясы жетімсіз, бір ғалымсымақпен әңгіме-сұхбаты берілген еді.

	Әңгіме – сұхбатты жүргізіп отырған тілші, бір кезде, әңгіме желісін еліміздің экологиялық хал-ахуалына қарай бұрып, ғалымнан Байқоңыр ғарыш айлағының қоршаған ортамызға тигізіп отырған әсер-ықпалы жайлы сыр тартты.

	Әлгі жерде мен әңгіме-сұқбатты тыңдап отырып, бала кезімізде әжемізден есіткен бір ертегіні еске алдым.

	Ол ертегіде бір қанатты аждаһа болатын. Ол аждаһа жерден ұшқан кезде оның ысқырығынан адамды ұшырып жібере жаздайтындай қатты дауыл тұрып, ол дауылдан жер-жаһанға небір көлдер мен ормандарыңды әп-сәтте тулақтай тап-тақыр ғып, ит байласа тұрғысыз, құм суырған шөл далаға айналдырып жіберетін ажал уы тарайтын.

	Мына әңгіме-сұхбат арқауы болып отырған Байқоңыр ғарыш айлағы, одан дамыл таппай, кезек – кезек ұшып жатқан ғарыштық кемелер мен зымырандар, олардан пайда болатын көз аштырмас у аралас қара дауыл – тура сол айнымаған осы ертегідегі “аждаһаның” өзі еді.

	Бұл ғарыш айлағының осы аймақ орын тепкен Қызылорда облысы ғана емес, осы облыспен шектес, көршіліес, қаншама географиялық кең аумақты алып жатқан елді мекендердегі: қатерлі ісік, қан қысымының күрт көтерілуі, жүйкенің қозуы секілді бізге белгілі аурулармен бірге, адамдардың ауырмай – сыздамай бірден құлап, мүрдем кетуі дейсіз бе, жастардың өзіне-өзі қол салуға баруы дейсіз бе – себебі, бізге белгісіз неше түрлі аурулардың ошағына айналғаны қашан.

	Мұны біз, өзің білесін, осы күндері телевизия хабарлары арқылы, ғарыш айлағынан космосқа ұшырылған шет елдік ғарышкерлерінің ұшар алдындағы қағанағы-қарық, сағанағы – сарық мәз-мәйрам көңіл күйі мен осы өңірдегі «о дүниенің» тозағын тірісінде көріп жатқан қаншама ауру-сырқау жандардың қасіретті жүзі мен көз жасынан көріп жүрміз.

	(Қариенің бұл айтқандарының бекер еместігінің бір дәлелі ретінде: үш-төрт жастағы екі баласы үйінің маңына құлаған дептильді ракета жарықшағынан уланып өлген, Қарағанды облысының Беталыс ауылындағы Түсіпбаевтар отбасында болған қайғылы жағдайды айта кеткенеміз жөн).

	Әйтсе де, мұндай көріністерді қаншама көріп, ол әлдеқашан маңайымызды қоршаған ортадан жиі бой көрсететін әдеттегі үйреншікті құбылысқа айналса да, оған “осындай болыпты-ау” деп мән беріп, көңіл аударып жатқан үкіметіміз жоқ. Бұл трагедия хақында бірдеңе айтуға, халық қалаулысы, халық қамын ойлаушы дейтін парламенттегі депутаттарымыздың да тілі қысқа.

	Мен әлгі жерде, интервью беріп отырған көрнекті ғалымнан, ғылыми атағына қарап, өзімізше: Гиппократ антына адал деп, адам жанының арашашасы деп, өзгенің қайғысына өз қайғысындай жаны аши біледі деп есептеген медицина қызметкерінен Байқоңыр ғарыш айлағының қоршаған ортаға, адамдардың денсаулығына, қала берді, оның осы күндері жер жүзі ғалымдарын алаңдатып отырған, аяғы Солтүстік мұзды мұхит мұзының біржола еріп бітіп, жоқ болып кетуі сияқты, ғаламдық апатқа әкеліп соғуы мүмкін азон қабатында пайда болған саңылаудың ұлғая бастауына қаншалық кері әсерін тигізіп отырғандығына қатысты жоғарыдағы құзырлы орындарға ой салатындай бірдеңе айта ма деп үміттеніп едім. Өкінішке орай, ол үмітім ақталмады. Ондай ой айтады деп сенген ғалымымыз, оның орнына, сөз болып отырған ғарыш айлағының, тумаған сиырдың уызы секілді, бізге беретін болашақтағы “ғылыми пайдасы” туралы қайдағы бір негізі жоқ, көңілге қонымсыз бірдеңелерді айтып кетті. Оның бұл пайымдауы бойынша: Байқоңыр – біздің сорымыз емес, бағымыз. Бұл ғарыш айлағының Совет Одағынан бізге мұра боп қалуы – біз үшін үлкен бақыт. Бұл – біздің үкіметіміздің алысты болжағыш данышпандық саясатының жемісі. Ал одан адамдарымыздың денсаулығына, қоршаған ортамызға келетін неше түрлі індетті кеселдермен төркіндес зиянды зардаптарға келетін болсақ, ол оның бізге беретін “ғылыми пайдасының” қасында түк емес секілді болып шықты.

	Жарайды, солай-ақ болсын дейік. Байқоңыр ғарыш айлағының ғылым үшін беретін пайдасы сондайлық зор екен. Ресей немесе өздерінің айлығы жоқтай, оған екінің бірінде «мінгесіп» алатын Америка ғарышкерлері Байқонырдан қайта-қайта тынбай, сол ғылыми зор жетістікке жету үшін ұшып жатыр екен делік. Олай болса, олар бір жыл емес, екі жыл емес, бес жыл емес, он жыл емес, жуық маңда біте қоймайтын, шет-шегі жоқ, мұндай ұзақ мерзімді «ұшулар» үшін қыруар қаржыларын желге ұшырып, өзгенің айлағын жалға пайдаланғанша, мұндай айлақты өздерінде неге жасап алмайды? Әлде, өйтуге шамалары жетпей ме? Жетеді, әрине. Жеткенде қандай! Бірақ, олар бұл үшін әуре болып, бұл үшін шығындалып жатқысы келмейді. Шығындалмақ былай тұрсын, құдай берген дап-дайын қазақтың кең байтақ даласы тұрғанда, оның дәл ортасында Байқоңыр сияқты ғарыш айлағы тұрғанда, олар бұл туралы, керек болса, ойланғысы да келмейтін сыңайлы. Өйткені, біріншіден, Ресей мен Америка өз жерінде мұндай ғарыш айлағын орнатудың өз халқына өзі аспаннан өлім себумен бірдей екенін, өз халқына өзі қасірет әкеліп, оларды ешқандай соғыссыз-ақ шыбындай қырып-жою екенін жақсы біледі. Оларға мұндай сынақ полигонынан келетін ғылыми пайдадан гөрі, халқының денсаулығы, қоршаған ортасының тазалығы қымбат. Екіншіден, Ресей мен Америка біз құсап, өз ауласындағы бұтаның түбіне кез-келген иттің бір сарып кете беруіне жол беріп қоймақ емес. Олар үшін өз үйлерінің мұржасынан ұшқан түтіннің өзгенің үйіне қарай ұшқаны, өз ошағынан шығарылған күл-қоқыстың өзгенің үйінің іргесіне жақынырақ апарылып төгілгені тиімді.

	Ендеше, радио тілшісіне интервью беріп, әңгімемізге арқау болып отырған ғұлама ғалымымыз Байқоңырды “ғылыми пайдалылығымен” ғана байланысты жақсы қырынан ғана сөз етіп, оның “көлеңкелі” жақтары туралы неге үндемейді? Неге бұлайша “жауырды жаба тоқып” сөйлейді? Әлде ол, Байқоңырдың мұндайлық экологиялық апатты зардаптары жайлы білмей ме? Біледі! Білгенде қандай! Бірақ білмегенсиді. Білмегенситін себебі: біріншіден, ол бұл өңірде тұрып, бұл өңірде тіршілік етіп, Байқоңырдың “ащы” дәмін татып, Байқоңырдың кеселді ауасымен тыныстап жатқан жоқ. Екіншіден, бұл жерде оның өзіндік “бақай” есебі бар. Бұл есеп бойынша, оған бұл аймақтағы жұрт, Байқоңырдың кесірінен кеселді боп өлмек былай тұрсын, топан су қаптап, ақыр заман болса да бәрібірдей. Бұл жерде оны қызықтыратын бір-ақ нәрсе бар. Ол – өзін білікті ғалым ретінде, ол ғалымдығын ел қамымен, ел мүддесімен байланыстыра білетін оқымысты зиялыларымыздың бірі ретінде орайы келіп, өзімен жасалып отырған осы әңгіме-сұхбатты пайдаланып, өзінің үстінен қарайтын бастықтарының көзі-не жағымды қырынан бір көрініп қалу. Бұл “есеп” бойынша ол, өзінен жоғарыдағылар көрмей отырған нәрсені олардан бұрын көрмеуі, олардан бұрын көзге түспеуі керек. Олар аузын қалай қарай қисайтып сөйлесе, бұл да солай қарай қисайтып сөйлеуі керек. Бұл жөнінде былайғы жұрт не десе, о десін – онда шаруасы болмауы керек. Бұдан басқаша ойлау, бұдан басқаша “мінез” көрсету – ол үшін өзі отырған креслоның астына өзі от қою, өзі мүжіп отырған майлы кеміктен өз еркімен айрылу деген сөз. Ол басқаны білмесе де, бұл жағын жақсы біледі.

	Міне, кешегі «морозовшылдардың» бүгінгі біз білетін «ізбасарларының» бірі осындай.

	Қарие морозовшылдар жайындағы бұл айтқанын тағы бір мысалмен толықтырды.

	Мұнысы сталиндік жеке адамға табынушылықтың ескі сырқатынан әлі күнге дейін айықпай жүрген әлдекімдермен байланысты болып шықты.

	Өкініштісі сол, – деп жалғастырды қарие бұл әңгімесін – мұндайлар арамызда әлі де аз емес. Бұлар үшін біз көрген 37 – ші жылдың қанды-қасап, қара түнегі түк емес. Бұлар үшін Сталин ғайыптан қайта тіріліп кеп, сол зұлмат жыл, зұлмат заман қайта оралса да бәрібірдей. Өйткені, бұлар не өзі, не өзінің ет жақын туыстары, мына біз секілді «халық жауы» боп, біз көрген сталиндік қуғын-сүргіннің ащы дәмін татып көрген жоқ. Мұндайлардың Сталинге әліге дейін тәңірісіндей табынатыны соншалық, тіпті, олардың қайсыбірі осы күндері, ХХ съезден кейін Хрущевтің «теперішіне» ұшырап, «шәпкесі мүжіліп», «мұрын-мұрты бұзылып», қараусыз қалған «ұлы көсемнің» монументтік тас мүсінін қайтадан қалпына келтіріп алып, қызғыштай қорғап отырған құсайды. Мұнысына жергілікті басшылық та ештене істей алмаған көрінеді. Өзің білесің, Хрущев кетіп, Брежнев келген соң, Сталинді жер-көкке сыйғызбай мақтап-мадақтау қайта басталды емес пе. Сірә, осы тұста болса керек, әлгілер бір жолы «ұлы көсемнің» әлгі монументін бульдозермен ысырып тастамақшы болып келгендерге тіпті, қолына мылтық алып та қарсы тұрыпты.

	Қәрие, бұл арада бұлардың кімдер, қай жерден екендігін нақтылы мысал келтіріп, таратып айтып жатқысы келмеді. Морозовшылдық пен морозовшылдар төңірегіндегі ой-толғамдарын осымен бітіргендей болды да, манағы үзіліп қалған әңгімесіне қайта оралды.

	(Осы арада айта кететін бір нәрсе: қарие, маған, кезінде бұл ескерткіш-монумент туралы әңгімені нақтылы мысал келтірмесе де, текке айтпапты. Ондағы ол кісінің «морозовшылдық» туралы әңгімесіне арқау болған ондай ескерткіш-монумент алыста емес, Түркістан қаласына таяу жердегі «Ескі ихан» елді мекенінде, ол монументті әлгі қолына мылтық алып қорғаушы «геройлар» осы елді мекеннің тұрғындары – Әбдусәмит және Фархат есімді қарие кісілер болып шықты. Мен бұл туралы бертінде, осы хикаятты жазу барысында облыстық «Южный Казахстан» газетіндегі бір мақаладан оқып білдім.

	Мақала авторының (З.Сабина) жазуынша бұл екі қарт «ұлы көсем» монументін хрущевшіл «ата жауларынан» әлі күнге дейін қызғыштай қорғап, шырақшыдай күзетіп отырған құсайды. Тіпті, бұлардың бұл «ерлік істеріне» республикамыздан тыс жердегілер де назар аудара бастапты: Грузиядағы бір Сталинді қорғаушылар ұйымы өздеріне мүше ғып қабылдап, мүшелік куәлік жіберіпті.

	Ресей компартиясының лидері Зюгановтың атынан Сталиннің мүшелтойлық медальімен марапатталыпты...

	Көріп отырсыз: бұл «морозовшылдар» дегеніміздің саны біздің бастапқы әңгіме еткеніміздей, екеу емес, оларға тағы да үшеу қосылып, бесеу болып отыр. (Іздестірсек, бұл тізімнің созыла беретін түрі бар). Бұлардың алғашқы екеуі – ескі-ихандық екі қарт, жоғарыда айтып өткеніміздей, «Күн көсемнің» бұзылып, қараусыз қалған мүсін – монументін қайтадан құрастырып алып, қызғыштай қорғап отырған болса, кейінгі үшеуі бұларды: бірі – өздерінің ұйымына мүше ғып қабылдап, бірі – марапаттап медаль беріп, енді бірі – мақтап газетке жазып, дем беріп, жел беріп отыр. Сонда олардың бұл іс-әрекетін қалай түсінсек екен? Не үшін керек оларға бұл.? Әлде сол 37-ші жылды ексіп, сол қан сасыған сталиндік жендеттік дәуірдің қайтып келуін қалап жүр ме?!

	Бұл жағын, құрметті оқырман, өзіңіз таразылай беріңіз.)

	* * *

	– Ұмытпасам, бұл 37-жылдың тамыз айының бас кезі болса керек, – деп бастады қарие, бұл әңгімесінің желісін. – Қазақстан өлкелік партия комитетінің пленумы болып, онда өлкелік комитеттің бірінші хатшысы Л.И.Мирзоян баяндама жасады. Ол бұл баяндамасында, осының алдында ғана болып өткен ВКП(б) Орталық комитеті маусым пленумының шешімдерін толығымен мақұлдап, қуаттай келіп, өлкелік партия ұйымдарын “Қазақстандағы троцкийшіл-зиновьевшіл, ұлтшыл-алашордашыл халық жауларымен күресті барынша күшейтуге” шақырды. Солай деп бірауыздан қаулы алынды.

	Мұндай баяндаманы, осы жылдың қаңтарында өткен Қазақстан өлкелік партия комитетінің ҮІІ пленумында екінші хатшы С.Нұрпейісовтің де жасағанын жоғарыда айттық қой.

	Осымен, Қазақстандағы халық жауларымен күрес мәселесіне нүкте қойылғандай сияқты болып еді. Сөйтсек, қателесіппіз. Мәскеудегілерге мұның бәрі аздық қылыпты. Оларға Қазақстанда халық жауларымен күрес әлі де баяу жүріп жатқандай көрініпті. Оны осы тұста “Правда” газетінде шыға келген газеттің жергілікті тілшісі Пухов дегеннің “Буржуазиялық ұлтшылдардың жетегінде” деген мақаласынан білдік. Ол тіпті, бұл мақаласында басқаны былай қойып, Мирзоян мен Нұрпейісовтің өздеріне шүйлікті.

	Оларды: “Халық жауларын қорғаштап, қолтығының астында ұстап отыр”, – деп айыптады.

	Сол сол екен, онсыз да, жан-жағының бәрін жалмап-жай-пап болып, “қамалмаған енді кім қалды екен?” деп, әлекедей жаланып тұрған Залиннің қанды балақ жендеттері, енді Мирзоян мен Нұрпейісовтің “қорғап-қорғаштап, қолтығының астында ұстап отырған” халық жауларына тиісті. Оларды қайдан да болса тауып алып, түрмелерге тоғыта бастады...

	* * *

	Менің осы тұста, дәлірек айтсам, осы 37-жылдың қыр-күйегінен бастап, қарашасына дейін, райкомның жолдамасымен Алматыдағы “Аудандық партия комитеті мәдениет бөлімінің меңгерушілерін қайта даярлаудан өткізу жөніндегі” екі айлық курсыда оқуда болуыма тура келді.

	Бұл – “троцкистік халық жауларымен күрес” деген жалған ұранды жамылғы қылған сталиндік репрессияның Қазақстан астанасында әбден шегіне жетіп, қылышынан қаны тамып тұрған кезі еді. Бұл кезде, біздердің, елден, республиканың жер-жерлерінен оқуға келген курсанттардың еститіні – кілең: “Ойбай, несін айтасың, пәленшені қамап қойыпты. Түгеншені түнде үйінен алып кетіпті. Өйтіпті, бүйтіпті...” деген секілді, неше түрлі үрей ұшырарлық қауесеттер еді. Бірде, сірә, қыркүйектің аяқ шені болса керек, Сәкен Сейфуллиннің қамалғанын есіттік. Ал, астанадан шығатын күнделікті басылымдарға қарасаңыз, бұрынғысынша – кілең халық жаулары жайлы материалдар. Бұл материалдар бойынша, “Халық жаулары” деп отырғанымыздың бәрі – кешегі, есімдері өзімізге тене жақын, өзіміз сырттай пір тұтып жүрген, ел қамын жеп, алашқа айбын болып жүрген ақиық ардагерлер еді. Енді міне, сол игі жақсылардың, ел ағаларының мүшкіл халін көріп, қайдағы бір түпсіз құрдымға тап болғандай көңілің құлазиды. Дүниенің не болып бара жатқанын түсінбей, ақылың дал болады. Дал болады да, осылардың басына түскен заманақыр, ерте ме, кеш пе – саған да бір соқпай өтпейтініне көз жеткізгендей боласың.

	Солай болды да.

	Айтылған екі айлық курсты бітіріп, астанадан оралған соң, обком маған Шаян ауданына райкомның екінші секретары болып баруды ұсынды. Бұл ұсыныспен келісу–НКВД-ге өзіңді-өзің ұстап берумен бірдей еді. Себебі, бұл кезде райком секретарьлары жаппай қамауға алынып жатыр еді. Ал мұның алдында Қазақстандағы жеті облыстың барлық бірінші секретарьлары “Семерка” деген атпен айыпталып атылып кеткен болатын. Сол себепті, мен обкомның бұл ұсынысынан бас тарттым. Бұған қарт шешемнің дімкәстігін, баламның жастығын сылтау еттім. Бұдан соң обком мені бұдан әрі қыстаған жоқ. “Онда Түркістаныңа бара бер” деді де жөніме жіберді. Мұнда келсем, райкомның бірінші хатшысы Аққозы Ызбанов, аудандық Совет атқару комитетінің төрағасы (фамилиясы есімде қалмапты) бастаған бір топ аудан басшыларын “халық жауы” деп қамап қойыпты. Олармен қабат әлгі менімен балалар үйінде бірге болып, Шымкенттегі педтехникумда бірге оқыған ескі досым, аудандық оқу бөлімінің меңгерушісі Әлмахан Сәйімбетов те қамалыпты. Салохо деген райкомның екінші хатшысы бар еді,

	Ызбановтың орнына бірінші хатшы сол болыпты. Мен Салохоның орнына екінші хатшы болдым.





4. Солоханың қателігі немесе оның Сейфуллинге тәнті қалуы




	Бұл 1937 жылдың 12 желтоқсанындағы СССР Жоғарғы Советі тұңғыш сайлауының жақындап қалған кезі еді.

	Ауданда – бұл сайлауға әзірлік науқанын ұйымшылдықпен өткізу ісі райкомының екінші хатшысы ретінде маған жүктелді. Аудандық партия комитеті мен аудандық Совет атқару комитеті аппаратының қызметкерлерінен арнаулы үгітшілер тобы құрылып, олар ауданымыздан Жоғарғы Совет депутаттығына ұсынылған кандидаттар – Облыстық партия комитетінің бірінші хатшысы Әбілқайыр Досов пен Түркістан ауданындағы “Ортақ” (қазіргі “Ленинизм”) колхозының звено жетекшісі Шарап Ниязовты насихаттап, жаңа сайлау жайында түсінік жұмыстарын жүргізу үшін ауданның жер-жерлеріне жөнелтілді. Олармен бірге өзім де кеттім. Ол кезде жеңіл машина деген жоқтың қасы еді ғой. Басқаны айтпағанда, райком аппаратының өзінде бар-жоғы екі-ақ автомобиль болатын. Соның бірі – менде еді. Сол себепті, менің үлесіме “Құсшы”, “Қаражон”, “Майдамтал”, “Ынталы”, “Ақсақ керіз” сияқты ауданның ең шалғай жатқан таулы өңірлеріндегі колхоздар тиді.

	Аталған шаруашылықтарды екі-үш күн аралап, шаруамды бітірген соң ауданға қайттым. Жолшыбай “көре кетейін” деп Шорнақ МТС-іне соқтым. Оның директоры бұрыннан таныс Палман Сәркеев деген кісі еді. Жөн-жосық сұрасып, жәй-күй біліскен соң, ол маған біреу-міреу естіп қоятындай бәсең үнмен сақтана сөйлеп:

	– Досовтың қамалғанын есіттің бе? – деді. Жүрегім тас төбеме шыққандай болды:

	– Жоқ, есіткен жоқпын, – дедім абдырай сөйлеп.

	– Естімесең, солай болыпты...

	– Қашан, қалай?...

	Сәркеевтің есітуінше, Досов пленумнан шыққан жерде ме, жоқ әлде, пленумнан шығып, үйіне барған жерде ме – әйтеуір, пленумның артынша қамауға алынған көрінеді. Досовты тұтқындауға Облыстық НКВД басқармасы бастығының орынбасары Ахметжан Қойшығұлов басшылық жасапты.

	Мына хабарды естіген соң, болған жайдың анық-қанығына тезірек көз жеткізу үшін тіке ауданға, бірінші хатшы Солохамен жолығуға асықтым...

	* * *

	Осы арада құрметті оқырман, сәл шегініс жасап, өзіңізді Солохамен қысқаша таныстыра кеткенді жөн көріп отырмын.

	Осы бір, жасы, сол отыздың жетеуіне енді ғана келген, ұзын бойлы, жігерлі жирен шашын шалқасынан қайырған, ойлы көзді, иман жүзді украин жігіті менің әлгі күнге дейін сол қалпында көз алдымда.

	Солоха Қазақстанға 1932 жылы ВКП(б) Орталық Комитетінің Қазақ АССР-ында жаңа облыстардың ашылуына сәйкес, жаппай мобилизациялық жұмылдыру жолымен кадрлар жіберу жөніндегі шешіміне орай, арнайы жолдамамен келген еді. Мұнда келген соң, Түркістанға екінші хатшы етіп жіберілгенге дейін облыстық байланыс басқармасының бастығы, обкомның өнеркәсіп және көлік бөлімі меңгерушісінің орынбасары, облыстық Совет атқару комитеті президиумының хатшысы т.б. жауапты жұмыстар атқарыпты.

	Солоха екеуміз Түркістан райкомына қатарлас келген едік. Мен 37-інің қаңтарында келсем, ол сәуірінде келгенді. Осылайша екеуміз, мен осы жылғы қыркүйек айында Алматыға оқуға кеткенше, төрт-бес ай бірге жұмыс істескен едік.

	Бұл кездерде партиялық басшылықта істеген кадрлардың ілуде біреуі болмаса, жоғары білімі барлары некен-саяқ еді ғой. Бұл жағы анкеталық мәліметтері бойынша негізінен, осы күндердегі не бастауыш, не орталау мектепті бітірушілермен шамалас болып келетін. Оның есесіне, бұлардың қай-қайсысы да: үлкен өмір мектебінен өтіп, әбден ысылған, мол тәжірибе жинақтаған, партия ісінің нағыз панатиктері болып келетін. Сосын, бұлардың тағы бір ерекшелігі – Сталинге деген соқыр сенімділігінде, Сталин не десе, соған құлай сеніп, оның сөзін құдай сөзінен кем көрмейтіндігінде, жиналыстарда сөйлей қалса, “ұлы көсемді” ауызға алмай сөз сөйлемейтіндігінде еді.

	Мен білетін Солоха да – сондай сталиндік кадрлардың бірі еді. Осы арада Солоханың, өзінің сондай “сталиншілдігін” көрсеткен бір жайт есіме түсіп отыр.

	Бұл жайт, Солоханың, осы 37-жылдың май айының 20-ында өткен ІІІ Облыстық партконференциясында обкомның бірінші хатшысы Досовтың баяндамасы бойынша жарыссөзде сөйлеген сөзіне (“Правда Южного Казахстана”, 29 май, 1937 ж.) байланысты болып еді. Солоха бұл сөзінде, негізінен, екі мәселеге тоқталғанды. Оның біріншісінде – обкомда ішкіпартиялық демократияның жетіспейтіндігі, соның салдарынан, қайсыбір мән-маңызы үлкен жауапты мәселелерді коллегиялық жолмен шешудің орнына, обком мүшелерінің түгел қатысуынсыз, Досов пен облатком төрағасы Случактың қолдарымен-ақ шешіле беретіндігін сынға алса, екіншісінде – Қазақстан партия тарихы оқулығындағы (“Из истории партийного строительство в Казахстане”, Крайиздат, 1936 г. г. Алматы) орын алған кейбір елеулі саяси қателіктерді сөз еткен-ді. Соның бірі – осы оқулықта берілген Әзімбай Лекеровтың мақаласындағы Сейфуллиннің “Азия-Европа” деген өлеңіне қатысты болды. Солоха бұл сөзінде, оқулықта Сейфуллиннің аталған контр революциялық өлеңіне сыйғанынша мол орын берілгендігін сынға ала келіп, “бұл оқулық түбірімен қайта қаралып, ондағы орын алған кемістіктер түзетілуі тиіс. Қазақстан партия ұйымдарының тарихы Сталин жолдастың соңғы нұсқауы негізінде жазылуы тиіс” деген үзілді-кесілді талап қояды.

	Мен Сейфуллиннің бұл өлеңін бұрыннан да білуші едім. Білетінім: онымен мен Түркістан партия-совет мектебінде сабақ беріп жүргенімде, әлдеқалай қолыма түскен Сейфуллиннің “Асау тұлпар” деген өлеңдер жинағы арқылы таныс болғамды.

	Бұл өлеңінде, Сейфуллин, “Азияның” атынан “Европаға” қарап сөйлейді (өлеңге қазақша түпнұсқасында “Азия” деген ат қойылып, оның астына, жақшаның ішіне “Европаға” деп жазылған). Оны: өзі әдепті, сөзі сыпайы, сырт көзге маңызданған маңғаз көрінген, бірақ мейірімі жоқ, жан мен тәнін көркем перделермен жасырған, бар сұмдығын дүниеден асырған, қарындасы мен қандасын өлтіріп, балаларын бір-бірімен шабыстырған, сұмдар мен жамандарды асылдандырып, шағыстырған. Бүліншілік пен жауыздыққа бас болған, бүкіл әлемді тұншықтырған қара пәле ретінде бейнелейді. Уа, сұм Европа! Мен, сені, дұрыс жолға түссін деп, Семидімнен

	Мұсаны жібердім. Ибрагимді жібердім. Дәуіт пенен Исаны жібердім. Көп-көп пайғамбарларды жібердім, ең соңында Мұхаммедті жібердім. Бірақ, сен залым, бұларға да илікпедің. Иса жолын ұстаған боп, өтірікті хахиқатқа қарай бұрдың. Балаларымды тура жолдан жаздырып, сұмдығыңмен аздырып, дүниені жауыздықпен шырмадың.

	Адамзатқа адамшылық қылмадың!” – дейді...

	Уа, сұм Европа! Сенің мұндай залымдық, зұлымдық тірліктеріңде шек бар ма?! Оның қайсы бірін айтып тауысайын?!

	Ақырында, дүниені, сен жасаған осындай ластықтан тазарту үшін, сенің тас боп қатқан жүрегіңді жібіту үшін Марксті бас қылып Семидімнің көп-көп ұрпағын жібердім. “Енді жібі, тас болма. Кәрі жәлеп, енді өтірік жас болма! Адамшылыққа мойын бұр!” – деп жібердім. Егер енді бұған көнбесең, осынау жалынып-жалбарынған жан-даусымды құлағыңа ілмесең, онда өз обалың өзіңе! Онда мен саған: “Мынаны күштеп жөнге сал!” деп, өзімнің монғолымды – қиғаш садақ көзімді жұмсауға мәжбүр боламын!” – дейді. Монғолдың талай асауды бас білдіріп, талай “мықтының” омыртқасын күйреткенін, талайының мойнына қыл арқан салып, ойға-қырға сүйреткенін, талай қаланы орныменен жоқ қылып, талай даланы өрт жүргендей тып-типыл еткенін, етті шикідей жеп, қанды шеңбелдеп ішкенін, талай баланы найзаның ұшына ілгенін мақтан етіп, Европаға “соның кебін киіп жүрме” дегенді аңғартады.



	“Монғолымның адам қорқар ісі бар,

	Найзасының қайтпас полат ұшы бар.

	Тағы арыстан ашуменен ақырса,

	Жер менен көк қалтырайтын күші бар.”



	– деп, “есіре берме, есіңді жи, әйтпесе, “тағы арыстанның аузына түсіп жүрерсің” дегенді ескертеді.

	Онда мен, бұл өлеңнен, ақынның адамзат баласына “қара пәлелі” қауіп төндіріп, “дүниені жауыздықпен шырмаған” “Европаға” деген, кеудесін кернеген ашу-ызаға толы жан айқайын естіп, оның өз ұлтына, өз ел-жұртына деген Отан сүйгіштік патриоттық шынайы сезімін ғана көргендей болып едім.

	Менің бұл өлеңге деген көзқарасым, ол туралы Қазақстан партия тарихы оқулығындағы, аталған, солақай сын материалды оқығанда да өзгерген жоқты. Оны мен, осы кездерде газет беттерінен жиі көрінетін: сенде жоқ нәрседен – бар жасап, бар нәрсеңнің – тонын теріс айналдырып, ақырында мұның аяғы сені троцкийшілдермен рухтас “халық жауы” деген құрдымға әкеп тірейтін сталиншіл “қызыл көз” сыншылардың әдеттегі содырлы солақай сындарының бірі секілді көргем де қойғам.

	Енді міне, Солоха көңілімдегі сол сыңаржақ сыннан қалған “ескі жараның” аузын қайта тырнап, тағы да жоқ жерден “жыныма” тиіп отыр.

	Бұл кезде, Солоханың Түркістанға екінші хатшы болып келгеніне, аудандық жетінші партконференцияда оның бұл екінші хатшылыққа қоса, райкомның пленум және бюро мүшесі болып бекітілгеніне, небәрі бір-ақ айдай болған еді. Осыны ойлай келіп: “Апырау, Солоханың келмей жатып мұнысы несі екен?” деймін. “Жарайды, “жаңа хатшы” деп қолпаштап сөз берген шығар. Бірақ, басқа айтатын ештеңе таппай қалғандай, нақ бір ала алмай жүрген өші бардай, өзі жөнді білмейтін, жөнді білмек былай тұрсын, тіпті мұрнына исі де бармайтын, Сейфуллиннің айдаладағы “Азия-Европа” деген өлеңіне тиіскені несі екен?” деймін. Өзімен бір кездесіп сөйлессем, пікірлессем, осы туралы өз аузынан естіп-білсем деймін...

	Сонымен не керек, осы ойлардың жетегімен облыстық партконференциядан оралған соң, араға бірер күн салып, бір ыңғайы келгенде, Солоханың алдына кірдім. Біздің бұл жердегі Солоха екеуміздің әңгімеміз тек Сейфуллиннің аталмыш өлеңі төңірегінде өрбіді.

	– Парфирий Михаилович, әңгіме сіздің Облыстық партконференцияда сөйлеген сөзіңіз жайында болып отыр. Егер газеттің жазғанына сүйенсек, сіз бұл сөзіңізде партия тарихы оқулығындағы кейбір “елеулі саяси қателіктерді” сынға ала келіп, Сейфуллиннің “Азия-Европа” деген өлеңіне “контрреволюциялық өлең” деген баға берген көрінесіз.

	Менің білуімше, Облыстық партконференцияда сіз сынға алған бұл партия тарихы оқулығында, яғни ондағы Ә.Лекеров мақаласында, сіз айтып отырғандай, Сейфуллиннің аталған өлеңімен қосақтала тіркесіп жазылған “контрреволюциялық” деген сөз жоқ. Айтыңызшы сонда сіз бұл өлеңге бұл бағаны қалайша, қандай дәлелге сүйеніп бердіңіз?

	Солоха менің бұл сұрағыма тосылған жоқ. Бірден кесіп-пішіп жауап берді.

	– Менің бар дәлелім – партия тарихы оқулығы. Облыстық партконференцияда не айтсам да соған сүйеніп айттым. Әйтпесе, оған жанымнан қосып-алған ештеңем жоқ. Ал Сейфуллиннің өлеңіне “контрреволюциялық” деген сөзді неге тіркестіріп, оны не себепті бұлайша бағалағаныма келетін болсақ, оны мен айтпасам да, оқулықтағы бұл өлең жайында келтірілген сын-пікірдің бәрі осы ойды, осы ұғымды аңғартып тұрғандығынан деп түсінгенің жөн.

	– Мен сізді түсінем, Парфирий Михайлович. Мен сіздің партконференцияда айтқан сөздеріңізді оқулыққа сүйеніп айтқаныңызды да, жаныңыздан ештеңе қосып-алмағаныңызды да түсінем... Бірақ, сол оқулыққа сүйеніп айтқаныңыз дұрыс болмаған.

	– Бұл сөзіңді қалай деп түсінуге болады? Сонда, кітаптың жазғаны да дұрыс емес пе?

	– Әңгіме сонда боп тұр, Парфирий Михайлович. Ең басты қателік – әу баста, сол оқулықтың өзінен басталған... Ал сіз болсаңыз, Облыстық партконференцияда сөйлеген сөзіңізде сол “қателікті” батыл түрде әшкерелеп, теріске шығарудың орнына, соның ыңғайында кетіп, Сейфуллиннің өлеңіне ештеңеден-ештеңесіз қарадай барып соқтыққансыз.

	– Жарайды, мен Облыстық партконференцияда сен айтқандай, дұрыс сөйлемеген екем, оқулықтағы қателікті әшкерелеп, оны теріске шығару орнына, Сейфуллинге қарадай тиіскен екем. Сонда менің, оны қалайша әшкерелеп, қалайша теріске шығаруым керек еді? Өйтетіндей менің оған дәлелім қайсы?

	– Ол дәлелді сізге алыстан іздеудің қажеті жоқ, Парфирий Михайлович. Бұл жерде ол үшін қажетті нәрсенің бәрі өлеңнің өзінде тұр. Сізге бұл арада өлеңнің түпнұсқасының да керегі жоқ. Оқулықтың өзіндегі орысша үзінділік нұсқасының өзі де жетіп жатыр. Ол үшін сізге бар болғаны: тыңдарманыңызды соның қысқаша мазмұнымен таныстырып, оның айтайын деген ойын бір-екі ауыз сөзбен жеткізіп берсеңіз жетіп жатыр. Ол үшін сізге өз жаныңыздан бірдеңе қосып, өлеңді асыра мадақтаудың да, оның мән-мазмұнын бұрмалап, орынсыз жамандаудың да қажеті жоқ.

	Солоханың көңіліне менің бұл айтқаным да онша қона қоймады.

	– Мүмкін, сенің бұл сөзіңнің де жөні бар шығар. Мен бұл туралы ойланып көрмеппін. Ойланып көрмегенім, шынын айтсам, менде, бұған дейін, бұл өлең туралы оқулықта жазылғаннан басқаша пікір болған емес. Одан басқаша ой миыма кіріп те шыққан емес.

	Мен енді, Солоханың мына сөзіне қарап, айтайын деген ойымды одан әрі дәлелдей түскенді жөн көрдім.

	– Онда мен сізге, мүмкін болса, сіздің, партия тарихы оқулығына сеніп, Сейфуллиннің өлеңіне қатысты жіберген қателіктеріңіздің неде екендігін түсіндіруге тырысып көрейін. Мәселен, сіз облыстық партконференцияда сөйлеген сөзіңізде, оқулықта аталмыш өлеңге сыйғанынша мол орын берілгенін сынға аласыз. “Мұндай контрреволюциялық өлеңге неге мұнша орын беріледі?” дегеніңіз болса керек, сірә? Ал шын мәнісінде, сіз бұл жерде қателесіп отырсыз. Оқулықта бұл өлеңге сіз айтқандай, ондай толықтай орын берілген емес. Жәй әшейін үзінді ғана берілген. Дәлірек айтар болсақ, бұл “үзіндіде” қазақша түпнұсқасы бойынша 84 жолдан тұратын өлеңнің небәрі 26-ақ жолы, яғни, төрттен біріне жуығы ғана берілген. Осыдан келіп, өлеңнің түпнұсқасында айтылған ақынның көптеген ойлары орысша нұсқасында қамтылмай қалған.

	Әйтсе де, мен, Парфирий Михаилович, Сіз облыстық партконференцияда сынға алғандай, Сейфуллиннің бұл өлеңінің “контрреволюциялық” өлең екенін, оның бұл орысша аудармалық нұсқасынан да көре алмай отырмын. Қайта мен, Сейфуллиннің бұл өлеңінен, оның марксизмге, кәдімгі “Социалистік революцияның болмай қоймайтындығының, капитализмді коммунизмнің алмастырмай қоймайтындығының сөзсіздігін” көрсетіп берген ілімнің негізін салушы – Карл Маркске деген іш тартқан жылы ықыласын көргендей боламын. Мәселен, мына жолдарға қараңыз:

	(Осы арада, керек боп қала ма деп, өзіммен бірге ала келген партия тарихы оқулығындағы Сейфуллиннің сөз болып отырған өлеңін оқи жөнелдім):



	“... Я посылал от семитов Моисея,

	Израила, Давыда и Исая,

	Я посылал тебе много пророков

	И наконец послал Магомета.

	Чтобы очистить мир от грязи,

	Чтобы смягчить его бездушно-каменное сердце,

	Еще много потомков семита

	Посылал с Марксом во главе1...”



	– Айтыңызшы, – дедім сосын, – мәселен, осы жолдарда өзіңіз айтқандай, қандай “контрреволюциялық” бар? Қайта, бұл арада ақын бұған керісінше, Батысқа Маркстың жолын нұсқап: “Дүниені ластықтан тазарту үшін, оның мейірімсіз тас боп қатқан жүрегін жібіту үшін, мен саған Марксты жібердім. “Енді жібі, тас болма! Жамандыққа, жауыздыққа бас болма! ” дегенді мегзеп отыр емес пе! Солоханың менің бұл сөздеріме де иланған түрі көрінбеді.

	Тағы да, әлгі партия тарихы оқулығындағы Сейфуллиннің өлеңі хақында айтылған сындарды алға тартты.

	Партия тарихы оқулығының жазуынша, Сейфуллиннің бұл өлеңін 1923 жылы мартта Орынборда өткен ІІІ Өлкелік партконференцияда, осы жиынды басқару үшін арнайы жіберілген Орталық Комитет өкілі – Емельян Михаилович Ярославский (шын аты – Губельман Миней Израйлович) “қатты сынға” алған. Әлде, сол Ярославскийдің сөзі ме, әлде соған сүйеніп айтқан оқулықтағы аталмыш мақала авторы Ә.Лекеров жолдастың сөзі ме, әйтеуір, оқулық “Сейфуллиншілдік” деген атауға: “Сейфуллиншілдік дегеніміз – оңшыл-ұлтшылдық жікшіл топ” деген анықтама береді де: бұл “жікшіл топтың” мәні мен бағыт-бағдарының оның “Азия-Европа” деген өлеңінде айқын бейнеленгендігін айтады.

	Осы арада Солоха соны еске ала келіп:

	– Партия тарихы оқулығында Сейфуллинге: “Бұл өлеңі арқылы түптеп келгенде, адамзатты құтқарушы бірден-бір күш – ол Шығыс деп, Шығысты Батысқа қарсы қойып отыр. Тап күресінің идеясынан бас тартып, нәсілшілдікті, пантүрікшілдікті, ұлтшылдықты жақтайтын расистік теорияны уағыздап отыр.” – деген кінә тағылмай ма? Бұған не дейсің? – деді.

	– Мен, бұл жерде, бұл өлеңнен ондай ештеңені байқап отырған жоқпын. Егер Сейфуллин, бұл өлеңінде оқулықта жазылғандай, шынымен, тап күресі идеясын қолдап жазған болса, ол мықтап қателескен болар еді. Неге десеңіз, қазақтар үшін мұндай тап тартысының ешқандай қажеті болған емес. Оны мен емес, кезінде Лениннің өзі айтқан. Есіңізде ме, ұлы көсемнің ВКП(б)-ның VIII съезінде бұл жайында не дегені?! “Шығыс халықтарына әзір Ресейдің үлгісімен таптық күресті таңуға болмайды. Бұл үшін, алдымен, ол халықтардың дамып-жетілуін күту керек” деген жоқ па еді? Бірақ, оны Ленин өлген соң тыңдайтын құлақ болды ма? Болған жоқ. Болу былай тұрсын, бұған, Сталин жолдас, өзінше: “Социализм дамыған сайын тап тартысы күшейе түседі” деген “теориялық жаңалық” енгізіп, атам заманнан аталас, ағайындас боп, бауырласып, қауымдасып, бір-бірімен тату-тәтті тып-тыныш өмір сүріп келе жатқан қазақтың байы мен кедей шаруасын: бірін – қанаушы, бірін – қаналушы тап деп, екіге бөліп, оларды бір-біріне ала көз ғып айдап салып, бір-бірімен қырықпышақ қылып, дауластырып, жауластырып қойды емес пе?! Ақырында, мұның аяғы келіп: қазақтың кешегі “бай” дегендерінің – тап жауы ретінде тәркіленіп, жер аударылуына, бүгінгі Совет өкіметінің арқасында ел тізгініне ие болған, шыққан тегі – кешегі “кедей шаруа” дегендерінің – “халық жауы”, “контрреволюционер” болып шығып, түрмелерге тоғытылуына ұласты.

	Сосын, мынаған қараңыз: Кешегі Октябрь төңкерісіне дейін, тіпті одан бергі “кәмпескеге” дейін десек те болады, қазақта оқыса – тек байлардың баласы оқыды емес пе? Және олардың бәрі шетінен Абай айтқандай: “Я тілмаш, я адвокат болсам, шен алсам” деп оқыды. Кешегі патша заманында қайда құзырлы орын болса – солар отырды. Қайда шен-шекпен болса – соларға бұйырды.

	Бұлар айласын асырып, шыққан тегін жасырып, бұл жылы орындарынан Совет өкіметі тұсында да шеттетіле қоймағаны анық. Мен, мұндайларды қазіргі НКВД органдарында да жоқ деп айта алмаймын. Осыдан кейін, Сіз, мұндай бет пердесін өзгертіп алған жымысқы жансыздар туралы не айтар едіңіз? Бұлардың, кешегі, өздерінің әкелерін не туыстас жақындарын “тап жауы” ғып тәркілеу кезінде белсенділік көрсеткен, бүгінгі “халық жауы” боп түрмелерде отырған, шыққан тегі кешегі кедей шаруа болып келетін “пақырларыңыздың” ісіне қатысы жоқ деп айта аласыз ба? Меніңше, “халық жауы” дегенді желеу ғып жұрттың бәрін арандатып бір-біріне айдап салып, осының бәрін ушықтырып, қоздырып отырған – солар. Сіз, Парфирий Михайлович, “контрреволюциялық” дегенді Сейфуллиннің өлеңінен емес, міне сондайлардың арасынан іздеңіз. Әйтпесе, мынаған қараңыз: Мақала, біз сөз ғып отырған өлеңге қатысты “сыни пікірін” былай деп түйіндейді: “Түрік-монғолды бұлайша аспандата дәріптеудің қасында, ең барып тұрған қазақ ұлтшылдарының, қазақ халқының “ұлылығы” туралы жазған шығармасымақ шимай-шатпағы да жолда қалады”. Көріп отырсыз, “ұлылығы” деген сөзді тура мағынасында емес, кемсіту мағынасында кекетіп айтып отыр. Бұл не дегені сонда? Қазақты “ұлы” деп айтуға болмайды, қазақ ұлы халыққа жатпайды, қазақтың мұндай ұлылығы туралы жазылған шығарма – шығарма емес, шимай-шатпақ болып табылады” дегені ме? Егер, өлеңге деген солақай сын-пікірге осылайша жол бере беретін болсақ,

	Сейфуллиннің өлеңіндегідей “контрреволюциялықты” кез келген ақынның өлеңінен келтіруге болады.

	Осыдан кейін, “контрреволюционер” деп кімді айтсақ екен? “Азия-Европа” деген өлеңінде таптық күрестің “жеңімпаз” идеясын көрсетпеген Сейфуллинді ме, әлде, оны, сонысы үшін: бірі – Орынборда өткен ІІІ Өлкелік партконференцияда, бірі – партия тарихы оқулығында “оңшыл-ұлтшыл” ғып сынға алып отырған, әлгі Ярославский мен Ә.Лекеров жолдастарды ма?!

	Басқа біреу болса, бір ауыз сөзі үшін екінің бірін “халық жауы” ғып ұстап жатқан осынау сталиндік зұлматтық саясатты алға тартып: “Сен өзі не айтқаныңды, қайда отырғаныңды түсінемісің?!” деп “екі аяғымды бір етікке” тығар ма еді, әлде қайтер еді? Бірақ, құдайым оңдап, Солоха ондайлыққа бара қойған жоқ. Қайта, менің мына “жанайқайымды” дұрыс түсінгендей рай танытып, өзімен өзі болып, әлдеқандай бір қалың ойларға шомып кетті. Сонау Украинадағы туған жерін – бұрынғы Курск губерниясының Борисовка селосында өткен балалық шағын еске алды.

	Солоха бала кезінде әдебиетші болуды армандаған екен. Бірақ, бертін келе, өмірдің қатал жолы мұны өз басымен қайғы ғып, басқа жолға салып жіберіпті. Алты жасында шешесі қайтыс болып, туған қарындасы екеуі өгей шешенің теперішіне тап болыпты. Селолық бастауыш мектеп пен қалалық училищені бітірген соң, он бес жасынан бастап, темір жолда қара жұмыс істеуге мәжбүр болыпты. Жұмыс істей жүріп, қысқа мерзімдік курста оқып, “монтер-телеграфист” деген мамандық алыпты. Одан әрі оқуға тұрмыстық жағдайы көтермепті. Дегенмен, қайда жүрсе де, не істесе де, баяғы бала күнгі әдебиетке деген әуестігінен арылмапты. Бос уақытында ара-тұра көркем әдебиеттерге де көз салып тұратын көрінеді.

	Солоха бұдан соң, әңгімесін тағы да Сейфуллин тақырыбына қарай бұрды.

	– Өзің білесің, менің Қазақстанға келіп, осы облыста қызмет еткеніме төрт-бес жылдай болды ғой, Бәйкен. Содан бері Сейфуллин есімімен сырттай таныспын. Орыс газеттерінен бір-екі мақаласын да көрдім ғой деймін. Бірақ, ешқандай шығармасын оқыған емеспін. Бар білетінім – партия тарихы оқулығындағы әлгі екеуміз сөз қылған өлеңі ғана. Бұл Сейфуллин, шын мәнісінде қандай жазушы өзі? Оның қандай шығармалары бар? Орыс тілінде жарық көрген қандай да бір кітабы бар ма? – деді.

	Оқырманға мәлім, 1927 жылы Қызылорда қаласында Сәкен Сейфуллиннің әйгілі “Тар жол, тайғақ кешу” атты тарихи-мемуарлық романының қазақшасымен бірге, оның “В вагонах смерти атамана Анненкова” деген атпен орысша нұсқасы да жарық көрді емес пе.

	Солохаға соны айттым.

	– Аты қызық екен. Онда не туралы жазылған?

	– Сейфуллиннің Қазақстанда Совет өкіметін орнатуға, Октябрь революциясының жеңісін баянды етуге қалай ат салысып, қандай үлес қосқандығы туралы, сол жолда басынан өткерген тауқымет-тақсыреті, азапты асулары жайында ғой.

	– Қызық екен, – деді Солоха тағы да таңданыс білдіріп, – сонда, бағаналы бері сіз бен біз әңгіме ғып отырған, партия тарихы оқулығындағы оған таңылған айыптаулардың бәрі бекер болғаны ма?

	– Солай деуге де болады.

	– Вот какой парадокс! – деді Солоха, тағы да таңданыс білдіріп.

	Сосын: “Онда, ол кітапты оқу керек болды ғой. Оны қайдан тапсақ болар екен? Ол кітап сенде бар ма?” – деп сұрады.

	– Бар, – дедім мен.

	– Бар болса, онда, ертең сол кітабыңды ала келші. Оқып көрейін.

	– Жарайды.

	...Осының ертеңіне Солохаға “Тар жол, тайғақ кешудің” орысша нұсқасы – “В вагонах смерти атамана Анненкованы” әкеп бердім.

	Солоха екеуміздің Сейфуллин және оның аталмыш өлеңі төңірегіндегі әңгімеміз осымен біткен сияқты еді. Бірақ олай болмады. Арадан апта өтпей-ақ, бізге, бұл тақырыпта тағы да әңгіме-дүкен құруға тура келді. Біздің бұл жолғы кездесуімізге Солоханың өзі мұрындық болып, мені кабинетіне өзі шақырып алып сөйлесті. Сейфуллиннің әлгі мен берген кітабын бас алмай, қызыға оқып шығыпты. Алған әсерін айта алмайды. Кітапты қолына алып, олай бір бұлай бір аударыстыра қарап: “Керемет!.. Тамаша кітап!” деп тамсанып қояды...

	– Мен, – дейді Солоха бұл пікірін одан әрі дамыта түсіп, – 1918 жылы он сегіз жасымда қызыл әскер қатарына алындым. Азамат соғысына қатысып, Революция жеңісін қорғадым. Партия қатарына да осы Азамат соғысының бел ортасында жүріп өттім. Ақгвардияшыл генерал Красновтың, Деникиннің бандыларымен болған шайқастарға қатыстым. Кәдімгі, айта беретін, Оңтүстік Украинадағы ұсақ буржуазиялық контрреволюцияшылдар главарларының бірі – Нестор Махноның бандыларын жоюға қатыстым. Врангельдің тұтқынына түсіп, өлім аузынан қалдым. Азамат соғысы аяқталып, әскер қатарынан оралған соң, Украина Орталық партия комитеті қайда жіберсе, сонда барып, туған республикамдағы жас Совет өкіметінің аяғынан тік тұруына бар күш-жігерімді жұмсадым... Әйтсе де, мен, революция жолында, Совет өкіметі жолында дәл мына Сейфуллиннің басынан кешкендей ауыр жолды, азапты айдауды көрген жоқпын. Менің революционерлігім, менің бұл жолдағы күрескерлігім – Сейфуллиннің қасында түк еместей екен. Революция ісіне, Совет өкіметіне шын берілген, адал большевик, нағыз ержүрек революционер Сейфуллиндей-ақ болсын! Сейфуллинді контрреволюционер деген адамның өзі – контрреволюционер. Ол адам Сейфуллинге мұндай кінә тағу үшін алдымен, Сейфуллин отырған Колчак абақтысында отырып, атаман Анненковтың азап вагонында Сейфуллин көрген азапты көрсін! Ол сонда ғана, оның кім екенін біледі. Сендер, қазақтар Сейфуллинді, “партия тарихы” оқулығындағыдай “пәлен деп, түген деп” қайдағы бір қарақұлақ жау қылып көрсетудің орнына, оны мақтан тұтуларың керек. Мақтан тұтып қана қоймай, оны: “Міне, біздің осындай ақынымыз бар!” деп төбелеріңе көтерулерің керек! Мен мына кітапты оқып шыққан соң, осындай әсерде қалдым...

	Солоха, аяқ астынан бір кедергіге тап болғандай, сөзінің желісін кілт үзіп, ойланып қалды.

	– Менің, – деді ол сосын, сөзін қайта сабақтап – Қазақстанға келіп, осы облыста жұмыс істегелі бір байқағаным: қашан көрсем – қазақтардың бір-бірімен мүйіздесіп, айтысып-тартысып, бірінің үстінен бірі арыз жазысып жүргенін көрем. Әдетте, мұндай арыздар, жәй қатардағы анау-мынау біреудің емес, басшылық тізгінін ұстаған лауазым иелерінің, әйтпесе, елдің рухани айнасы іспетті, көпке кеңінен танымал зиялы тұлғаларының үстінен жазылады. Маған, мына Сейфуллин де, өзінің үстінен жазылған сондай домалақ арыздардың құрбаны болып отырған сияқты көрінеді. Осы тұрғыдан алғанда, сенің қай күнгі айтқан сөзіңнің де жаны бар ма деймін.

	Шынында да, осының бәрін жоғарғы жақта әдейі ұйымдастырып отырған біреулер бар секілді. Бұлар бәлкім, өзің айтқандай, ізін жасырып, НКВД органдарына еніп алған, Сейфуллин секілділерді көре алмайтын, қолынан келсе Қазақстандағы Совет өкіметін осылайша іштен ірітіп, жоюды көздейтін, кешегі күнгі тәркіленіп, жер аударылған байлардың оқыған балалары немесе солардың қандай да бір ілік-шатысты жақындары болуы да мүмкін...

	Солоха осыларды айта келіп, әлгі облыстық партконферециядағы сөйлеген сөзіне өкініш білдірді. Мұны, бір жағынан – өзінің білімінің тайыздығынан, саяси дүмбілез, дүмшелігінен көрсе, екінші жағынан – партконференция президиумында кім қалай сөйлер екен? деп “қасық сабынан қарауыл қарап” отырған “контрреволюцияшыл қырағылардың” ыңғайынан аса алмай, шолақ белсенділікке бой алдыруынан көрді. Мұнысын ендігі жерде, өмірінде өзіне-өзі ешқашан кешірмес қателігі деп есептеді.

	– Мен, – деді одан әрі Солоха. – Сейфуллиннің мұндайлығын білгенімде, оның өлеңі туралы бұлай сөйлемеген болар едім. Сөйлей қалсам, Сейфуллинді емес, партия тарихы оқулығындағы сандыраққа еліктеп, “Сейфуллиншілдік дегеніміз – оңшыл ұлтшыл-жікшіл топ” деп сөйлеушілерді сынап сөйлеген болар едім. Оларға: “Сендер, жолдастар, Сейфуллиннің осынау революция жеңісін баянды ету жолындағы жанқиярлық күрескерлігін, сол жолда Колчак абақтысындағыдай, Анненковтың азап вагонындағыдай көрген қиыншылықтары мен азапты айдауларын неге көрмейсіңдер?! Бұл жағын неге ұмыт қалдырасыңдар?!” деген сұрақ қойған болар едім. Бұл үшін сол арада қандай жаза көрсем де өкінбеген болар едім, – деді.

	Бұдан соң Солоха сөзін тағы да қазақтарға қаратып сөйледі:

	– Мен осы, қазақтар, сендерді түсінбеймін, – деді ол. – Мен ғой, өзің көріп отырсың, Сейфуллиннің кім екенін, оның осындай кітабы барын енді ғана біліп отырмын. Әлгі парт-конференциядағы сөзімді мұның бәрін білмей сөйледім. Ал басқалар ше?!. Осы мен сөйлеген партконференцияда Сейфуллиннің осы кітабын оқыған, мұндай орысша нұсқасы болмаса да, қазақшасын оқыған, оның мұндай революционер екендігін жақсы білетін, өзің секілді білімдар, көзі ашық қаншама қазақтар отырды. Ендеше, солар сол жерде менің сөзіме неге тойтарыс бермеді? “Жолдас Солоха, сен дұрыс айтпадың. Сейфуллин ондай емес, мынадай?” деп менің сөзіме неге түзету енгізбеді? Сендер, қазақтар, осындай жерде көрінбейсіңдер, бұғып қаласыңдар. Сосын, былай шығып алып, осындай пыш-пыш әңгіме айтасыңдар. Міне, сендер, қазақтар, қандайсыңдар! – деді.

	Бұлтарыссыз факт, дәлелмен айтқан Солоханың бұл сөзіне менің қарсы қоярлық ешқандай уәжім болмады. Ондай уәжді керек те етпедім. Қайта, екінің бірінде көзге ұрып тұратын, осы бір “қазақи” кемістігіміз жайлы ащы шындықты дөп басып айтқаны үшін, украиндық “келімсек” жігітке іштей дән риза болдым.

	Қарие, осы арада Солоханың “сталиншілдігіне” қатысты әңгімесін осымен тамамдағандай болды да, манағы, бастап-қы әңгімесінің желісіне қайта оралды.

	* * *

	... – Содан, арадан бір сағаттай өткен жоқ, райкомға келіп жеттім. Бұл – мезгіл жұмыс аяғына тақап қалған кез еді.

	Бірінші хатшы Солоха өзінде екен. Ол да облыс орталығында пленумда болып, бүгін келіпті. Қабағы қатулы. Әлгі Досов жайлы қауесеттің тегін еместігін сездіргендей.

	Тәртіп жөнімен менің іс-сапарым жайлы айтқан қысқаша ресми хабарламамды тыңдап болды да, мен күткен көңілсіз әңгіменің тиегін ағытты.

	– Менің, сіздердің, үлкен іс тындырып қайтқандарыңызға да, оны мейлінше коммунистік адалдықпен атқарғандарыңызға да ешқандай күдік-күмәнім жоқ. Бұл үшін сіздерге көп-көп рахмет! Бірақ, сіздердің осы еңбектеріңізді жоққа шығарғандай бір ыңғайсыз тірлік болып тұр. Әңгіме, әлгі өзіміздің депутаттыққа ұсынған екі кандидатымыздың бірі – Обкомның бірінші хатшысы Әбілқайыр Досов жайында. Сол Досовты кеше, сіздер, ана жақта жарияға жар салып, “халық қалаулысы” деп мақтап-мадақтап, жұртқа таныстырып жүргенде, бұл жақта, обкомның пленумында “халық жауы” деп орнынан алып, түрмеге жапты...

	Солоха қақ-соқпен жұмысы жоқ, екі жүзділікпен жаны қас, өзі сенген адамнан ештеңесін жасырмайтын және оны ешқашан сатпайтын, мінезі орнықты, бір сөзді жігіт еді. Басқаны қайдам, әйтеуір, оның маған деген қызмет бабындағы “сіз-біздік” сыпайы қарым-қатынасы келген кезден бастап-ақ жаман болған жоқ. Біздің бұл “жақындығымыз”, әлгі екеуміздің арамыздағы Сейфуллинге қатысты әңгімеден кейін, одан сайын беки түскендей еді. Содан болар, әлгі жерде менімен ой бөліскендей, сөз етіп отырған әңгімесіне орай, көңіліне келіп қалған күдік-күмәнін де жасырмады.

	– Бұл заман не болып барады өзі, Байеке. Обкомның бірінші хатшысы халық жауы болса, өзгелердің кім болғаны?! Ертеңгі күні сол, “халық жауын” жұртқа “халық қалаулысы” деп насихаттаған мына сіз бен біздің де, сол Досовтың кебін кимесімізге кім кепіл? Егер істің беті осылай өрби берсе, дәл солай болатынына менің ешқандай шүбәм жоқ...

	Солоха осылайша ішкі шерін біраз тарқатып алды да, әңгімесін алдағы жұмыс жайына қарай бұрды. Досовтың орнына депутаттыққа кандидат болып – Шымкент қорғасын заводының балқытушысы Әлжан Мұрымбаевтың ұсынылғанын, біздің ендігі міндетіміздің – “ескі” кандидатқа байланысты орын алған аталмыш өзгерістің себебін ши шығарып алмай, сайлаушыларға дұрыстап жеткізіп, “жаңа” кандидатты өткізуге күш салу екендігін түсіндірді.

	Әңгімесін аяқтаған соң, Солохадан өзі болып қайтқан пленум жайлы, Досов жайлы сұрастырдым.

	– Қалай болды өзі? Досов не үшін орнынан алынып, не үшін қамалды сонда?

	Солоха менің бұл сұрағыма толыққанды жауап беруге онша құлықты болмады.

	– Бәрі баяғы өзің білетін әңгіме ғой. Әлгі Сейфуллинге қатысты ғой... – деді де қойды.

	Одан соң мен де ар жағын қазбаламадым.





5. Досовтың орнынан алынып, қамалуы немесе обкомның 37-жылғы атышулы екі пленумынан архивтік репортаж




	Осы арада, қымбатты оқырман, геройымыздың (қариенің) әңгімесін сәл кейінге шегере тұрып, мына бір нәрсеге тоқтала кетуге тура келіп тұр. Әңгіме – осы Досов жайында, оның осынау сталиндік зұлматтың қанды шеңбеліне қалай ілініп, қалай мерт болғандығы жайында.

	Бұл былай болған еді. “Казахстанская правда” газетінің 1937 жылғы 18 октябрьдегі нөмірінде оның аты-жөні көрсетілмеген арнаулы тілшісінің “Еще раз о гнилой позиции Южного Казахстанского обкома КП(б)К” (“Тағы да ҚКП(б) Оңтүстік Қазақстан обкомының іріп-шіріген позициясы туралы”) деген тақырыппен көлемді сын мақала жарияланды. Мақалада обком мен оның бірінші хатшысы Әбілқайыр Досовтың халық жауларымен жөндеп күреспейтіндігі, оның орнына, оларды қолтығының астына алып, қолдап, қорғаштайтындығы сөз болды. Бұдан кейін осы мақала ізімен: бірі – осы отыз жетінші жылғы октябрьдің 31-де, бірі – ноябрьдің 26-да, небәрі бір айға да толмайтын уақыт ішінде, обкомның бірінен соң бірі-екі бірдей пленумы (ІІІ және IV ші) болып өтті.

	Аяғы Досовтың қамауға алынып, атылуына алып келген, қанқұмар қатыгездігі, зымыстан зұлымдығы жағынан бірінен бірі өткен бұл екі пленум - «халық жауы» деген қолдан жасалған жалған айыпты желеу ғып, қазақ ұлтының қаймағы секілді Досов тектес көзі ашық, бас көтерер деген қазақ интеллигенті мен зиялыларын әдейі, саналы, мақсатты түрде жаппай жоюға бағытталған сталиндік жендеттік репрессияның Қазақстандағы ең қасіретті де қаралы беттері-нің бірі болды.

	Сонымен бірге, бұл екі пленум - біздің жоғарыда тоқталып өткеніміздей, Хрущевтің ХХ съездің жабық мәжілісінде жасалған баяндамасында айтылғандай, ХVII съезде Кировтен ойсырай жеңіліс тапқан соң, Сталиннің өзіне қарсы дауыс бергендерден «кек» алуына қатысты келтірген деректерінің тек еместігін, «ұлы көсемнің» сондай «қара» тізіміне іліккен «пақырларыңыздың» бірі - аталмыш съезд делегаты, Жоғарғы Совет депутаттығына ұсынылып, енді сайланайын деп тұрған жерінен, аяқ астынан «қолға түсіп», «контрреволюциялық астыртын ұйымның жетекшісі» ретін-де обком пленумында мәселесі қаралған осы Досов екенін көрсетіп берді.

	Бұған мен басты геройым Бәйкен қариемен болған кездесулерден кейін, осы материалды жазу үстінде, обкомның аталған екі пленумына қатысты архивтік құжаттармен танысу барысында көз жеткіздім. Мен бұл “танысу” кезінде, қариенің Досов жайында, әлгі бізбен болған әңгімесінде көп нәрсенің айтылмай қалғанын немесе айтылуы жетпей қалғанын, сонымен бірге, бұл жайында өзімнің де хабарымның шамалы екенін байқадым. Тіпті, мен Досовтың фотосуретін де алғаш рет осы архивте болған кезімде көрдім. Мен бұл суреттен: шашын шеке тұсынан екі жара қайырған, қиықшалау келген көз жанарынан әлі балаңдық табы кете қоймаған, сопақ бетті, қыр мұрынды, қылыш қасты, өзі де, киім киісі де (үстінде жатық жағалы, төс қалталы, түймелі китель), кең иықты, палуан денелі, қарапайым қазақ жігітін көргендей болдым. Бұл сурет, бір топ СССР Бүкілодақтық Орталық атқару комитеті мүшелерінің 1929 жылы түскен суреті еді. Қақ орталарынан Бүкілодақтық ақсақал М.И.Калинин орын алған бұл суретке түскендердің арасында бізге есімдері кеңінен танымал: К.Е.Ворошилов, А.И.Рыков, С.М.Буденный, Юлдаш Ахунбабаев т.б. қасқа мен жайсаңдар бар еді. Досов бұл суретте бірінші қатарда Файзулла Ходжаевпен (әлгі бізге, басты геройымыз Қонақбаевтың әңгімесінен белгілі – Өзбекстан Халық Комиссарлары Советінің председателі – Ходжаев) иық түйістіріп қатар отыр. Бұл Досовтың отызға енді ғана келген кезі еді.

	Енді әңгімемізді сол өзіміз архивтен танысқан обкомның екі пленумының есептік материалдары мен сол материалдардың бастан-аяқ қызыл жіптей арқауы болған “Казправда” газетінің аталмыш мақаласы арқылы жалғастырайық.

	Алдымен, мақалада сөз болған мәселе туралы. Бұл мақала бойынша Досовқа таңылған айыптауларды негізінен екі топқа бөлуге болады. Оның біріншісі – Досовтың осыдан біраз жыл бұрынғы, қызметке енді орналасқан балаң шағындағы “контрреволюциялық ұлтшылдық топтармен” болған байланысына қатысты. Бұл айыптаулар үш фактіден тұрады. Олар мыналар:

	Бірінші факті: Бұл факт – партияның Х съезіне қатысты. осы съезде “троцкийшіл бандит” Сафаров өз платформасы бойынша сөз сөйлеп, РКП(б) Орталық Комитетіне қарсы шыққан. Мақаланың көрсетуінше, Сафаровтың съезд қарсаңында жарияланған бұл платформасына Досов қол қойған. Қол қойғанда, бір өзі емес – “бандит” Бөкейханов, “ұлтшыл-фашистер” Ходжанов, Асфендияров және басқалармен бірге қол қойған.

	Екінші факті: Бұл факті – Досовтың “Сейфуллиндік контрреволюциялық ұлтшылдық топқа” қатысы жайында. Газет, бұл факті бойынша Досовтың, кезінде аталмыш топтың белсенді мүшесі болғанын айта келіп, оған: “Сөйте тұра, ол бұл күндері халық жауы болып әшкереленген, кешегі өзімен ой-ниеті, пікір-түсінігі бір болған сыбайлас серіктестері, ұлтшыл-фашист жауыздар – асылбековшілдер, сейфуллиншілдер, сәдуақасовшылдар туралы ештеңе айтпайды. Айтқысы да келмейді. Айтса, Досов, олардың өткен контрреволюциялық істері туралы көп нәрсені айтқан болар еді”, – деп кінәлайды.

	Үшінші факті: Бұл – қазақ тілінде шығатын “Қарағанды пролетариаты” газетінің жуырда жарияланған бір материалындағы Досовтың ұлтшылдығын айғақтайтын бір фактіге байланысты. Газеттің жазуынша, бұл фактіні коммунистер облыстық оқу бөлімі партия ұйымдарының жиналысында буржуазиялық ұлтшыл Құлсартовты күштеп, күштегенде, дуалға қысып, алқымынан қылғындырып тұрып, мойындату арқылы алған. Онда – Досовтың 1926 жылы Батыс Қазақстанда істеп жүрген кезінде, оның үйінде түрлі саяси бағыттағы ондаған ұлтшылдар бас қосып, (“Қазправданың” жазғаны рас болса, бұл басқосуға қатысқан ұлтшылдардың саны шамамен 20-30-дан кем болмаса керек) партия линиясына қарсы қалай күресу керектігі жайында үлкен әңгіме қозғағандығы көрсетілген.

	Ал, Досовқа тағылған екінші топтағы айыптауларға келсек, ол – оның Оңтүстік Қазақстан облысына бірінші хатшы болып келгеннен кейінгі “контрреволюциялық ұлтшылдық істеріне” және бұл істе оның өзімен “тізе қосып, сыбайлас болған”, өзі “қолдап, қорғаштаған” серіктестеріне қатысты. Газет мақаласы бұл жөнінде мына төмендегіше анықтамалық мәлімет береді:

	Случак – Рейнгольд – троцкийстік фашистердің қарғылы төбеті. Оған партия органдарын сайлау кезінде және химфарм зауыты бойынша қалалық конференцияға делегаттар сайлау кезінде коммунистер сенімсіздік білдірген. Соған қарамастан, Досов, Қазақстан компартиясының бірінші съезінің мінберінен Случактың кандидатурасын Орталық Комитет құрамына мүшелікке ұсынған. Бірақ, бұл ұсынысы өтпей қалған.

	Мұқашев – буржуазиялық ұлтшыл, фашистік бандит. Ол жайлы Бостандық ауданының коммунистері 1936 жылы-ақ “сигнал” түсіре бастаған-ды. Бірақ, обком ол “сигналдарға” құлақ аспады. Оны Бостандықтан Шымкентке әкеп екінші хатшы етіп қойды. Әйтсе де, коммунистер Мұқашевке бұл жерде де “маза” бермеді. Маза бермеген соң, енді обком бұл “фашистік бандитті” алып келіп, Облыстық атқару комитетіне басшылық қызметке қойды. Ақырында, оны НКВД көп ұзатпай бұл жерден халық жауы етіп “әшкереледі”.

	Белименко – жапон шпионы. Оны химфарм зауыты коммунистері партиядан аластады. Алайда, обком олардың бұл шешімін бұзып, Белименконың партиялылығын қалыбына келтірді. Әйтсе де, Белименко үшін бұл “көмектің” де ғұмыры қысқа болды. Партбилетін қайта алған соң, арадан бір-екі апта өтті ме, өтпеді ме, НКВД оны “жапон шпионы” деп тауып, қамауға алды.

	Күлетов және Абдулахатов – буржуазиялық ұлтшылдар. Обкомның үлкен сеніміне ие болған. Обком оларға тіпті, аудандық партия конференцияларын өткізуді тапсырды. Аппеляциялық коммисияны да басқартты. Бірақ, көп ұзамай, НКВД оларды “халық жауы” деп әшкереледі.

	Бөкейханов – ұлтшыл-фашист. Облыстық жер басқармасын басқарған. Облыстық партия комитеті мен оның секретары, Бөкейхановтың үстінен қаншама “сигналдар” келіп түссе де, оған құлақ аспаған. Оны әшкерелеу ісін ұзаққа созған.

	Ағайынды Төлендиевтер – буржуазиялық ұлтшылдар. “Биліккөл” совхозын құртып тынған көзбояушылар. Таяуда, осы Төлендиевтердің бірін, обком, облЗУ-дың мал шаруашылығы басқармасына әкеп бастық қып қойды. Ал, аталған совхоздың саяси бөлімінің бастығы Қожахметов обком аппаратына алынып, Совет саудасы бөліміне меңгеруші болды. Енді бұл екеуі біртіндеп, қайдағы бір саяси күмәнді өз адамдарын маңайына топтастыруда.

	Иралин – Арыс райкомының бұрынғы хатшысы. Ату жазасына кесілген, ұлтшыл-фашист Матжановпен бірге ұлтшылдық-контрреволюциялық топқа қатысқаны үшін, 1930 жылы партиядан шығарылған. Бірақ, онысын партиядан жасырып келген. Соған қарамастан, обком оны ОблЗУ-ға бастық етіп қойған.

	Сайыпов – Сайрам райкомының хатшысы. Сайыповтың ұлтшылдық ісі туралы әңгіме қозғалғанына үш жыл болды. Облыстық партия комитетінде бұл жайында көптеген хаттар мен арыздар жинақталған. Ал Досов болса, оны барынша қорғап бағуда. Ақырында, оны Мақта басқармасының бастығы етіп қойған.

	Слуцкий – жүлік, айлакер алаяқ. Көп уақыт бойы Случактың жеке хатшысы болып келді. Случак халық жауы болып ұсталған соң, бұл “арамзаға” тағы бір қамқоршы қол табыла кетті. Соның желеп-жебеуімен партактив демалыс үйінің меңгерушісі болып шыға келді. Банкет ұйымдастыру керек пе, азық-түліктік қажеттерімен қамтамасыз ету керек пе – оның басшылардың тілін тапқыштық “таланты” осы тұстарда жарқырай танылды. Слуцкийдің айтқанын екі етпейтін сондай сенімді сүйеніштерінің бірі – Досов. Досов оны, тіпті, жуырда прокурордың санкциясына қарамастан, қамауға алуға келген милициядан да құтқарып қалды. Бүркітов – байдың баласы. Әлеуметтік тегін жасырғаны үшін партиядан шығарылған. Парткомда ол туралы екі партия мүшесінің арызы бар. Онда Бүркітовтің тәркіленіп, сотталған әкесімен осы кезге дейін байланыс жасап тұра-тындығы айтылған (Көрдіңіз бе, өзіңіз коммунист болсаңыз, тәркіленіп, жер аударылған туған әкеңізге де қарамауыңыз керек екен!). Бүркітов обкомға күдікті адамдарды келтіріп, үйіне жатқызады. Бұл туралы Досов жақсы біледі. Кезінде, тиісті органдар Досовқа Бүркітовті құпия істерге жібермеу керектігін де ескерткен болатын. Алайда, Досов, олай ету орнына, Бүркітовті өзіне көмекші етіп алған. Оны, өзінің құйыршығы секілді, қай облысқа барса да, артынан тастамай ертіп жүреді.

	“Казправда” газетінің обком позициясына “іріп-шіріген” деген баға беріп, оның бірінші хатшысы Досовқа осыншалық кінә қойып, айып тағуының қаншалық жөні, қаншалық негізі бар? Құрметті оқырман, обкомның аталмыш екі пленумынан “жүргізгелі” отырған архивтік репортажымызға кіріспес бұрын, әуелі осы туралы бір-екі сөз айта кетейік.

	Алдымен, Досовқа, ертеректегі “контрреволюциялық-ұлтшылдық топтармен болған байланысына” қатысты аталған үш факті бойынша тағылған айыптаулардың біріншісі – “Х съезд қарсаңында Досов және Бөкейханов, Ходжанов, Асфендияров, тағы басқалар қол қойды” деген Сафаров концепциясы хақында.

	Осы арада, ойымызды, “Қазақстандағы партияның құрылу тарихы” (“Из истории партийного строительство в Казахстане”, Крайиздат, 1936 г. г.Алматы) оқулығындағы (185 бет) мына бір жолдар аударып отыр. “...Жолдас Рысқұлов Сталиннің концепциясын (бағдарламасын) былай ысырып тастап, Троцкий-Сафаров концепциясын қабылдады. Сірә, ол бұл жалған позиция жолына сол кезде-ақ түссе керек. Расында да, солай болып шықты...”. Бұдан біз, Троцкий – Сафаров концепциясына “Казправда” жазғандай, тек Досов немесе Бөкейханов, Ходжанов, Асфендияров, тағы басқалар ғана емес, Рысқұловтың да қол қойғанын көреміз. Мүмкін, Досовтар,кезінде,бұл тұжырымдамаға осы Рысқұ-ловтың бастауымен қол қоюуы да. Бірақ, бұл жағын “Казправда” газеті де, аталмыш партия тарихы оқулығы да ашып жазбайды.

	Сталин концепциясы немесе Троцкий-Сафаров концеп-циясы дегеніміз қандай концепция? Х съезд қарсаңында, Рысқұлов бірін – “былай ысырып қойып”, екіншісін қа-былдардай, бұл екі концепцияның бір-бірінен айырмасы неде? Енді бір-екі ауыз соған тоқтала кетейік.

	Аталған партия тарихы оқулығына сүйенсек, бұл екі концепция арасындағы пікір таласы, негізінен, Октябрь революциясына қатысты өрбиді. Сталин концепциясы: “Октябрь революциясы – Социалистік революция болды” дегенді айтады. “Бұл жеңіс – орыс жұмысшыларының бүлікшіл генералдар: Колчак, Деникин, Врангельді жеңуінің арқасында, бұрынғы Ресейдің шет аймақтарындағы қаналып, езілген орыс ұлтты және ұлты орыс емес басқа ұлттардың Октябрь революциясына іш тартып, қолдау көрсетуінің арқасында жүзеге асты,”– дейді. “Бұл революция – Ресейдің шет аймақтарындағы қалың бұқараның таптық сана-сезімін оятқан, оларды өзін қанаушы тапқа – феодалдық және капиталистік эксплуататорларға қарсы күреске бас көтеруге алып келген, оларға азаттық әперіп, импералистік езгіден құтқарған революция болды”, – дейді.

	Троцкий-Сафаров концепциясы бұған қарама-қарсы бағыт ұстанған. Бұл концепция бойынша: Ресейде – Октябрь социалистік революциясы емес, буржуазиялық демократиялық революция болған. Ресейде социалистік революция болу үшін, алдымен, Батыста пролетарлық революция болуы керек.

	Ал, Рысқұлов болса, осы Троцкий-Сафаров концепциясына қосыла отырып, Түркістанда ешқандай Октябрь революциясы болған жоқ деп есептейді. Оның білуінше, Түркістанға Октябрь революциясы тек “телеграф” түрінде ғана жеткен. Октябрь революциясының алғашқы жылдарында Жетісуда Совет өкіметі болмаған. Тек – “бай-кулактар” деп, жергілікті қазақтарды “қырып-жойған” жаппай майдан ғана болған. Ал Түркістандағы бұл кездердегі Совет өкіметінің іс-әрекетіне келсек, оның бар тірлігі – мемлекет жұмырын толтыру болып, жаппай тонаушылық, отаршылық сипат алған. Бұл жергілікті тұрғындардың ашу-ызасын тудырып, олардың революциядан бойын аулақ салып, европалықтарға деген сенімсіздігін күшейтуге алып келген.

	Рысқұловтың пайымдауынша, Түркістандағы социалистік революция дегеніміз, ол – алыс болашақтың ісі. Артта қалған Шығыс халықтары социалистік революция жасауы үшін, алдымен капиталистік жолдан өтіп, буржуазиялық революция жасауы керек. Алайда, біздің бұл жерде айтпағымыз, бұл екі концепцияның қандай концепция екендігіне немесе оның “Казправда” жазып отырғандай, “Орталық комитеттің бағытына несімен қарсы болып, оған Досов және басқалардың не үшін қол қойғандығына талдау жасау емес. Бұл өз алдына бөлек бір тақырыптың арқауы. Біздің бұл арада айтпағымыз: әлгі Х съезд қандай съезд еді? Оның қарсаңында Троцкий мен Сафаровтың осындай бағдарлама жариялауы және оған Досов, Рысқұловтардың ештеңеден қорқып-үрікпестен қол қоюуы (егер “Казправда” жазғандай, шынымен қол қойған болса) қалайша мүмкін болды” деген сауалға жауап берумен шектелмек.

	Әңгімеге осы тұрғыдан келсек, шынында да, бұл кезде қандай жиын болсын, барлық партия мүшесі секілді, оппозициялық топтардың да өз ой-пікірлерін білдіріп, өз бағдарламаларын ұсынуға, өздерінің ортақ мақсат, ортақ көзқарастары бойынша бірігіп, іс-қимыл жасауына толық құқы бар еді. Өйткені, бұл кезде олардың мұндай, басшылыққа онша ұнай бермейтін “қиғаш” қадамдарын қорғай алатын ішкі партиялық демократияға тән белгілі бір қалыптасқан заңдылық бар болатын. Бұл заңдылық, қандай да бір партиялық күрделі мәселе, қандай да бір платформа болсын, оны өзара өткір сын, батыл пікір сайысы арқылы қызу талқылаудан өткізіп, шешуге мүмкіндік беретін. Оппозиция лидерлері бұл “айтыс-тартысы” үшін қуғын-сүргінге ұшырап, “борттың” сыртына шығып қалмайтын. Тіпті, партияның басшылық органдарына сайлану құқығын да сақтап қалатын.

	Бұл дәстүр Х съезде де (1921 жылдың марты) жалғасын тапты. Съезге Орталық Комитетпен қатар, әр түрлі оппозициялық топтар, оның ішінде Троцкий тобы да қызу әзірленді. Съезге олар да өз бағдарламаларын ұсынды. Бастан-аяқ Лениннің өз басшылығымен өткен бұл съезд – елімізде социализм құру формасын айқындауда үлкен рөл атқарды.

	Әйтсе де, Ленин қайтыс болған соң, бұл дәстүр жайына қалды. Оның орнын біз сөз етіп отырған, барлық билік, басқару тізгінін бір қолға жинақтаған сталиндік озбырлық, жендеттік жүйе алмастырды.

	Енді келіп, арадан он алты жыл өткен соң, кезінде заңды түрде Х съезд қарауына ұсынылған Троцкий-Сафаров бағдарламасының “Рысқұлов ұстанған троцкистік жалған позицияға” айналуының, оған “қол қойды” деген Досов және жоғарыда біз атаған тағы басқалардың Х съезде “РКП(б) Орталық Комитетінің бағытына қарсы шыққан” болып табылуының астары, міне осында жатыр еді. Өкінішке орай, не “Казправда” мақаласында, не партия тарихы оқулығындағы аталмыш мақалада бұл жайлы ләм деп бір ауыз сөз айтылмайды (Шамасы, айтылса, “арт жақтарының” ашылып қалатынын жақсы білетін болса керек...).

	Енді екінші факті – Досовтың “Сейфуллиндік контрреволюциялық-ұлтшылдық жік” дегенге қатысы туралы.

	Менің Досовпен “алғашқы таныстығым” Сәкен Сей-фуллиннің “Тар жол, тайғақ кешуі” арқылы басталған еді.

	Қазақстанда Совет өкіметінің ірге тасын қаласып, оның орнығуына тікелей ат салысқан қазақтың Павел Корчагині, Қазақтың Қызыл сұңқар революционер ақыны – Сейфуллиннің бұл тарихи-мемуарлық романында Досов есімі бір емес, бірнеше жерде аталады. Соның бірі – Сейфуллиннің Ақмола уездік Совдептің оқу комиссары болып тұрған кезінде, Омбыда оқып жүрген балалардан келген телеграмма. Бұл телеграммада олар, Сейфуллинге “Бірлік” ұйымының Алашорда жағына ауып, революцияға қарсы болғандықтан біраз жастардың одан бөлініп шығып, өз алдына ұйым құрып, Демократ советін ашқанын, Советтің басқармасына Жанайдар Сәдуақасов, Таутан Арыстанбекұлы, Хамза Жүсіпбекұлы, Сейітқазыұлы, Әбілқайыр Досұлы сайланғанын хабарлайды.

	Ендігі бір жолдарда: он сегізінші жылы май айында “Бірлік” ұйымының жастар съезін өткізгені, онда Совет өкіметін тану-танымау мәселесі қаралғаны, алашордашыл жастар – Смағұл Сәдуақасұлы, Ғаппас Тоғжанұлы, Сайдалыұлы Совет үкіметіне қарсы пікірде болып, демократ-совет өкілдері – Абдоллла Асылбеков, Жанайдар Сәдуақасұлы, Әбілқайыр Досұлы, Хамза Жүсіпбекұлы, т.б. оларға қарсы Совет өкіметін жақтап сөйлегені айтылыпты.

	Сейфуллиннің бұл жазғандарын Досовтың өзі де растайды. Ол, архивтен біз көрген, осы біз сөз еткелі отырған пленумнан не бары төрт айдай ғана бұрын, 1937 жылғы 7 августа жазылған өзінің өмірбаянында: 1917 жылы июль айында Көкшетау Ресей Социал-демократиялық большевиктер партиясына мүше боп кіргенін, Октябрьде оқуын жалғастыру үшін Омбыға оралғанын баяндай келіп, осы кездерде демалыстан оралған оқушы жастармен бірге “Бірлікті” қайта қолға алғандықтарын, “Бірлік” қоғамының басым көпшілігі “Алашорда” партиясы қатарына қосылғанды жөн көргенін, ал “Бірліктің шағын бір тобы – Ысқақ Көбеков, Жанайдар Сәдуақасов, Таутан Арыстанбеков және өзінің “Алашорда” партиясына қосылуға қарсы болып, большевиктер партиясына кіргенді дұрыс деп тапқанын жазады.

	Сейфуллин мен Досов жайлы сөз еткенде, 1918 жылғы июньдегі Чехословак пен ақтар бунты (көтерілісі) еріксіз еске түседі. Бұл бунттың нәтижесінде Омбы, Қызылжар, Көкшетау, Ақмола т.б. жерлердегі аяғынан енді тұрып келе жатқан Совет өкіметі – Совдеп құлап, оның мүшелері мен большевиктердің: қолға түскені – абақтыларға жабылып, қолға түспегендері – қашып-пысып бас сауғалауға мәжбүр болады. Мұндай “заман ақырды” Ақмола уездік Совдепінің оқу комиссары Сейфуллин мен Омбы уездік Совдепінің мүшесі, Омбы уездік Революциялық трибуналдың мүшесі, Кирсовдептің өкілі Ә.Досовтың да бастан кешуіне тура келді. Сейфуллин қолға түсіп, абақтыға жабылады да, Досов бас сауғалап, қашуға мәжбүр болады. Бұл жайында Сейфуллин, өзінің жоғарыда біз атап өткен “Тар жол, тайғақ кешуінде” былай деп жазады:

	“...Көңіл алабұртып, оймен дүние кезіп, түнімен ұйықтай алмай шықтым. Ертең қашпақ болып қалған Абдолла (Абдолла Асылбекұлын айтып отыр) түнде ауырып қалды.

	Түнімен жүрек алып-ұшып, ұшқыр көңіл ұйқы таппады.

	Түнімен ұшқыр қиялмен кезбеген жерім қалмады...

	Мен елге бардым. Жас күнімнен үйренген жерлерді, тауларды кездім... Елге барып, сағынып-сарғайған анамды көрдім... Партизандарды тауып алып, ақтармен аңдысып, тауға бекініп, дұшпандардан кек алып та жүрдім. Мен Түркістан бардым, Руссия бардым. Совет өкіметі бар жерлерге бардым. Менің бармаған жерім жоқ. Мен іздедім, қудым бостандықты!” деп тебіренеді революционер ақын.

	Бұл – Сейфуллиннің Ақмола түрмесінде жеті ай бойы болып, оның екі айын – аяқ-қолына темір шынжырлы құрсау салынған күйде, күн сайын өлім күтіп отырумен өткізіп, одан – Колчак атаманы Анненковтың отряды қолында, одан – Анненковтың азап вагонында, одан – Омбы лагерінде болып, ақырында, одан қашып шығар алдындағы көңіл-күйінің толғанысы еді.

	Енді, Досовтың жоғарыда біз келтірген өмірбаянындағы мына бір жолдарға қараңыз:

	“... 1918 жылғы 4 июньдегі ақ гвардияшылар төңкерісінен кейін (бұл кезде мен Омбы уезіндегі ауылдарда іссапармен жүр едім) маған Омбы қаласында қалуға болмады. Қаладан далаға қашуға мәжбүр болдым. Бірақ, мұнда да байыз таба алмадым. Он сегізінші жылдың бүкіл жазы бойы дүлей орман ішінде жасырынып, жападан жалғыз өзім жүруге тура келді. Бұл бір – мені сыртқы дүниеден шорт кесіп бөліп тастағандай, менің басымдағы адам төзгісіз өте бір ауыр кезең болып еді. Дүниеде не болып, не қойып жатқанын әлдеқалай кездейсоқ кездескен біреулер арқылы ғана білемін. Олардан көбіне еститінім: большевиктер мен советшілердің жаппай қамауға алынып, ату жазасына кесіліп жатқаны секілді өңкей бір жайсыз хабарлар болды.

	Қыс түсе менің басымдағы бұл жағдай одан сайын ауырлай түсті. Осы тұста маған жерлестерім қол ұшын созды. Олар менің ел ішін паналауыма жағдай жасады. Бұған қоса, бір болыс ел болып, едәуір қаржы жинап берді. Бұл маған жергілікті милициялар мен олардың бастықтарының аузын алып, ауыл-ауылдарда андaп жүрген Колчак жазалаушыларынан бой тасалауыма мүмкіндік берді. Жерлестерімнің маған бұлайша көмектесуінің себебі – менің большевиктігімнен емес, шыққан тегімнің – Көкшетау уезіндегі 900 түтінді құрайтын “Керей” руынан екендігіне байланысты еді.

	...1919 жылы январьда Шучинск стансасындағы гимназияға оқуға түстім. Алайда, менің мұндағы оқуым небәрі бір жарым айға ғана созылды. Себебі, мені станса атаманы Иванов қамауға алды. Бұған өзімнің Колчак үкіметінің террорлық тәртібіне қарсы үгіт жүргізудегі байқаусыздығым, тәжірибесіздігім себеп болды. Әке-шешемнің маған тергеу жүргізуші Филиповтің “аузын алып”, мені құтқармақшы болған әрекетінен ештеңе шықпады. Мен бұл қамаудан үш айдан соң, 1919 жылдың мартында, тек бір кездейсоқ жағдайда ғана қашып құтылдым.

	1919 жылдың жазында Колчак терроры бұрынғысынан да күшейіп, қолына түскен большевиктерді ата бастады. Бұл ату жазасы тек большевиктерге ғана емес, жергілікті бейбіт тұрғындарға да қолданылып, поселкелердегі әрбір оныншы адам ату жазасына бұйырылды. Бұл жазалау шарасы ел ішінің ашу-ызасын, үлкен толқуын тудырып, олардың Колчак жазалаушыларына қарсы бас көтерулеріне алып келді. Осыған байланысты 1919 жылы июль айында, сол кездерде ормандарда жасырынып жүрген Көкшетау Совдепінің мүшесі Полиенконың басшылығымен партизан отряды құрылып, соған қосылдым. Бұл отряд, сол жылдың октябрьінде Көкшетау қаласын басып алған Қызылдардың 5-армиясының (375-полк) қарамағына өтті.

	Әйтпесе, мына бір мысалға қараңыз: Қазақтың белгілі заңғар жазушысы Сәбит Мұқановқа жүгінер болсақ, (“Есею жылдары”, К.Ә.Б. 1964 ж) “Сейфуллиндік” топ дегеніміз – 1923 жылдан бастап, сейфуллиншіл және “меңдешевшіл” деп аталатын екі жікке бөлініп алып, өзара айтысқан екі топтың бірі. Партия жолын ұстанымы болсын, алашордашылық, байшыл-ұлтшылдыққа қарсылығы болсын – идеологиялық көзқарастары жағынан бір-бірінен пәлендей айырмашылығы жоқ бұл “екеудің” арасындағы бұл айтыс-тартыстың шығу төркініне келсек – республикалық басшылық деңгейінде қайсымыздың кресломыз биік болуы керек деген портфель тартысынан туындаған бақталастық бәсекеден басқа ештеңе де емес. Яғни, “контрреволюция” дегенге үш қайнаса сорпасы қосылмайды.

	Көріп отырсыз! Досов пен Сейфуллиннің революция жеңісіне, Совет өкіметіне бірден құлай беріліп, ешқандай теткусіз бет бұрғандығы, Лениннің ісіне, лениндік большевиктік партияның салып берген сара жолына барынша кіршіксіз адал болғандығы, бұл жолдан қаншама азапты айдаулар мен кермелі кезеңдерге кез болса да, айнымағандығы, Сәкеннің өз сөзімен айтқанына бұл екеуінің: “Ұлы майданда, тарихи сында еңбекші таптан шыққан шын ерлер” болғандығы осы мысалдардан-ақ айқын аңғарылып тұр емес пе?!

	Ал енді, құрметті оқырман, осыдан соң, осынау “Сейфул линдік топты” С.Мұқановтың сөзімен айтсақ, “екі жіктің бірі – “Сейфуллиншілдікті” “контрреволюциялық-ұлтшылдық топ” деп, оған Досовтың қатысы бар деп отырған газет мақаласына және сол мақаланың ізінше, “қанын жерге тигізбей”, жедел түрде Досовтың мәселесін талқылауға арналып өткізілген Обкомның екі пленумы туралы не айтуға болады?!

	Бұл жағын өзіңіздің төрелігіңізге қалдыра тұрып, енді әңгімемізді солай қарай бұрайық.

	Обкомның бұл екі пленумының алғашқысы–аталмыш “Казправда” мақаласы жарияланған соң, іле-шала (23-24 октябрь күндері) өткізілген обком бюросынан бастау алды. Бұл бюроға мыналар қатысты: Досов, Таганский, Чураков, Дүйсемәлиев, Иралин (обкомның бюро мүшелері), Алтынбеков, Галихайдаров (обкомның пленум мүшелері), Долгопятов, Зеленов (обкомның пленум мүшелігіне кандидаттар), Степанов (облатком председателі), Кальнинг (облыстық НКВД бөлімінің бастығы), Вересов (ВКП (б) Орталық Комитеті жанындағы ҚКП-ның өкілі), Прокофьев (“Правда Южного Казахстана” газетінің редакторы).

	Бюро, “троцкийшіл-бухариншіл бандиттер мен буржуазиялық ұлтшылдарды әшкерелеу және оларды түп-тамыры-мен жою” ісінде жіберген қателіктері үшін обком бюросы мен оның хатшысы Досовтың атына айтылған газет сынын дұрыс деп тапты және орын алған қателіктерді жолға қою бағытында тиісті іс-шаралар қабылдады.

	Бюро, мақалада атап көрсетілгендей, коммунистерден түскен қаншама арыз-шағымдар мен баспасөз дабылдарына қарамастан, Случак (бұрынғы облатком председателі), Бөкейханов (Мақтаарал райкомының хатшысы) басқарған троцкийшілер мен ұлтшыл-фашистерді әшкерелеу ісінде мүлде төзгіссіз жайбарақаттыққа жол берген – обком бюросына қатысты айтылған сын-ескертпелерді дұрыс деп тапты.

	Бюро, Сайрам ауданының бұрынғы хатшысы –Сайыповқа қатысты материалдарды қараудың тым ұзаққа созылып кетуін – Обком бюросының үлкен қателігі болды деп санады. Сонымен бірге, бұл істің бүйтіп, соншалық созбұйдаға салынып, жабулы күйінде жатып қалуы – Обкомның бірінші хатшысы Досовтың тарапынан жіберілген үлкен қателік екенін ерекше атап көрсетті.

	Бюро, Сайрам аудандық партия комитетінің бұрынғы хатшысы Сайыповты ауыл шаруашылығы артелі мен Совет заңын бұрмалап, былықшылыққа жол бергені үшін партия қатарынан шығарып, ісін прокуратура органына тапсыруға қаулы етті.

	Бюро, сонымен қатар, Қазалы аудандық партия коми-тетінің үшінші секретары Фазыл Көлбаевты, Түркістан ауданы Шорнақ МТС-ы директорының саяси істер жөніндегі орынбасары Нұржан Бекмұратовты, Қазалы аудандық Совет атқару комитеті председателінің орынбасары Шәріп Нұрмұхамбетовты, Қазалы аудандық жер бөлімінің (Райзо) бастығы Құрбанбек Демесіновті, Қазалы МТС-інің директоры Қазы Байшораевты орындарынан алуға және партия мен халықтың әшкереленген жауы ретінде партия қатарынан шығарып, материалдарын НКВД органына тапсыруға шешім етті.

	* * *

	Осыдан соң бір аптадан кейін 31 октябрьде Облыстық партия комитетінің ІІІ пленумы болды.

	Бұл пленумға мыналар (бұлардың тізімі түпнұсқада қалай жазылса, солай беріліп отыр) қатысты:

	Обкомның пленум мүшелері: Ш.Айнабекова, Е.Алтынбеков, Е.Ахметов, Айтмұ-хамедов, Д.К.Беляковский, Э.К.Балод, Н.Ф.Бражкин, Ш.Галихайдаров, Ә.Досов, Т.К.Дүй-семәлиев, Жұмасейітов, С.Жоланов, Ш.Ермағамбетова, Д.Ізбасаров, А.С.Қожахметов, Р.Б.Мұхамедияров, М.М.Народный, Т.Нәлібаев, Е.И.Нищета, Наживин, С.Ф.Огнев, А.С.Орлов, А.Сафаров, И.Төлегенов, Г.М.Таганский, М.О.Храбров, С.М.Чебыкин, В.И.Челяпин, Ф.И.Чураков, С.Уполходжаев, В.М.Лященко жолдастар.

	Обком пленумының мүшелігіне кандидаттар: С.Айсарин, Н.Данияров, Д.А.Долго-пятов, А.Жиенбаев, Г.Ф.Зеленов, У.З.Каримов, У.Мамынов, В.М.Трусов, К.В.Умнов, А.Насибуллин, Т.Юсупов, М.Н.Савельев жолдастар.

	Тексеру комиссиясының мүшелері: Ф.Е.Задорожный, Шестопалов, Шихалеев жол-дастар.

	ҚКП(б) Орталық Комитетінің секретары С.Нұрпейісов жолдас. Шақырумен келгендер: ҚКП Орталық комитетінің секретарлары: Е.Жантаев, С.Т.Ледяев, И.П.Никитин, А.Мырзаходжаев, Андронов, И.Сечин.

	Пленумның күн тәртібіне: бірі – келе жатқан тұңғыш Жоғарғы Совет сайлауымен, бірі – “Казахстанская правда” газетіндегі аталмыш сын мақала жөніндегі обком бюросының шешімін талқылаумен байланысты екі мәселе қойылды (екі мәселе дегенмен, пленумда, негізінен, екінші мәселе бойынша сөз болды. Бірінші, сайлау мәселесі оның көлеңкесінде қалып қойды десек те болады).

	Пленумның күн тәртібіне қойылған мәселелер бойынша Ә.Досов жолдас ұзақ баяндама жасады.

	Бұл пленум бұдан кейінгі IV пленумдай, Досовты бірден қырына алып, оған оншалық қатты шүйліккен жоқ. Артында оншалық зілі жоқ, әдеттегідей, коммунистік қатал да, өзара достық сынға құрылған пленумдардың бірі сияқты болып өтті.

	Бұл “атмосфера” пленумда жарыссөзге шығып сөйлеушілердің сөздерінен де аңғарылып тұрды.

	Енді сол жарыссөзде сөйлеушілердің сөзін тыңдап көрейік. Мінбеге бірінші болып, пленум сайын сөйлемей қалмайтын,

	Түлкібас райкомының бірінші хатшысы Храбров көте-рілді. Ол пленумда қаралып отырған газет мақаласында сөз болған келеңсіздіктердің орын алу себебін, Досовтың өзара сынға деген қөзқарасының онша еместігімен, оның, жалпы, сын атаулыны онша дұрыс көрмейтіндігімен, соның салдарынан обкомға келіп түскен арыз-шағымдарға дер кезінде көңіл бөлінбей, тартпаларда жатып қалатындығымен байланыстырды.

	– Мәселен,– деді одан әрі шешен, – Абдулахатов, Иралин, Ызбанов, тағы басқаларды алайық. Қазіргі кезде түрмелерде отырған бұл халық жаулары туралы, өздеріңізге де белгілі, кезінде қаншама “сигналдар” болды десеңізші! Алайда, Досов жолдас, ол кезде бұл “сигналдарға” жете көңіл аудармады. Дәлірек айтсақ, көңіл аударғысы келмеді. Ал көңіл аударылып, ол жөнінде әлдеқалай бір мәселе қарала қалса, оның түйінді шешімі тағы да табылмады. Табылмаған себебі: ол “шешім” Досов жолдастың ұсынысы бойынша: “асығыстықпен жаңсақ шешім қабылдамау үшін”, “фактілерді тағы да бір жете тексеріп көру үшін” кейінге ысырылып тасталды. Бұл былай тұрсын, Досов жолдас қатардағы коммунистердің арыз-шағымдарын күштеп басуға, сын мен өзара сынды тұншықтыруға дейін барды. Қылмысы әшкереленген халық жауларына қатаң шара қолданудың орнына, оларды қорғаштап, олардың тек жұмыс орындарын ауыстырумен ғана шектелді. Осылайша Досов жолдас, Сталин жолдастың халық жауларымен күресу жөніндегі февраль пленумында көрсетілген нұсқауларын орындамады.

	Қармақшы райкомының хатшысы Каримовтың (Бұл әлгі бізге мәлім – Обкомның осы пленумынан кейін Қармақшыдан Түркістанға бірінші хатшы боп ауысып келген Каримов) сөзі де осы сарындас болды. Айырмасы – Каримов бұл сөзінде Досовтың атын атамастан, “Обком жіберген екі қателік” туралы айтты. Оның біріншісі – Қазалы райкомының бұрынғыхатшысы Құдайбергеновтің арандатушылық ісіне, екіншісі – Қармақшы райкомының бұрынғы хатшысы Ызбановтың “жүліктік” істеріне қатысты болып шықты. Алғашқысы – облыстық ІІІ партконференциясы кезінде бүлік шығару үшін бұған серік болуды ұсыныпты. Екіншісі – Қармақшыда істеп тұрған кезінде, ондағы тұрғындар мен колхозшылардың арасында Совет өкіметінің өркендеп, дамуына кесірлі кедергі келтіретін дұшпандық саясат жүргізумен айналысқан. Бұл істің асқынып, белең алғаны соншалық, Ызбанов өзіне жақпай қалған, өзіне қарсы келген коммунистерді партиядан өзі шығарып, олардың партбилеттерін өз қолымен тартып алуға дейін барған. Райком бюросы – бір өзі болып, не істеймін десе, соны істеген. (Осы арада маған Каримовтің «Таз ашуын тырнадан аладының» кебін киіп, Түркістанға келісімен әлгі біздің геройымыз Қонақбаевты партиядан аластап, абақтыға айдатуының астарында оның осы Ызбановқа деген «қанды кегі», ішкі қыжылы жатқандай көрінді. «Ызбанов – халық жауы болғанда, оның қалауымен, тікелей қамқорлық – қолдауымен райкомға қызметке алынған бұл Қонақбаев, қалайша халық жауы болмай жүр?» десе керек жаман ойы).

	– Мен, – дейді Каримов – Бұл туралы кезінде облыстық партконференцияда да айттым. Обкомды да хабардар еттім. Бірақ, менің бұл сөзімді құлағына ілген ешкім болған жоқ.

	– Жасыратыны жоқ, – деді Облыстық атқару комитетінің председателі. Дүйсемәлиев – облыстық партия ұйымдары көптеген кемшіліктер мен қателіктерге жол берді. Оны мойындау керек. Досов жолдас, бұл қателіктер туралы білмей қалған жоқ. Білді. Олай дейтініміз, бұл жөнінде кезінде обкомға үстін-үстін “сигналдар” түсіп жатты. Тек өкініштісі сол, обком бұл “сигналдарға” жете көңіл аудармады. Одан сабақ алмады.

	Бізде, кейбір жолдастар, қалың бұқараны халық жауларымен күреске жұмылдырумен шұғылданбайды. Оның орнына, олар әлдеқалай өздері әшкерелей қалған халық жауларын өз есебіне жатқызғанды, “мұны мен әшкереледім” деп мақтан тұтқанды дұрыс көреді. Бізді Есенгелдин, Толмачев, Ызбанов, Случак, Иралин, Беляковтар алдап соқты. Бұлар біздің ашық ауыздығымызды пайдаланып, бізді ойыншық, ақымақ қылды. Біз алданып қалдық. Біз, қайсыбір кездерде өз позициямызды мықтап ұстай алмай қаламыз. Мәселен, Османов, Сайыпов тұсында сөйттік. Рас, біз бұлар туралы айтудан, дабыл қағудан кенде қалған жоқпыз. Бірақ, істі аяғына дейін жеткізе алмадық. Бұған бірінші кінәлі – Досов жолдас болса, екінші кінәлі – мына біздің өзіміз. Біз халық жауларына қарсы іс-шаралар қабылдарда, оны жүзеге асырар кездерде Досовтың жанынан табылуымыз керек еді. Оған көмектесуіміз керек еді. Бірақ біз мұны істемедік. Істесек жөнді істемедік. Бұл ретте обкомның бюро мүшесі – менің де кінәм бар. Олай дейтінім, – менде қайсыбір мәселелерді шешуде принциптілік жетіспейді. Ал мұнсыз мәселені дер кезінде және дұрыс шешу мүмкін емес.

	УКПК-ның Қазақстан бойынша жауапты бақылаушысы М.Кравцов, Досовтың райком хатшылары алдында тым кешірімді, тым жұмсақтығын, оларды жіберген жолсыздықтары үшін тиісті шара қолданып, қатаң түрде жазалау орнына, шық жуытпай, қорғаштай кететіндігін сынға алды. Бұған Ызбанов пен Сайыповты мысал қылды.

	– Жаңа, – деді ол, – Досов жолдас, обком мен жеке өзі тарапынан жіберілген қателіктер туралы айтудың өзіне тым ауыр да жайсыз тиетіндігін айтты. Ал, мен бұл жерде, бұған қоса, облыс партия ұйымдарының НКВД органдарына тигізіп жатқан көмегі туралы айтылмайтынын, айтыла қалса, жеріне жеткізе айтылмайтынын тыңдаудың бұдан да ауыр, әрі тым ыңғайсыз екенін айтқан болар едім. Соның бір мысалын, Ызбанов жолдас хатшы боп тұрған кезде, Түркістан райкомынан көрдік. Бұл кезде мұндағы НКВД қызметкерлері Ызбановтың көмегін көрмек былай тұрсын, үстерінен неше түрлі бәле-жалалар жабылып, қуғынға ұшырады. Ақырында, Свинарко (бұрынғы аудандық НКВД бастығы болса керек) Түркістаннан “табанын жалтыратуға” мәжбүр болды.

	Ызбанов райком хатшысы боп тұрған кезде, мұндай қуғындауға Қармақшы аудандық НКВД қызметкерлері де ұшыраған болатын. Әйтпесе “Еврейский погром” (“Еврей ойраны”) деген атқа ие болған, Ызбановтың еврейлерді Түркістаннан қалай қуғандығына қатысты тірлігін алайық. Немесе Ызбанов хатшы боп тұрғанда Түркістанда партия органдарын сайлаудың қалай өткенін, бұл сайлауға Ызбановтың “өз адамдарын” өткізу үшін қандай айла-шарғылар мен “белден басуларға” барғанын алыңыз.

	Кезінде, бұл туралы қаншама “сигналдар” болды. Бірақ обком мен оның бірінші хатшысы Досов жолдас, бұл “сигналдарға” жете көңіл бөлген жоқ. Досов жолдастың, Ызбанов дегенде сондай бір “көңіл жықпастығын”, оның өз қатысуымен өткен Түркістан райкомының бір мәжілісінен көрдік. Бұл мәжілісте Ызбановтың атына қаншама қатты сындар айтылды десеңізші. Бірақ ол сындарға бұл жерде Досов тарапынан тиісті мән берілген жоқ. Керісінше, бұл жиналыстан кейін Досов Облыстық НКВД бөлімінің бастығы Пинтальға шұғыл түрде телеграмма жөнелтіп, – бұл туралы Пинтальдың өзі де растайды, – оған Ызбановты тек “Обкомның шешімі шеңберінде ғана сынауға болатындығын” ескертті.

	Ал, Досов жолдас, Сайыповты қалай қорғаштап келді десеңізші?!

	Осы арада обкомның бір пленумы еріксіз еске түседі. Бұл пленумда, Досовтың, Сайыповты дұшпан көз ғып, қалайша қатты “сынға алғанын” содан біле беріңіз – бұдан кейін Сайыпов жөнінде мінберге шығып, бірдеңе айтуға ешкімнің де батылы жетпеді. Ақырында, пленум, бұл “қатты сын” бойынша, Сайыповқа майдай жағатын жұмсақ шешім қабылдаумен ғана шектелді.

	Досов жолдас – белгілі саяси қайраткер. Оның есімі облысқа ғана емес, бүкіл Қазақстанға мәлім. Оның контр-революцияшыл-ұлтшыл жаулармен күресте көп нәрсе істей алатынына күмән жоқ. Тек бір кемістігі – мәселені бірден шешу жағы жетіспейді, тым сақтанғыш, әліптің артын баққыш. Досов жолдас, бұл кемістіктен арылуы керек. Бұл тұрғыдан, оған, біздер де талапты неғұрлым көбірек қоюуымыз керек.

	Пленум мінберіне обкомның сауда бөлімінің меңгерушісі Қожахметов шақырылды. Ол, аталған газет мақаласындағы өз атына айтылған сыни айыптауларға орай, өзінің өмір жолы, еңбек жолы жайында пленумға есептік мәлімет берді. Сонымен бірге, өзінің халық жаулары – Есенгелдин, Құрамысов, Құлымбетовпен қандай байланысы болғандығы жайында президиумнан, залдан қойылған сұрақтарға жауап бере келіп: “мұның бәрінің ешқандай негізі жоқ әңгіме” екендігін айтты.

	– Мұның бәрі бастан-аяқ жалған жала, – деді ол. – Менің олармен қызмет бабында бір-екі рет кездескенім болмаса, ешқандай байланысым болған емес. Олармен бірге ешқандай контрреволюциялық жиналысқа қатысқан да емеспін.

	Бұдан кейін, мұндай “тергеуге” Сарысу райкомының хатшысы Данияров алынды. Оған жаңағы, Қожахметовке қойылған сұрақтарда аталған: Құрамысов пен Құлымбетовке қоса, “Жандосов және Сәдуақасовпен қандай байланысың болды? Ірі қара малдар неге өлім-жітімге ұшырады?” деген секілді сұрақтар қойылды. Данияров бұл сұрақтардың біріншісіне, Қожахметов секілді: “Ешқандай байланысым болған жоқ. Мұның бәрі мені көре алмайтын, колхоздың бір сиырын тегін алып, сойып жеген райкомның бұрынғы нұсқаушысы Ақышев деген алаяқтың жауып жүрген жаласы” деген жауап беріп, екінші сұрақтың себебін: “Ауданда басқа күш-көліктің жетіспеушілігімен, сол себепті шаруашылықтардың, көктемгі жұмыстар кезінде жас қара малдарды күш-көлік үшін пайдалануға мәжбүр болатындығымен” түсіндірді. Данияровқа сұрақтарды: Досов, Таганский, Нұрпейісов және залдағылар қойды. Әсіресе, Данияровқа қадалып, көп сұрақ қойған Досов болды. Досов бұл сұрақтармен ғана тынбады. Данияровтың “анық халық жауы” екенін, оған өз көзімен куә болғандығын айтып, сөз сөйледі. Ол сөзі мынау болды:

	– Обкомға Сарысудан арыз түсті.

	Обкомда мынадай бір қалыптасқан тәртіп бар. Ол– алдымен, арыз-шағым қай жерден түссе, сол жерге барып, жағдайды өз көзімен көру. Бұл жолы да солай болды. Бұл жолы арызды тексеруге өзім бардым. Райком хатшысы Данияровты қасыма ертіп алып, екі күн бойы аудан шаруашылықтарын араладым. Расында, арызда жазылғандай, мұндағы ақуал онша емес екен. Қай колхозға барсақ та, оған мысал жеткілікті болып шықты. Бір колхозға келгенде күтпеген жағдайға тап болдық. Алдымыздан бір әйел шыға келді де, қолындағы тыр жалаңаш екі жасардай баласын менің алдыма әкеліп, жерге тастай салды. Мен әлгі әйелдің неге бүйткенін өзімше түсінгендей болдым... Келесі колхозға келгенімізде, тағы бір тосын жайға тап болдық. Бұл жолы мен, тура қарсы алдымда қатарласып тұрған тыр жалаңаш әйелдерді көрдім... Бұл арадан өтіп, біраз жер жүрген соң, әлгіндей қаз-қатар тізілген тыр жалаңаш әйелдерге тағы да кез болдық. Мұның себебін білмек боп: – “Бұл не қылған әйелдер? Бұл қандай колхоз?” – деймін Данияровқа.

	– Иә, бұл осындай колхоз, – дейді Данияров түк білмегендей.

	Бұдан соң, мен, осы жердегі жұмыс басында жүрген колхозшылармен сөйлестім. Сөйтсем, бұл колхоздан бес адам, он жыл-он жылдан сотталыпты. Мұндағы жұмыстың жөнді жүрмейтін себебінің бірі содан екен.

	Ақырында, мен бұл колхоздан, әйелдердің, кәдімгі ежелгі құлдар құсап, бауларды (бауланған қамыстарды болса керек) иықтарына салып тасып жүргендерін көрдім. Қысқасы, менің бұл жерден көргендерім, маған, “бұл колхозды нағыз халық жауы басқарып отыр” деген ұғым қалдырды.

	Кейіннен, мен, аудан шаруашылықтарындағы мұндай сорақылықтар жайлы газет материалдарынан да оқыдым. Бұл материалдарға, Данияровқа ешқандай қатысы жоқ, бір емес, екі адам қол қойған. Ал Данияров болса, оны мойындағысы келмейді. Оның ойынша, мұның бәрін өзіне қастығы бар әлдекімдер, әдейі қолдан ұйымдастырып отырған секілді. Жаңа, осында, Нұрпейісов жолдас, Данияровқа бекерден-бекер сұрақ қойған жоқ. Кінәсін сезінер ме екен, шынын айтар ма екен деп қойды. Ал Данияров болса, мұны түсінген жоқ. Бұдан шығатын қорытынды біреу ғана. Ол – Данияровқа ендігі жерде партияда орын жоқ. Данияров енді обком мүшелігіне кандидаттықтан және ВКП(б) мүшелігінен шығарылып, қылмыстық жауапкершілікке тартылуы тиіс.

	Пленумда Қазақстан КП(б) Орталық Комитетінің хатшысы Нұрпейісов ұзақ сөз сөйледі. Оның бұл сөзі негізінен облыстағы халық жауларын әшкерелеу мәселесіне арналды. Орталық Комитет хатшысы, бұл ретте, республикада халық жауларын әшкерелеу ісінің бірінші болып осы облыстан басталғанын еске ала келіп, әйтсе де, бұл істің өз дәрежесінде жалғасын таппай отырғанына, халық жауларын февраль пленумының талаптарына сай “неғұрлым тезірек, неғұрлым көбірек” әшкерелеу жағының жетпей жатқанына тоқталды.

	– Бұдан, – деді одан әрі Нұрпейісов жолдас, – адамдарды жөнді-жөнсіз қамап, әйтеуір “халық жауы” деген атпен қамалушылардың санын көбейте беру керек деген ұғым тумауға тиіс. Бұл ретте “сен осыны істей қоймадың” деп, бар кінәні Досовқа аудара салған да дұрыс болмас еді. Ондай талап қойғанмен, Досов оны орындай алмас та еді. Неге десеңіз, ол мұнда кеше ғана келді. Көп нәрсені білмейді. Көп адамдармен қызмет бабында әлі жете танысып үлгерген жоқ. Мәселен, жаңа, есімдері аталған Случак, Бөкейханов, Сайыпов, тағы басқаларды алыңыз. Өздеріңізге мәлім, бұлар мұнда Досов келгенге дейін жұмыс істеген кадрлар емес пе еді. Ендеше, Досовты олар үшін: “Сен бұлардың халық жауы екенін келе салысымен неге көрмедің?”, “Неге жұмыстан қумадың?” деп қалайша кінәлай аларсың? Әрине, кінәлай алмайсың. Себебі, Досовтың олай етуге жеткілікті дәлелі болған жоқ. Ал жеткілікті дәлелсіз, Орталық Комитет оның мұндай “кінәлауымен” келіспек емес.

	Бұдан соң Нұрпейісов жолдас, келіп түскен арыз-шағымдардың мұқият тексерілуі тиістігіне, ол үшін оған, ең алдымен, райком хатшыларының бас-көз болуы керектігіне назар аударды. Бұл орайда, олардың, келіп түскен “сигналдарды” қарау жауапкершілігінен өздерін-өздері алдын ала “сақтандырып” қою қамымен, арыздарды жете тексерместен, оны, әйтеуір, “арыз жазған екен” деп, арыз иесінің пайдасына шеше салуға жол беруге болмайтындығын қадап айтты.

	– Егер біз, – деді Орталық Комитет хатшысы, – келіп түскен “сигналдар” бойынша, оның ақ-қарасын айырмай тұрып, кез келген адамды НКВД-ге қамауға алуға нұсқау бере беретін болсақ, бұл біздің партиямыздың абырой-беделін төмендетпесе, жоғарылатпайды. Мына бір жайтқа қараңыз: осыдан біраз бұрын, осындай бір домалақ арыздың долбары бойынша Батыс Қазақстан облыстық партия комитеті, облыстағы райком хатшыларын бірінен соң бірін орындарынан алып, қатаң түрде жазаға тартты. Сөйтсек, олардың бұлайша аяусыз жазаға тартылуына сонау бір жылдары, жастары кәмелетке енді толған 18-20-лардағы кездерінде, Меңдешев ұйымына мүше боп кіргені (шамасы, Нұрпейісовтің бұл жерде айтып отырғаны, әлгі біз жоғарыда атап өткен “Сейфуллиншілдермен” айтысқан “Меңдешевшілдер” тобы болса керек) себеп болыпты. Қазір мұнда, обкомның осындай солақай тірлігінің салдар-ынан 12 райком хатшысының орны бос тұр. Істейтін адам жоқ.

	Енді міне, сондай шарасыз халді Досовтың да басынан көріп отырмыз. Досов жолдастың кемшілігі жоқ емес, бар. Ол кемшілігі – оның солқылдақтығында, көңіл жықпастығында, халық жаулары туралы көзбояушылықпен жұрттың бәрінен көп айқай-шу көтеріп, өздерінің шын бет-бейнесін жасырып келген – Случак, Пинталь секілділердің арандатуларына бой алдырып, басшылық тізгінін босаңсытып алуында. Бұл жайында, ол жаңа, жасырмай, өздеріңізге де айтып берді. Бұған қоса, ол сіздерге, өзінің бұл кемшілігі жайындағы Қазақстан компартиясы Орталық комитетінің шешімін де оқып берді. Сонымен бірге, ол контрреволюциялық сипатта болмаса да, аталған платформаға қол қоймағандығын да айтып отыр. Қысқасы, біздің Досов жолдастың, өткен өмір тарихына қарап отырып, оған сенімсіздік білдіруімізге ешқандай негіз жоқ.

	Пленум обком бюросының “Казахстанская правда” газетінің “Еще раз о гнилой позиции Южно-Казахстанского обкома КП(б)К” атты сын мақаласына орай қабылдаған қаулысын бекітті. Сонымен бірге, обком пленумы, Досовтың бірінші хатшы ретінде баспасөз дабылдарына және жекелеген коммунистердің арыз-шағымдарына салғырт қарау секілді төзбестік фактілерге жол беруін, сондай-ақ, оның обком бюросына және оны басқарып отырған өзіне қатысты кеміс-тіктерді мойындауда табансыздық, тайғанақтық танытуын үлкен саяси қателігі ретінде атап көрсетті.

	Пленум Досовтың өз қателігін мойындап, оны алдағы атқарылар іс барысында жөндеймін деген уәдесін еске ал-ды.

	Пленум Досовтың РКП(б)-ның Х съезінің қарсаңында Сафаровтың платформасына қол қойғандығын үзілді-кесілді жоққа шығарған мәлімдемесін еске алды.

	Пленум Мерке аудандық партактиві тарапынан обком бюросы мен оның бірінші хатшысы Досовтың қателігі хақында айтылған сындарды дұрыс деп қабылдады. Бірақ, олардың Досовқа саяси сенімсіздік көрсетуінің жеткілікті негізі жоқ екенін атап көрсетті.

	Пленум обкомның құрамы жөніндегі Таганскийдің хабарламасы бойынша, обком бюросының: С.Баймаханов, Н.Д.Жәлелов, А.Р.Жаманқұлов, А.Ф.Грушницин, Р.Бибеков, П.И.Грехнев, А.Иралин, Б.П.Красносельский, С.Абдулахатов, А.Жолдыбаевты партияның және халықтың жауы ретінде обком құрамынан және партия қатарынан шығару туралы, А.Қарлыбаевты, А.М.Янсонды, С.М.Ковалевті обком мүшелігіне кандидаттықтан және партия қатарынан шығару туралы, Т.Сайыповты обком құрамынан және партия қатарынан шығару туралы шешімін бекітті.

	Пленум О.Қожахметовті үстінен контрреволюциялық ұлтшыл-фашистік ұйымға қатысы барын айғақтайтын жаңа фактілердің белгілі болуына байланысты пленум құрамынан шығарып, орнынан алуға және обком бюросына тез арада оның партиялық мәселесін шешуді тапсырды.

	Пленум О.Данияровты контрреволюциялық ұлтшыл-фашистік ұйымға қатысы барын айғақтайтын жаңа фактілердің анықталуына байланысты, обком мүшелігіне кандидаттықтан және партия қатарынан шығарып, ісін НКВД органына тапсыруға шешім етті.

	Бір таңқаларлығы: бұл обком пленумында “партия мен халықтың жауы” болып табылып, жазаға тартылғандардың бәрі дерлік кеше ғана (1937 жылдың 4 июньінде) өткен ІІІ облыстық партконференцияда пленум мүшелігіне және кеше ғана (1937 жылдың 5 июньінде) ашылған Қазақстан компартиясының бірінші съезіне делегат болып сайланған, қара бұқараның сенімді көш бастаушысы, шын жанашыр қамқоршысы саналған нағыз коммунистер, ең адал, ең таза деген партия сардарлары еді.

	Пленум соңында Досов қорытынды сөз сөйледі. Ол бұл сөзін өте қысқа қайырды.

	– Мен, – деді ол бұл сөзінде – жолдас Нұрпейісов пен жолдас Степановтың (облатком председателі) сөздерінен кейін қорытынды сөз сөйлеуден бас тартамын. Мен Сталин жолдастың өзара сынға зор маңыз беріп отырғанын жақсы түсінемін. Нағыз большевиктік әділ сын жұмысты жақсы істеуге және жұмыс барысында жіберген қателіктеріңді түзетуге көмектеседі. Мен жаңа, осында сөйлеген жолдастардың өз атыма айтқан сын-ескертпелерінен тиісті қорытын-ды шығарамын деп Сіздерді сендіремін.

	* * *

	Осылайша, обком бюросы мен пленумы “Казахстанская правда” газетінің аталмыш сын мақаласына, сонымен бірге ол мақалада сөз болған кемістіктердің орын алуына басты кінәлі болып табылған Досовтың жеке өзіне қатысты мәселеге соңғы нүкте қойғандай болып еді. Бірақ, олай болмай шықты. Осыдан соң арадан бір айдай өткен соң, әлгі ІІІ пленумының сиясы кеуіп үлгермей жатып, 26 ноябрьде обкомның IV пленумы шақырылды. Обкомның бұл пленумы Шымкент қалалық партия комитетінің пленумымен бірігіп өткізілді.

	Бұл біріккен пленумға мыналар (бұлардың тізімі түп-нұсқада қалай жазылса, солай беріліп отыр) қатысты:

	Обкомның пленум мүшелері: Ш.Айнабекова, Айтмұхамедов, Е.Ахметов, Э.К.Балод, М.Ф.Бражкин, Ш.Галихайдаров, Т.К.Дүйсемәлиев, Жұмасейітов, Ш.Ермағамбетова, М.Емелин, Ізбасаров, М.М.Народный, Т.Нәлібаев, Е.И.Нищета, Н.В.Наживин, С.Ф.Огнев, А.Сафаров, И.Төлегенов, Г.М.Таганский, П.Қарабалаев, П.П.Косарев, А.П.Кириллов, Р.Б.Мұхамедяров, М.А.Лобанов, М.О.Храбров, Ф.И.Чураков, С.М.Чебыкин, С.Упол-ходжаев жолдастар.

	Обком пленумының мүшелігіне кандидаттар: А.Жиембаев, Г.Ф.Зеленов, А.Насибуллин, У.Момынова, В.М.Трусов, М.Н.Савельев, Т.Юсупов, К.В.Умнов жолдастар.

	Тексеру комиссиясының мүшелері: Ф.Г.Задорожный, жолдас. ҚКП(б) Орталық Комитетінің бюро мүшелері: Асриев, Манкин,

	Өмірзақов, Атаниязов жолдастар.

	ҚКП(б) Шымкент қалалық комитетінің пленум мүшелері: Е.Ахметов, В.Ф.Борисов, Д.Байболов, П.А.Боровичев, Давыдов, К.Дүйсенов, К.Жаңабаев, Досметов, Емелин, Ермағамбетова, М.Купцов, П.П.Кравчук, П.Косарев, М.Мурзаев, Мирахметов, Г.М.Таганский, И.Проскурин, Нисибуллин, И.И.Пешков, М.Т.Свиридова, Ф.И.Чураков, Г.Федоренко жолдастар.

	ҚКП(б) Шымкент қалалық комитетінің пленумы мүшелігіне кандидаттар: Е.Амангелдиев, А.М.Голошубова, Жалмұхаметова, Р.Е.Задорожный, Ж.Темірәлиев, Сәрсенбаев жолдастар.

	ҚКП(б) Шымкент қалалық комитеті тексеру комиссиясының мүшелері: Баширов, Городницкий, Лесной, Широченко, О.С.Свиткова жолдастар.

	Облыстық атқару комитетінің председателі Степанов жолдас.

	Шақырылғандар: Кальнинг (облыстық НКВД бөлімінің бастығы), Самылин (Сайрам аудандық комитеті), Андронов (Сайрам аудандық комитеті), Смирнов (Облыстық комсомол комитеті), Тоқтамысов (“Оңтүстік Қазақстан” газетінің редакторы), Прокофьев (“Правда Южного Казахстана” газетінің редакторы).

	Пленум: “Әбілқайыр Досовтың антисоветтік буржуазиялық-ұлтшылдық ұйымға қатысы және бұл жөніндегі облыстық партия комитеті бюросының шешімі туралы” деген бір-ақ мәселені қарады.

	Бұл мәселе бойынша бірінші болып ҚКП(б) Орталық комитетінің бюро мүшесі М.Атаниязов сөз алды.

	(Бұл – әлгі бізге жоғарыдан белгілі: Емельян Ярославский қатысқан. Сәкен Сейфуллиннің “Азия-Европа” деген өлеңі сыналған, 1923 жылы Орынборда өткен ІІІ Өлкелік конференция делегаты, бұрынғы Қазақ ССР Юстиция наркомы, Қазақ ССР прокуроры, Қазақ ССР Жоғарғы сотының председателі, Қазақстан компартиясы І съезінің делегаты, обкомның осы пленумынан кейін көп ұзамай, өзі айыптап сөйлеген Досовтың басына туған күн өзінің де басына туып, отыз сегізінші жылы атылып кеткен Мырзағұл Атаниязов мырза).

	Қалай екені белгісіз, біз, сөз болып отырған пленумға қатысты, өзіміз көрген архивтік материалдардың арасынан Атаниязовтың пленумда сөйлеген бұл кіріспелік алғы сөзін кездестіре алмадық. Әйтсе де, біз оның бұл сөзінде не дегені жайлы, осыдан кейін сөз алған Досовтың өз сөзінен де, бұдан соң жарыссөзге шығып сөйлеушілердің қатарында бірінші болып сөз алған Облыстық НКВД бөлімінің бастығы Кальнингтің сөзінен де, ақырында, Атаниязовтың пленумда сөйлеген қорытынды сөзінен де айқын аңғарғандай болдық.

	Ендеше, әңгімемізді сол ретпен өрбітіп, Досовтың пленумда сөйлеген сөзіне қарай бұрайық.

	Біздің қолымызға түскен архив материалдарының арасында, Досовтың пленумда сөйлеген сөзіне қатысты, машинкаға басылған, жалпы көлемі екі жүз жолдай, жеті беттен сәл астам орысша қолжазба сақталыпты. Бұл қолжазба Досовтың өзі алдын ала дайындап әкелген баяндамалық қолжазбасы емес, оның қысқаша тезис бойынша сөйлеген сөздерінің қысқаша мазмұны ғана секілді. Олай дейтініміз, Досов сөйлеп тұрған кезде, оның сөздері президиумда отырған ”мықтылар” тарапынан қойылған тосын сұрақтар арқылы әлсін-әлсін бөліне берген. Сұрақтар мен жауаптардан тұратын мұндай жолдар қолжазбаның бір-екі бетінен басқа барлық беттерінен орын алған.

	Жарыссөзге шығып сөйлеушілердің сөздеріне қарағанда, Досов пленумда бір сағаттай сөйлеген секілді. Соған қарап, қолымызға түскен бұл материалды Досов сөзінің әшейін бір жұрнағы яғни, оның сөйлеген сөздері бойынша стенографист қолымен үзіп-жұлқып, асығыс-үсігіс қағазға түсіріліп үлгерілген үзінділер ғана десе де болғандай.

	Енді сол “үзінділерге” назар аударып көрейік.

	– Бұл жерде, – деп бастапты Досов, пленумда сөйлеген бұл сөзін, – обком пленумы маған өте ауыр айыптар тағып отыр және менен қысқа сөйлеуді талап етіп отыр. Бұл айыптаулар қаншалық дұрыс? Қаншалық бұрыс? Оны бір-екі ауыз сөзбен түсіндіру мүмкін емес. Сондықтан, маған өз ойымды толық жеткізуге мұрсат беріңіздер.

	Мен бұл жерде алдымен екі нәрсені: біріншіден – өзімнің кедей шаруаның баласы екенімді, екіншіден – кешегі батырақ екендігімді айтқым келеді. Мені өсіріп, адам қылған партия мен Совет өкіметі екенін айтқым келеді. Әйтпесе, мен сол батырақ күйімде қалған болар едім. Мен партияға қандай да бір бас пайдамды іздеп, әйтпесе бір биік мансапты көздеп келген адам емеспін. Мен партия қатарына еліміз үшін ең ауыр кезең болған – Азамат соғысы жылдары келдім. Оған міне – 18 жыл. Бұл уақыт ішінде менің партияға деген сенімім ешқандай өзгерген емес. Оның жолынан ешқандай тайған емеспін. Не көрсем де партиямен бірге көрдім. Партиямен бірге күрестім. Бар білім, бар күш-жігерім осы жолға жұмсалды. Партия қайда жіберсе, сонда бардым. ЧК-ның органдарында қызмет еттім. Семейде, Мәскеуде, тағы басқа жерлерде жұмыс істедім. Қазақстанның партия өмірінде шұғыл бетбұрыс болған – жиырмасыншы жылдардың екінші жартысындағы шабындық, егістік жерлерді бөлісу, байлар мен феодалдарды кәмпескелеу ісіне қатыстым. Байлар мен феодалдарды кәмпескелеу туралы Декретті өз қолыммен жаздым. Менің бұл жазғанымды Құлымбетовтің өзі жөндеп, өзі түзетулер енгізді (осы арада, Досов, бұл Декрет туралы газеттегі өзі жазған мақаладан үзінді оқиды). Мен партиялық міндеттерімді атқару барысында ешқашан, ешқандай тайғанақтық, табансыздық көрсеткен емеспін. Бұл ретте маған партия тарапынан таңылған ешқандай кінәрат болған емес. Ал енді келіп, менің сол еңбегімнің бәрінің құны көк тиынға айналып, обком бюросы ештеңе білмегендей, ештеңе көрмегендей болып отыр.

	Маған бұл жерде үлкен айып тағылып отыр. Маған кезінде, осы сияқты айыптарды, партия линиясына қарсы болған Лядов, тағы басқалар да таққанды. Бірақ, ол кезде мені сәті түсіп, бұл нақақ жаладан Молотовтың өзі құтқарып қалған еді. Құтқарғанда, мені, ол кісі, өзімнің газетке жазған мақалам арқылы ара түсіп, құтқарған болатын.

	Маған, жаңа, “Қазақстанды советтендіруге қарсы болды” деген айып тағылды. Бұл да бос сөз. Мен 1928-30-жылдары Орталық Атқару Комитетінде істеген кезімде, маған, “Қазақстандағы коллективтендіру ісінде асыра сілтеушілікке жол берді” деген негізсіз кінә тағылған болатын. Бұл содан шыққан әңгіме. Ал маған тағылып отырған екінші айып – менің “Сейфуллиндік топ” дегенге қатысым туралы әңгімеге келетін болсақ, мұның да қисыны жоқ. Рас, менің 1921-23 жылдары бұл топқа қатысым болды. Оны жоққа шығара алмаймын. Бірақ мен бұдан кейін одан шығып кеттім. Бұлай етуіме, сол кезде Семей қаласында қызмет етіп жүрген Николай Иванович Ежовтың кеңесі себеп болды. Бұдан соң мен ол топтың жұмысына қатысқан да, олардың Орталық Комитетке жазған хатына қол да қойған емеспін. Дегенмен, мен, бұл “Сейфуллиндік топтың” Орталық Комитетке жазған ол хатын – контрреволюциялық хат деп айта алмаймын. Әйтпесе, олар мұндай хатты Орталық Комитетке жолдамас та еді ғой. Мен бұл жерде “Сейфуллиндік топ” туралы бір-ақ нәрсені – ол топтың принципсіз топ болғанын ғана айтқым келеді. Мен бұл туралы бұдан бұрын да айтқан болатынмын.

	Таганский: – Бәрібір, бұл топ контрреволюциялық топ болып шыққан жоқ па?

	Досов: – Иә, контрреволюциялық топ болып шықты. Оны мен енді ғана түсіндім. Ол кезде мен небәрі 21-22 жаста ғана едім.

	Асриев: – Сіз қайдағы бір араб ертегісін қайдан шығарып айтып тұрсыз? Одан да, Сіз бізге, партия мен Совет өкіметіне қандай зиян келтірдіңіз? Соны айтсаңызшы?!

	Досов: – Асриев жолдас, мен бұл жерде бір кездегі өз басымнан өткен білместігім туралы айтып отырмын. Мен ол кезде жас едім. “Сейфуллиндік топшылдық” дегенге аз ғана уақыт қосылғаным болмаса, шын мәнінде ол топтың қандай топ екенін де, оның не мақсатты көздейтінін де жөнді түсінген емеспін. Енді байқасам, ол топ шынымен де контрреволюциялық топ болған көрінеді.

	Ал енді, менің, контрреволюциялық-фашистік ұйымға мүше болған-болмағаныма келсек, мен, жолдастар, Сіздердің басшыларыңыз ретінде, бәлкім енді бұрынғы басшыларыңыз ретінде шынымды айтсам, мен ондай контрреволюциялық ұйым құрамында бұрын да, қазір де, ешқашан да болған емеспін. Партияға қарсы ешқандай бөтен ойым болған емес. Партия бағытынан ешқашан тайған емеспін.

	Рас, мен кезінде, Москвада қызметте жүрген кезімде, қазіргі контрреволюцияшыл халық жауы болып әшкереленген жолдастардың көбімен таныс-біліс болдым. Асылбеков, Нұрпейісов, Төреғожин, тағы басқаларды мен көптен білем. Бірақ ол кезде бұлардың мұндай халық жауы боп шығарын кім білген?! Мен өзімнің, бұлармен таныс-біліс, жора-жолдастар сияқты кездесіп тұрғанымды, кейде бәріміздің бір жерге жиналып алып, шай-пай ішкенімізді, ондай жерлерде, Қазақстандағы жалпы жағдай жайында, асыра сілтеу жайында, Қазақстаннан кімдердің келіп, олардан не естігеніміз жайында әңгіме-дүкен құрғанымызды жоққа шығара алмаймын.

	Мүмкін, қара ниетті әлдекімдер біздің сол әңгімелеріміздің мән-мағынасын бұрмалап жеткізген болар. Әйтпесе, біздің бұл бас қосуларымызда ондай зиянкестік ұйым жа-йында ешқандай сөз болған емес. Ол түгілі, ол жөнінде тіпті жай емеурін белгісі де байқалған емес.

	Бір жолы былай болды: Голощекин мен Исаев мені өздеріне шақырды. Бұл олардың Мәскеуге келген беті болатын. Барсам, ол жерде М.И.Калинин де отыр екен. Әлгі жерде, мен, әңгіме үстінде, Қазақстандағы асыра сілтеушілікке қатысты бір сөз айтып қалдым. Менің бұл сөзім Голощекинге ұнамай қалды. – “Жолдас Досов, Сіздің сөзіңізге қарағанда, Қазақстанда оңған тірлік жоқ құсайды ғой өзі? – деді ол маған. – “Мен айтпасам да, ол жағы жұрттың бәріне мәлім нәрсе ғой”, – дедім мен де қарап қалмай.

	Сұрақ: Айтыңызшы, халық жаулары Сізді не үшін, не мақсатқа пайдаланды?

	Досов: – Не үшін пайдаланғанын білмеймін. Білетінім: олар менің әлгіндей бас қосуларда айтылған қайсыбір сөздерімнің мән-мағынасын өздерінің дұшпандық пиғыл-дарына қарай лайықтап, бұрмалап пайдалануы мүмкін ғой деп ойлаймын.

	Тағы бір мысал. Бұл Қазақстандағы “асыра сілтеуді” жоюға қатысты шешімнің қабылданған кезі болатын. Осы тұста Мәскеуге Құлымбетов келе қалды. Ол мені өзіне шақырып алып, менен: “Қазақстанға барғың келе ме?” деп сұрады. Сөйтті де, жауабымды күтпестен мені Қазақстанға шақырған Мирзоянның жедел хатын көрсетті. Мен бұл ұсынысқа ойланып жатпастан, бірден келісім бердім. Содан соң, Құлымбетов, менен Қазақстанға баратын болсам, қандай келісім шарт бойынша баратынымды сұрады. Мен оған ондай шарт қойып, пәтер немесе тағы басқа сондай бірдеңелер сұрап жататындай, өзімнің не маман немесе бір инженер еместігімді айтып, егер Орталық партия комитеті маған осылай деп ұсыныс жасап отырса, жалпыға бірдей келісім шарт негізінде-ақ бара беретінімді білдірдім. Бұл мәселе жайында сөйлескенде, Орталық Комитеттегілерге де осыны айттым.

	Ал менің Рысқұловпен және Ходжановпен қандай таныстығым болғанына келсек, мен олармен небәрі бір-екі-ақ мәрте кездестім. Ұмытпасам, бұл кездесулерімнің біріншісі – Қазақстанның Мәскеудегі он күндігі кезінде де, екіншісі – Қазақ Одақтық Республикасын құру туралы қаулыны қабылдаған Советтердің VIII төтенше съезінде болды. Съезден соң, Рысқұлов, Ходжанов, Нұрмақов бұл қуанышты қаулыға орай, съезге қатысқан қазақстандық делегаттардың құрметіне қонақ асы ұйымдастырды. Бұл қонақасыда мен де болдым.

	Сұрақ: – Москвада қанша уақыт істедің? Досов: – Жеті жыл шамасында.

	Сұрақ: – Рысқұловпен неге екі-ақ мәрте кездестің?

	Досов: – Қайталап айтайын, екі-ақ мәрте кездескен себебім, Рысқұловпен онша таныстығым болған емес, қызмет бабымен де байланысым болған жоқ. Ал Өмірбековті жақсы білем. Онымен жиі кездесіп, айына екі-үш рет үйіне де барып жүрдім. Мен оны Семейде қызметте жүрген кезімнен білетінмін. Кездесу кездерінде әңгімеміз – көбіне Қазақстандағы “асыра сілтеу”жайында болатын. Ол маған, мұндай әңгімелесу кездерінде, халық жауы ретінде ешқандай күдік-сезік тудырған емес. Кезінде мен Қазақстандағы “асыра сілтеу” жөнінде партияның Орталық Комитетіне хат та жаздым.

	Ал, Лекеровпен, мен, саяси тақырыпта ешқашан әңгімелескен емеспін.

	1933 жылы Қазақстанға келдім. Бес айдай Семей қаласында жұмыс істедім. “Қарағанды” мәселесіне байланысты халық жауларына қарсы күрес жүргіздім. Пинхасик (Генадий Исакович Пинхасик – Қарағанды обкомының хатшысы) жөнінде Өлкелік партия комитетіне дейін мәлім еттім. Енді кеп, мені Қарағанды контрреволюциялық ұйымымен байланыстырып кінәлап отыр. Мен тағы да қайталап айтайын, – менің бұл ұйыммен ешқашан, ешқандай байланысым болған емес.

	Мен өзімді, Ақтөбеде де таза, адал қызмет еттім деп есептеймін. Мен онда Степановпен бірге (қазіргі Оңтүстік Қазақстан облыстық атқару комитетінің председателі) жұмыс істедім және жаман жұмыс істемеген сияқтымыз. Менің бұл жерде қалай қызмет еткеніме, ондағы партия ұйымдары мен колхозшылар куә. Ал Әбдікерімов мәселесіне келсек, мен ол туралы әрқашан жақсы пікірде болдым. Тек мен ғана емес, партия ұйымдары да сондай жақсы пікірде болды.

	Сұрақ: – Сіздің оны райком хатшылығына жоғарылатуыңызды қалай түсінуге болады?

	Досов: – Иә, көтермелеу жолымен жоғарылатқаным рас. Өйткені, ол солай жоғарылатуға лайықты кадр болды. Ол Ақтөбе облысының бір ауданында қызмет етті. Біз оған облыстық НКВД бастығы екеуміз барып тұрдық. Оның атқарған істері туралы алған әсеріміз де жаман болған жоқ. Ол кезде біз оны халық жауы деп, оның сондай бір ұйымға қатысы бар-ау деп әсте ойлаған емеспіз. Ондайлық белгісін байқаған да емеспіз.

	Башаев туралы. Ол қызметке отыз алтыншы жылы келді. Бір жыл істеді... Біздің аппаратта екі жас жігіт бар болатын. Біреуі нағыз сволыштың өзі болып шықты. Бұл да болса, біздің тарапымыздан жіберілген қателік.

	Жаңа осында, Атаниязов жолдас, менің атыма “жергілікті ұлтшылдықпен күреспей отыр” деген айып тақты. Мен бұл айыптауды түбірімен қате деп білемін. Мен мұнда 1936 жылдың сентябрінде келдім. Содан бергі өткен бір жылдай уақыт ішінде, жергілікті ұлтшылдық сияқты келеңсіз көріністермен күресуде обком тарапынан біраз жұмыстар істелді. Соның бір мысалы ретінде, өзімнің қалалық партактивте сөйлеген сөзімді айтуыма болады. Онда мен Оңтүстік Қазақстан облысының, кезінде, партбилетті қабымен таратқан Ходжанов, Рысқұлов сияқты ұлтшылдар топтасқан нағыз ұлтшылдықтың ошағы екенін атап көрсеткен болатынмын. Облыста ұлтшылдарды әшкерелеу прокуратурадан басталды. Бұл ретте Дәуірбаев және басқалар әшкереленді. Жалпы, біз бұл мәселені ешқашан күн тәртібінен түсірген емеспіз және мұндай мәселелерді қараған кезде ешқандай ымырагершілікке жол берілген емес. Қажет болса, біз бұл жөніндегі жұмыстарымыз жайында тіпті, Орталық партия комитетіне де дер кезінде хабарлап отырдық. Онда ол ұлтшылдардың аты-жөндері де көрсетілді (Досов, бұл арада Оңтүстік Қазақстан облысында жаңадан белгілі болған “контрреволюциялық топ” туралы Орталық Комитет атына жолданған баяндамалық хатынан үзінді оқиды). Бұл туралы обком бюросына да, райкомдарға да тиісті директивалық нұсқаулар беріп тұрдық. Мұның бәрі, өзімнің жетекшілік етіп, өзімнің бас-көз болуыммен атқарылды. Бұл айтылғандар, біздің ұлтшылдық көріністер жайында ешкімнен ештеңе жасырмағанымызды, ол туралы дер кезінде мәселе көтеріп, тиісті шаралар көріп отырғанымызды көрсетсе керек.

	Әрине, қателеспейтін адам жоқ. Жұмыс болған соң, кейде бәрі ойдағыдай бола бермейді. Мүлт кететін, қапы қалатын кездерің де болады. Ондай “ауру” осында отырған қай-қайсымыздың болса да басымызда бар. Мұндай “аурудан” тіпті Облыстық НКВД бастығы Пинталь да құлан-таза бола алмады. Оған да кесірін тигізді. Оны да халық жауы ғып шығарды... Ол менен көп нәрсені жасырды. Ақырында, біз алданып қалдық. Сталин айтқандай, белгілі “аурумен” ауырған болып шықтық.

	Жаңа, маған: “Случак, Бөкейханов, Самолетов, Досов – төртеуі бір адам, бәрі контрреволюциялық топтың мүшелері болған” деген кінә тағылды. Бұл да ешқандай қисынға келмейтін әңгіме. Оған бір дәлел мынау. Мен Пинтальға Самолетовтің халық жауы екенін әшкерелеуге нұсқау бердім. Бұл туралы Низюлько біледі. Осындай тапсырма Самолетовтің көмекшісі Елисеевке де жүктелді. Бірақ, бұл әрекетіміздің бәрінен ештеңе шықпады. Себебі, Самолетов өзінің ізін аңдушылардан гөрі айлалы, олардан да гөрі әрегірек ойлайтын әккі жау болып шықты. Ұстатпады. Біз оны әдейі іссапарға жіберіп, Мақта тресінің құжаттарын да тексеріп көрмек болдық. Бірақ, бұл да мүмкін болмады. Себебі, трестің құпиялық бөлімінің меңгерушісі – Самолетовтің әйелі болып шықты. Ол тексерушілерді маңына жолатпады. Мен Самолетовтің әйелін жұмыстан шығаруға арнайы тапсырма да беріп көрдім. Алайда, Самолетов іссапардан оралған соң, бұл үшін обкомда үлкен айқай-шу көтерді.

	Ал, Случакқа келсек, біз оның контрреволюциялық іс-әрекеттеріне қатысты астыртын алмасқан хаттарын, құпия қолжазбаларын іздестіріп, Тәжік Орталық комитетіне дейін сұрау салып көрдік.

	Сұрақ: – Одан қандай жауап алынды?

	Досов: – Бұл жағы дәл есімде жоқ. Білетінім, анау айтқандай, көңіл аударарлық жауап бола қойған жоқ.

	Досов: – Жолдастар! Бұл жерде менің тағдырыма, екінші сөзбен айтқанда, бұрынғы облыс басшысы, обком секретарының тағдырына қатысты мәселе қаралып отыр. Маған сөйлеуге мүмкіндік беріңіздер.

	Храбров: – Мен Досовтан қойылған сұраққа нақты жауап беруді талап ету керек деп есептеймін. Бізге оның ертегісінің керегі жоқ. Досов: – Жолдастар, мен ертегі емес, фактіні ғана айтып отырмын. Жаңа маған Атаниязов жолдас, “Ызбановты, Әндіжановты, Бөкейхановты, тағы басқаларды жұмысқа алған, қызметке қойған сенсің” деген, тағы бір айып тақты. Бұл да бекер әңгіме. Бұл аталған жолдастар, облыста маған дейін де жұмыс істеп келген, маған дейін де, сол өздері қызмет еткен орындарында отырғандар. Ол жағын өздеріңіз де жақсы білесіздер.

	Атаниязов: – Бірақ Сіздің қолыңызда олар жөнінде жеткілікті материал болды ғой. Одан неге тиісті қорытынды шығармадыңыз? Досов: – Менің білуімше, біздің қолымызда аталған жолдастардың халық жауы екенін әшкерелейтін, Сіз айтқандай жеткілікті материал бола қойған жоқ. Бұл жайлы осында отырған обкомның ескі бюро мүшелері Мурадов, Дүйсемәлиев жақсы біледі. Рас, Бөкейхановқа қатысты материал кешігіп түссе де түсті. Бірақ, ол материал бойынша дер кезінде тиісті шара қолданылмады. Себеп: Пинталь Бөкейхановты бірден қамауға алудан бас тартып, істі аяқсытып жіберді. Ақырында, Таганскийдің Пинтальды шақырып алып, Бөкейхановты қамауға алуын талап етуіне тура келді.

	Асриев: – Облыстық партконференцияда Бөкейхановтың кандидатурасы талқыланған кезде, оны белсене қолдап, сөйлеген сіз емес пе едіңіз?

	Досов: – Иә, мен едім... Ал сол кезде сіз өзіңіз қайда болып едіңіз? Сол жерде отырған жоқ па едіңіз? Егер мен Бөкейхановты қолдап қателік жіберген болсам, сол арада мені неге түзетпедіңіз?

	Асриев: – Бұл жағы бізге жаңа фактілер бойынша енді ғана түсінікті болып отыр.

	Досов: – Мен тағы айтамын: Бөкейханов, Әндіжанов, Ызбанов, Асманов, тағы басқалар, маған дейін, мен келгенге дейін осында істеген адамдар. Бұларды “қызметке қойған жұмысқа орналастырған” деп маған кінә тағудың ешқандай қисыны, негізі жоқ.

	Енді Гайко туралы. Мен обкомның бюросында Гайконы қамауға алуды ұсындым. Әсіресе, Шляпниковтың қамауға алынуын талап еттім. Өйткені, бұл екеуінің халық жауы екенін біз әшкерелеген болатынбыз.

	Иралин туралы. Біз ол жөнінде жақсы пікірде болатынбыз.

	Қолынан іс келетін, білікті секретарь ретінде білетінбіз.

	Сол себепті, оған үлкен сенім артып, Облыстық жер басқармасына жібердік. Жұмысты алып кететін шығар, жер басқармасын халық жауларынан тазартатын шығар деп ойладық. Сөйтсек, қатты қателесіппіз. Иралин біздің бұл үмітімізді ақтамады...

	Жаңа маған, осында, “Құлымбетовтің қабылдауында болған” деген тағы бір айып тағылды. Пленумға барғанда, мұндай қабылдауда болғаным рас. Бірақ, онда, Құлымбетов, қабылдауына тек мені ғана емес, барлық обком секретарларын шақырған болатын. Бүркітов жөнінде де қатты қателестім. Тіпті, саяси көрбілтелік жасадым десем де болады. Мұндай қателікке Мұқашевке қатысты да жол бердім. Бұл қателігім – оны совет органдарына қызметке жібергендігім болды.

	Жолдас Атаниязов дұрыс айтты. Мен өзімнің көмекшілерімді тексермеппін...

	Жолдастар! Мен сөзімді аяқтаймын. Мен Сіздерден, Пленумнан бір ғана нәрсені – мені халық жауына санамауды өтінемін. Мен міне, 18 жыл болды, партия қатарында келемін. Бұған дейін, мен, коммунист ретінде партия атына ешқандай кір келтірген емеспін. Мен, сіздерден, өзім жөнінде әділ шешім күтемін. Мені жұмыстан босатыңыздар. Бірақ, партиялығымды дұрыстап қараңыздар. Қателікке жол бермеңіздер. Мен, ешқашан, ешқандай контрреволюциялық ұйымда болған емеспін. Мен бұл жөнінде өзіме тағылған айыптарды – бастан-аяқ ойдан шығарылған жала деп білемін. Мен, Сіздерден тағы да өтінемін, мені халық жауы деп есептемеңіздер. Фактілерді дұрыстап тексеріңіздер. Егер бұл жөнінде, жаңа, осы жерде келтірілген фактілер шынымен рас боп шықса, онда мен қандай жаза болса да көтеруге бармын. Қайталап айтамын, мен “Біріккен контрреволюциялық орталық” деген “Орталық” құрамында болған емеспін. Пленумнан бұл туралы анықтап тексеруді тағы да өтінемін.

	* * *

	Бұдан соң жарыссөз басталып, мінберге бірінші болып Облыстық НКВД бөлімінің бастығы Кальнинг шықты. Ол өз сөзін Атаниязовтың пленумды ашардағы кіріспелік сөзін басшылыққа ала сөйлеуден басталды.

	– Жаңа,– деді ол,–Досов өзінің батрактығын, пролетариаттығын алға тартып, “мен қалайша ұлтшыл, қалайшаконтр революционер болмақпын?” дегендей ойдың ұштығын аңға-ртып қалды. Досов жолдастың бұл сөзі де қисынға келмейді. Адамның ұлтшыл, не контрреволюцияшыл болмағы – оның батрактығына, немесе пролетариаттығына байланысты емес. Бұл оның социализм ісіне қаншалықтыберілгендігінебайланыстынәрсе.Егерол,социализмге, социализм жолына күмәнмен, сенімсіздікпен қарайды екен – онда оны контрреволюцияшылдықтың терең батбағына батты дей беріңіз. Досов тың батрактығы,пролетариаттығы хақында менің айтрым осы.

	Екінші айтарым: Досовтың ұлтшылдық-контрреволюциялық топқа қатысы және оның бұл топпен қашан, қалай байланысты болғандығы турасында. Жаңа бұл жайында Атаниязов жолдас жеткілікті айтып өтті. Ал Досов болса, өзіне тағылған бұл кінәлардың ешқайсысын мойындамайды. Бәрін – жалған, бәрін – ойдан шығарылған негізсіз жала деп есептейді. Бұл жөнінде тағы да қосымша арнайы тексеру жүргізуді талап етеді. Мен Досовтың бұл талабын мүлде қисынға келмейтін, орынсыз талап деп есептеймін. Меніңше, бұл үшін ешқандай қосымша қайта тексерудің қажеті жоқ. Олай дейтінім: бұл мәселе, онсыз да бұған дейін әбден тексерілген, ақиқат-анықтығына көз жеткізілген нәрселер.

	Бұдан әрі, Кальнинг, бұл айтқандарына нақтылы “дәлелдер” келтіре сөйледі. Бұл “дәлелдеріне” Досовпен кешегі күндері – қызметтес болған, бұл күндері – “халық жауы” болып, абақтыларда отырған, оның әріптес-серіктестері мен райком хатшыларынан тергеу барысында НКВД жендетттерінің қолымен айуандықпен ұрып-соғып, күштеп-зорлау жолымен алынған “бұлтартпас” көрсетулер мен фактілер арқау болды. Бұл “бұлтартпас” көрсетулер мен фактілерден білгеніміз: Досов контрреволюциялық ұйыммен байланысты болып қана қоймаған. Сонымен бірге, оған жетекшілік те еткен. Досовтың басшылығымен жұмыс істеген бұл астыртын ұйымның мақсаты – Қазақстанда Совет өкіметін жойып, капитализмді орнату болған. Досовтың Совет өкіметіне деген мұндай дұшпандық іс-әрекеті, Мәскеуде жүрген кездерінде: Рысқұлов, Құлымбетов, Нұрмақов, Төреғожин, Нұрмағанбетовтермен кездесулерден басталып, мұның аяғы – 1933 жылы Сейфуллинге қосылып, өзі қатысқан контрреволюциялық мәслихаттан жалғасын тапқан. Оңтүстік Қазақстан облысына бірінші хатшы болып келген соң, мұндағы бұрыннан астыртын жұмыс істеп келген – Случак, Орынбаев, Бөкейханов жетекшілік ететін топтардан құрылған “Ұлтшыл-контрреволюциялық орталықты” басқарған.

	Бұл фактілер Досовтың кешегі – “жақсы таныстары” бұл күндері – Мәскеуде, Алматыда, Ақтөбеде, Қарағандыда т.б. қалаларда абақтыларда отырған халық жаулары: Әбдікерімов, Ызбанов, Иралин, Бөкейханов, Есенгелдин, тағы басқалардың тергеу барысында берген жауаптарындағы көрсетулер бойынша дәлелденген. Солардың бірі – қазір түрмеде отырған, барып тұрған ұлтшыл Бөкейхановтың көрсетуі. Оның айтуынша, бұл топ көптен бері, Досов келгенге дейін де жұмыс істеген. Досов келген соң, оның алдына бұл ұйым жұмысын одан әрі күшейте түсу міндеті қойылған. Ұйымға мүше тарту ісі батыл түрде қолға алынған. Ондай мүшелер, керек болса, зорлау, қорқытып-үркіту арқылы да тартылған. Сондай зорлық-зомбылыққа тап болғандардың бірі – Қазалы аудандық партия комитетінің бұрынғы секретары Құдайбергенов болған. – “Қайда барып жұмыс істеймін десең де, қандай қызмет атқарамын десең де – ерік өзіңде, – деді олар маған”, – дейді ол, өзінің бұл жағдайға қалайша тап болғаны жайлы айта келіп, – “тек бізге мүше болсаң болғаны. Ал егер бұған көнбейді екенсің, онда өз обалың өзіңе. Онда біз сенің көзіңді жоямыз”.

	Ал халық жауы, бұрынғы райком хатшысы Ызбанов болса, өзінің контрреволюциялық ұйымды – “әр түрлі топтардың өзара күресі” деп, түсініп келгенін айтады. Бірақ, ұйымның бір жетекшісі өзіне шақырып алып, оның бұл ұғым-түсінігіне “түзету” енгізген. “Таптық күрес” дегеннің уақыт талабынан әлдеқашан кеш қалғанын айтып, басқаша нұсқау берген. Осылайша, Досов бастаған “ұлтшылдық топтан” бір-ақ келіп шыққан.

	Халық жауы Иралиннің де жауабы осы секілді. Ол өзінің көрсетуінде: “Досовпен бетпе-бет отырып, контрреволюциялық іс-қимылды қалайша іске асыру керектігі жөнінде ке ңінен әңгімелескенін” жазған.

	Досовқа бұрынғы Облыстық НКВД бастығы Пинталь да сенімсіздік білдіреді. Ол Досовқа келіп, оған өзін, “қол астындағы қызметкерлерінің құпия құжаттық жазбалармен танысуға жібермегенін” айтып шағынады. Бұл жайында секретарьға да айтады. Бірақ, бәрібір Досов оның бұл өтінішін аяқсыз қалдырады...

	Көлемі үш беттік машинкаға басылған Кальнинг сөзінің қысқаша мазмұны міне осындай.

	Көріп отырсыз, Кальнинг сөзінде, “факті” деп аталғаны болмаса, Досов және онымен “контрреволюциялық байланысы болды” деп табылғандардың жасаған қылмысы жайлы ешқандай нақты дәлел жоқ. Құр әшейін “үйтіпті-міс, бүйтіпті-міс”, “анау олай деді, мынау былай деді” дегендей, ешқандай логикалық қисыны жоқ, бастан-аяқ ойдан шығарылып, қолдан құрастырылған бос сөз. Ең бастысы – “осылар сондай “контрреволюционер” болғанда, не бүлдіріп, не қиратып қойыпты?” деген сұраққа жауап жоқ.

	Алайда, бұл жағымен Кальнингтен кейін жарыссөзге шығып сөйлеген шешендердің де шаруасы болмады. Күні кеше ғана Досовтың етегіне оралып жүрген қайсыбір “елпеңбайлар” мен күні кеше ғана ІІІ пленумда Досовты жақтай сөйлеп, Досов жіберген кемшіліктерді өзі жіберген кемшіліктердей көріп, Досовқа таңылған айыптауларды өзіне тағылған айыптауларға теңеп сайраған қайсыбір жандайшап жарамсақтар үшін, енді Досовтан жаман адам болмай шықты. Бұлар да тоты құс секілді, Атаниязов пен Кальнингтің аузынан не шықса, соны қайталап, дүниедегі бар пәлені Досовтың басына үйіп-төкті... Ол сөздері бір-екі ауыз сөйлеммен қысқа қайырып айтқанда, мына төмендегіше болды.

	– Досов, – деді Келес райкомының хатшысы Сафаров, сөзін бірден Досовтың “Сейфуллинмен контрреволюциялық байланысынан” бастап, – обкомның бюросында Сейфуллин тобына дұрыс анықтама бермеді. Обком бюросында ол топты “принципсіз топшылдық” деп атады. “Ол – буржуазиялық-ұлтшылдық топ емес”,– деді. Бұдан Досовты сейфуллиндік топтың түпкі мәнін шынымен түсінбей отыр деген ұғым тумауға тиіс. Ол мұны жақсы түсінеді. Бірақ әдейі түсінбеген болады. Немесе, Досовтың Есенгелдинге қатысын алайық. Есенгелдин жөнінде осында отырғандардың бәрі жақсы білуге тиіс. Ол барып тұрған ұлтшыл. Оның ұлтшылдығы сондай, ол ОблЗУ-дағы (Облыстық жер басқармасындағы) қазақ тілін үйренгісі келмейтін орыстарды Қазақстаннан аластату керек дегенге дейін барды. Соның бәрін көре-біле тұрып, Досов обкомның бюросында Есенгелдинді партиядан шығару мәселесі қаралған кезде, оны қызғыштай қорғап шыр-пыр болды.

	Досов Сайрам райкомының бұрынғы хатшысы Сайыповты да барынша қорғап бақты.

	Ал Ызбанов жайына келсек, Досов оған халық жауы боп әшкереленгеннен кейін де шаң жуытқысы келмеді. Барынша қорғаштап, облыстық партконференциясында оны пленум мүшесі етуге тырысты.

	Мен Досовты обком секретарлығынан алуды және ҚКП(б) қатарынан шығаруды ұсынамын.

	Досовтың ең барып тұрған қас дұшпаны – жаңа өз сөзінде атап өткен, өзімен Ақтөбеде бірге істескен және “жаман істеспеген” қазіргі Облатком председателі Степанов болып шықты.

	– Біздің қолымызда, – деді ол, – Досовтың контррево-люциялық ұйымға қатысы барын және сондай ұйымның бірінің жетекшісі болғанын айғақтайтын отызға тарта факті бар. Бұл фактілерден біз Досовтың, Қазақстанда Совет өкіметін жойып, капитализмді орнатуды көздегенін көреміз. Досовтың бұл дұшпандық қара ниеті “Казправда” газетінде жарияланған “Обкомның іріп-шіріген практикасы” (“Гнилая практика обкома”) атты мақаланы талқылау кезінде де айқын көрінді. Досов бұл мақаладағы келтірілген фактілердің бірде-бірін мойындамады. Мойындау былай тұрсын, оны жазған газет қызметкерлеріне “Сендерге мұндай шимай-шатпақты жазуға кім право берді?!” деп, “көкелерін” көзіне көрсетті. Енді ойлап қарасам, Досовтың мұнысының бәрі әншейін көзбояу, өзінің контрреволюциялық іс-әрекетін бүркемелеудің айла-шарғысы екен.

	Қаратас райкомының хатшысы Тілегенов жоғарыда сөйлеген әріптестерінің сөздерінде келтірілген “фактілерге” сүйене келіп, өзінің Досовтың “контрреволюциялық-ұлт-шылдық топтың” белсенді мүшесі болғандығына ешқандай күмән келтірмейтінін білдірді.

	– Досов, – деді ол одан әрі, – халық жауларын әшкерелемеген, әшкерелегісі де келмеген. Ол халық жауларымен ешқашан күрескен емес. “Күрестім” дегені әншейін бос сөз. Керісінше, оларға қызметін өсіріп, жақсы жағдай туғызып отырған. Досовтың сондай “сүйкімді” серіктестерінің бірі – Ызбанов. Оны Қармақшыдан Түркістанға әкеп қойды. Иралин, тағы басқалар да осылайша ауыстырылды. Ақырында, олар халық жауы болып әшкереленді. Бұдан шығатын қорытынды – Досовқа ендігі жерде біздің партия қатарында орын болмауға тиіс.

	– Мен,–деді Оңтүстік Қазақстан облыстық партколлегиясының секретары Галихайдаров–обкомның ІІІ пленум-ында Досовтың: “Мен ешқандай контрреволюциялық ұйымға мүше болған емеспін” деген сөзіне шынымен-ақ сенген едім. Әйтсе де, маған дейінгі сөйлеген жолдастардың сөздерінен белгілі болғанындай, Досовтың бұл сөзінің бекер екенін көрсететін жаңа фактілер, мені енді, бұл сенімімнен еріксіз бас тартуға мәжбүр етіп отыр...

	Досов жаңа, сөйлеген сөзінде өзінің контрреволюциялық ұйым жиналыстарына қатысқандығын да, Сайыпов, тағы басқа халық жауларын қолдап-қорғаштағанын да мойындамады. Ол туралы ашып ештеңе айтпады. Қысқасы, бізге Досовтың өзі жайлы, оның бұл жолға түсуіне кімдердің ықпал еткені жайлы көп нәрсе көмескі күйінде қалып отыр. Сондықтан, мен ендігі жерде Досовтың облыс басшылығында қалуына сенуге болмайды деп есептеймін.

	Пленум сайын сөйлемей қалмайтын Түлкібас райкомының хатшысы Храбров Досовты: “Контрреволюциялық ұйымда болған-болмағанын, болса, не істеп, не қойғанын айтудың орнына, бір сағат бойы қайдағы бір “Ақ өгіз” туралы ертегіні айтты”, – деп кінәлады.

	– Біздің, – деді сосын ол, – Досовты түсінбейтін бір жеріміз – оның Сейфуллин тобымен байланысына қатысты. Обкомның ІІІ пленумында, Досовтан, бұл жайында сұралғанын осында отырған жолдастар ұмыта қойған жоқ шығар. Бірақ онда, Досов жолдас, біздің бұл сұрағымызға жөнді жауап бермепті. Бізден, енді мәлім болып отырғанындай, “Сейфуллиндік топтың” – нағыз контрреволюциялық топ екенін жасырып қалыпты. Ол кезде, шынын айтқанда, бұл орайда, біздер, осы отырған пленум мүшелері тарапынан да кінә болмай қалған жоқ. Біз онда, сөз болып отырған газет мақаласы талқыланған кезде, мәселенің бұл жағына онша мән бере қоймадық. Оны көлеңкеде қалдырып қойдық. Расын айту керек, бұл жерде ҚКП(б) Орталық Комитетінің де кінәсі жоқ емес. Егер Досовты әшкерелеу үшін жеткілікті факті болмаса, онда оны, Жоғарғы Совет депутаттығына кандидат етіп неге ұсынады? Ұсынбауы керек еді...

	Мен, Досовты, обкомның пленум мүшелігінен және пар-тия қатарынан шығару керек деп есептеймін.

	Облыстық атқару комитеті председателінің орынбасары – Дүйсемәлиев (әлгі обкомның ІІІ пленумында “Досовтың кемшілігіне біз де кінәліміз”, – деп, Досовты қолдап, қорғап сөйлеген Дүйсемәлиев), өткен пленумда сөйлеген сөзінен тоқсан градусқа ауытқып, – бұл сатқындық, екіжүзділік дегенді қойсаңызшы! – бұл жолғы сөзін Досовтың контр-революциялық астыртын ұйымға қатысына, оның бұл ұйымдағы кешегі күндері сенімді серіктес достары бол-ған, қазіргі кезде түрмелерде отырған “халық жауларына” арнады. Оның ойынша, Досовтың, кезінде, оларды қам-қоршы боп, қызметке алуының да, оларды халық жауы боп әшкереленген кезде қызғыштай қорғап қалуға тырысып бағуының да себеп-сыры, – Досовтың олармен астыртын ұйымда бірге болғандығымен, олардың бұл ұйымда Досовтың жетекшілігімен бірлесіп, тізе қосып қызмет жаса-ғандығымен байланысты болып шықты.

	– Иралин, Бүркітов және көптеген тағы басқалар– деді ол,– кезінде Досовтың қолдауы мен қамқорлығын көргендер. Енді міне, сол “қолдау мен қамқорлықтың” астарының қайда жатқандығы мәлім болып отыр. Досовтың мұндай “жақсы-лығын” көргендер, енді оның контрреволюциялық ұйымға қалай басшылық еткенін, өздерінің Досовтың басшылығымен қалай жұмыс істегенін айтып отыр...

	Мен, Досовтың, партия алдында сіңірген өз еңбегін алға тартып сөйлегенін де қостай алмаймын. Мұны біз, оның өзінің шынайы бет-бейнесін бүркемелеудің амалы деп түсінуіміз керек.

	Меніңше, Досовты пленум мүшелігінен және партия қатарынан шығаруға толық негіз бар. Оны қайта тексеріп жатудың ешқандай қажеті жоқ. Онсыз да бәрі түсінікті.

	– Осы арада, – деді облыстық прокурордың орынбасары Федоренко – өткен сот процесіндегі халық жауы Есенгелдиннің сөзі еске түседі. Ол: “Контрреволюциялық ұйым басшыларының, өздерінен ұйымның іс-әрекетіне қатысты құпиялықтың сақталуын өте қатаң түрде талап еткенін” айтып еді. Марқұм, бұрынғы облыстық сот председателі Жамшин қазір біздің арамызда жоқ. Оған Досов: – “Есенгелдинді соттасаң сотта, бірақ, бас бостандығынан айырма” деп нұсқау берген болатын.

	Слуцкий жайында. Слуцкий – халық жауы Случактың қарғылы төбеті. Осы Слуцкийді милиция айдап алып кетерде, оны Досов қалайша алып қалды, оған шыр-пыр болып ара түсті десеңші... Досовтың халық жауы, жүлік, кәззәп – Кембаевты қорғап, партконференцияда бір сағат бойы қызыл өңеш боп сөйлегенін қайтерсіз... Айта берсек, Досовтың қамқорлығын көрген мұндай сілімтіктер аз емес, Досовтың оларға неге бұлайша жанашыр бола қалғаны енді түсінікті болып отыр...

	Досов, облыстық партия басшылығында, партия қата-рында қалуға тиісті емес.

	– Біз, – деді Халық ағарту наркомы Манкин, өздерінің бүгін бюрода және кеше бюроға дейін Досовпен сөз болып отырған мәселе жайында әңгімелесіп көргендерін баяндай келіп, – оның обком бюросына және Орталық Комитет қызметкерлеріне бүкпесіз шындықты айтқанын жөн көрдік. Бірақ, Досов мұны істемеді. Өзіне тағылған айыптауларды мойындамады. Оның бәрін “ойдан құрастырылған жала” деп есептеді. Жағдайды одан сайын қиындата түскен бір нәрсе – Досов контрреволюциялық ұйымға қатысы болғанын мойындау былай тұрсын, мұны ол тіпті, керек болса, абайсыз жіберген қателігім болыпты деп те білгісі келмейді. Досовтың сөзіне сенсек, ол өзінің ар-намысына ешқашан ешқандай кір келтірмепті. Кристалдай таза болыпты. Бірақ фактілер олай демейді... Жаңа, Досов, Орталық Комитетке барып, жолдас Мирзоянға өзі жайлы, түсіндіру үшін бес күндік мерзімге рұхсат сұрады. Сонда, оның, обкомның пленумына сенбеуге қандай қақысы бар?!

	Менің ұсынысым: Досовты орнынан алып, партиядан шығару керек.

	– Досов жайындағы әңгіме түсінікті болды, – деді обкомның екінші хатшысы Таганский, қаралып отырған мәселеге байланысты өз ойының тоқ етерін бірден ашық білдіріп, – пленум, фактілердің растығына, Досовтың осы кезге дейін партияның атын жамылған жауы болып келгендігіне толық көз жеткізді. Әйтсе де, Досов мұны мойындар емес.Бұл жағынан Досовты тек Қазақ ССР Халық Комиссарлары Советі председателінің орынбасары, әшкереленген халық жауы Есқараевпен ғана салыстыруға болады. ҚКП(б) Орталық Комитетінің пленумында ол да өстіп, өзінің контрреволюциялық байланысы жайында ештеңе айтпай, ештеңені мойындамай тұрып алған болатын. Досов, өзінің контрреволюциялық байланысы жайында әбден шатасып сөйледі. Пленум қанша тырысса да, оған өзі туралы шындықты айтқыза алмады. Досовтың ол шындықты айтуға еркектік намысы жетпеді. Бұл жерде ол мүлде дұрыс сөйлемеді. Бұл сөздері арқылы ол, өзінің таза еместігін, ішкі сарайының былғаныштылығын көрсетті. Ол тіпті, өздеріңіз көріп отырсыздар, жолдас Атаниязовты да тыңдағысы келмеді. Оның сөздерін мәнәпас қып: “Бәрі негізсіз”, “Бәрі жалған жала”... деп қайта-қайта іліп-қағумен болды.

	Осы арада: “Осының бәріне жол берген Обком бюросы кезінде қайда болған?” деген заңды сұрақ туады. Біз бұл, туралы Орталық Комитетке хабарлап, дұрыс жасадық деп ойлаймын. Орталық Комитет бізді қолдады және мұнысы өте дұрыс болды. Барлық фактілер дәлелденді. Ал Досов болса, соған қарамастан, қайта тексеруді талап етеді. Бұлай етудің ешқандай қажеттілігі жоқ.

	Жарыссөзден кейін, Атаниязов қорытынды сөз сөйледі. Жоғарыдан келген мәртебелі өкілдің бұл сөзі, Досовтың өзіне тағылған кінәларын бастан-аяқ мойындамағандығына, “оның мұнысының дұрыс болмағандығын” дәлелдеуге арналды.

	– Егер біз, – деді ол, – Досовтың обкомның бюросында не айтқанын еске алсақ, ол бұл арада бізге одан бөлек ештеңе де айтқан жоқ. Сондағыдай, бұл жолы да өзіне тағылған айыптарды мойындаудан үзілді-кесілді бас тартты. Бас тартқаны былай тұрсын, ”фактілерді өте машықты ептілікпен бұрмалап сөйлеуге шебер екенсіз” деп мені кекетіп-мұқатты. Ал мен болсам, ешқандай фактіні бұрмалаған жоқпын. Тек тергеу барысында анықталған фактілерді ғана айттым. Керек болса, Досовты айыптауға осы фактілердің өзі-ақ жеткілікті.

	Досов Мәскеуде істеген кезінде, өзінің, коллективтендірудің мәнін бұрмалау фактілерін қалай ашқанын айтады. “Сен білесің ғой. Мен Оңтүстік Волжск өлкесінде коллективтендіруді жүзеге асыру үшін қалай күрестім?!” дейді ол. Онысы рас та болар. Бірақ, оның бұл арада қаралып отырған мәселеге қаншалық қатысы бар? Досов өзінің Нұрмақов, Құлымбетов, Төреғожиндермен таныс-біліс болғанын растайды. Сөйтеді де, олардың өзіне қатысты “көрсетулерін” жоққа шығарады. Ол көрсетулерді ойдан шығарылған дейді. Әбдікерімов, Ызбанов, Иралин, Бөкейханов, тағы басқалардың көрсетулерін де солай деп санайды. Сонда, мұны қалай түсінуге болады? Неге біз Досовқа сенуіміз керек те, оларға сенбеуіміз керек? Әңгіме мұнда да емес. Біз үшін ең маңыздысы – Досовтың контрреволюциялық мәжіліске қатысқаны. Оған ешқандай күмән жоқ.

	Сосын бізге, Досовтың 1933 жылы Сейфуллинмен бірге контрреволюциялық мәслихатқа қатысқаны мәлім. Мұны кезінде өзі де мойындаған. Енді кеп бұл фактіні де жоққа шығарып отыр.

	... Біздің ендігі міндетіміз – бұл мәселе жөнінде партия ұйымдарында, жұмысшылар мен колхозшылар араларында түсінік жұмыстарын жүргізу. Жүргізгенде, Храбровтың: “Орталық Комитет Досовтың осындай екенін білсе, Жоғарғы Совет депутаттығына неге ұсынады?” дегеніндей, антипартиялық тұрғыдан емес, сөз болып отырған мәселенің мәнін сайлаушылар дұрыс түсінетіндей етіп жүргізу керек.



	Досовтың соңғы сөзі



	– Мен осы кезге дейін большевик болып келдім. Большевик болып қала берем. Ол үшін, бұл жерде, менің мәселемнің қалай шешілгені есеп емес.

	Маған контрреволюциялық орталыққа қатысы бар деген айып тағылып отыр. Бірақ, қашан, қай жерде қатысқаным айтылмайды. Айта алмайды. Дәлел жоқ. Әншейін: “дейді, дейді” деген құр сөз. Ал халық жауы ретінде әшкереленген кадрларды жұмысқа орналастырғаным, қамқорлық жасағаным жайлы фактіге келсек, бұл да – қисынсыз жала. Оларды жұмысқа қабылдап, жұмысқа орналастырған мен емес. Олар – маған дейін де, осында жұмыс істеп келген кадрлар. Мен, пленумнан, бұл туралы фактілерді жөндеп тексеріп, анықтауды өтінем. Онсыз бұл гробовство болып табылады.

	Құлымбетовтың мен жайында берген түсінігіне келсек, Құлымбетов ол түсінігінде мені “контрреволюциялық ұйымда болды” деп көрсетпеген. Мұны мен, біреулер әдейі ойдан шығарған негізсіз жала деп білемін. Не көп – обкомға түсетін арыз-шағым көп. Бәрі тексеруді, тиісті жауап беруді керек етеді. Кейде, ол арыз-шағымдар жөнінде қайтарған жауабың, көрген шараң қайсыбір хат иелеріне ұнамай қалуы да мүмкін. Осыдан келіп, менің оларға “халық жауын” қорғап отырғандай болып көрінуім айтпаса да түсінікті.

	Жаңа маған, Степанов жолдас, Ызбановқа қатысты қарадай тиісті. Мені ешқандай негізсіз, нақақтан-нақақ қаралады. Степановтың мұнысы қаншалықты дұрыс? Қаншалықты әділетті? Ол жағын таразылауды мен оның өзінің ар-ұятына қалдырғым келеді...

	Досов, сөзінің соңында, өзін пленум құрамынан шығарып, орнынан алуды тағы да сұранды. Өзіне тағылған айыптауларға қатысты фактілерді мұқият түрде қайта тексеруден өткізуді өтінді. Онсыз, бұл фактілердің бәрін “бастан-аяқ ойдан шығарылған” деп білетінін ескертті. Бірақ, амал қанша, “пленум мүшелері” деген аты бар, залда отырғандардың арасынан, Досовтың бұл жанайқайына, бір ауыз үн қосып: “Оу, жарандар, мына Досов жолдастың айтқандарының да жаны бар сияқты ғой” деп селт етіп, бас көтерген бір еркек кіндік болмады. Оларға сұрау сап: “Кәне, кімде қандай пікір бар?” деп, ондай істің ақ-қарасына көз жеткізуге ниет қылған пленум басшылығы да болмады. Досов соңғы сөзін сөйлеп болғаны сол екен, соның ізінше, іле-шала пленум қаулысы да оқылды. Ол қаулы мына төмендегіше болды:

	1.Досов туралы (Атаниязов жолдас)

	Соңғы күндері келіп түскен материалдар негізінде Досов Әбілқайырдың антисоветтік буржуазиялық-ұлтшылдық ұйымға қатысы болғандығы анықталды деп саналсын.

	Осыған байланысты ҚКП(б) облыстық партия комитеті мен Шымкент қалалық комитетінің біріккен пленумы ҚКП(б) облыстық комитеті бюросының ұсынған шешімін қолдайды:

	1)Ә.Досов партия мен қазақ халқының сатқыны ретінде облыстық партия комитетінің хатшылығы жұмысынан босатылып, ҚКП(б) мүшелігінен шығарылсын.

	2)Шымкент сайлау округінің еңбекшілерінен Ә.Досовты СССР Жоғарғы Советінің депутаттығына кандидаттығынан алып, оның орнына Ленин-Сталин партиясының ісіне шын берілген лайықты кандидат ұсыну сұралсын.

	II. ҚКП(б) Облыстық және ҚКП(б) Қалалық комитетінің бірінші хатшысы туралы.

	ҚКП(б) облыстық және қалалық комитетінің бірінші хатшысы міндетін атқаруға бұған дейін Қазақ ССР Халық ағарту наркомы болып істеп келген Біржан Манкин сайлансын.

	ҚКП(б) Оңтүстік Қазақстан облыстық комитетінің секретары Г.М. Таганский

	* * *

	Осыдан соң екі күннен кейін, 28 қараша күнгі “Казправда” газетінде газет тілшісінің осы пленум туралы хабары жарияланды. Бас-аяғы небәрі жиырма шақты жолдан тұратын бұл хабарда, аталмыш пленум қаулысының Досовты айыптауға қатысты мәтін сөздерінің “құйрық-жалы күзеліп”, барынша бұрмаланып берілді. Дәлірек айтқанда, қаулыдағы: “партия мен қазақ халқының сатқыны” деген жолдар, газет хабарында: “ұлтшыл-фашистік ұйымға қатысқан, партияға сатқындық жасаған халық жауы” болып өзгертілді.

	Сонымен бірге, бұл хабарда, жоғарыда біздің геройымыздың әңгімесінен мәлім болғанындай, Досовтың, әдеттегі “халық жауларының” бірі секілді, пленумның артынша қамауға алынып, ісінің НКВД-ге өткізілгені туралы да ештеңе жазылмады. Әлгі обком пленумының қаулысында атап көрсетілгендей: “орнынан алынып, ККП(б) қатарынан шығарылғаны” ғана айтылды да қойды. Қанды қол, екіжүзді, озбыр жүйенің құйтырқы көзбояушылығының бірі ғой баяғы...

	Мұның аяғы Әбілқайыр Досовтың осы пленумның артынша қамауға алынып, осыдан соң үш айдан кейін, 1938 жылдың 3 наурызында, Алматыда, СССР Жоғарғы соты Әскери коллегиясы көшпелі сессиясының (сессия деген аты болмаса, кәдімгі “троика” секілді бар-жоғы үш – ақ адамнан құрылған) үкімі бойынша ату жазасына кесілуімен бітті.

	Бұл Досовтың небәрі отыздың тоғызына енді ғана шыққан кезі еді.





6. Қамалар алдында немесе тосыннан шақырылған бюро




	Енді осынау, біз баяндап өткен “архивтік репортажға” байланысты манағы үзіліп қалған қариенің әңгімесіне қайта оралайық.

	– Сонымен не керек, – деп жалғастырды қарие бұл әңгі-месін, – бірінші хатшы Солохамен болған осы әңгіменің артынша біздер, үгітшілер, Досовтың орнына болған жаңа кандидатты насихаттау үшін әрқайсымыз келген ізімізбен ауданның жер-жерлеріне қайта жөнелдік.

	Бұл – халықтың қалың көпшілігінің сана-сауатының төмен, сайлау дегеннің не екенін әлі де түсінбейтін, жоғарыдан не айтса, соның бәрін бұлжымас заң деп білетін қорқақ, жалтақ кезі еді ғой. Оның үстіне, бұған дейінгі көрген құқайлары аз болғандай, қит еткенді “халық жауы” деп ұстап әкетіп жатқан заманның сиқы болса мынау. Содан ба, бізге жаңа кандидатты өткізу қиынға түскен жоқ. Сайлаушылар: “Бізге ақ терісі не, көк терісі не?” дегендей, өткен жолы Досовтың кандидатурасын қалай қолдаса, Мұрымбаевтың кандидатурасын да солай қолдады. “Кеше Досовты ұсынып едік қой, енді бұларың қалай?” деп ешкім, анау айтқан сын-ескертпе жасай алған жоқ. Қайта: Досовтың халық жауы болып шыққанын естігенде, қайсыбіреулері: “Апыр-ай, адам аласы ішінде, мал аласы сыртында деген рас екен-ау” десіп, жағаларын ұстасты. Досовты депутаттыққа жеткізбей, дер кезінде қолға түсірген НКВД чекистерінің “қырағылығына” тәнтілік білдіріп, мәз болысты.

	Содан, сайлау мәселесімен бір аптадай іс-сапарда болып қайтып келсем, тағы да бір үлкен өзгеріс болыпты, әлгі “халық жауы” болып ұсталып кеткен бұрынғы бірінші секретарымыз Ызбановтың орнына Каримов деген татар келіпті де, бірінші хатшының міндетін атқарып жүрген Солоха Шымкентке ауыстырылып, облыстық жер бөлімінің бастығы етіп жіберіліпті.

	Кейін оны да қамалыпты деп естідім.

	Каримов (аты-жөні, ұмытпасам, Усман Закирович), жасы отыздың бел ортасына енді ғана келген, орта бойлы, мығым денелі, шыбын тайып жығылардай жап-жалтыр маңдайы мен торсықтай шекесі тұтасып жатқан доп-домалақ басының төбе тұсында жидіген терінің пұшпағындай болар-болмас шашы бар, ұясы шұңғыл, баждиған бадыраң көз, қайдағы бір иесіз ескі үйдің дуалына жабысқан жарғанатты еске түсіргендей–қалақтай қалқиған жарғақ құлақ, көнтек ерін, жайын ауыз – сырт көзге онша сүйкімі жоқ жан еді.

	Мен Каримовпен сырттай газет арқылы таныс едім. Қармақшы райкомының хатшысы болатын. Сөйтсем, осында келген соң білдім, ол да әлгі Солоха сияқты, Мәскеудің жолдамасымен Қазақстандағы “кадр тапшылығының” орнын толтыру үшін келген “көлденең көк аттының” бірі екен.

	Каримовтің де өміртарихы Солохаға ұқсас. Бұл да еңбек жолын қара жұмыстан – туған жері Свердлов облысының Верхний Урал қаласындағы кірпіш зауытында кірпіш мастері болып істейтін әкесіне көмекші болудан бастапты. Мұның да бар оқыған оқуы – шіркеулік діни мектеп (оны да аяқтамаған) пен шоферлік курс қана болыпты. Бұл да қызыл әскер қатарында болып, азамат соғысы кезінде ақ гвардияшыл генерал Дутовтың бандыларына қарсы қанды шайқасқа қатысыпты. Қазақстанға, осыдан бірер жыл бұрын, Ленинградтағы Киров аудандық партия комитетінде жауапты хатшы міндетін атқарып жүрген жерінен келіпті.

	Бірге жұмыс істескен кездерімізде, Каримов екеуміздің арамызда қызмет бабында бір-бірімізді түсінбеушілік немесе пәлен деп бір-бірімізге кереғар келушілік болған емес. Ол – бірінші хатшы, мен екінші хатшы дегендей, субординациялық дистанцияны сақтай отырып, “сіз-біз” дескен сыпайы қарым-қатынаспен жүріп жаттық.

	* * *

	1937 жылғы 11 желтоқсан күні, Мәскеудегі үлкен театрда, Сталин сайлау округы сайлаушыларының халық қалаулыларымен сайлау алдындағы кездесуіне арналған салтанатты жиналысы болып өтті. Онда осы сайлау округы бойынша депутаттыққа кандидат – Сталин сөз сөйледі.

	Сталин, бұндай кездесуге келемін деп, сайлаушылардың алдында сөйлеймін деп ойламаған екен. Хрущев қоймапты. Өзін осында зорлағандай ғып алып келген сол екен. Енді не деп сөйлейтінін де білмейді. Сөйлер сөздің бәрі – бұған дейін сайлаушылар алдында сөйлеген басшы жолдастар: Калинин, Молотов, Ворошилов, Каганович, Ежов, т.б. сөздерінде айтылды және әлденеше рет қайталанып айтылды. Енді бұған не қосуға болар екен?

	Сталин осылайша бір-екі ауыз кіріспе жасап алды да, жиналғандарға бұл кездесу үшін алғыс сезімін білдірді. Мұны “өзіне көрсетілген үлкен сенім деп білетінін, бұл сенімнің өзіне үлкен жауапкершілік жүктейтінін” айтты.

	– Несі бар, – деді сосын одан әрі, – большевиктерде жауапкершіліктен бас тартатын әдет жоқ. Мұны мен үлкен ықыласпен қарсы аламын (ұзаққа созылған ду қол шапалақтау). Менің өз атымнан сіздердің, Сталин жолдасқа батыл сенулеріңізге болады деп уәде бергім келеді. (Көпке дейін басылмаған қатты овация, залда: “Біздің бәріміз Сталин жолдастың соңындамыз!” деген плакат көтерілді). Сталин өзінің борышын халық алдында (қол шапалақтау), жұмысшы табының алдында (қол шапалақтау), шаруалардың алдында (қол шапалақтау), интеллигенцияның алдында (қол шапалақтау) орындай алады деп есептеулеріңізге болады (қол шапалақтау).

	Сталин бұдан соң, 1937 жылдың ерекшелігіне тоқталды. Бұл жылды – жаңа Конституция бойынша елімізде тұңғыш рет Жоғары Совет сайлауы өткелі отырған жыл, еліміздің демократиялық институттары мен конституциялық қағидаларының барлық белгілері бойынша жетіліп, дамуы жағынан өзінің ең шырқау биігіне көтерілген жыл деп бағалады.

	Сосын, “халықтар көсемі” өзінің әйгілі: “Социализм дамыған сайын таптар арасындағы тартыс шиеленісе түседі” деген белгілі қағидасына қарама-қарсы пікір білдіріп былай деді: “Біздің елімізде бұл сайлау мүлде басқаша жағдайда өткелі отыр. Бізде капиталистер жоқ. Ендеше, қанаушы тап тарапынан қаналушы таптарға жасалып отырған қысым да жоқ. Бізде сайлау жұмысшы, шаруа мен интеллигенцияның өзара ынтымақтастығы жағдайында, тіпті, мен айтар едім, өзара достық жағдайында өткелі отыр деп. Міне, сондықтан да біздің сайлау – дүние жүзіндегі ең еркін және ең шынайы демократиялық сайлау болып табылады”.

	“Халықтар көсемі” бұдан кейін, осы сайлауда сайланатын болашақ депутаттардың депутаттық міндеттеріне тоқталды. Бұл міндетті халық жауларына қарсы күрестен бөле-жара қарауға болмайтындығын көрсете келіп, оны атқару барысында Ленинді үлгі етіп, лениндік тәжірибеге сүйенуді ұсынды. “Ленин өз халқын қандай жақсы көрсе, олар да сондай жақсы көруі керек. Ленин халық жауларына қандай рақымсыз болса, олар да сондай рахымсыз болуы керек. Қысқасы, Ленин типтес саяси қайраткер болуы керек”, – деді. Сталин сөзінің соңында, мұнымен бірге, сайланғалы отырған депутаттардың бәрінен бірдей “Ленин типтес саяси қайраткер шығады” деп есептеуге болмайтынын, бір семьяда мүгедек жанның да кездесетіні секілді, большевиктердің арасында да, “не жақсы екені, не жаман екені, не батыр, не қорқақ екені, не халық жағында, не халық жаулары жағында екені белгісіз, түрлі-түрлісінің де кездесетіндігіне” тоқталды.

	“Халықтар көсемінің” бұл сөзі маған: “Байқаңдар, ертеңгі күні өздерің сайлағалы отырған болашақ депутаттардың ішінен, кешегі қолға түскен Досов секілді халық жаулары шығып жүрмесін” деген ескертуі, сол арқылы өзінің алдағы, одан әрі өрістете түскелі отырған қанды қылмысынан өзін-өзі алдын-ала қауіпсіздендіріп қоюдың тағы бір амал-айласы секілді көрінді.

	* * *

	Осының ертеңіне аталмыш сайлау болып өтті. Бұл сайлау, басқа жерді қайдам, біздің аудан, біздің облыс үшін Жоғарғы Совет депутаттығына тек Сталиннің бір өзі ғана ұсынылғандай, облыс еңбеккерлері бұл күні – басқа ешкім емес, тек Сталинге ғана дауыс бергендей әсер қалдырды.

	Бұл айтқанымызға осы күнгі облыстық “Оңтүстік Қазақ-стан” газетінің бас мақаласы куә. Ондағы айтылғандарды бас мақаланың өз сөзімен ықшамдап жеткізер болсақ, былайша тұжырымдауға болар еді:

	“Бұл күні – облыс еңбеккерлері тұңғыш рет адамзат баласы ғасырлар бойы армандап келген нағыз шынайы демократия негізі – Сталиндік конституция белгілеген сайлау жүйесі бойынша дауыс берді”.

	“Бұл күні – облыс еңбекшілері, ең бірінші дауыстарын барлық халықтардың көсемі – Сталинге берді. Олар қай өндіріс орны, қай колхоз, қай қызыл армия бөлімі, қай сайлау учаскесі, қай сайлау округінде болсын – бәрін де: “Біздің бірінші болып дауыс беретін кандидатымыз, халқымыздың сүйікті көсемі – Ұлы Сталин!” деді. Ал, әлгі Жоғарғы Совет депутаттығына Досовтың орнына ұсынылған Мұрынбаевымыз қайда десеңіз – бас мақалада оның аты да аталмады.

	Ал енді осыдан соң, бұл сайлаудың, әлгі Мәскеуде үлкен театрда сайлаушылар алдында сөйлеген сөзінде Сталин айтқандай, қаншалықты “дүние жүзіндегі ең еркін, ең шынайы демократиялық сайлау” болғандығын өзіңіз таразылай беріңіз, құрметті оқырман.

	* * *

	1937 жылдың 20 желтоқсанында Ішкі істер халық комиссариатының құрылғанына жиырма жыл толды.

	Бұл кезде НКВД наркомы Ежов еді. Бұл оның аталмыш нарком тізгінін ұстағанына аттай бір жыл үш ай толып, “Кімсің – сталиндік темір нарком Ежов” болып, “қылышынан қаны тамып тұрған” кез болатын.

	Баспасөз деректеріне зер салсақ, 1936-1938 жылдардағы Ежов басқарған екі жылда НКВД жендеттері тарапынан репрессиялық жолмен жойылған адамдар саны – оның алдындағы ВЧК мен ОГПУ өмір сүрген жиырма жыл ішінде жойылған адамдар санынан әлдеқайда көп болған екен. Содан ба, ел аузында: “Ер болсаң – Ежовтай бол!” деген де сөз бар. Әлде, ежовшылардың халық жауларына қырғидай тиген жүгенсіздігін әжуалағаны ма, әлде, олардың осы шолақ белсенділігін шынымен ерлік көріп, соған деген соқыр тәнтілігін білдіргендегісі ме – кімнің айтқанын, қандай оймен айтқанын кім білсін, әйтеуір, кезінде осы бір сөздің ел аузында жүргені рас.

	Ендеше, Ежов дегеніміз кім? Ол бұл орынға қайдан, қалай келіп қалды? Әңгімеміз түсінікті болу үшін, алдымен осы сұраққа жауап бере кетейік.

	Ежов 1895 жылы питерлік жұмысшының семьясында дүниеге келген еді. Бұл да – Октябрь төңкерісіне дейінгі большевиктік партияның шенелінен шыққан сталиндік типтегі кадрлардың бірі. Алдымен, төңкеріс қарсаңында, он жетінші жылдың наурызында партия қатарына өтіп, өзі көз тіккен алдағы таяу болашақтағы партократтық, бюрократтық мансап биігіне көтерілуге мүмкіндік беретін баспалдақ жасап алды. Азамат соғысы кезінде тылдағы қызыл армия бөлімшелерінде әскери комиссарлық қызмет атқарды. Ежовтың іскерлік қабілет-дарыны, әсіресе, оның партиялық қызметтерінде ерекше танылды. Бұл ретте ол обком хатшылығынан бастап, ВКП(б) Орталық Комитетінің хатшылығына дейінгі аралықтағы ұзақ жолдардан өтті.

	Ежовтың партия ісіне шын берілген, сталиндік кадр ретіндегі айрықша көзге түскен ендігі бір жері – оның Киров өліміне қатысты тергеу ісіне партиялық линия тұрғысынан басшылық жасау құқына ие болып, бұл істі Сталиннің қолдауына орай, “зиновьевшілдердің қастандығынан” көруге бағыттай білген тұс болды.

	Ақырында, мұның бәрі өзінің заңды жалғасын тауып Ежовты, отыз алтыншы жылы қыркүйек айында, Қазақ өлкелік партия ұйымының екінші секретары болып істеп жүрген жерінен, ОГПУ-ды “троцкийшіл контреволюциялық элементтерді әшкерлеу ісінде төрт жылға кешіктіргені үшін” айыпталған Ягоданың орнына, Ішкі Істер наркомның креслосына алып келді.

	НКВД-нің бұл мерей тойы, әлбетте, біздің облысымызда да атаусыз қалған жоқ. “Оңтүстік Қазақстан” газетінің 20 желтоқсан күнгі нөмірінің бірінші беті түгелімен осы мерей тойға арналды. Бетке “Отанымыздың болат семсері” деген жалпы тақырып және “НКВД органының 20 жылдығы жасасын!” деген қосалқы тақырып беріліп, оның астына ірі әріптермен Ежовтың осы мерекеге арнаған сөзі берілді. Онда былай делінген еді: “Совет халқының мүдделері – менің мүддем. Оны мен қаныммен қорғауға әзірмін. Мені партия осыған тәрбиеледі. Сталин бізді күн сайын осыған үйретіп отыр”. Бетке Сталин мен Ежовтың суреті беріліп, оның ортасын ала, “Пролетариат диктатурасының қырағы көзі” деген бас мақала орналасты. Бас мақала: “Лениннің ісін бұлжытпай алға алып барушы – ұлы Сталиннің НКВД ісіне үздіксіз қамқорлық жасап келе жатқанын, бұл істің басында Сталиннің сенімді серігі, социализмнің болат тұрпатты ері – Николай Иванович Ежовтың отырғанын, ол бастаған “қырағы да қыран чекистердің” бұл күндері фашизмнің жалдамалы агенттерінің жаймақ болған улы тамырын түбірімен қырқып, жойып жатқандығын” айта келіп, оның бір дәлелі ретінде, жуырда Шымкентте, Есенгелдин мен Севаковқа болып өткен сот процесін мысал қылды. Бұл сот процесінде, оған жиналған еңбекшілердің: аталған “троцкист-фашист, басынан аяғына дейін қанқұмар арамдық жайлаған жауыздарға лағнет айтып, беттеріне түкіргенін” (Әлгі “троцкийстік бандыларға” шығарылған сот үкімін қуаттап, қолдап митингі жасағыш, митингілерде сөйлегіш мәскеуліктерден үйренгені ғой), “осындай қылмыстық істерді қырағылықпен дер кезінде аша білген” НКВД органдарына алғыстарын жаудырып: “Жасасын, біздің НКВД!”, “Жасасын біздің Ежов!” деп ұран көтергенін атап көрсетті.

	Сондағы сот процесіне қатысқан еңбекшілердің: “қанқұмар” деп, “жауыз” деп лағынет жаудырып, бетіне түкіріп отырған Есенгелдині кім дейсіз ғой? Ол – Облыстық жер және мал шаруашылығы басқармасының бастығы Ғаббас Есенгелдин еді. Оның аталмыш басқарманың партия жиналысында: “Аппаратта қазақ кадрларының аздығын, оларды көбейту керектігін”, “Орыстардың қазақ тілін үйренуі тиістігін” айтқаны үшін “контрреволюциялық ұлтшыл” болып табылып, Шымкент қалалық партия комитетінің бюросында партия қатарынан шығарылғанын, ол шешімді облыстық партия комитетінің қарап, бекіткенін, одан соң көп ұзамай тұтқындалып, ату жазасына кесілгенін біз бұған дейін де естіп-біліп жүрген болатынбыз. Мына газет бас мақаласының сөз етіп отырғаны сол.

	Мерей тойға арналған беттің ең астында, осы кездері есімі ел аузынан түспей жүрген Жамбыл атамыздың “Ежов туралы жыр” деген ұзақ өлеңі берілді. Онда мынадай жолдар бар еді:



	Ал, Жамбыл, үдет жырды-ән шырқауды,

	Ал, жырым, арала ауыл, кең жайлауды.

	Сенімді досын жырла Сталиннің,

	Атағы қалшылдатқан барлық жауды.

	Жан-тәні, махаббаты берік елмен,

	Отанның ардақты ұлы жауын жеңген.

	Жауыз, зұлым жаулардың, тыңшылардың,

	Жалаңаш семсердей боп түсіне енген...

	Батырды – сүйікті Ежов айтам мақтап,

	Жыланның інін бұзған, өзін таптап.

	Дұшпанның соққы беріп қалдығына,

	Отанды, астықтарды тұрған сақтап...



	Маңайындағы кеңестік кеңесшілерінің аузына салғаны ғой.

	Әйтпесе Жамбыл – Ежовты, Ежов – Жамбылды қайдан білсін!

	Ақырында, Жамбыл атамыз осыншалық мадақтап жырға қосқан, “Ежов батырымыздың” өзі де Сталин үшін “сау сиырдың боғы” болмай шықты. “НКВД-дегі контрреволюциялық астыртын ұйым мен шпионаждыққа басшылық жасаған” деген айып тағылып, отыз тоғызыншы жылдың сәуір айында қамауға алынды да, арада бір жыл өтпей, қырықыншы жылдың қаңтарында атылып кетті...

	(Осы арада, бұған қоса өз тарапымыздан мына нәрсені айта кетсек дейміз. Таяуда, ойда жоқта, Ежовтың қалайша бұлай аяқ астынан “оққа байланғанына” қатысты тағы бір басылымдық дерекке (Л. Наумов, “Сталин и НКВД”, Москва, 2007 г.) тап болғанымыз бар. Одан біз, Ежовтың, тіпті басқаны былай қойып, Сталиннің өзіне де “ауыз салғанын”, ауыз салғанда: “ұлы көсемнің” үстінен “компромат” жинап, оны да қамауға алып, атуға дайындалғанын білдік. Оның бұл “компроматына” Сталиннің бір кезде патшалық құпия күзеттің тыңшысы болғанын білдіретін бір қарт большевиктің жазба түрде түсірген мәліметі негіз болыпты. Шамасы, “темір наркомның” түбіне жеткен, оның о баста айыпты болып, атылуына себеп болған басты кінәсі – осы “компромат” болса керек. Бірақ, оның бұл ісі тікелей Сталиннің өзіне қатысты болғандықтан, кезінде бұл жағы ашық айтылмай, құпия күйінде қалса керек. Бұл жағы әшейін, формальды түрде, әлгі жоғарыдағы, біздің геройымыздың әңгімесінде келтірілгендей, Ежовтың “астыртын ұйым мен шпионаждыққа басшылық жасағандығы” туралы қайдағы бір қолдан жасалған қылмыстық іспен алмастырыла салса керек).

	* * *

	1938 жылы қаңтардың 11 күні, кәдімгі айта беретін ВКП(б) Орталық Комитетінің қаңтар пленумы басталды. Арасында екі-үш күннен үзіліс жасап, қаңтардың 20-на дейін созылған бұл пленумның күн тәртібінде үш мәселе қаралды. Соның бірі және ең негізгісі – “Коммунистерді партия қатарынан шығарудағы қателіктер мен олардың арыз-шағымдарын қараудағы формальдылық пен бюрократтық көзқарастар және оны жою шаралары туралы” болды.

	Бұл ретте пленум мыналарды атап көрсетті: Соңғы кезде партия ұйымдары мен олардың басшылары өз қатарларын троцкийстік оңшылдардан, екіжүзділер мен шпиондардан тазартуда біраз жұмыстар істеді. Алайда, бұл бағытта атқарылар істер мен жолға қояр кемістіктер әлі де болса аз емес. Атап айтқанда: коммунистерді партия қатарынан шығаруда және олардың арыз-шағымдарын қарауда ат-үстілікке, жеңіл-желпілікке жол беріледі. Оның есесіне екі-жүзділер мен халық жауларының, өздерінің партиядағы орнын алдын ала “қауіпсіздендіру” үшін қырағылық танытқан болып, өз ісіне шын берілген, адал партия мүшелерінің үстінен арандатушылықпен жалған өсек-аяңға құрылған “домалақ” арыздарына құлақ асуға бейім тұрады. Облыстық, өлкелік және ұлттық компартиялары Орталық комитеттері мен олардың басшылары, коммунистерді партия қатарынан жаппай беталды шығарушылық практикасына тыйым салудың орнына, оған қолдау көрсеткендей сыңай байқатады. Орталық партия комитетінің нұсқауларына қарамастан, партия мүшелерінің аппеляциялық арыз-шағымдарын қарау тым баяу жүргізіледі. Көптеген арыздар тексерілмейді, сырттан қарала салады. Коммунистердің тағдырына мұндай немкетті қарайтын партия басшыларына ешқандай жаза қолданылмайды. Бұған ендігі жерде төзуге болмайды. “Қатардағы партия мүшесі үшін партияда болу немесе партия қатарынан шығу – бұл не өмір, не өлім” деген сөз (Сталин) екенін түсінетін кез жетті. Большевиктік қырағылық дегеніміздің мәнісі – оның өз жауын қандай қу, қандай айлакер болса да, әшкерелей білуде екенін, партия мүшелерін ешқандай талқылаусыз, ондап, жүздеп партиядан шығара беру емес екендігін түсінетін уақыт жетті...

	Шамасы, партия мүшелерін партия қатарынан шығарудағы және оларды “халық жауы” деп танудағы қателіктерде Ежовтың да үлесі аз болмаса керек – осы пленум үстінде ол қамауға алынды да, орнына Берия қойылды. Ал, республика Ішкі істер наркомы Л. Залин болса, осы пленумнан кейін Қазақстанға қайтып оралған жоқ. Ол сол жақтан қамауға алынды. Оның орнына тағы да қазақ емес, ұлты поляк С.Ф.Реденс деген біреу келді. Кейін білсек, бұл Сталиннің туған бажасы екен. Мұнда келгенге дейін Москва облыстық НКВД-сін басқарыпты. Кейін әлгі Ежов жетекшілік етті деген НКВД жүйесіндегі антисоветтік астыртын ұйымға қатысты боп табылып, қырқыншы жылдың қаңтарында бұл да атылып кетті.

	Әйтсе де, істің жәйі бұл пленумнан кейін де түзеле қойған жоқ. Қатардағы коммунистердің, бәз-баяғысынша, партия қатарынан жөнсіз шығарылғаны–шығарылған, жөнсіз қамалғаны – қамалған боп, сталиндік репрессияның қандыауыз машинасы бәз-баяғысынша тынымсыз зырлаған күйі қала берді. Жүздер мен мыңдарды шарпыған бұл зобалаңның қара түнегі осы пленумнан кейін, көп ұзамай менің басыма да орнады.

	* * *

	Менің басыма бұл қара бұлтты үйірген – отыз сегізінші жылғы қаңтардың 20-сы күні өткен райком бюросы, оның жуырда ғана (отыз жетінші жылғы желтоқсанның басында) келген бірінші секретары Каримов болды. Бұл кезде аудан колхоздары мен ауылдық Советтердегі бастықтар мен төрағалардың бәрі жаңадан болған еді. Себебі, бұл орында отырғандардың бәрі “халық жауы” болып ұсталып кеткен болатын. Каримов бұл бюроны “сол жаңа бастықтармен танысам және олардағы көктемгі егіске дайындық барысын білем” деп шақыртқан-ды.

	Бюро мәжілісі аяқталып, келгендер орындарынан тұра бергенде, бюроны басқарып отырған Каримов:

	– Айтқандай, қоя тұрыңдар, тағы бір мәселені ұмытып барады екенбіз, – деп оларды орындарына қайта отырғызды.

	Сосын, өзінің сол жағындағы үстел шетінде отырған маған, жаман көзімен бажырая қарап:

	– Қонақбаев жолдас, орныңыздан тұрыңыз, әңгіме сіз жайында болғалы отыр, – деді.

	Ойымда ештеңе жоқ, мен солбырайып орнымнан тұр-дым.

	– Мәселе былай, – деді сосын Каримов маған бір, залда отырғандарға бір қарап қойып.

	– Қазір өздеріңіз білесіздер, райком аппаратының бұрын-ғы біраз қызметкерлері қамауда отыр. Олардың троцкийшіл халық жаулары болып шыққаны да, түрмеде сол үшін отырғаны да сіздерге жақсы мәлім. Енді міне, солардың қатарында мына біздің құрметті Қонақбаев жолдастың да болғандығы анықталып отыр...

	Каримов енді маған мойнын бұра сөйледі:

	– Айтыңызшы, сіз оларға қашан, қалай қосылдыңыз? Олар сізге қандай тапсырмалар берді және оны сіз қалай орындадыңыз?

	Аяқ астынан мынадай жайға тап болған мен, әлгі жерде не дерімді білмей, төбеден ұрғандай сілейіп тұрып қалсам керек, Каримовтың менен екінші рет тезірек жауап беруді талап етіп:

	– Қонақбаев жолдас, құлағымыз сізде, сұраққа жауап беріңіз, – деген сөзінен кейін барып, өзіме өзім келгендей болдым.

	– Жолдас Каримов, – дедім мен сосын бойымды тіктеп, қатулана сөйлеп. – Менің мұнда, райком аппаратында жұмыс істегеніме көп болған жоқ. Небәрі алты-ақ ай болды. Бұл уақыт ішінде, менің сіз айтқандай, түрмеде отырғаны болсын, осында жүргені болсын – райком қызметкерлерінің ешқайсысымен контрреволюциялық байланысым болған емес. Байланыс жасау былай тұрсын, ондай ұйым бар деп естіген де, сезген де емеспін. Егер мен ондай астыртын ұйым туралы бірдеңе білген немесе бір сыбыс естіген болсам, ол туралы алдымен райкомға өзім келіп хабарлаған болар едім. Сосын, ондай ұйым болған күнде, оған, басқа-басқа, менің қосылатын ешқандай жөнім жоқ. Олай дейтінім, мен өзім жастайымнан жетімшілік көріп, детдомда өстім. Егер мен бүгінгі күні райкомның секретары деген партиялық жауапты қызметтің тізгінін ұстап отырған болсам, ол алдымен Совет өкіметінің маған деген әкелік қамқорлығының арқасы. Ал, ата-тегімнің кім болғанын білгіңіз келсе, әкем – бүкіл өмірін байдың жалшылығында жүріп өткізген, қара табан, кедей шаруа. Ол туралы кезінде, партияға өтердегі өмірбаянымда да жазылған. Сол себепті, мен жөнінде бұл айтқандарыңыздың бәрін ешқандай қисынға сыймайтын әңгіме, бастан аяқ негізсіз жала деп білемін.

	Каримов газеттен бірдеңені оқыса, “соқыр көргенінен жазбайды” дегендей, содан айрылмайтын, жиналыстарда сөйлесе немесе қызмет бабымен қол астындағыларға ұрысса, содан мысал, дәйексөз келтіре сөйлейтін әдеті еді.

	– Айтыңызшы, – деді ол, мені тыңдап болған соң, сол әдетіне басып, – осы сіз Қазақстан өлкелік комитеті VII пленумы мен Сталин жолдастың өзі арнайы баяндама жасаған ВКП(б) Орталық Комитетінің өткен жылғы февраль-март пленумының материалдарымен таныстыңыз ба?

	– Таныстым...

	– Ендеше, ондағы әңгімелердің арқауы, негізінен троцкийшіл халық жауларына қарсы күрес жайында болғандығынан да хабардар шығарсыз?

	Каримовтың бұл сұрағы маған сұрақтан гөрі, мені кекетіп-мұқатып, менің сөздерімнен қайткенде де бір мүлтік тауып, сүріндіруді көздеген адамның арандатуы сияқты көрінді.

	Жыным келіп кетті.

	Сонда да, өзімді әзер ұстап:

	– Иә, хабардармын, – дедім.

	– Ендеше сіз қалай ойлайсыз, сол айтылғандардың бәрі құр бос сөз, бастан-аяқ негізсіз жала деп ойлайсыз ба?

	Каримовтың мына сөзі қанымды мүлде қайнатып жіберді. Көңіліме: “Егер сіз атаған пленумдарға мысал болған “халық жаулары” дәл өстіп, мен құсап аяқ астынан таңылған жалған жала бойынша “халық жауы” болып табылғандар болса, онда менің, расында да, өзіңіз атаған пленум шешімдерінің дұрыстығына күмәнім бар” – деген бір сөз келіп тұрды да, бірақ “жатқан жыланның құйрығын басып, тағы бір бәлеге қалармын” деп, бұл ойыма сәл “түзету” енгізе сөйледім.

	– Мен олай деп бүкіл Орталық Комитет пленумдарын жоққа шығара алмаймын. Меніңше, бұл арада әңгіме Орталық Комитет пленумдарының шешімдеріне баға беру туралы болып отырған жоқ. Мен сіздің бұл сұрағыңызды орынсыз қойылған сұрақ деп есептеймін. Ал, сіздің менен білгіңіз келіп отырған нәрсе – менің қайдағы бір троцкийстік астыртын ұйыммен байланыстылығым жөніндегі әңгімеге келсек, мен мұны, тағы айтамын, бастан-аяқ негізсіз жала деп білемін.

	– Сонда, біз сізге бостан бос жала жауып отырмыз ба?

	– Дәл солай! Әйтпесе: “Сен осылайша троцкистерге қосылғансың” деп, айтқан сөзіңізге дәлел келтіріңізші? Менің кім екенімді мына отырған жолдастар да естісін...

	Енді не айтарын білмеген Каримов жалтара сөйледі.

	– Сіз мынаны түсініңіз, Қонақбаев жолдас, партия ешкімді бекерден бекер айыптамайды. Сізге дәлел керек болса, асықпаңыз, әлі оған да келеміз.

	Бұл Каримовтың: “Осы бюродан кейін қамаласың, сосын қалай дәлелдейтінімізді көресің” деген қыр көрсетуі еді. Бірақ, менің онымен ісім болған жоқ. Сөзіне орай тиісті жауабымды қайтардым.

	– Сіз, Каримов жолдас, бұл араға партияның атын кірістірмей-ақ қойсаңыз да болады. Партия өз мүшесін дәлелсізден дәлелсіз “халық жауы” етіңдер деп отырған жоқ. Керісінше, партия мүшелерін жазықсыз жазалайтын қателіктерге жол бермеу керек деп отыр, – дедім. Бұл сөзіме дәлел ретінде, материалдарымен әлі толық танысып үлгермесем де, күн тәртібіне қойылған тақырыбы бойынша жобалап, январь пленумын тілге тиек еттім: “Менің түсінігімше, қазіргі кезде Мәскеуде өтіп жатқан январь пленумының талабы да осы”, – дедім.

	– Сонымен кінәңізді мойындамайсыз ғой?

	– Мойындамаймын. Мойындайтын ешқандай қылмысым да жоқ.

	– Онда не істейміз? – деді амалы таусылғандай кейіп тан-ытқан Каримов, бюро мүшелерін бір шолып өтіп.

	– Олай болса, “Қонақбаев партия қатарынан шығарылсын” деген ұсыныс бар. “Қонақбаев партия қатарынан шығарылсын” деген бюро мүшелері қол көтерсін.

	Бұл жерде бюро мүшелерінен: Каримовтен басқа, аудандық НКВД бастығы Федулов, “Ортақ” колхозы партия ұйым-ының секретары Қаламбаев және мен – төрт-ақ адам бар едік. Қолға салғанда Қаламбаев қалыс қалды да, Каримовке қосылып, тек Федулов қана қол көтерді. Сөйтіп, өз даусы арқылы бір дауыс артықшылықпен Каримов “жеңіске” жетті.

	“Жеңіске” жеткен Каримов, енді тіпті екіленіп кетті. Ол менің осы “райком бюросының қаулысы бойынша партия қатарынан шығарылғанымды” мәлімдей келіп:

	– Партбилетті мұнда әкеп қойыңыз, Қонақбаев жолдас, – деп иегімен өзі отырған стол үстін нұсқады.

	Мен костюмімнің ішкі төс қалтасынан партбилетімді алдым да, Каримовтың алдына әкеп қойдым.

	Сол сәт Каримов, оң жағындағы Федуловқа мойнын бұрып, бірдеңе деп күбірледі. Анау мұны құлағын тосып, ынтыға тыңдады да, басын изеді. Осыған қарап, “бұлар мені милиция шақыртып, дәл қазір осы арада тұтқындайтын шығар” деп ойлап едім. Олай болмады. Каримовтың ызғарлы жүзі енді маған емес, залда отырғандарға ауып, бюро мәжілісін қорытындылай сөйледі:

	– Сонымен, мінеки, жолдастар, өздеріңіз көрдіңіздер, арамыздан тағы бір “халық жауы” шықты. Халық жаулары арамызда әлі де аз емес. Қашан олардың көзі түгел жойылмайынша бізге тыныштық жоқ. Сондықтан, сіздерден сұранатыным, сақ болыңыздар, большевиктік қырағылықты күшейтіңіздер. Бізді партия, Сталин жолдас осыған үндеп отыр.

	Каримов осыны айтты да, бюроны жабық деп жария-лады. Манағы күйімше сілейіп тұрған маған назар да салған жоқ. Сөйтсем, онысы бекер емес екен...

	Бюродан тарағандармен бірге мен де сыртқа шықтым. Ойымда ештеңе жоқ. Кенет, формалы киім киген екі адам алдымнан кес-кестей берді. Сірә, мені қамау үшін берілген санкция болса керек, әлгілердің бірі маған бір қағазды көрсетті де, менің тұтқындалғанымды айтып, өздерімен бірге жүруімді талап етті.

	Қалтамда отыратын кабинетім мен сейфтің кілті бар еді. Әлгілерден Каримовке соны апарып беріп келуге рұқсат сұрадым. Олар амалсыздық танытып: “Апарсаң, тез апарып беріп кел”, – деп бұйыра сөйледі.

	Каримовке келсем, ол да кабинетіне келіп үлгерген екен. Бір өзі. Шамасы, бүгінгі өзі жүргізген бюрода мен секілді қанша “халық жауын” қамауға алғаны жайындағы обкомға бермек “ақпараты” болса керек – бірдеңені асығыс-үсігіс жазып жатыр. Мені көрді де: “Бұл мұнда қалай келіп қалды?” дегендей, көзі шығып кетті.

	Бұл жерде біз Каримов екеуміз әлгі бюродағыдай, пәлендей бөтен сөздерге барысқан жоқпыз. Мен: “Мынау кабинет пен сейфтің кілті еді” – деп кілттерді ұсындым. Ол үн-түнсіз қабылдап алды. Арамыздағы бар әңгіме осы болды.





7. Абақтыда немесе «троцкийшіл халық жаулары» Троцкий туралы




	Ол кезде Түркістанда бірі – “Үлкен түрме”, бірі – “Кіші түрме” деп аталатын екі түрме бар еді. “Үлкен түрме” қаланың шығыс жақ шет жағында да, “Кіші түрме” райком үйінен әудем жердегі НКВД кеңсесінің артында болатын. Артында болғанда, осы кеңсемен қабырғалас, есігі – осы кеңсенің ішінде, осы кеңсенің есігіне қарама-қарсы. Араларын ұзындығы бес-алты метрлік қуықтай ғана коридор бөліп тұр.

	Кілттерді тапсырып келген соң, айдауылдар мені аяқ-қолымды жерге тигізбестен айдап алып келіп, осы НКВД кеңсесінің аузындағы кезекшілерге табыс етті.

	Кезекшілер мені айдауылдардан қабылдап алған соң, үсті-басыма тінту жүргізіп, қолымдағы қол сағатым мен қалтамдағы мана “кітап алам ба” деп үйден алып шыққан азғантай ақшамды хаттап алды да, жаңағы айтқанымдай, қуықтай коридор түкпіріндегі есігі өздеріне қарама-қарсы есіктегі “Кіші түрмеге” алып кірді. Бірақ, мені мұнда орналастыру оңай болмады. Қай камераға апарса да, аузы-мұрны лық толған адам болып шықты. Ақырында, “сыйсаң осыған сиярсың” дегендей, жалпы камераға әкеп кіргізіп еді, мұнысы әлгілерден де бес-бетер болып шықты. Бәрінен бұрын “санитарлық тазалық жағын” айтсаңшы – есігін ашқаны сол еді, іштен қолқаны қапқан бір қап күлімсі иіс мүңк ете қалды. Кішігірім залмен бара-бар дерлік кең камера іші бір-бірімен сығылысып, иін тіресіп отырған, шынтақтап бір қырынан жатқан немесе басын ірге жаққа беріп, тізесін бүгіп, шалқалап жатқан адамдардан аяқ алып жүргісіз. Камера іші қаракөлеңке. Төбесіндегі жалғыз электр шамы өлеусіреп әзер жанып тұр. Камерадағылардың қайсыбіреулерінің, сірә, шаруашылық, мекеме басшылары болса керек, жүздері таныс, бұрын көріп жүрген адамым секілді болып көрінді. Олар да мені танып, біреулері: “Келіңіз, Байеке, келіңіз!” деп ықылас білдіріп, енді бірі: “О, Байеке, кештетіп қайдан жүрсіз?” деп әзілдеген боп жатыр. Кенет, бір бұрыштан: “Байкенбісің? Бері кел!” деген дауысты естідім. Таныс дауыс секілді. Қарасам, әлгі Шорнақ МТС-ның директоры Палман Сәркеев екен. Осындай тар кезең, тарыққан шақта қасыңнан сырмінез ескі танысыңның табыла кеткені қандай ғанибет! Маған мына жерде Сәркеевті кездестіргенім әкемді кездестіргеннен кем болған жоқ. Жайлап қасына келдім.

	Сәркеев қалың киімдерінің бірін жастық, бірін төсек қылып, омырауын ашып тастап, костюмшең жатыр екен. Осыдан бір-екі ай бұрын Шорнақта мен көрген екі беті нарттай, екі иығына екі кісі мінгендей палуан денелі Сәркеев емес. Мүлде басқа. Іреңі жуған шүберектей боп-боз. Сақал-мұрты өсіп, әбден жүдеп-жадаған. Екі аяғы тұлыптай боп ісіп кетіпті. Ісіктің белең алғаны соншалық, ол үрген бүйендей тырсиып кеткен аяғындағы жалаң қабат шұлығынан да айқын көрініп тұр.

	Сәркеев, сол кезде менен бір мүшелдей үлкендігі бар, жасы қырықтардың ішіндегі жігіт ағасы дерлік кісі еді. Содан ба, мені баласындай көріп, “шырағым” деп сөйлейтін.

	Мен қасына жайғасып, есен-саулық біліскен соң, сол әдетімен:

	– Міне, біздің жағдай осы болды, Байкен шырағым, – деп әңгіме бетін өз жайына қарай бұрды.

	Мен Сәркеевтің қамалғанын осыдан екі аптадай бұрын, дәлірек айтқанда қаңтардың 11-і күні есіткен едім. Айтып отырса, содан бері: бопсалап, қорқытып-үркіту дейсіз бе, боқтап-боралап, айуандықпен ұрып-соғу дейсіз бе – тергеушілерден көрмеген қорлығы қалмапты.

	Осы кездерде НКВД-нің “халық жауларынан” жауап алуда кеңінен қолданылатын әдістерінің бірі – “Конвеир” деген болатын. Мұның мәнісі – сізден бірнеше тәулік бойы тікеңізден тік тұрғызып қойып жауап алу деген сөз. Яғни, сіз отырмастан бірнеше тәулік бойы тікеңізден-тік тұра бересіз де, тергеушілер өздерінің смендік кезегімен, бірінен соң бірі ауысып келіп, сізден жауап ала береді. Мұндай жауап алуға адам, ең көп дегенде екі-ақ тәулік шыдас береді. Содан кейін аяғыңның қан тамырлары жарылып, ісіне бастайды...

	Сәркеев, ақырында осы “Конвеирге” қойылыпты. Бір тәулікке дейін сыр білдірмепті. Содан соң аяқтары ісіне бастапты... Одан, ісік жуан санға жетіп, жүрекке шабатын болған соң, бүгін осында әкеліпті. Ісіктің асқынғаны соншалық, мұнда келген соң, камерадағылар Сәркеевтің етігінің тігісін сөгіп, аяғынан зорға шешіп алыпты.

	– Сонда сізге не деп кінә қояды? – деймін мен.

	Сәркеевтің бұған берген жауабы әлгі райком бюросында Каримовтың маған қойған сұрағымен, менің оған қайтарған жауабым секілді болып шықты. Тергеушілер бұдан: “Троцкийшіл контрреволюциялық астыртын ұйымға қалай тартылдың?” деп сұраған. Бұл оларға: “Мен ондай, еш-қандай астыртын ұйымды білмеймін. Ондай ұйымға мүше болмақ түгілі ол туралы естіген де емеспін”, – деп жауап берген. Ақырында, тергеушілер Сәркеевке: “Сенің кім еке-ніңді өзің білмесең, біз білеміз”, – деп бұған оқытпастан тас-қа басылып, алдын ала дайындалып қойылған бір қағазды ұсынып, қол қоюды талап еткен. Бұдан ненің “исі” шығып тұрғанын айтпаса да жақсы түсінген Сәркеев, бұл қағазға да қол қоюдан бас тартқан.

	Сәркеевтен тағы бір білгенім: бұл камерада жатқандардың біразы бұл кісі көрген тергеу азабын көрмепті. Себебі, олар НКВД-ден бәрібір құтылмаймыз, бәрібір айтқанын істетпей қоймайды деп, таққан айыбын не де болса, бірден мойындап, уақытша болса да жан сауғалай тұрғанды жөн көріпті.

	Енді бұларды НКВД ата ма, әлде ит жеккенге айдай ма, о жағы белгісіз. Әйтеуір, енді бұларды “кіналарын мойындады” деп қоя бермейтіні анық.

	Ал енді өзіне не істер екен? Апарып, тағы да әлгіндей тікесінен тік тұрғызып қояр ма екен? Жоқ, әлде, жауап алудың тағы да басқа бір әдісін қолданар ма екен? Оны бір Құдай біледі. Тек бір нәрсе анық. Ол – енді олар өзіне жазаның қандай түрін қолданып тергесе де, болмаған нәрсені болды деп, істемеген нәрсені істедім деп жалған жауап бере алмайтындығы. Сол баяғы бір жауап. Одан “бүгін атамыз” десе де, Сәркеевтің айнитын жайы жоқ.

	– Ал енді не ақыл айтам саған? – деді Сәркеев бұдан соң әңгіме бетін алдағы мені тосып тұрған НКВД абақтысының өзіне таныс азапты күндеріне аударып. – Бәрін өзің көріп-біліп отырсың: “Өгізге туған күн бұзауға да туады” дегендей, НКВД тергеушілері маған қойылған сұрақты саған да қоятыны белгілі. Сонда не деп жауап бересің? Мына жатқандар құсап, таққан айыбын бірден мойындап, НКВД азабынан уақытша болса да жан сауғалай тұрғанды жөн көресің бе, жоқ әлде мен құсап, шындықтың түбіне жетем деп ақырына дейін айқасып бағасың ба? Ол жағын оқыған, көзің ашық жігітсің, өзің білесің. Саған бұл жөнінде “пәлен” деп ақыл бере алмаймын.

	Мені ойға қалдырған тағы бір нәрсе, Сәркеевтің “халық жауы” деген сөз төңірегіндегі ұғым-түсінігі болды.

	– Менің білуімше, – дейді ол, – осының бәрін біреулер әдейі қастандықпен қолдан жасап, қолдан ұйымдастырып отырған секілді. Неге десең, осында жатқандары болсын, осы кезге дейін ұсталғандары болсын, – мен білетіндердің қай-қайсысы да “халық жауы” деуге он екіден бір нұсқасы ұқсамайтын, бәрі “Совет өкіметі” деп, “ел қамы” деп қалт-қысыз қызмет еткеннен басқа, еш жазығы жоқ, кедей-кепшік жарлы-жақыбайдың балалары. Мәселен, солардың бірі – өзің кешегі пәленбай күн жүріп өмірбаянын елге таныстырған СССР Жоғарғы Советінің депутаттығына сайланғалы тұрған жерінен тұтқынға алынған Обкомның бірінші хатшысы Әбілқайыр Досовты алайық. Қандай азамат еді ол кісі. Әкесі – батырақ. Омбыдағы жетім балалар пансионатында тәрбиеленді. Азамат соғысына қатысып, Қазан төңкерісінің жеңісін қорғады. Қазақтың ақиық ардагерлерінің бірі, Сәкен Сейфуллиннің тонның ішкі бауындай жақын көретін пікірлес досы, әрі інісі болды. Мұны аз десеңіз, Қазақтың Советтік автономиялық республикасын құрған Қазақ Советтерінің 1920 жылдың қазанында Орынборда өткен бірінші құрылтай съезінде Қазақ Орталық Атқару Комитетінің хатшысы және Президиум мүшесі болып сайланғаны, кезінде Бүкіл-россиялық Орталық Атқару Комитеті Президиумының мүшесі болып, оның хатшылық міндетін атқарғаны тағы бар... Осындай адамды “халық жауы” деуге қалай аузың барады?!

	Әйтпесе, кешегі өзіміздің Ызбановты алайық. Бұл да балалар үйінде тәрбиеленіп жетілді. Райкомның бірінші хатшылығына дейін көтерілді. Енді кеп, осындай Совет өкіметінің бел баласы саналған азамат “халық жауы” болып табылып отыр... Сонда “халық жауы” емес кімдер? Сен қалай ойлайсың, осыны Сталин білер ме екен?

	– Қайдан білсін. Білмейді ғой. Білсе, сіз бен біз осындай күйге түсер ме едік. Осы жерде өстіп шерменде болып отырар ма едік?!

	– Қалайша білмейді. Ол білмесе кім біледі енді мұны?

	– Кім білуші еді? Ежов пен оның осындағы жендеттері де. Әйтпесе, сонау Мәскеудегі Сталин осыларға бізді қама деп нұсқау берді дейсіз бе?

	– Дұрыс айтасың. Сталиннің ондай жазығы жоқ адамды қама деп нұсқау бермейтінін мен де түсінем. Сталинді ондай нақақ тірлікке барады деп ойламаймын да. Тек түсінбейтінім: ол осының бәріне қалайша жол беріп отыр? Бізді былай қойғанда, жаңағы айтқан халық үшін қасық қанын қиюға даяр Досов, Ызбанов секілді Совет өкіметінің нағыз “бел баласы” саналған асыл азаматтардың бостан бос “халық жауы” болып жатқанын не деп түсінуге болады? “Оу, бұларың қалай?” деп неге айтпайды НКВД-сіне?

	– Бұл жерде Сталинді кінәлаудың тағы қисыны жоқ. Неге десеңіз, ол қолына келіп түскен мәліметке ғана сүйенеді. Ал ондай мәліметтер болса, ең алдымен осы өзіміз түрмесінде отырған Түркістан секілді жергілікті НКВД бөлімшелерінен бастау алады. Ал Совет Одағы бойынша мұндай бөлімшелер қаншама деп ойлайсыз? Сталин оның қайсы біріне бақылау жасайды?

	– Дұрыс қой. Сонда Сталин сол мәліметтердің бәріне ешқандай күдік-күмәнсіз, ақ-қарасына көз жеткізбей сене бере ме?

	– Әрине, – деймін мен, нақ бір өзім көріп келгендей сөйлеп, – сенбегенде қайтеді. Сталиннің орнында болсаңыз, өзіңіз қайтер едіңіз? Айталық, қарауыңыздағы қызметкеріңіз сізге келіп: “Мыналар – халық жауы. Ату керек!” деп қара тізімді ұсынып тұрса және олардың сондай “халық жауы” екенін өздері қол қойған құжат арқылы дәлелдеп тұрса, сенбегенде қайтесіз. Ол қолды олар қалай қойды!? Өз еріктерімен бе, жоқ, әлде, НКВД тергеушілерінің ұрып-соғып, зорлауымен қойды ма? Соның бәрін тексеріп жатамын дейсіз бе? Әрине, өйтпейсіз. “Атылсын!” деп бұрыштаманы қонжита салатыныңыз хақ. Бұл да сондай нәрсе ғой.

	Сәркеевті иландырдым білем, ақырында:

	– Ойда-қырда бар пәле осы өзіміздің Түркістанның НКВД-сінің өзінен басталып отыр десейші. Мен де солай ойлаймын. Расында, бәрін бүлдіріп отырған осылардың өздері. Қайдан жиналғанын білмейсің, өңкей бір елірме есіріктер. Өздерінде титтей бір адамдық ұсқын, адамшылық қасиет деген болсайшы. Сенен тек бәле іздеп тұрады. Бұларға салсаң, осы жүргендердің ішінде Совет өкіметіне жау емес адам жоқ секілді. Бәрі шетінен бүлікшіл, диверсант, контрреволюционер. Сонда өздері қайдан шықты десейші?

	– Сәке, әңгіме тек НКВД-де ғана емес, бұл жерде өзімізде де пәле бар. Неге десеңіз, қит етсек болды, бір-біріміздің үстімізден: “Мынау – бай-кулактың тұқымы”, “Мынау – төренің тұқымы” деген секілді қайдағы жоқты долбарлап, домалақ арыз жазатын әдетіміз емес пе. Міне, дәл қазір “іздегенге сұраған” дегендей, сондай арызқойлардың тасы өрге домалап тұр. НКВД-ге керегінің өзі де осы. Жауды алыстан іздемейді. Ол үшін арызда кімнің аты аталса, сол – халық жауы. Ақ-қарасын ажыратып жатпайды. Әкеліп қамайды да тастайды. Егер мен білсем, осындағылардың көпшілігі сондай домалақ арыздың кесірінен жатқандар.

	– Дұрыс айтасың. Түптеп келгенде, бұларға өзімізді өзіміз жем ғып отырмыз. Әйтпесе, сырттан жау келген жоқ...

	Шамасы, мен бұл арада Сәркеевпен бірер сағаттай болдым-ау деймін. Бұдан соң әлгі кезекші айдауыл келді де, мені бұл жерден қайта алып шығып кетті. Мен тергеуге шақыртқан шығар деп едім, олай болмады. Алып шыққан күйі басқа бір камераға әкеп қамады, мұның да көлемі жаңағы камерамен шамалас болып шықты. Мұнда да сондағыдай көрініс: күлімсі исі мүңкіген сасық ауа, бір-бірімен иін тіресіп, мидай араласып, ұйлығысқан тұтқындар. Бір ерекшелігі: анадай жерде бір бұрышта төрт-бес адам бір бөлек отыр. Олардың бар зейін-ықыласы орталарындағы жас шамасы елулердегі Тұғжын қараның әңгімесіне ауған. Тұғжын қара сампылдап, екпіндей сөйлейді, аракідік қолын сермеп-сермеп қояды.

	Сол кезде Түркістан мақта зауытының директоры, орыс әйелі бар жамбылдық қазақ жігіт еді, аты-жөні есімде қалмапты, әлгілердің бір шетінде сол отыр екен. Соның қасына келіп жайғастым да, тұғжын қараның әңгімесіне мен де құлақ түрдім.

	Сол кездерде сауаты шамалы, бірақ көкірегі даңғыл, партия ісіне шын берілген, жиналыс болса сөйлемей қалмайтын, қызу қанды бір қарт коммунистер болатын.

	Тұғжын қара мына отырысында маған солардың бірі құсап көрінді. Оның ойынша, қазақ секілді көшпенді елді жаппай ұжымдастырып, отырықшыландыру да, байларды тәркілеп, жер аудару да, елді шұғыл түрде индустрияландыру да – бәрі де дұрыс екен. Онсыз біздің: «Біздер Қысқы Сарайға шабуыл жасағанда, біз бұл істі оның міндетті түрде әлемдік төңкеріспен ұластыруды көздеген болатынбыз» деген Ленин сөзінен немесе соңғы кездерге дейін аузымыздан түспей келген: «Бүкіл жер жүзін Советтік Социалистік Республикалардың халықаралық Одағына айналдырушы бірден-бір күш – әлемдік Октябрь революциясы жасасын!» деген секілді, ВКП(б) Орталық Комитетінің Октябрь мерекесіне арналған ұрандарынан туындайтын мақсат-мұраттарымызға жуық маңда жетуіміз екіталай сияқты.

	Тұғжын қараның ендігі әңгімесі Троцкийдің кім екендігі және мына біздердің «троцкишіл халық жауы» атанып, бұл қапаста қалайша отырғандығымыз жайында болды.

	– Троцкий дегеніміз кім өзі? – деп бастады, Тұғжын қара бұл әңгімесін. – Оны мен айтпасам да, бәріңіз де білесіздер. Ол әлгі, кәдімгі өздеріңізге суретінен жақсы таныс көзінен көзілдірігі түспейтін, бурыл шашты, қою мұрт, шоқша сақалды еврей емес пе? Лев Давидович Бронштейн. Троцкий деген оның әншейін жанама аты. Троцкий, ол – кешегі: Сыртқы істер наркомы, Әскери -теңіз наркомы, Революциялық Әскери советінің председателі, Саяси бюро мүшесі ғой. Көріп отырсыздар, оның Совет өкіметі үшін сіңірген еңбегі аз емес. Аз емесі былай тұрсын, ұшан-теңіз десек те болады. Керек десеңіз, Октябрь революциясының тарихын, Совет өкіметінің кұрылу тарихын Троцкийсіз көз алдымызға толықтай елестету мүмкін емес. Троцкийдің сондай тарихи еңбектерінің бірі – Октябрь төңкерісінің жеңісіне, оны Лев Давидовичтің қалай ұйымдастырып, большивиктерді өкімет билігіне қалай қол жеткізгендігіне қатысты. Бұл шынтуайттап келгенде, басқа ешкім емес, тікелей Троцкийдің жангешті еңбегінің, соның Петроград Советінің председатель ретінде Әскери революциялық комитет жұмысын оңтайлы да, ұтымды ұйлестре білуінің, көтерілісшілерді шабуылға тікелей өзі бастап, Смольныйдағы Керенский басқарған Уақытша үкіметінің штаб-пәтері – Қысқы сарайды басып алуының арқасында мүмкін болған іс. Осы орайда бұған қоса айта кетерлік бір жайт – большевиктер Қысқы сарайды басып алған кезде, Керенский бұл жерде болмаған. Ол бұл шабуыл қарсаңында американ елшілігінің машинасымен Петроградтан қашып кеткен-ді. Ол жайында осы күндері айтылып жүргендей: «Керенский Қысқы сарайдан әйел көйлегін киіп қашып кетіпті» деген сөз – бекер сөз. Бұл әйшейін, кеңестік тарихшылардың ойдан шығарып жүрген көп өтірігінің бірі. Сосын, осы төңкерістен соң, тез арада Қызыл армияны құрып, оны өз басқаруымен жас совет өкіметі үшін екіталай ауыр сын болған Азамат соғысында жеңіске жеткізген де – осы Лев Давидовичтің өзі емес пе еді?!

	Басқасын былай қойғанда, Троцкийдін Совет өкіметі үшін сіңірген осы еңбегінің өзі неге тұрады?!

	Лев Троцкий қандай қызмет аткармасын, қандай креслода отырмасын, – қашан да, қайда да темірдей қатаң тәртіптік ұстанымымен ерекшеленді. Оның бұл ерекшелігі әсіресе Қызыл армияға қолбасшылық еткен жылдарында айқын танылды. Өздеріңіз білесіздер, оның бұл қызметі, орнына өзінің бірінші орынбасары Михаил Фрунзе келген жиырма бесінші жылдың қаңтарына дейін жалғасты ғой. Бұл кездерде оның есімі ел аузында, аңызға айналды. Қызылармияшылар Троцкийдің есімін Ленин есімімен қатар қойып атады. Қызыл командирлер Троцкийге шын берілгендігін, мәңгілік айнымас адалдығын білдіріп, ант қабылдады. Суреті Қызылбұрыштарда, көрнекті әскери орындарда ілулі тұрды. Қызыл армияның саяси сабағы: «Жолдас Троцкий– Қызыл армия көсемі және оны құрушы» деген тақырыппен басталды. Ал Қызыл армияның Саяси жарғысына Троцкийдің өмірбаяны қоса беріліп, оның соңғы жолдары: «Жолдас Троцкий– Қызыл армияны әрқашан жеңістерге бастайды» деген сөздермен мағыналас жалынды ұранмен аяқталды.

	Лев Троцйкий: ол – Октябрь революциясының Лениннен кейінгі теңдесі жоқ кемеңгер көсемі, тұңғыш советтік Қызыл армияның қолбасшысы, үлкен партия және мемлекет қайраткері, сонымен бірге, терең білімді интеллект, ағып тұрған аратор – шешен, қаламы жүйрік үлкен публицист-жазушы.

	Троцкийдің кім болғандығына қатысты сөз еткенде, бұл айтылғандарға қоса, мына нәрсені ұмытпаған жөн. Жаңа мен, осы әңгімемнің бас жағында, Советтер Қысқы Сарайға шабуыл жасағанда Лениннің оны «міндетті түрде әлемдік төңкеріспен ұластыруды көздегенін» айттым емес пе? Троцкий міне сондай – Октябрь революциясының әлемдік төңкеріспен жалғасып, оның өлмес идеясының бүкіл дүниежүзінде жеңіске жететініне кәміл сенген, сеніп қана қоймай, өзінің бар ғұмырын сол жолға арнаған, керек болса, сол жолда өзін құрбан етуге де бар, нағыз марксшіл-лениншіл күрескер большевик, фанатик революционер болды.

	Троцкийдің мұндай көп қырлы дарын-қабылетін кезінде Лениннің өзі де жоғары бағалады. Ұлы көсем өзінің XII съезге арнап жазған хатында ол туралы: «Тегі, кәзіргі Орталық комитет мүшелерінің ішіндегі ең кабілетті адам сол ғана шығар» дегенді бекер айтпаса керек.

	Осы арада, отырғандардың бірі Тұғжын қараның сөзін бөлді:

	– Шамасы, бұл Лениннің Троцкийді өзінің орнына лайық бірінші кандидат ретінде танығаны болса керек?

	Тұғжын қара бұл сұраққа мүдірген жоқ.

	– Владимир Ильич, бұл хатында Троцкий туралы әлгіндей, жәй жылы лебіз білдіргені болмаса, өзінің орнына осы лайық деп Троцкийді де, басқа ешкімді де атамаған. Бұл арада ол тек «Сталинді бас секретарьлықтан ауыстыру керек» деген бір-ақ нәрсені қадап айтқан. Бұған оның бұл орынға лайықсыз, мінезінің «тым дөрекілігін» себеп қылған.

	– Бірақ, съезде бас секретарьлыққа Сталин сайланып кетті емес пе.?– деді әлгі сұрау қойған адам тағы да. – Мұны қалай түсінуге болады? Сонда съездің Лениннің хатын ескерусіз қалдырғаны ма?

	– Солай деуге де болады, – деді Тұғжын қара бұл сұраққа да ойланбастан.

	– Сонда қалай? – деп қадалды анау тағы да.

	– Бұл туралы, – деді Тұғжын қара, әңгімесін әріден қозғап, – тарихшылар әр түрлі пікір айтады. Немесе мүлде ештеңе айтпай, бұл жағын айналып өтеді. Себебі өздеріңе белгілі – цензура. Солардың бірінің жазуынша, бұл хат съезге жетпеген. Себебі, Лениннің зайыбы Надежда Крупская ханым, бұл хаттың дәл қазір съездің атына жолданғанын дұрыс көрмеген. Жолданса, одан туған дау-дамай Владимир Ильичтің денсаулығына кері әсерін тигізуі мүмкін деп ойлаған. Бірақ, өкінішке орай, бұл арада Крупская ханым орны толмас үлкен тарихи қателікке жол берген еді. Бұған оның бұл хат жазылған кезде үйде болмағандығы, бұл кісі хатпен таныспай тұрып, оны Лениннің айтып жаздыруымен машинкаға басқан қыздың, қалай екенін кім білсін, Сталинге көрсетуі себеп болған...

	Бұдан соң не болып, не қойғанын, Сталиннің өзін бұл «тығырықтан» қалай алып шыққанын несін айтып жатайын. Бұл жағы мен айтпсам да, өздеріңізге түсінікті шығар. Бұл жерде мен бұған қоса тек бір-ақ нәрсені – сөз болып отырған съезде бас секретарь боп Сталиннің өзі сайланғанын ғана айтқым келеді. Съезд делегаттарының бұл шешімге, Лениннің өздеріне жолданған хаты қолдарына тимесе де, ондағы Сталин туралы не айтылғанынан хабардар бола тұра, бұл жағын «айналып өтіп» келгендігі айдан анық еді. (Осы арада, сонымен бірге, мына бір парадоксты – «араағайындық» жолымен съезд делегаттарын Сталинді бас секретарлық орнында қалдыруға үндеп, бұл «айналып өтуді» жасауға жетекшілік етушілер – 36 жылы тамызда «Ұлы көсем» өз қолымен аттырып жіберген Каменев пен Зиновьев болғанын айта кеткен жөн).

	Ал, Ленин болса, бұл кезде съезге келіп, әлгі оған жолдаған хатына сәйкес «бас секретарьлыққа» қатысты өз ұсынысын айту былай тұрсын, ауруы бұрынғысынан да белең алып, өз жанымен қайғы боп жатқан.

	Міне,бізді «троцкист» деп, «троцкизм» деп осы түрмеге әкеп тыққан «бар пәле» о баста осы съезд қателігінен, осы съездегі Сталиннің осы жасанды жеңісінен, оның осы жеңістен соң, Троцкийге деген бақталастық бақастығының бұрынғыдан да бетер өрши түскен кесапатты шарпуынан бастау алған еді.

	– Ойлап қараңызшы,–деді Тұғжын қара осы тұста, әңгімесін әлденендей қыялға беріле жалғастыра сөйлеп, – Егер Ленин денсаулық жағдайы көтеріп, осы съезге бірер сағатқа келіп кеткенде қайтер еді? Онда,Владимир Ильичтің әлгі съезге жолдаған хатына сәйкес оның өз ұсынуы бойынша, бас секретарьлыққа, сөз жоқ, Сталин емес, басқа біреудің сайланатыны анық еді. Онда, мына біздің Ұлы Октябрь төңкерісінің жеңісімен қол жеткізген социалистік қоғамымыз да бұдан гөрі басқашалау жолмен дамыған болар еді. Мұндай қанды жолға түспес еді. Онда, мына біздер «троцкист халық жауы» болып, мұндай темір торлы қара түнекте отырмас та едік.

	Тұғжын қараға отырғандардың тағы бірі сұрақ қойды Жаңа Сіз Октябрь қарулы көтерілісінің тікелей Лев Троцкийдің басшылығымен іске асырылғанын айтып қалдыңыз. Ал осы қарулы көтеріліске Сталиннің өзі қатысты ма екен? Қатысса не істеп, не қойды екен? Бұл жөнінде не айта аласыз?

	Тұғжын қара бұл сұраққа да мүдірген жоқ.

	– Естуімше, Сталин расында бұл қарулы көтеріліске қатыспаған. Қатыспаған дегенде, бұл жерде әңгіме оның қолына қару алып, көтерілісшілермен бірге Қысқы сарайға шабуылға шыққан-шықпағаны жайында емес, осы көтеріліс қарсаңында, яғни осыдан бір күн бұрын көтерілістің ұйымдастыру шараларын қараған Орталық комитет мәжілісіне қатысқан-қатыспағаны туралы болып отыр. Ауырып қалды ма, әлде басқа бір жағдай болды ма, қалай екенін кім білсін, әйтеуір Сталин бұл мәжілісте болмаған. Бұл туралы Троцкий өзінің бір мақаласында жазған көрінеді. Бірақ мен ол мақаланы оқи алмадым. Қолыма түспеді. Оған аузына әлдеқашан қара құлып салынған цензура мүмкіндік бермеді. Бұл жағын мен айтпасам да, өзің де түсініп отырған шығарсын, – деді.

	Сұрақ қойған адам Тұғжын қараның жауабына қанағаттанды ғой деймін. Бұдан әрі сөзінің артын қазбалаған жоқ.

	Осы арада сәл шегініс жасап, осыған ұқсас мына бір жәйітті айта кеткім келіп отыр.

	Түркістандағы екі жылдық партия-совет мектебінде істеп жүрген кезімде «Сталиннің Октябрь қарулы көтерілісіне қатыспағаны» жайында өзім сабақ беретін бір курсанттың осындай бір сұрақты маған да қойғаны бар еді.

	Мен онда, жоғарыда айтып өткенімдей, осы күндері «жеке адамға табынушылықтың энциклопедиясы» аталып жүрген ВКП(б)-нің қысқаша тарихынан лекция оқушы едім.

	Біз бұл оқулық бойынша Сталинді – Совет өкіметін орнатқан Октябрь революциясының көсемі, Лениннің ең жақын серігі, оның жолын қуушы айнымас ізбасары, бүткіл Совет халықтарының әкесі, бүткіл жеңістеріміз бен жетістіктеріміздің дем берушісі деп білетінбіз. Біздер, Түркістан партия-совет мектебінің ұстаздар ұжымы, өзіміз оқытып жатқан курсанттарды бар шамамыздың келгенінше, осы сталиндік рухта тәрбиелеп, білім беруге тырысатынбыз.

	Енді міне, өзімізден сондай рухта білім, үлгі-өнеге алып жатыр деп сеніп жүрген шәкірттеріміздің, біздің сол өздеріне сіңірген бар еңбегімізді жоққа шығарғандай, маған қойып отырған сұрағының сиқы мынау.

	– Әй, жігітім, – дедім әлгі жерде, курсантымның мынадай саяси дүмбілездігіне қаным басыма теуіп, – сен өзі не айтып тұрғаныңды, мына сұрағың арқылы мені де, өзіңді де, қала берді, бүткіл осы Түркістан партия-совет мектебінің басшылығын да ұятқа қалдырып, ол былай тұрсын, оларды «троцкийшіл халық жауы» ғып тірідей отқа итеріп отырғаныңды түсінемісің? Сұмдық қой мынауың! Сонда, саған біз баяғылы бері не оқытып, нендей үлгі-өнеге беріп жүрміз? Сталин Октябрь төңкерісіне қатыспаған дегенді қайдан шығарып жүрсің? Кім айтып жүр мұны саған? Егер Сталин қатыспаған болса, Октябрь революциясын жеңіске жеткізген кім? Анау еврей Троцкий ма? Мұның бәрі бос сандырақ сөз. Сондықтан, саған айтар ақылым: егер сен Сталиннің кім екенін білгің келсе, мұндай болмайтын әңгімеге әуес болма. Онан да оның орнына ВКП(б) тарихын дұрыстап оқы. Сталин не істеп, не қойған, Совет өкіметі үшін қандай еңбек сіңірген – бәрі сонда айтылған...

	Мен бір кезде Сталиннің революционерлігіне қатысты курсант-шәкіртімнің әлгіндей тосын сұрағына осылай деп жауап берген едім. Сол себепті, жаңағы жерде Сталиннің Октябръ төңкерісіне қатысқан-қатыспағаны жайында әлгі адамның қойған сауалы да, Тұғжын қараның оған қайтарған жауабы да менің көңіліме онша қона қоймады. Мұны да әлгі курсант-оқушымның өзіме қойған сұрағы секілді, Сталинді көре алмайтын біреулердің жел сөзінен туындаған қауесеттің бірі сияқты көргем. Сөйтсем қателесіпін. Қателескенім: «Жел тұрмаса шөптің басы қимылдамайды» дегендей, мұның бәрі тектен-тек айтылып жүрген сөз емес, жаны бар сөз екен. Оны мен – кешегі Горбачев жариялығы тұсында жарық көрген Лев Троцкийдің 29-жылы Совет одағынан жер аударылғаннан кейін шет елде жүріп жазған «Октябрь революциясын кім жасады және қалай жасады?» деген мақаласымен танысқанда бір-ақ білдім. Лев Троцкийдің бұл мақаласында жазуынша: Сталин 24-октябрьдегі қарулы көтеріліске дайындық барысын талқылаған Орталық комитет мәжілісіне қатыспаған. Және оған бұл «талқылауға» байланысты ешқандай міндеттеме жүктелмеген. Тіпті, ол бұл күні Смольныйда болмаған да.

	...Кенет, әңгімемізді есіктен кіріп келген айдауыл бөліп жіберді. Ол камерадағылардың ешқайсысына назар аудармастан, бірден Тұғжын қараны сұқ саусағымен шақырып алды да, алдына салып, алып кетті...

	Олар шығып кеткен соң, қасымдағы завод директоры Тұғжын қараны мегзей сөйлеп:

	– Жаңағы кісіні білетін боларсыз? – деді құлағымның түбінен күңк етіп.

	– Жоқ, білмеймін.

	– Білмесеңіз, бұл кісі біздің завод партия ұйымының секретары Көшпенбетов деген болады...

	Директор сәл үнсіз қалды да, сөзін одан әрі жалғай түсті.

	– Бұл кісінің партия ұйымының секретары ғана емес, бұған қосымша тағы бір “амалы” бар. Оны айтпасам да, әлгі сөздерінен өзіңіз де аңғарған боларсыз...

	– Мен Сіздің нені мегзеп отырғаныңызды түсінбедім. Онысы қандай “амал” тағы да?

	– Онда біліп қойыңыз, бұл кісіні мұндағылар “стукач” деп атайды.

	– Бұл не деген сөз?

	– Бұл НКВД-нің “жансызы” деген сөз.

	– “Жансызы” дейсіз бе?

	– Иә, НКВД-нің осындағы тыңшысы деген мағынада.

	– Ондай адам емес сияқты ғой...

	– Әңгімесіне қарап, әдепкіде кім де болса солай ойлап қалады.

	Бірақ, олай емес.

	– Рас болса, мынауыңыз сұмдық екен!

	– Рас болғанда қандай! Оны басқа-басқа, мына біз жақсы білеміз. Қазір осында біздің заводтан жеті адам жатырмыз. Бәріміздің түбімізге жеткен осы сұмырай. Жаңағы сөздің бәрін ол, қармақ тастап, әдейі арандатып айтып отыр. Әйтпесе, өзіңіз ойлап қараңызшы, оның бұл сөздерінен кейін, революция жеңісіне, Совет өкіметін орнату ісіне сіңірген еңбегі тұрғысынан салыстырып қарағанда – Сталин кім? Троцкий кім? Алдыңғысы, кейінгісінің қасында астар қылуға да келмейтіндей әншейін біреу болып шықпай ма? Егер ол НКВД «жансызы» болмай, жай әншейін, біз секілді осында отырғандардың бірі болса, айтар сөзінің арт жағын ойламай, Сталиннің қас жауы – Троцкийді өлгенше мақтап, өстіп бейпіл сөйлей алар ма еді? Әрине, сөйлей алмас еді. Сөйлесе артынша оққа байланар еді... Ал, бұған тимейді. Тимейтіні – ол мұндағы бастықтарға керек адам. Керектігі – олар түрмеге түскендерді алдымен осы «жансызының» сынағынан өткізіп алады. Ол үшін оны түрмеге жаңа түскендердің қасына апарып «қамайды». Жаңа айдауыл оны неге алып кетті дейсіз? Сол үшін алып кетті. Бұл «сынақ» асықпасаңыз, әлі сізге де келеді. Сонда неғып айтпадың деп жүрмеңіз.

	– Мүмкін емес, – деймін мен әлгі айтқан әңгімелеріне қарап, Тұғжын қараны мұндай «стукачтық» сатқындыққа қиғым келмей – мүмкін емес.

	– Меніңше, – дедім сосын, бұл сөзімді одан әрі жалғастыра түсіп – бұл кісі ондай адам емес. Сіздің бұл айтқаныңызға керісінше, нағыз, лениншіл адал коммунист, білімдар, шыншыл адам. Сірә, оны осында алып келген де сол «шыншылдығы» болса керек. Маған ол мұнда сол шыншылдығынан айнымаған, сол шындық үшін күресіп жүргендей көрінеді. Егер ол сіз айтқандай, стукач болса, сол үшін, мына сіз бен бізді «халық жауы» деген жалған жаламен осында әкеп тыққан «Құдіретті» күш иесінің кім екендігіне мына сіз бен бізді таныту үшін, біздің соған деген көкірек көзімізді ашып, бізді ұйқымыздан ояту үшін стукач болып жүр.

	Әйтпесе, өзіңіз ойлап қараңызшы, өзі НКВД-нің «жансызы» бола тұрып, өзі осындай «ажал үйінде» «бүгін бар, ертең жоқтың» күнін кешіп жатқан өңкей «троцкийшілердің» ортасында отырып, өзіңіз айтқандай, араңдатып айтса да, жаңағыдай тұспалдап, жымба жолдап, Сталиннің Троцкийдің қасында тіпті, астар қылуға да келмейтіндей түк еместігін көрсетіп берген әлгі әңгімесінің өзі неге тұрады?! Егер ол шын стукач болса, осындай әңгімені айтар ма еді? Қайта, бұған керісінше, Троцкийдің орнына Сталинді қойып, оны жер-көкке сыйғызбай мақтамас па еді? Мен оның бұл «стукачтығын» стукачтық емес – нағыз ерлік деп білемін.

	Директор жігіт сірә, мені жаңағы Тұғжын қараның стукачтығына қатысты өз сөзін сөйлейді ғой деп ойлап, менен мұндай жауапты күтпесе керек. Ойланып қалды. – «Мал аласы – сыртында, адам аласы – ішінде», - деген бар емес пе? – деді, содан соң – Оның ішіне кім кіріп-шығыпты дейсіз? Мүмкін, сіздің бұл айтқаныңыз да бекер емес шығар. Осында болсақ, оны да көре жатармыз... Бірақ, мен, оның жаңағы Сталинді Троцкийдің қасында түк еместей етіп кемсітіп сөйлегеніне сенбеймін. Оның мұнысы әншейін көзбояу ғана. Олай дейтінім – ол жаңа Троцкийді қалай мақтап сөйлесе, кешегі парторг кезінде Сталинді де солай мақтап сөйлеген болатын.

	– Бұл жерде әңгіме сіздің парторгтың Троцкий мен Сталин туралы, – бірін олай деп, бірін былай деп сөйлегенінде емес. Сол айтқандарының қаншалықты рас-өтірігінде, қаншалық шындыққа жанасымдылығында болып тұр ғой. Бұл тұрғыдан алғанда, өз басым сіздің парторгіңізге пәлен деп кінә қоя алмаймын. Бәрін дұрыс айтып отыр. Бәрі шындық, бәрі дәлелді. Бірін асыра мақтап, бірін асыра жамандап, өз жанынан қосып айтқан ештеңесі жоқ.

	Тұғжын қараның, өзім ойлағандай «стукач» еместігіне директор жігіттің көзін жеткізуге менің бұл «дәлелдемемнен де» дәрмен болмады.

	– Мен оған сенбеймін, – деді ол, – оның кім екендігіне осында болсаңыз, әле өзіңіз де көз жеткізесіз.

	Менің бұдан кейін Көшпенбетовтың НКВД-нің “жансызы” екендігі жайлы, осы секілді тағы да бір-екі адамнан естігенім бар. Бірақ, обалы не керек, өз басым, түрмеде болған кездерімде, оның ондайлық сатқындығын көргенім де, сезгенім де жоқ. Тіпті, бұдан соң оны қайтып кездестірген де емеспін.

	Дегенмен, ол жайындағы әлгіндей “жаманаттың” жаны бар болса керек, кейіннен мен, оның “отыз жетінің” қанды шеңбелінен құлан-таза құтылғанын, тек 1954 жылы жеке адамға табынушылық әшкереленген тұста ғана партиядан шығарылып, біраз қуғындалғанын естігенім бар.

	Мен камерада үш күн бойы сұрау-жауапсыз босқа жаттым. Сөйтсем, райком мен аудандық НКВД бұл уақытты мен туралы аудандық “Қызыл Түркістан” газетіне мақала жазуға арнаған көрінеді. Онда мені “халық жауы” етіп көрсетіп, “Қонақбаев кінәсін толық мойындады” деп жазыпты. Мен оны кейін білдім.

	* * *

	Мені тергеуге тек төртінші күні ғана шақырды.

	Мені айдауыл тергеу бөлмесіне алып келді. Бөлмеде формасыз жәй киім киген, жас шамасы сол кездегі біздер қатарлы, беті-қолдарын түк басқан, кеудесі аяқ қаптай бір өзбек отыр.

	Бұл Омарходжаев деген тергеуші болып шықты. Бұл кез, жалпы, оқыған маман кадрлардың аз кезі еді ғой. Бұл “олқылық” аудандық НКВД-ден де байқалып тұрушы еді. Мұндағы қызметкерлердің қасыбіреулері, әшейін, үстіне форма киіп, пагон таққаны болмаса, бұл істен хабары шамалы, керек болса, алдындағы адаммен қалай сөйлесіп, одан қалай жауап алудың жөн-жобасын да жөнді білмейтін, одан ой-өрісі әлдеқайда төмен жатқан жандар еді. Бұлар үшін бұл жөнінде бір-ақ нәрсе белгілі еді. Ол – жоғары жақтың нұсқауын орындау, яғни, боқтап-боралайсың ба, ұрып-соғасың ба, жоқ, әлде, азаптап қинайсың ба, әйтеуір, қайткенде де, алдыңдағы адамның “кінәсін” мойындату, “халық жауы” етіп шығару.

	Сосын, бұларды өз ісінің құлақкесті құлы, бұл жолда керек болса, әке-шешесін де сатып жіберуге бар, фанатик-мәңгүрттер десе де болғандай еді. Маған олар бұл жендеттік кәсіпке о баста осындай қасиеттеріне қарап, әдейі іріктеліп, “таңдап” алынғандай көрінетін.

	Міне, Омарходжаев осындайлардың бірі секілді еді.

	– О-ой!... Нағыз пірінен безгеннің өзі еді-ау! Әлгі Сәркеев айтқандай, сенен тек пәле іздеп тұратын еді. Оған тек көрмегенді – көрдім, естімегенді – естідім, айтпағанды– айттым деуің керек. Онсыз одан құтыла алмайсың. “Мылқаудың астына түспе, кереңнің қолына түспе” дегеннің дәл өзі.

	Осы арада, Байекең, әңгімесінің желісін күтпеген жерден үзіп жіберді:

	– Айтпақшы, менің осыдан бес-алты жыл бұрын сол секілді біреуді көргенім бар... Иә, сол, дәл соның өзі!... Әлі жер басып жүр екен, сұмырай. Табиғаттың осындайлардың өмір жасын ұзақ қылатынын қайтерсің...

	– Кімді айтасыз? – дедім мен де Байекеңнің мына сөзіне сенер-сенбесімді білмей, тәптіштей түсіп, – Омарходжаевты ма?

	– Иә, иә. Соны.

	– Қалайша?

	– Бұл 1987 жылғы қараша айының 5-і күні еді, - деп бастады әңгімесін Байекең. – Бұл күні маған арнайы шақырумен Облыстық партия комитетінде Октябрь революциясының 70 жылдығы құрметіне партия және еңбек ардагерлерімен өткізілген салтанатты жиналысқа қатысуға тура келген еді. Жиналыстың соңында оған қатысушыларға ескерткіш-сыйлықтар тапсырыла бастады. Кенет, сыйлық алушылардың қатарында Сайрам ауданынан Омарходжаев деген біреудің фамилиясы аталды. Жұрттың назары, менің алдыңғы жағымдағы орындықтардың бірінен көтеріле берген, басында – ала тақиясы, үстінде – сырмалы ұзын шапаны, қолында – таяғы – ақшұнақ шалға ауды. Мен де елең етіп, сол жаққа қарадым. Көз алдыма сол баяғы 37-жылғы Омарходжаев келе қалды: “Сол ма, жоқ, әлде, сонымен аты-жөні ұқсас басқа біреу ме?” деймін.

	Мен оның кескін-кейпін, ол тиісті сыйлығын алып, отырған орындығына қарай кері бұрылған кезде ғана анық көре алдым. Қашан орнына келіп отырғанша көз айырмадым. Бірақ, қанша қарасам да жыға тани алмадым. Жиналыс біткен соң, кездесіп, жөн сұрасам ғой деп едім. Орындарынан дүркірей көтеріліп, сыртқа қарай беттеген қалың көпшіліктің ішінен тағы да көз жазып қалдым...

	Қазір сол жиналыс, сол сайрамдық шал есіме түссе, сол баяғы Омарходжаевты көргендей боламын.

	Байекең әлгі үзіліп қалған әңгімесінің желісін қайта жалғады.

	... Сонымен, міне, мен бұдан елу жеті жыл бұрынғы тергеуші Омарходжаевтың алдында отырмын.

	Ол қалың қабағының астындағы болар-болмас жылтыраған кішкене көздерімен мені бір сүзіп шықты да:

	– Сіз маған мынаны айтыңызшы. Сізді райком бюросы партиядан не үшін шығарды? – деді.

	– “Халық жауы” деген жаламен шығарды.

	– Неге жаламен дейсіз? Сізге райком бюросының қаулысы жала ма?

	– Жала. Себебі, бұл райком бюросының қаулысы емес, Каримов пен Федуловтың қаулысы.

	– Сонда, олар сізге бекерден-бекер кінә таққан, сіз бұл жерде бекерден-бекер отырған болдыңыз ғой, солай ма?

	– Дәл солай!

	– Әрине, сіздіңше, солай. Әдепкіде, осында келгендердің бәрі солай деп ойлайды. Бірақ олар, көп ұзамай өзінің қателескенін түсінеді, кінәсін мойнына алады. Сіз де сөйтетін боласыз. Онан да, бірден шыныңызды айтып, кінәңізді мойындаңыз. Ең дұрысы осы. Әйтпесе, жағдайыңызды бұдан қиындатып аласыз...

	– Сонда менің не деуім керек? Болмаған нәрсені болды, істемеген нәрсені істедім деуім керек пе?

	– Жоқ, болған, көрген және қолыңызбен істеген нәрсені айтасыз?

	– Мен ондай ештеңені білмеймін.

	– Білмесеңіз, мен айтайын сізге.

	– Айтыңыз.

	– Онда, алдымен, сіз мына сұраққа жауап беріңіз: Құлым-бетов жөнінде не білесіз?

	– Құлымбетов деп отырғаныңыз Ұзақбай Құлымбетов қой?

	– Дәл өзі.

	Менің жоғарыда “Правда Южного Казахстана” газетінің 1937 жылғы 18 ақпандағынөмірінде жарияланған Құлымбетовтың Қазақстан стахановшы колхозшыларының респу-бликалық слетінде сөйлеген сөзі туралы айтқаным, сонымен бірге, оның осы материал басылған беттегі суретіне сипаттама бергенім оқушының есінде болар. Бұдан кейінгі Құлымбетов туралы білетінім: оның осы жылғы қыркүйекте қамауға алынуы, оның артынша, “Құлымбетовтың құйыршығы” дегендердің шығып, олардың түрмеге тоғытыла бастауы еді. Міне, енді сол “құйыршықтардың” бірі – өзім болып шыққанымды осы арада барып бір-ақ білгендей болдым. Омарходжаевтың сұрағы осыны мегзеп отыр еді. Дәлірек айтқанда, оның менен сұрап отырғаны Құлымбетов жайындағы жай өмірбаяндық мәлімет емес, ол екеуміздің арамызда “Совет өкіметін құлату мақсатында қандай астыртын қарым-қатынас, қандай контрреволюциялық байланыстың” болғандығы жайлы еді. Сонда да болса, өзінің қойған сұрағына қарай жауап беріп:

	– Мен ол кісінің қамалғанына дейін Казаткомның төрағасы болғанын білем, – дедім.

	– Ал, Құлымбетовтың бұған дейін кім болғандығы, кім боп істегендігі жайлы не айта аласыз?

	Омарходжаевтың бұл сұрағы маған оның Құлымбетовтың өмір тарихынан мүлде бейхабарлығын көрсеткендей, бұл сұрақты менен Құлымбетовке қатысты бір ілік іздеп емес, сол “кемістігінің” орнын толтыру үшін қойып отырғандай көрінді. Әйтпесе, оның басқа басқа, ВКП(б) тарихының оқытушысы – маған бұл сұрақты қоятын орны жоқ еді. Сондықтан, мен оның бұл сұрағына толығырақ жауап бердім.

	– Менің білетінім, бұл кісі кезінде Лениннің қолынан мандат алған атақты қызыл комиссар – Әліби Жангелдиннің жақын ізбасарларының бірі болған. Қазақстанда Совет өкіметін өз қолымен құрысқан санаулы қазақ зиялыларының бірі. Бұрынғы ВКП(б) Қазақстан өлкелік партия комитетінің бюро мүшесі, бұрынғы Қазақ АССР Орталық Атқару Комитетінің және Бүкілодақтық Орталық Атқару Комитетінің мүшесі. Қысқасы, ол қарапайым ауыл мұғалімдігінен Қазақ ССР Атқару Комитетінің Төрағалығына дейін көтерілген ірі саяси, партия, мемлекет қайраткері...

	Омарходжаев сөзге араласты.

	– Байқаймын, сіз Құлымбетовтың өмір тарихы жайлы жаман білмейтін құсайсыз. Ал, сіз оның кезінде алашордашылар мен ақ гвардияшылар жағында болғанын білесіз бе?

	– Мен бұл кісі жайында мұндай сөзді бірінші рет естіп отырмын және мен бұған өз басым мүлде сенбеймін. Менің ойымша, бұл Құлымбетовты көре алмайтын біреулердің домалақ арызының долбарынан туған қауесет болса керек.

	– Жарайды. Оны сіздіңше солай дейік. Ал, Құлымбетовтың Қазақстандағы троцкистік, ұлтшыл-контрреволюциялық астыртын ұйымның басшысы болғандығынан не хабарыңыз бар?

	– Мен бұл сөзге де сенбеймін. Себебі, біріншіден, Қазақ-станда ондай контрреволюциялық ұйымның болуы мүмкін емес. Бұл әншейін ойдан шығарылған нәрсе. Екіншіден, ондай ұйым болған күнде де, оған Құлымбетов сынды халық сеніміне ие болған, ел ағасындай асыл азаматтың жетекшілік жасауы мүмкін емес. Оны халық жауы деуші адамның өзі – халық жауы. Егер Құлымбетов халық жауы болып шықса, халық жауы емес деп кімді айтуға болатынын мен түсінбеймін.

	– Ал өзіңізбен райкомда бірге істескен Ызбанов туралы не айтасыз? Оны да білмейсіз бе?

	– Менің Ызбановпен 1937 жылдың қаңтарынан қыр-күйегіне дейін жеті-сегіз ай жұмыс істегенім рас. Содан соң,

	мені райком Алматыға екі айлық оқуға жіберді. Содан қайтып келсем, қамалып кетіпті. Ызбанов туралы бар білетінім – осы.

	– Сізді о баста қызметке алған сол Ызбанов көрінеді ғой, рас па?

	– Рас.

	– Рас болса, ол қызметке неге тек сізді ғана алады, неге басқаларды алмайды?

	– Ызбанов та мен сияқты бір кездегі детдом түлегі. Бәлкім қызметке алар кезде өмірбаянымнан сол туралы біліп, іш тартса іш тартқан болар... Әйтпесе, менің ол кісімен оған дейін ешқандай таныстығым болған емес.

	...Осы арада менің есіме 37-жылдың 9 февралында өткен райком бюросы орала кетті. Бұл бюроға басқа да мәселе-лермен қатар, менің бір айлық қызметіме қатысты да мәселе қаралған еді. Бюрода бұл туралы райкомның бюро мүшесі Храбров қысқаша баяндама жасап, менің райкомға қызметке келгелі бері өзімді сауаттылығым мен жұмысты ұйымдастыру қабілетім болсын, саяси ой-өрісім болсын, партия ісіне шын берілгендігім болсын – қай жағынан да, жақсы қырынан таныла білгенімді атап көрсете келіп, мені аудандық партия комитетінің мәдени-ағарту бөлімінің меңгерушілігіне бекітуді ұсынды. Бұл ұсынысты райкомның Ызбанов бастаған бюро мүшелері: Свинаренко, Бердәулетов, Наумов, Исмаиловтар бірауыздан қолдады. Бұл бюроға ВКП(б) Қазақ өлкелік комитеті үгіт және насихат бөлімінің меңгерушісі Қабылов және Облыстық партия комитетінің секретары Таганский де қатысып отырған еді. Бюроның мен жөніндегі қаулысы бұл жоғарыдан келген мәртебелі өкілдерді де бейтарап қалдырмады. Оған бұлар да мақұлдап, қолдау білдірді.

	Сол себепті, әлгі жерде, Ызбановтың мені неге қызметке алғандығына қатысты Омарходжаевтың сұрағына қайтарған жауабымның екінші жартысын, осы бюроның қаулысымен жалғастырғанды жөн көрдім:

	– Сосын, сізге, сұрағыңызға орай, тағы да мына нәрсені айтқым келеді. Меніңше, бұл жерде Ызбановтың маған қатысты бүлдіріп қойған ештеңесі жоқ. Олай дейтінім, ол бұл жерде тек өзінің заң шеңберіндегі правосын ғана пайдаланды деп ойлаймын. Менің білуімше, ол бұл право бойынша, қызметке кімді алып, кімді қояды, бұл оның өз еркіндегі шаруа. Әйтпесе, ол бірінші хатшы боп ол жерде не үшін отыр? Мен сізге тағы да айтайын, мен райкомға қызметке ешқандай да протекциялық-жақындық, тамыр-таныстық жолмен келгенім жоқ. Ызбанов менің қызметке орналасуыма, өтінішіме сәйкес, жай әшейін адамгершілік жөнімен себепші болды. Онда да, өміртарихыммен, құжаттарыммен жете таныса келе, сынақтық мерзіммен уақытша ғана алды. Күмән келтірсеңіз, мені бұл қызметке түпкілікті бекіткен райком бюросының қаулысымен танысуыңызға болады.

	Омарходжаев “мұның бәрі чепуха” дегендей, менің бұл сөзіме миығынан бір езу тартып қойды.

	– Менің сізге ол қаулыны көрмей-ақ сенуіме болар еді, – деді ол сосын, – бірақ өкінішке орай, бұл жерде менің бұл сенімімді кері қағып тұрған бір нәрсе болып тұр. Ол – сіз туралы осындай қаулы шығарғандардың біразының халық жауы боп, қазір түрмелерде отырғандығы. Мәселен, соның бірі – Ызбанов. Бұл туралы мен айтпай-ақ, өзіңіз де жақсы білесіз. Айтыңызшы, осыдан кейін өзіңіз айтып отырған бұл райком қаулысына қалай сенуге болады? “Бір кездерде мен туралы осындай қаулы шыққан еді” деп кімді сендіре аласыз? Сендіре алмайсыз.

	Омарходжаев өз ойымен өзі болып, мүдіріп қалды.

	– Жә, – деді сосын, сөзін қайта сабақтап, – бұл арада әңгіме сіздің райкомға қалай келгендігіңізде, бұл қызметке орналасуыңыздың қаншалық заңдылығында емес, басқада. Дәлірек айтқанда, сіздің Құлымбетов пен Ызбанов жайында айтқандарыңыз бен сіздің оларға деген көзқарастарыңыздың, біздегі қолда бар мәліметтермен үйлеспей жатқандығында болып тұр. Созбаламай турасын айтсам, ол мәліметтер бойынша, Түркістан ауданында Қазақстандағы Құлымбетов бастаған троцкийшіл-контрреволюциялық астыртын ұйымның үлкен бір тобы жұмыс істеген. Оған Құлымбетовтің осындағы оң көзі, оң құлағы – Ызбанов басшылық еткен. Сіз сол астыртын ұйымның белсенді мүшелерінің бірі болғансыз. Сізге тағылып отырған кінә, міне осы. Бұған не дейсіз?

	– Мұны да қисынсыз жала деп білемін. Мен ондай ешқандай контрреволюциялық ұйымға мүше болған емеспін. Болмақ түгілі, “ондай ұйым бар” дегенді де естіген емеспін.

	– Егер сіздің бұл ұйымға мүше болғаныңызды Ызбанов айтып қана қоймай, өз қолымен растап жазып та берген болса, бұған қалай қарар едіңіз?

	– Мен бұған да сенбеймін. Ызбановтың мен жөнінде бұлай деп түсінік беруі мүмкін емес. Егер шынымен солай деп түсінік берген болса, оны ол өз еркімен жазбаған. НКВД-нің зорлап, күштеуімен жазған. Менің оған сенімім кәміл.

	– Сонымен, сіз, қысқасы, Құлымбетовпен де, Ызбановпен де ешқандай байланысым болған емес дейсіз ғой, солай ма?

	– Солай!

	– Ал, онда мынаған не дейсіз?

	Омарходжаев осыны айтты да, алдындағы менің “жеке ісім” тігілген папканы ашып, әңгіме бетін мен жайында түскен бір домалақ арызға аударды. Бұл арыз, менімен, кеше ғана СССР Жоғарғы Советінің депутаты болып сайланған “Ортақ” колхозының мақташы звеноводы Шарап Ниязов екеуміздің арамызда “астыртын контрреволюциялық-антисоветтік байланыс бар” деген күдік турасында болып шықты.

	Арыз иесінің көрсетуі бойынша, Ниязов осыдан екі-үш жыл бұрын “Байылдырдан” “Ортақ” колхозына тас арықпен су апарған. Одан соң “Қантағыдағы” “Бір есектің” суын апармақшы болған. Бұл жөнінде Ниязовтың өзі мұнда арнайы келіп, өзінше жөн-жоба түзіп кеткен. Бірақ, кейіннен бұл жерден Қантағы кеніші ашылады да, бұл іс бір себептермен жүзеге аспай, сол күйі қалып қояды. Көріп отырсыз, бұл жерде Ниязовты кінәлайтындай ештеңе байқалып тұрған жоқ. Бірақ Омарходжаев мұны басқаша түсінеді. Оның ойынша бұл іс бекерден-бекер аяқсыз қалмаған. Мұны Ниязов кеніштің ашылуын сылтауратып, зиянкестік пиғылмен әдейі істеген. Оның домалақ арызға сүйеніп айтуына қарағанда, мен бұл істің қыр-сырын жақсы білетін құсаймын. Себебі, Ниязов, осы су мәселесімен “Бір есекке” келгенде, осы жерде тұрып жатқан мен Ниязовпен кездескен көрінем. Қысқасын айтқанда, біз, Ниязов екеуміз астыртын тізе қосып, әлгі суды “Ортақ” колхозына келтірмей, әдейі зиянкестікпен құртқан болып шығамыз.

	Көрдіңіз бе, бәле қайда жатыр!... Осыны айта келе Омарходжаев:

	– Ал енді бұған не дейсіз? Бұл да өтірік пе? – дейді.

	– Өтірік, әрине, – деймін мен. – Себебі, арызда көр-сетілгендей, мен “Бір есекте” өмірі тұрған емеспін. Онда менің әйелімнің төркін жұрты тұрады. Сондықтан, кейде, мұнда әйеліміз екеуміз бала-шағамызбен қыдырып келіп тұратынымыз өтірік емес. Бірақ, мен “Бір есекке” мұндай келістерімнің бірде-бірінде Ниязовты көрген де, бұл жерден “Ортақ” колхозына су апаратын болыпты-мыс деген сөзді естіген де емеспін.

	...Осылайша қаншама қызыл кеңірдек кергілестен кейін, Омарходжаев: “Сізбен сөз осымен бітті” дегендей, әлгі менің “жеке ісім” тігілген папкадан жазуы орысша, тасқа басылған, тағы да бір қағазды алды да:

	– Мынамен танысып шығыңыз да, қол қойып беріңіз,– деп алдыма қойды.

	Ойымда ештеңе жоқ, “Бұл не қағаз?” деп көз жүгіртсем, күні бұрын жазылып қойылған мен жайындағы тергеу протоколы екен. Әлгі Сәркеевтің айтқаны рас болып шықты. Маған да сол – “Құлымбетов, Ызбановтармен байланысты троцкийстік контрреволюциялық астыртын ұйымның мүшесі” деген осында, түрмеде жатқандардың бәріне ортақ, бір қалыптан шыққандай жаттанды айып тағылыпты. Қалай мүше болыппын? Мүше болғанда, не істеп, не бүлдіріппін? Оған жауап жоқ.

	– Мен бұған қол қоя алмаймын, – дедім хаттаманы шала-шарпы қарап шыққан мен.

	– Неге? – деді Омарходжаев маған шақшиып:

	– Мен бірдеңе білсем, сіз мені әлі толық тексеріп те үлгерген жоқсыз. Ендеше маған қалайша бұлай айып тағып, мен жөнінде күні бұрын мұндай хаттама толтыра аласыз?

	Омарходжаевтың түсі әлемтапырық боп, мүлде бұзылып кетті. Жұдырығымен столды бір қойып қалды да: “Тұр орныңнан!” деп мені орнымнан тұрғызды. Сосын боқтап-боралап, маған кабинетінің есік жақ бұрышындағы көлемі есіктей “Голландия пешінің” түбіне тұруды бұйырды. Бұйырып қана қойған жоқ, айтқан “бұрышына” ұратын адам құсап орнынан тұрып келіп, кеудемнен итермелеп әкеп тұрғызды.

	Бұдан кейінгі Омарходжаевтың бар тірлігі: біресе –тышқан аңдыған мысық құсап маған қарап столында отыру, біресе – екі қолын артына ұстап, кабинетінде әрі-бері жүру болды. Аракідік, мені сыртымнан құлыптап, сірә үйіне баратын болса керек, жоқ боп кетеді де, бірер сағаттан кейін қайтып келеді... сосын маған тиіседі. “Мә, бишара, тым болмаса су іш” деп стаканмен су береді. Сөйтеді де: “бүйтіп қор болып, өзіңнің де, менің де уақытымды алғанша, кінәңді мойныңа алып біржолата құтылмайсың ба?” деп қамқорсып қояды. Содан азаннан кешке дейін бұрышта тұрдым. Кешкісін айдауылмен камераға әкеп тықты.

	Осылайша екі күн тергеп, ештеңе шығара алмаған Омарходжаев, үшінші күні мені бастығы Федуловтың алдына алып келді.

	Федулов әлекедей жаланған, жасы қырықтардың ішіндегі, қапсағай денелі, шүңірек көз орыс еді. Мен Федуловпен осы райкомға келгелі бері ғана таныспын. Таныс болғанда, ол таныстығымыз оқта-текте бюрода кезескенде жай сәлемдесіп, “сіз-бізден” әріге бармаған таныстық... Естуімше, кәдімгі “шаш ал десең, бас алатын” Ежовтың кадры, райкомның бірінші хатшысы Ызбановтан бастап, ауыл советі председателі бар, колхоз председателі бар – осы күндері түрмеде отырғандардың бәрі дерлік осы Федулов келгелі бері қамауға алынғандар көрінеді. Федуловтың бұл әпербақандығының шет жағасын келгелі бері бюрода мен де байқағам-ды.

	Федулов бізді отырғызған жоқ. “Қалайсыз, Қонақбаев жолдас?”– деп менің жағдайымды сұраған болды да, Омарходжаевқа құлақ тосты. Омарходжаев бастығына менің “кінәмді мойындамайтынымды” айтып, әлгі мен қол қоймай қойған тергеу хаттамасын көрсетті.

	– Мұныңыз қалай, Қонақбаев жолдас?! – деді Омарходжаевты тыңдап болған соң, Федулов, маған ішіп-жей қарап. – Әнеукүнгіден әлі қасарысып жүрсіз бе? Неге мойындамайсыз айыбыңызды?

	– Қалайша мойындаймын, егер бастан-аяқ қып-қызыл жала болса?!

	– Қайдағы жала?! Егер сіз осындағы Құлымбетовшіл, Ызбанов жетекшілік ететін троцкийстік-контрреволюциялық астыртын ұйымның белсенді мүшесі болсаңыз, оны, басқа ешкім емес, кешегі өзіңіз қол астында қызмет еткен, қазір түрмеде отырған Ызбановтың өзі айтып, мойындап отырса, сізге бұдан артық қандай дәлел-дәйек керек?!

	– Менің сізге әлгі райком бюросында айтқан сөзімді тағы да қайталауыма тура келіп отыр: мен сіз айтып отырғандай, ешқандай астыртын ұйымға мүше болған емеспін. Ол былай тұрсын, “Түркістанда осындай ұйым бар” дегенді естіген емеспін. Мұндай ұйым болған күннің өзінде де, оған басқа-басқа, әкесі де, шешесі де – Совет өкіметі, балалар үйі болған Аққозы Ызбановтың жетекшілік етуі, жетекшілік етпек түгілі мүше болуы мүмкін емес. Мұны мен біреулердің ойдан шығарған жаласы деп білемін.

	– Сіз бүйтіп қасарыса бермеңіз, Қонақбаев жолдас. Мұныңыздан бәрібір ештеңе шықпайды. Шығатын болса, әнеукүні райком бюросында шығар еді ғой. Демек, ол жерде ештеңе шықпаған соң, бұл жерде одан бетер ештеңе шықпақ емес. Бұл жер сізге салғыласып, айтысып жататын райкомның бюросы емес – НКВД. Бұл жерде сізге тергеуші не айтса, сол заң! Себебі, ол бекер айтпайды. Бірдеңені біліп, бірдеңеге сүйеніп айтады.

	Ендігі жерде Федулов құлашын тым әріден сілтей сөйледі:

	– Сосын, – деді ол, – сіз мына нәрсені біліп қойыңыз: НКВД, керек десеңіз, сіздің жауабыңызды керек етпейді де. Өзі қалай шешемін десе, солай шешеді. Оған оның толық құқығы бар.

	Содан, әлгі жерде Федулов маған тағы да біраз мораль оқыды.

	Осы кездерде Сталиннің заңды заң екен демей, прокура-тура органдары мен НКВД-ге не істеймін десеңдер де өздерің біліңдер дегендей ерік беріп қойған, нұсқаумен пара-пар бір сөзі болушы еді. Бұл сөз: “кейде өмір біздің алдымызға неше түрлі біз күтпеген тосын проблемаларды тосып, оны шешуге бұл жөніндегі бұған дейінгі біз қабылдаған заңдар дәрменсіз болып жатады. Сондықтан, бұндайда, мұндай заңдарды қолданғаннан гөрі, қолданбай-ақ, былай ысырып қойған жөн” дегенге саятын еді.

	Маған Федуловтың әлгі “моралінің” астарында Сталиннің осы “нұсқауының” суық ызғары жатқандай көрінді.

	Бұдан соң Федулов, сөзін осымен аяқтағандай болды да, маған өзіме тағылған айыптаулар жөнінде өз атына түсінік жазып беруді талап етті.

	– Ескертіп қояйын, – деді ол сосын, – бұл сізге кінәңізді жеңілдету үшін берілген соңғы мүмкіндік. Сондықтан тек шындықты айтатын болыңыз. Тағы да олай-бұлай бұлтарып, бізді де, өзіңізді де әуреге салам деп ойламаңыз. Олай ететін болсаңыз, тағы да айтам, өз обалыңыз өзіңізге.

	Бұл әрине, Федуловтың мені жарылқайын дегені емес. “Құлымбетовшыл троцкийст екеніңді мойындайсың, әйтпесе, бұл күніңе де зар боласың” дегені еді.

	Осыдан кейін, Омарходжаев, бастығының нұсқауы бойынша, мені, түсінік жаздыру үшін ауызғы бөлмеге алып шығып, хатшы қыздан былайырақ, бос тұрған бір үстелге отырғызды да, өзі сыртқа шығып кетті.

	Мен бұл түсінігімде, жаңағы Федулов талап еткендей “шындықты” емес, әлгі райком бюросында айтқанымдай, өзім білетін шындық туралы жаздым.

	Түсінікті, әрине, Федулов қазақша түсінбейтіндіктен орысша жазуға тура келді.

	Менің Сексенбай Отарбаев деген жолдасым болы. Түркістандағы балалар үйінде бірге өсіп, Шымкенттегі педтехникумда бірге оқығанбыз. Екеуміз жұп жазбастай жақсы достар едік. Қазақтың революционер ақыны, сталиндік зұлматтың құрбаны Сәкен Сейфуллинің “Сыр сандық” деген өлеңінің:



	“...Нағыз достар бір-ақ қалып,

	Шыңдап берік сүйіскен.

	Бір-біріне сыр ақтарып,

	Сыр түйінін түйіскен.

	Әр адамның ішкі сыры,

	Берік қойма сақталған.

	Сол қойманың ең түкпірін,

	Достың досы-ақ ақтарған”,



	– деген жолдары тура бізге арнап айтылғандай еді. Біз екеуміздің балалар үйінде басталып, педтехникумда жалғасқан бұл достық, қарым-қатынасымыз, кейін оқу бітіріп, қызметке тұрған соң да үзілген жоқты. Семьямызбен бірде – оның үйінде болсақ, бірде – біздің үйде болып, араласып-құраласып тұратынбыз.

	Сексенбай, жалпы, білік-қабілеті жағынан мұғалімдіктен гөрі заңгерлік жағына бейімдеу секілді еді. Содан ба, педтехникумды бітірген соң, бұл мамандығы бойынша көп істеген жоқ. Аудандық НКВД-ге қызметке ауысып кетті.

	Түсінігімді жазып біте бергенімде, кенет, сол досымның келе қалмасы бар ма. Үстінде өзінің қызметіне лайық пагонды сұр шинель, басында кәкірейген жұлдызды шапка. Өзі бір аққұба, ат жақты, ұзын бойлы келген келбетті жігіт еді. Мына киімі оған, одан сайын жарасымды, сән-көрік беріп тұрғандай. Бастығына келген екен. Мені көрді де, көзі шығып кетті. “Мұнда қайдан жүрсің?” дегендей, таңданған пішінмен иегін қағып қойды. Сөйтті де, қасыма келді. Қол беріп амандасып, қарсы алдымдағы орындыққа отырды.

	– Жай ма, бұл не отырыс? – деді ол сосын, бәсең үнмен, сақтана сөйлеп.

	– Өкінішке орай, жай болмай отыр... Ар жағын өзі де түсінсе керек:

	– Қашан түстің мұнда? – деді.

	– Біраз күн болды.

	Сексенбай іс-сапармен Алматыда болып, кеше ғана келген екен. Соны айтып, мен жайында енді ғана естіп отырғанына өкініш білдіргендей болды.

	Сосын: “Қалай болды өзі?”– деп менің мұнда түсу тарихымды сұрастыра бастады.

	Мен әлгі райком бюросында Каримов пен Федуловтан басталып, түрмеде Омарходжаевпен жалғасқан, одан түсінік жазу үшін осында келгенге дейінгі көрген-білгенімді қысқаша айтып бердім.

	Сексенбай менің жайыма жете қанықты білем: “Сөйтіп, ақырында “троцкийст” болып шықтым десейші”, – деді, мені тыңдап болған соң.

	– Мен сені түсінем, – деді ол сосын, бір жағынан мені жұбата, бір жағынан әлденеге торыға, нали сөйлеп, – мен сенің бұл жерде троцкист еместігіңді де, инедей кінәңнің жоқтығына да кәміл сенем. Ол жағы, өзіңе белгілі, басқаға болмаса да, маған аян ғой... Бірақ, амал қанша, мына уақыт солай. Ақты – қара, қараны – ақ дейтін заман...

	Маған ол бұл жерде “уақыт”, “заман” деген сөздердің орнына Сталин мен оның қанды балақ жендеті Ежовты қойып айтқандай көрінді.

	Мен, маналы бері, Сексенбаймен, жай, сұраған сұрағына жауап қайтарып отырғаным болмаса, қанша дос болғанымен, қызмет жөнімен “жолының жіңішкелігіне”, оның үстіне мынадай тар жерде кездескенімізге бағып, өздігімше шешіліп, әңгімеге еркін араласа алмай отыр едім. Досымның мына сөзі сол “кедергінің” жолын ашып, мені әдеттегісінше, өзінің кіршіксіз достық терезесін айқара ашып тастап сөйлесетін қалпымен, ешқандай түйткілсіз еркін әңгімеге шақырғандай болды. Оның үстіне, қасымда НКВД қызметкерінің өзі отырған соң ба, маңайымызда біздің бұл әңгімемізге құлақ түріп отырғандай, сезік-секем туғызарлық ешкім байқала қоймады. Ал хатшы қыз болса, бізбен мүлде жұмысы жоқ. Бастығына кіріп-шығумен, келімді-кетімді кісілердің шаруасымен әуре. Сондықтан, мен де, әдепкідей ресми тосаңсуды қойып, осында келгелі бері өзім куәсі болған заңсызықтар мен Омарходжаевтан көрген қорлық-зорлықтарыма байланысты кеудемде қордаланып жатқан көп сұрақтардың бірінің тиегін ағыттым:

	– Сексенбай, сен бізден гөрі осы іске жақын араласып жүрген адамсың ғой. Бұның жай-жапсарына бізден гөрі, сенің көзің қарақтылау. Былайынша айтқанда, сен осы істің профессионал маманысың. Шыныңды айтшы, сен осы біздің арамызда, осы бізбен бірге түрмеде жатқандардың ішінде, халық жауы бар дегенге шынымен сенесің бе?

	Сексенбай қарсы сұрақ қойды:

	– Өзің ше?

	– Өзім сенбеймін.

	– Неге?

	– Неге десең, меніңше, бәленің бәрі осы арадағы шолақ белсенділердің өзінен секілді...

	– Сенің бұл ойыңды да жоққа шығаруға болмас. Бірақ әңгіменің астары бұдан гөрі тереңіректе.

	– Сонда қалай?

	Сексенбай “бұған бір ауыз сөзбен жауап беру қиын” дегендей, бұл жолғы жауабын ұзақтан қайырды.



	– Байкен, хабарыңда бар, мен де өзің секілді жастайымнан жетім боп өстім ғой. Өзіңмен бірге балалар үйінде тәрбиелендім. Одан Шымкенттегі педтехникумды бітірдім. Қысқасы, менің әкем де, шешем де Совет өкіметі болды. Соның арқасында адам болып, ел қатарына қосылдым. Мен өзімнің ата-анам алдындағы борышымды – Совет өкіметі алдындағы борышым деп білдім. Бұл борышымды “Ауырдың үстімен, жеңілдің астымен” емес, өмірдің күреске толы алдыңғы шебінде, қайда қиындық болса, сонда жүріп өтеуге тырыстым. Оның жауын менің жауым деп білдім. Бәлкім, о баста мені осында алып келген де сол романтика, сол асқақ сезім болса керек. Өкінішке орай, бұл ой-ниетімнің бәрі бос қиял болып шықты. Оны осында келген соң білдім. Өзің білесің, менің мұнда қызмет еткеніме бір-екі жыл болды ғой. Содан бері мына өзің секілденіп, жоқ жерден тағдырдың кермесіне кез болғандардың талайын көрдім. Бірақ, сен маған сенесің бе, солардың ішінен шын халық жауына ұқсаған және тергеу барысында “халық жауы” деген айыбы мойнына қойылған бірде-біреуін көре алмадым. Керісінше, олардың бәрі маған халық жауы емес, халық жолында жүк қалдырмас нары, бетке тұтар намысы мен ары, маңдайындағы бары секілді, нағыз иман жүзді адал жандар көрінді.

	Сексенбай сөзін аяқтады да:

	– Ал бұларға “Халық жауы” деген аттың бұл жерде қалай таңылып, оның тергеу барысында қалай “заңдасты рылатынын” саған айтып жатудың қажеті болмас. Оның шет жағасын өзің де көрдің емес пе, – деді.

	– Мен, осы, бір нәрсеге түсінбеймін, Сексенбай.Мұндағылар ғой, сыпайылап айтқанда, бұл заңсыздықтарға жоғарыдағы қожайындарының қоқаңы бойынша баратын шығар. Ал ол қожайындары ше? Неге сүйеніп береді бұл нұсқауларды бұларға? Жалпы, осы нұсқаудың “мына себеппен беріліп жатыр” дейтіндей, бір заңды түйіні, шындық негізі бар ма, сірә?

	Сексенбай, бұл сұрақтың жауабын, жуырда өзі іс-сапармен Алматыға барған тұста болып өткен СССР Жоғарғы соты Әскери коллегиясының сот процестерімен байланыстырды.

	Бір-бірімен жарысқа түскендей, бірі: 2-13 наурыз аралы-ғында – Мәскеуде, екіншісі: 6-12 наурыз аралығында – Алматыда қатар өткен бұл сот процестерінің біріншісінде – жиырма бір адамға айыптау үкімі оқылып, оның он сегізі ату жазасына кесіліпті. Олардың ішінде әлгі ВКП(б) Орталық Комитетінің өткен жылғы ақпан-наурыз пленумында Ежовтың өзі баяндама жасап, қаралаған Бухарин мен Рыков, сондай-ақ, кеше ғана Каменев пен Зиновьевті өз қолымен ату жазасына кескен бұрынғы Ішкі істер наркомы Г.Г.Ягода, бұрынғы Саяси бюро мүшесі, Сыртқы істер наркомының бірінші орынбасары Н.Н.Крестинский, ВКП(б) Орталық Комитетінің мүшесі, Өзбекстан КП(б) Орталық Комитетінің бірінші секретары А. Икрамов, Өзбек ССР Халық Комиссарлары Советінің Председателі Ф. Ходжаев, тағы басқа көрнекті партия, мемлекет қайраткерлері болған. Бұларға: “Совет өкіметін құлату мақсатында шетел барлау ұйымдарымен астыртын байланыс жасаған, солардың нұсқауларымен троцкистерді, жергілікті буржуазиялық ұлтшылдарды, тағы басқа антисоветік күштерді біріктірген – “Оңшыл троцкистік топ” деп аталатын топ құрған, өзара тізе қоса жұмыс істеген бұл топ, СССР-дің әскери күштерін әлсіретуді, шет мемлекеттерді оған қарсы соғыс ашуға итермелеуді және ондағы Одақтас республикаларды бөлшектеп бөліп алып, олардағы бұрынғы капиталистік, буржуазиялық өкіметті қайта қалпына келтіруді көздеген, осы бағытта түрлі зиянкестік бүлдірулер, террорлық іс-әрекеттер жүргізуді ұйымдастырмақшы болған” деген айыптар тағылған.

	Ал, Алматыда өткен сот процесі бойынша айыпкерлер орындығында: 1937 жылдың жазы мен күзінде қамауға алын-

	ған Қазақстан Орталық Атқару Комитетінің Төрағасы Ұзақбай Құлымбетов пен Өлке партия комитетінің екінші хатшысы Ізмұқан Құрамысов бастаған Республика прокуроры Сүлеймен Есқараев, Халық ағарту наркомы Темірбек Жүргенов, Егіншілік наркомы Нығымет Сырғабеков, Қаржы наркомы Ілияс Молдажанов, Денсаулық наркомы Хасен Нұрмаханбетов, Алматы облыстық партия комитетінің бірінші хатшысы Жанайдар Сәдуақасов, Оңтүстік Қазақстан облыстық партия комитетінің бірінші хатшысы Әбілқайыр Досов, тағы басқа, ұзын саны жиырма шақты республика басшылары отырған. Бұларға “Мәскеу сот процесінде сотталған – оңшыл троцкийстік топтың құйыршықтары, солардың жергілікті жердегі ымы-жымы бір ізбасарлары мен сыбайластары” деген айып тағылған.

	Аталған екі сот процесінің бір-бірінен бір ғана айырмашылығы болған. Ол – Алматыда өткен сот процесі бойынша жауапқа тартылғандардың бәрі тегіс ату жазасына кесілген және бұл сот процесі жабық түрде өткен.

	Сексенбай сөзін аяқтай келіп:

	– Білгің келсе, сенің сұрағыңның жауабы, міне осы. Дәлірек айтқанда, сендер осылардың құйыршығы болып есеп-телесіңдер, – деді.

	Менің әлгі Сәркеевпен әңгімемдегідей, Сталинді кіршіксіз періште санайтын соқыр сенімім осы арада тағы бір төбе көрсетіп қалды:

	– Сен қалай ойлайсың, Сексенбай, осыны Сталин білер ме екен?!

	– Білер ме екенің не? Осының бәріне бас-көз боп, тікелей басшылық жасап отырған сол “мұрттың” (Сталиннің дегені ғой) өзі емес пе!?

	– Сондағы мақсаты не? Не үшін керек оған бұл?

	– Мұртқа мұның керек жерлері көп, достым.

	Біріншіден: оған бұл – кезінде, өзінің осынау ұшан-теңіз жеке-дара билікке қол жеткізуіне үлкен кедергі жасап, талай жерде аяғынан шалған, Троцкий бастаған бақталас саяси дұшпандарынан кек алу үшін, оларды түп-тұқиянымен құрту үшін керек.

	Екіншіден: жоғарыда аталған, Советтік империяға өзі күштеп ендірген ұлттық республикалардағы бас көтерер зиялы атаулы игі жақсыларының бәрінің көзін жойып, қалған былайғы қара бұқараны мал құсатып, алдына салып, айдап алу үшін, құлақ кесті құл ету үшін керек. Ақырында, “мұртқа” бұл, өзін, осындай, аспандағы күнмен таласқан мансап биігіне, “халықтар көсемі” дәрежесіне көтерген – қанқұйлы қылмыстық істерін жариялылық жарығынан жабық ұстап, цензураның темір пердесімен тұмшаланған аңқау ел, қараңғы қауымнан бүркемелеу үшін керек...

	Сексенбай бұл ойларын, әлдекімге кеткен қашанғы бір кекті кебін шерткендей, іштей шиыршық атып, ашу-ызаға булығып, өзін-өзі әрең ұстап, кіжіне отырып айтты.

	– Мұның шет-шегі бар ма өзі? Қашан бітер екен бұл алапат?

	– Бұл – “мұрттың” саяси жауларына деген қанды кегі қашан бітеді – сонда бітеді. Ал, оның мұндай қанды кегі, оның өзі өлмей таусылмақ емес...

	Менің ВКП(б) Орталық Комитетінің отыз сегізінші жылғы қаңтар пленумына деген көзқарасымның, әу бастан-ақ теріс болмағаны, әлгі Каримов, райком бюросында өзімді “халық жауы” ғып шығарып, басыма қара түнек заман орнағанда, осы пленумға үміт артқаным, өзіме жазықсыздан-жазықсыз, жоқ жерден жабылған жаладан осы пленумға арқа сүйеніп қорғанғаным оқушының есінде болар. Мен бұл көзқарасымнан сол жаланың құрбаны боп, осы түрмеге түскеннен кейін де айныған жоқпын. Осы пленумнан кейін бір оң өзгеріс күтіп, өзімді көп ұзамай бұл жаладан құтылатындай көріп жүргем. Сексенбайдың мына сөзі менің көңілімдегі сол үміт шоғын су сепкендей басты. Сол себепті, Сексенбайдың сол пленумға деген көзқарасын, жеке пікірін білгім кеп:

	– Өзің білесің, өткен қаңтар пленумында коммунистерді партия қатарынан шығарудағы және оларды жауапқа тартудағы асыра сілтеушілік қатты сынға алынды. Осындай асыра сілтеушілігі үшін Ежов орнынан алынып, орнына Берия қойылды. Алда мұндай кемшіліктерге жол беруге қатаң тыйым салынды. Бұған сен қалай қарайсың? Қазір өздеріңде осы пленум шешімдеріне орай болған, қандай да бір оң өзгеріс, жылы леп бар ма? – дедім.

	Cексенбай: “Сен де бір қайдағыны айтады екенсің.” дегендей, менің бұл сөзіме миығынан бір мырс етіп қойды.

	– Ол жағын несін сұрайсың? – деді сосын, – оны өзің де көріп отырған жоқсың ба? Ондай оң өзгеріс болса, сен өстіп осында отырар ма едің? Әлде, бұл қаулыны Каримов пен Федулов оқымады дейсің бе? Мен, өз басым, бұл қаулыдан әзірге ондай өзгерісті көріп отырған жоқпын. Ондай өзгеріс жуық маңда бола қояды деп ойламаймын да. Әдетте, “мұрттың” бар бәлені алдымен өзі істеп алып, артынан онысын, ақталу үшін жуып-шайып, қаулы қабылдайтыны немесе заң шығаратыны бар емес пе.Бұл қаулы да, оның сондай кезекті құйтырқы көзбояшылығының бірі...

	– Сосын, сен мынаған қара, бауырым, – деді бұдан соң, Сексенбай, бұл ойын одан әрі дамыта сөйлеп–бір таңқаларлығы, “мұрттың” мұндай құйтырқы көзбаяушылығының құрбандығына алдымен, оның осындай құйтырқы қаулылары мен заңдарының ең бірінші, ең белсенді жүзеге асырушылары, өзінің оң көзі, оң құлағы іспетті–мына біздер, НКВД-шілер ұшырайтынын қайтерсің. Жаңа сен, қаңтар пленумында Ежовтың орнынан алынғандығын айтып қалдың ғой. Ежов сен айтқандай, орнынан ғана алынып қойған жоқ. Қамауға да алынды. Қамауға алынғанда, тағы да анау-пынау жерде емес – тура осы пленум үстінде қамауға алынды. Бұл не деген сөз? Бұл дегеніңіз – “Сиырға туған күн бұзауға да туады”дегендей, кешегі Ежовтың қоластында қызмет еткен, мына Федуловқа да тықыр таянды деген сөз. Демек, мына сенің басыңдағы жағдай, күні ертең менің басыма да түспесіне ешкім кепілдік бере алмайды.

	Сен сенім артқан пленумнан мен көріп отырған “оң өзгеріс”, міне осы. (Расында, Сексенбай бұл сөзді бекер айтпапты. Біздің осы әңгімемізден кейін, көп ұзамай ұсталып, хабар-ошарсыз кетіпті. Оны мен кейін, айдаудан келген соң, әйелінен білдім.).

	Менің, Сексенбайдың онсыз да осынау, үрейлі үнсіздік билеген қанды қапаста отырып, осының бәрін қалайша қорықпастан айтқандығына қайран қалғаннан басқа, оның бұл сөздеріне пәлен деп алып-қосарым болмады. Онымен үнсіз келіскендей болдым.

	Сексенбай сөзінің соңында маған демеу беріп, жұбата сөйледі.

	– Мен бірдеңе білсем, сені атпайды. Әрі кетсе, 58-статьяның жеңілдеу бір тармағымен 20 жыл, әйтпесе, 10 жыл беріп, қияндағы лагерьлердің біріне айдайды. Тек өзіңе-өзің берік бол. Тергеушінің бопсасынан қорқып, екі сөйлеп жүрме, қанша қинап зорласа да илікпе. Тағы айтамын: әлгі райком бюросындағы жауабыңнан тайма. Менің саған айтар ақылым да, беретін бар көмегім де осы.

	Бұдан соң Сексенбай “бастыққа кейін кірермін” деп, менімен қоштасты да жөніне кетті. Мен “түсінігімді” алып Федуловқа кірдім. Федулов түсінігіме асығыс түрде көз жүгіртіп шығып, жыртып-жыртып, бетіме лақтырып жіберді де, мені бала-ғаттай жөнелді.

	– Мен саған жаңа не айттым? Немене, шыныңды айтқың келмей ме?! Онда өз обалың өзіңе...

	Бұдан соң, Федуловтың пәрменімен Омарходжаевтың алдынан бір-ақ шықтым.

	Омарходжаев, мені, Федуловқа шынымды айтпағаным үшін біраз боқтап-боралап алды да, үйреншікті жазасын қолданып, бір тәулік бойы темір пештің түбіне тікемнен тік тұрғызып қойды.

	* * *

	1938 жылғы наурыздың аяқ шенінде мен ішкі түрмеден сыртқы түрмеге ауыстырылдым.

	Қаланың оңтүстік шығыс жақ шетіне орналасқан, бір кісілік екі камерадан және әрқайсысына жиырма шақты адам еркін сиярлық екі үлкен камерадан тұратын, тақтай еденді, күйген кірпіштен соғылған бұл қоржын там – Түркістанда ескіден, Николай патша тұсынан бар түрме.

	Осы арада мына бір жайт есіме еріксіз түсе кетті.

	Бұл 1921 жылдың көктемі, менің 14-15-тердегі, балалар үйінде оқып жүрген кезім еді.

	Менің Қоңыратпай деген немере ағам бар. Қазір көзі тірі. Сол кісінің менен екі-үш жас үлкен Әзізхан деген баласы болатын. Комсомол мүшесі ретінде Түркістан әскери комиссариатының жанындағы комсомолдар шепке алған “ЧОН” (Ерекше міндет жүктелген бөлім) деген қару-жарақ сақтау қоймасын күзететін. Бір күні ойда жоқ жерден сол Әзізхан түрмеге түсіп қалды. Себебі: бір жағдаймен күзетке бара алмай қалыпты. Қоңыратпай ағамыз мені соған көрпе-төсек апарып беруге жұмсады.

	Түрмеге келген соң, есік аузындағы кезекші милиция, неге екенін білмедім, әкелген көрпе-төсегімді Әзізханға бергізбей: “Анау Байдалыға апарып бер”, – деп, оның карсысындағы есігі жабық тұрған камераны нұсқады.

	Сол тұста божбан Байдалы деген аты шулы ұры болушы еді. Ұры болғанда, жұрт оның баукеспе, айлакерлігі мен тапқырлығы жайлы аңыз ғып айтатын. Бір жолы ол тіпті мықты күзет қойылған тас түрменің өзінен де қашып құтылған көрінеді. Сонда күзетші милицияның аяқ-қолын байлап тастапты да, мылтығын тепкішек қып абақтының биік дуалынан асып түсіпті дейді. Сол есіме түсіп: “Апырмай, сол Байдалы болмаса игі еді?!” деп күзетші сілтеген камера есігін қорқақтап әзер аштым.

	Байдалы екі иығына екі кісі мінгендей, қара мұртты, насаты келген келісті кісі екен. Үстінде түйе жүн шекпен, басында қара тақия, аяғында саптама етік, жасы сол елудің ол жақ-бұл жағында дерлік.

	Ол, әсте менің қорқып тұрғанымды байқаса керек, жылы шырай танытып: “Кел, шырағым!” - деді.

	Мен сөзге келген жоқпын, көрпені табалдырықтан асырып тастай салдым да, қаша жөнелдім...

	Шамасы, сол жылдың күзі болса керек, бір күні: “Ойбай, не айтасың, Байдалы атылатын болыпты” деген суық хабар дүңк ете қалды. Түркістанның күн батыс жағындағы “Шойтөбе” деген жерде аумағы ат шаптырымдай ашық алаң бар еді. Байдалыны сол жерде ататын болыпты. Алдын ала берілген құлақтандыру бойынша Байдалыны атуға белгіленген сағат мерзімі жақындай бастағаннан бүкіл қала халқы кәрі демей, жас демей, тайлы-таяғымен сол жаққа қарай ұбап-шұбап ағыла жөнелді. Оларға мен де ілестім.

	Біз барсақ, адамдар алаңға әлдеқашан жиналып калған екен. Бәрі төртбұрыштанып алаңның шет жағында тікесінен тік тұр. Алдарында милициялар мен солдаттардан қойылған қарулы күзет.

	Біз тұрған алаң шеті мен ортасының ара қашықтығы жүз елу-екі жүз метрдей.

	Байдалыны ат арбамен алаңның тура қақ ортасына әкеліп түсірді. Үстінде – әлгі түрмеде өзім көрген киімдері. Қолын артына қайырып байлап тастапты. Қасында үш-төрт милиция.

	Байдалыны ату дақмазасы ұзаққа созылды. Біз оның «қызығын» Байдалы мен милициялардың қимыл-қозғалысына қарап, алыстан шамалап, байқап түрғанымыз болмаса, анықтап жөнді ештеңе көре алмадық. Бұл жайында кейіннен жұрт аузынан ғана естіп білдік.

	Сонда Байдалы, өзінің ақтық демі алдында милициялардан бесін намазын оқып алуды өтініпті дейді. Олар оның бұл өтінішін қабыл алып, ату жайындағы үкімді содан кейін барып орындапты. Бір қызығы: сонда Байдалыны алғашқы атуға тиісті милиция қорқып, колы қалтырап, тапаншаның шүріппесін баса алмапты. Содан соң ату кезегі “Юлдаш мұрын” деген милицияға тиіпті. Ол Байдалыны бір атқанда-ақ құлатыпты. Сосын, талықсып жатқан Байдалының қасына келіп: “Ә, Байдалы әка, қалайсыз?!” деп төніп тұрып, тағы атыпты...

	Міне, тағдыр шіркін, ойда жоқ жерден мені сол түрмеге тағы да айдап әкелді. Мені мұнда, сол баяғы, Әзізхан отырған оң жақ камераға әкеп тықты.

	Мұнда тәртіп кіші түрмедегідей онша қатаң емес екен. Үйден келген тамақ, көрпе-төсекті алдыра береді. Тек бүргесі көп, түнімен қышытып жеп қояды. Камера есігінде, вокзал есігі секілді күндіз-түні дамыл жоқ. Біреулерді әкеліп, біреулерді әкетіп жатады. Камера іші бір қарасаң – адамға лық толып, аузы-мұрнынан шығып отырады, енді бір қарасаң – мүлде босап, маңайыңда бес-алты-ақ адам қалады. Сонда, әлгі адамдарды, Шымкентке әкетеді екен... Апара жатып, жолшыбай қайсыбіреулерін атып тастайды екен деп еститінбіз.

	Екі-үш күннен кейін мені тергеуге, кіші түрмеге қайта алып барды. Тергеуші – баяғы Омарходжаев, әдеттегідей маған шынымды айтқызу үшін бар кәрін төгіп бағады. Баяғы мың рет қойған сұрағын тағы да қайталап: “Троцкийшіл астыртын ұйымға қалай мүше болдың?” – дейді. Мен де сол бұрынғыша бір жауапты қайталап: “Мен ешқандай астыртын ұйымға мүше болған емеспін”, – деймін. Ақырында, амалы құрыған Омарходжаев бақырып-шақырып ашуға басады. Жеті атамнан түк қоймай боқтап-боралайды, “атам”, “асам” деп қорқытады. Қақитып темір пештің түбіне тұрғызып қояды...

	Бір кезде Омарходжаев сірә, үйіне барғысы келді-ау деймін, мені өзі келгенше қарай тұру үшін көрші кабинеттегі аудандық НКВД парторгының қасында қалдырып кетті.

	Аудандық НКВД парторгы, былайынша, көзтаныс, біз қатарлы татар жігіті еді. Өзі бізге, аупарткомның бюро мәжі-лісіне үнемі келіп тұратын. Мен жайлы әңгімеге қаныққан соң, оған:

	– Құдайлығынды айтшы, бюрода не айтылып, не мәселе қаралғанын – бәрін өз көзіңмен көріп, құлағыңмен естіп жүрдің ғой... Сонда біз Совет өкіметіне қарсы қандай контрреволюциялық бағыт ұстандық, қандай құпия әңгіме жүргіздік? – дедім.

	Татар жігіт те менің сұрағыма орай, ешқандай бүкпесіз, ағынан жарыла жауап берді.

	– Мен сізді түсінем, Байеке. Маған салса, мен сіздің адал азамат, нағыз лениншіл таза коммунист екендігіңізге ешқандай күдік-күмән келтірмеймін. Амал қанша, қолдан келер қайран жоқ. Менің осы салада қызмет істегеніме, міне, 16 жыл болды. Байларды кәмпескелеуге де, Созақ оқиғасына да қатыстым. Бәрін бастан кешіріп, қолдан өткердім. Бірақ, дәл мынадай, жұрттың бәрін жаппай қамауға алып, атып, айдау дегенді бұрын-соңды көрген емен. Енді, не де болса, тәуекел деп ақырын күтіңіз. Бәлкім, ақталып шығарсыз, – деп жұбатты. Сосын: “Үйіңізден ешкім хабар алған жоқ па?” – деп сұрады.

	– Жоқ, ешкім келген жоқ, – дедім мен. Сол екен, ол маған кабинеттің терезесі арқылы түрме алдында топырлап тұрған бір топ әйел мен бала-шағаны көрсетіп: “Мүмкін, адамыңыз осылардың ішінде бар шығар?” – деді.

	Айтқанындай, мен әлгілердің ішінен ебіл-дебілі шығып, не қыларын білмей, түрменің есігіне телміріп тұрған әйелім Алуаны көрдім.

	– Иә, бар екен, – дедім мен қолында түйіншегі бар, ақ жаулықты, пүліш пальтолы келіншекті нұсқап.

	Парторг сол замат есік аузындағы күзетші арқылы әйелімді кабинетіне шақырып алды.

	Әйелім жылап-сықтап сөйлеп отыр. Айтып отырса, мен кеткелі бері көрмеген қорлығы, көрмеген тәшпіші қалмапты. Онда, біз, бір үйде:шешем мен інім, екі балам және әйелім мен өзім –алты жан тұрушы едік. Баспанамыз – Әзірет Сұлтан кесенесінің қарсысында, Абай көшесіндегі нөмірсіз бір кесек кірпіштен соғылған коммуналдық үй еді. Түрмеге жақын болатын. Бізбен көрші тұратын, райкомда сыпырушы болып істейтін бір Ұмсын деген өзбек әйелі бар еді. Менің қамалғанымды содан естіпті. Мен қамалған соң,бір-екі күннен кейін НКВД қызметкерлері келіп, үй-ішіне астан-кестен тінту жүргізіп, бір папкаға жинастырып сақтап жүрген түрлі құжаттарым мен бір шкаф толы жеке кітапханамдағы біраз кітаптарымды алып кетіпті. Әлгі, Түркістан “Совпартшколында” сабақ беріп жүргенімде оқыған дәрістерім жазылған бірнеше қалың дәптерлерім бар еді, не істейтінін қайдам, оны да әкетіпті. Бұл аздық еткендей, бала-шағамды үйден шығарып жіберіпті. Қазір бір жамағайынның бір қоржын тамын паналап отырған көрінеді. Інім Ғанибай балалар үйінде тәрбиеші болып істейтін еді. “Халық жауының інісі” деп оны да жұмыстан қуыпты. Ал, ағайын-туған, жора-жолдас дегендер болса, біздің үйге мүлде бас сұғуды қойыпты. Әйелімді көрсе анадайдан теріс айналып кететін көрінеді...

	– Сабыр ет, сабыр ет, – деймін мен әйелімді жұбатқан болып. – Мұның бәрі маған бостан бос жабылған жала. Егер дүниеде әділет, шындық деген бар болса, мен өзімнің бұл жаладан ақталатыныма сенемін.

	– Қайдам... қайдам?! – дейді әйелім шарасыздық білдіріп, – лайым солай болғай! Өкімет сөйтіп, өзің ойлағандай, не шара көрсе де, алдымен ақ-қараңды айырып барып көрсе кәнеки... Бірақ, олай дейін десең “халық жауы” деп ұсталғандардың арасында халықтың нағыз қамқоры дерлік небір асыл азаматтар да кетіп жатқан жоқ па?! Мен содан қорқам...

	Осыдан кейін тағы да кішкене әңгімелестік те, “көрсе, бірдеңе деп бәле болып жүрер” деп Омарходжаевтан қорқып, әйелімді үйге қайтарып жібердім.

	Айтқанымдай, осының артынша Омарходжаев келіп тергеуін кайта жалғастырды. Ол тағы да, әдеттегісінше, менің калай контрреволюциялык астыртын ұйымға мүше болғаным жайлы белгілі сұрақтарын қояды. Мен болсам, сол баяғы бір жауапты қайталаймын...

	Осылайша, Омарходжаев мені бес ай тергеді. Тергеуге, кейде, араға екі апта салып, кейде үш апта салып шақыртады. Тергейтін жері – баяғы ішкі түрме, өз кабинеті. Жататын жерім – үлкен түрме. Айдауыл айдап барып, айдап келеді.

	Мен бұл бес айдың ішінде бұл түрмеден де, әлгі ішкі түрмедегідей секілді, ойдан шығарылған жалған жаланың, домалақ арыздың құрбаны болып отырған “көген көздердің” талайын көрдім, талайымен камералас болдым. Сондағы бір байқағаным: бұлардың шын мағынасындағы “халық жауына” үш қайнаса сорпасы қосылмайтыны, бұларға тағылған ондай айыптың ойдан шығарылғаны былай тұрсын, оның адам айтса нанғысыз, тым күлкілі екендігі еді. Сондай “айыпкерлердің” бірі – менімен бір камерада отырған түркістандық бір қазақ кісі еді. Бұл бейбақ, өзі қарауыл боп істеген Түркістан темір жол клубындағы Сталиннің портретін әлдекімнің алмаспен тіліп кеткені үшін, соны көрмей қалғаны үшін жазықты болыпты.

	Тағы бір мысал: осы Түркістанда тарақты Әлсейіт, Бексейіт деген ағайынды кісілер болды. Өздері бізбен рулық жағынан бұтақтас болып келеді. Әлсейіт, заманында – кімсің – Әлсейіт, айтулы шабандоз болатын. Сол Әлсейіт бір күні, үйіне өздерімен көршілес, ағайындас бес-алты қариенің басын қосып қонақасы береді. Түркістанның бұрынғы базарының орнында бір автогараж болатын. Сол автогараж қаланың басқа бір жеріне көшіріліп, орны бос қалса керек. Дастархан үстіндегі әңгіменің бір орайында Әлсейіт: «Сол жерде мешіт салса қайтер еді?» дегендей ой ұштығын аңғартады. Бұны: «Олай болса кәнеки!...» деп өзгелер де қостай кетеді. Бірақ дәл қазір бұлай етудің мүмкін еместігін, уақыттың көтермейтінін іштей ұққан олар, сол сәт пышақ кескендей тына қалады. Әңгімені басқа жаққа бұрып, қайтып бұл жайлы сөз қозғамайды. Бар болғаны осы. Содан не керек, осыдан соң көп ұзамай әлгі қонақта болғандардың бәрі бірінен соң бірі камауға алына бастайды. Әлсейіттің өзін, үйінде төсек тартып ауырып жатқан жерінен тура осында, мен жатқан камераға алып келеді. Сөйтсе, біреу сыртынан: “Әлсейіт үйіне Совет өкіметіне пиғылы жат діндарларды шақырып, мешіт ашу жайлы мәслихат өткізді” деп НКВД-ге домалақ арыз түсіріпті.

	Тағы бір мысал. Отыз сегізінші жылдың мамыр айында мен жатқан камераға бір топ орыс жастарын әкеп қамады. Бұлар Москва, Ленинград, тағы басқа Ресей қалаларынан келіп, Ащысай шахтасында өндірістік практикада жүрген студенттер болып шықты. Сондағы бұлардың жазығы не дейсің ғой? Жазығы: “1 Май мерекесі қарсаңында үкіметке қарсы көтеріліс жасауды ұйымдастыруға әрекет етіпті-міс”. Сонда әлгі жастар камерада жатып, Сталинді, сталиндік конституцияны мадақтаған болып өлең айтады. Ол өлеңнің бір-екі жолы әлі күнге дейін есімде. Ол мынау:



	“Я другой такой страны не знаю,

	Где так вольно дышит человек!”2.



	* * *

	Бұл отыз сегізінші жылдың шілдесі еді. Бір күні ойда жоқта мен отырған камераға, айдауыл, аудандық “Қызыл Түркістан” газетінің (әлгі мені «халық жауы» боп қамалған соң: «Қонақбаев айыбын толық мойындады» деп жазған газет) редакторы Әбдірашит Бердәулетовты алып келді.

	Бердәулетов, - ұзын бойлы, қысық көзді, қыр мұрынды, көмірдей қап-қара қою шашы жатқыза тарауға көнбей, қоқиып, қобырап тұратын, жасы, сол қырыққа таяп қалған, ойындағысын күлбілтелемей бетке айтатын, тік мінезді жігіт еді. Өзі қызылордалық болатын. «Қызыл Түркістанға» редактор боп, осыдан екі-үш жыл бұрын Өлкелік комитеттің жолдамасымен және бұған қоса, Обком бюросының шешімімен келген еді. Ызбановтың кезінде райкомның бюро мүшесі де болды.

	Бұл оның Шымкент түрмесінен шыққан беті екен. Бұдан екі-үш ай бұрын қамалыпты. Бұл да біз секілді, қолдан жасалған жалған айыптың құрбаны болыпты. Бұл да әлгі мен құсап, «пәлеге» мамандығы бойынша мұғалім боп істеп жүрген жерінен партия қызметіне ауысам деп душар болыпты. Айтайын дегенім, мен одан Түркістан райкомының бірінші хатшысы Каримовтың қамалғанын есіттім. Қамалғанда, әлгі отыз сегізінші жылдың 20 қаңтарында өткен райком бюросында мені қалай қаматса, өзі де солай қамалған көрінеді. Бердәулетов екеуі Шымкент түрмесінде бір камерада отырыпты. Сонда оған ішіндегі бар сырын ақтарып, мені қалай қаматқаны, өзінің қалай қамалғаны жайлы жырдай ғып айтып беріпті...

	Әңгіме былай болыпты. Мен қамалып кеткен соң, жарты жылға жетпей, маусым айының аяқ шенінде райком бюросы болып, онда “Қазақ ССР Орталық Комитеті мен Халық Комиссарлар Советінің “Мақталықты баптау, қызылша өсіру, пішен дайындау, жер айдау және егін жинауға дайындық жұмыстары туралы” шешімінің орындалу барысы жайында Каримов баяндама жасапты. Бюро баяндаманы тыңдап, талқылай келіп, мыналарды атап көрсетіпті: Ауданда аталмыш шешімнің орындалуы сын көтермейді. Бұл шешімді орындауға байланысты нақтылы іс-шаралар белгіленбеген. Бұл жайында колхозшылар арасында түсінік жұмыстары жүргізілмеген. Соның салдарынан, аудан колхоздарының көпшілігі әлі күнге дейін мақталықты үшінші рет баптау мен суаруға кіріспеген. Мақталыққа бөлінген су қараусыздықтан айдалаға ағып, босқа ысырап болған. Жер жырту ісі жарты жолда үзіліп қалған. Сапасыз жөнделген комбайндар бұзылып, егістік алқаптарда тұрып қалған. Енді олар қайта жөндеуді керек етеді. Шөп ору жоспарының небары 4-ақ проценті ғана орындалған... Каримов жолдас, осылайша, ауданда ЦК-ның шешімін іскерлікпен жүзеге асыруды қамтамасыз ету орнына, оның жолына саботаждықпен кесе-көлденең тұрып, кесірлі кедергі келтірген. Асыра сілтеуге бой алдырып, ауданда өте қауырт жағдай қалыптастырған.

	Ауданда халық жауларымен күрес жайы да көңіл көншітпейді. Каримов жолдас, өзі басшылық жасайтын аудан партия ұйымдарын троцкийстік-бухариндік ұлтшыл фашистік бандиттерді дер кезінде әшкерелеп, ауыздықтауға жұмылдыру орнына, оларды партия, Совет жұмыстарына жауапты қызметке қойып, көтермелеп отырған.

	Райком бюросы осыларды атап көрсете келіп, Каримовты халық жауы ретінде партия қатарынан шығарыпты.

	Бұл бюроға оның мүшелері: осы әңгімені айтушы Бердәулетовтің өзі, сосын әлгі мені райком бюросында Каримовпен тізе қосып, партиядан шығарған аудандық НКВД бастығы Федулов, тағы басқалармен қатар, обкомның екі бірдей секретары – Нечаев, Кириллов, облыстық НКВД басқармасы бастығының орынбасары Титов, шақырумен келген А.С.Орлов және бір-екі адам қатысыпты. (Орлов деп отырғанымыз – бұрынғы “Мақтаарал” совхозының директоры, обкомның пленум мүшесі. Әлгі Досовтың мәселесі қаралған обкомның екі пленумның алғашқысына ма, әлде кейінгісіне ме әйтеуір, біреуіне төрағалық еткен көрінеді). Шамасы, бұлар Каримовты “құрту” үшін әдейі сайланып, арыз бойынша келсе керек. Ауданда жұмыстың жүрмей, жоспардың орындалмай жатқаны, әншейін соған сылтау болса керек. Әйтпесе, ол кезде мұндай кемшілік қай ауданда, қай колхозда болмады дейсің.

	Каримов Бердәулетовке осыларды айта келіп: “Қонақбаевқа обал жасадым. Оны мен едім қаматқан”, – деп өкініпті. “Ленинградтан Қазақстанға бекер келген екенмін” деп маңдайын тоқпақтапты.

	Дүние – кезек. “Біреуге ор қазба – өзің түсесің” деген осыдағы!

	(Осы орайда қариенің әңгімесіне қосымша өз тарапымыздан мына бір нәрсені айта кетсек дейміз. Бұл айтпағымыз – біз жоғарыда тоқталып өткен, 37-жылғы Досовтың мәселесі қаралған обкомның екі пленумына, оның біріншісіндегі Қармақшы райкомның хатшысы Каримовтың жарыссөзде сөйлеген сөзіне қатысты. Онда оның, өзінің алдында Қармақшыда райком хатшысы болып істеген Ызбанов жөнінде: «Тұрғындар мен колхозшылар арасында Совет өкіметінің өркендеп, дамуына кесірлі кедергі келтіретін саясат жүргізумен айналысқан... Райком бюросы  бір өзі болып, не істеймін десе, соны істеген» деп айып таққаны оқырманның есінде болар. Сірә, Каримовтың, Ызбановтың орнына Түркістанға бірінші хатшы боп келгеннен кейін, «Таз ашуын тырнадан алады» дегендей, Қонақбаевқа шүйілуінің, оны бюрода партиядан аластап, түрмеге айдатуының астарында оның Ызбановқа деген осы «ескі кегі» жатса керек.

	«Ызбанов халық жауы болғанда, оның өзі қызметке алған қадірі – бұл қалайша халық жауы болмайды?» деп ойласа керек жаман ақылы. Әлгі, түрме камерасында бірге отырғанда Бердәулетовке: «Қонақбаевқа обал жасадым. Оны мен едім қаматқан» деп ағынан жарылуы осыны меңзесе керек).





8. Айдау




	Отыз сегізінші жылғы тамыздың соңғы күндерінің бірінде, бізді аяқ астынан түрме камерасынан алып шығып, Ташкендегі Қоныс аудару бекетіне апаратын эшалонға басты. Жүрер алдында мені “үндеместердің” бірі түрменің аузындағы кезекші күзетші отыратын жерге шақырып алып, “тройканың” үкімімен таныстырды. Менің қатысуымсыз, сыртымнан шығарылған бұл үкім бойынша мен Қылмыстық кодекстің 58-1 “б” бабының 2 тармағымен (Революцияға қарсы қастандық әрекет) айыпталып, сегіз жылға алыс лагерлерге жер аударылу жазасына кесілген екенмін. Не үшін? Бұл үкімді шығарарда “тройка” нені басшылыққа алды? Қандай дәлелдемелерге сүйенді? Ол жағын біле алмадым. Бар білетінім – тергеуші Омарходжаев. Өзі жүргізген тергеу хаттамасына мен айтпаған нәрселерді айтты ғып жазса да, айыптау қорытындысына менің қолымды сыртымнан қойса да – бар бәлені содан келгендей көремін.

	Қоныс аудару бекетінде екі айдай жаттық.

	Адам деген сұмдық... Бір эшалонмен кетіп жатса, бір эшалонмен келіп жатады. Әйтеуір, бекетте ине шаншар орын болмайды. Қашан көрсең, мидай араласып, ұйлығысып жатқан бір адам. Бәрі өзіміз секілді, эшалон тиіспей кезек күтіп жатқан “халық жаулары”. Олардың арасынан Совет Одағының кез келген республикасынан, кез келген ұлттың өкілін кездестіре алар едіңіз десем, артық айтқандығым болмас еді.

	* * *

	Отыз сегізінші жылғы қараша айының 1-і күні бізді (ұмытпасам 650 адам) эшалонға басып алып, Сібірге қарай ала жөнелді. Қарашаның 7-сі күні Алматы стансасына келдік. Содан соң, екі ай жүріп, желтоқсанның аяғында Владивостокқа жеттік.

	Бізді мұнда үш қабатты нары бар кенеп шатырға орналастырды. Нардан орын тимегендер жерге жатты. Біз, түрмеде жатқанымыз бар, ұзақ уақыт жол жүргеніміз бар, көптен монша дегенді көрген жоқ едік. Үсті-басымыз әбден кірлеп, биттеп-құрттап кеткенбіз. Содан ба, біраздан соң арамыздан сүзек ауруы шықты. Ауырғандар ауырған заматта ауруханаға жөнелтілді. Менімен қатар бір ұйғыр, бір қашқарлық өзбек жататын еді. Олар да ауырып, ауруханаға түсіпті. Лагерь басшылары бізді моншаға түсіруді осыдан кейін барып қолға алды. Апта сайын моншаға апарып, киім-кешегіміз бен көрпе-төсегімізді дезинфекция жасап тұратын болды.

	Сүзек ауруы шығысымен карантин басталған. Сыртқа шығармайды. Күніне бір мезгіл быламық, 400 грамм нан береді. Соны қанағат қыламыз да, тырп етпей жатамыз. Палатканың ішіне тұтқасы бар, үлкен-үлкен екі ағаш бөшке қойылған. Дәретханамыз сол. Оның үстіне баспалдақпен шығамыз. Оны екі жігіт сыртқа апарып төгіп тұрады.

	Төрт-бес айға шейін осылайша күн кештік. Тек отыз тоғызыншы жылдың мамыр айында ғана карантин тоқтатылып, далаға шығуға мүмкіндік алдық. Сонда білдік, біздің қабатымызда басқа да палаткалар бар екен. Солардың бірінен Түркістан ауданындағы Шорнақ ауыл Советінің төрағасы, қазіргі “Ленинизм” колхозының бұрынғы бастығы Хамид Жұмаділлаевтің ағасы (әкесі бір, шешесі бөлек) Расул Нарметовке жолығып қалдым. Расул сол кезде отыздан енді ғана асқан жас жігіт еді. Қасында шорнақтық тағы да үш-төрт адам бар. Бұлардан соң бөгендік тіней жігіт Сұлтанбек Төлендиевке кездестім. Ол ҚазПИ-ді бітіріп келіп, облыстық оқу бөлімінде методист болып істеп жүрген жерінен қамауға алынған екен.

	Бұл жерде әйелдер лагері де болды. Ол өз алдына бөлек, сонадай жерде, бір шетте еді. Естуімше, ондағылардың бәрі “халық жауы” боп ұсталған “мықтылардың” әйелдері немесе солардың ет жақын әпке-қарындастары көрінеді. Бірде, маған, қасымдағы өзбек жігіті солардың арасынан Файзолла Ходжаевтың әйелін көрсетті. Файзолла Ходжаевтың кім екенін білетін боларсың. Кешегі бір енеден туған ағалы-інілі қандас туыстар бір бірімен “ақ”, “қызыл” болып жауласып, бір-біріне мылтық кезенген Азамат соғысының аласапыран күндерінде Орта Азияда Совет өкіметін орнату жолындағы күреске жетекшілік етушілердің бірі болған, жалынды революционер, РКП(б) Орталык Комитеті Орта Азия бюросының мүшесі, СССР Орталық Атқару Комитеті Председательдерінің бірі емес пе еді ол. Не дерің бар? Міне, сондай, қайран ер, асыл азамат Ходжаев, Өзбек ССР Халық Комиссарлар Советінің Председательдігі қызметін атқарып дүрілдеп тұрған жерінен аяқ астынан “халық жауы” деген қара күйе жағылып, небәрі қырық екі жасында НКВД түрмесінің подвалында оққа ұшты.Өзбек жігітінің маған көрсеткені сол Ходжаевтың әйелі еді.

	– Анау тұрған ұзын сары әйелді көрдің бе? – деді ол, палатканың алдында өзара әңгімелесіп тұрған бір топ әйелдің арасындағы беті біз жаққа қараған уыздай жап-жас орыс әйелді иегімен нұсқап, – сол әйел – Ходжаевтің әйелі.

	* * *

	Карантин тоқтасымен бізді жұмысқа шығарды. Қаланың алаңдарын тазалап, саябақтарын ретке келтірдік, түрлі құрылыстар салуға қатыстық. Сонда бізге қала жұртшылығы келіп, топ-топ болып, жан-жағымыздан қарап тұрады. Көп-шілігі бала-шағалар мен орыстың кемпір-шалдары. Араларында бірен-саран қазақтар да бар. Тіпті қазақ милициясын да көрдім. Олар бұл жақта қайдан жүр? Бұл жаққа қалай келді? Ол жағын біле алмадым. Сұрайтындай мүмкіндік болмады. Білетінім: әйтеуір әлгілер бізге бір түрлі аянышпен мүсіркей қарайды. Бізге нан, шылым лақтырады. Милициялар итермелеп, қуса да кетпейді.

	Осы арада сәл шегініс жасап, мына бір жайтты айта кету керек болып тұр.

	НКВД-нің заңы бойынша біздерге, халық жауларына хат жазысып, хат алысуға, немесе біреумен кездесіп, сөйлесуге рұқсат жоқ.

	Бұл тәртіп маған, әсіресе, түрмеге түскен алғашқы күндерімде қатты батты. Ойламаған жерден осындай торға түскен тағының тағдырына тап болған мен, камерада жатып не істерімді білмей аласұрдым. Жоғары жаққа арыз жазайын десем, ол арызымды кімге айтарымды және қалай жіберерімді білмеймін. Ешқайда ештеңе жазбастан тағдырдың маңдайға жазғанын көрермін деп қам-қарекетсіз жата берейін десем, әлгі мені осындай халге түсірген әлгі Каримов пен Федуловтың ішті өртеп, жанды жеген ызасы өтіп барады. Ақыры не керек, он ойланып, тоқсан толғана кеп Сталинге хат жаздым. Ол хатыма өзімнің жиырма алтыншы жылдан бері коммунистік партияның мүшесі екенімді, содан бері партия атына қылаудай кір клтірмей, ол қайда жіберсе сонда барып, бар күш-жігер, жастық жалыныммен адал қызмет еткенімді, сөйтіп жүріп, жоқ жерден “халық жауы” деген атаққа душар болып, осындай, күресінге лақтырылған керексіз заттай бейшара халге түскенімді, ендігі жерде бар үміт-сенімімді қайырымы мол “Ұлы мәртебелінің” өзіне артып, осы іс бойынша ақ-қарамды айырып, әділ шешімге қол жеткізуіме көмегі тиер ме екен деген үлкен сеніммен үшбу хатты жолдап отырғандығымды арқау еттім.

	Бірақ жазуын жазғанмен ол хатты кезінде жіберуге мүмкіндік болмаған. Әйтеуір бір жіберермін деген үмітпен жанымнан тастамай, костюмімнің іш қалтасында бойтұмардай сақтап жүргем.

	Міне, сол хатты жіберудің реті мен осы Владивостоктағы лагерьде жүрген кезімде келгендей болды.

	Бізге, жұмыс басына тамақ тасып жүретін бір орыс жігіті бар еді. Өзі бір сенім артып, бірдеңе айтуға тұратындай жылы жүзді жігіт еді. Бір жолы сонымен тіл табысып, әлгі хатымды соған тапсырдым. Қалтамда азғантай ақшам бар еді. “Мынау қызметіңе” деп сол ақшамды бердім. Ол ертеңіне хатымды салып жібергенін айтып келді. Бірақ ол хат тиісті әдірісіне жетті ме, жетпеді ме, ол жағын білмедім. Әйтеуір, білетінім – ол хаттан маған не олай, не бұлай деген ешқандай жауап болған жоқ. Шамасы, НКВД Сталинге жеткізбей жолдан тосып алып қойды ғой деймін.

	Отыз тоғызыншы жылғы мамыр айының орта шенінде бізді ойламаған жерден топырлатып, бір үлкен кемеге тией бастады. Кеменің үлкендігіне қарай, оған мінген адам да аз болмады. Кейін білсем, сол жолы әлгі кемеге алты мың адам тиелген көрінеді. Содан, шетсіз-шексіз теңіз үстімен жүріп отырып, алты күн дегенде Магадан қаласына, Нагаево шығанағына жетіп тұмсық тіредік. Сосын мұнда бір аптадай аялдадық та, тағы да жолға шықтық. Бұл жолы бізді, кәдімгі ашық жүк машинасы – “полуторкаға” басты. Әр “полуторкаға” 25 адамнан жайғастық. Сонда әлгі кемедгі алты мың адамның бәрі осы машиналарға мінді ме, жоқ па – ол жағын біле алмадым. Білетінім, әйтеуір ана шеті мен мына шеті ат шаптырым жерді алып, тырна қатар тізбектелген бұл машиналардың ұзын санында есеп болмады.

	Бұл жолы біз тура атышулы Колыманың өзіне бет түзеген едік.





9. Колымада




	Колыма дегеніміз қандай жер? Оған жетпес бұрын, оқушыға алдымен сол жайлы қысқаша түсінік бере кетейік.

	Колыма атауы– ең алдымен өзен атымен байланысты. Бастауын Шығыс Сібір теңізінен алатын бұл өзен - Якут жеріндегі Индигарка, Яна, Лена секілді өзендермен қатарлас, үлкен өзендердің бірі. Егер тек Колыма өзені атырауының өзін құрлыққа айналдырар болсақ, оның аумағына Италия секілді екі мемлекет еркін сыйып кетер еді. Колыма атауы – екіншіден, ондағы алтын кеніштері мен лагерьлерге байланысты. НКВД лагерьлер бас басқармасының (ГУЛАГ) қол астындағы ұлан-ғайыр алапты алып жатқан ең үлкен лагерьлер мекенінің бірі– “Дальстрой” тресі қарауындағы Қиыр Шығыс құрылыс басқармасының концентрациялық лагерьлері, негізінен осы Колыма алтын кеніштерінің төңірегіне шоғырландырылған. Бұл лагерьлердің базасы Магадан қаласы мен Нагаево шығанағынан орын тепкен.

	Колыма – бұл жалғыз кемеден басқа, не автобус, не пойыз, не самолет – ешқандай көлік қатынамайтын, жан-жағы буырқанған көк бурыл теңіз бен қиырына көз жеткісіз мәңгілік қар жамылған өлі кеңістікпен қоршалған, тау-тасты, орман-тоғайлы өлке.

	Колыма – бұл жадыраған көктем, жайқалған жаз дегенді білмейтін, қысы он айға созылып, қыс күндері күн көзі екі ай бойы көрінбейтін, өзенінің сулары сегіз-тоғыз ай бойы мұз құрсанып қатып жататын, ал көктемде жерінің тоңы небәрі бір-ақ қарыстай ғана жібитін мәңгілік қыс көктемі.

	Колыма – бұл сынап бағанасы 70 градусқа дейін көтерілетін әлемдегі суықтық атаулының ең шырқау биігі.

	Ақырында, Колыма – бұл тікен сыммен қоршалған, қаптаған лагерьлердің, мың-мыңдаған зектер мен каторжниктер мекені. Кезінде бұлардың қатарында Варлам Шаламов, Евгения Гинзбург, Бүркіт Ысқақов, Хамза Абдуллин, Шахан Мусин сияқты көптеген ақын-жазушылар да болған. Бұлардың Колыма тақырыбына қалам тартпағаны жоқ десек қателеспейміз.

	Мәселен, Шахан Мусин былай деп жазды:



	“Есімдесің, Колыма,

	Есімде сұсты тауларың,

	Өкпесін алып қолына,

	Өксіген “халық жауларың”,

	Күнде көрем түсімде,

	Ұмыта алман, ұмытпан,

	Жатсам-тұрсам есімде,

	Көрген қорлық ұлықтан.



	Біз Колымаға қарай жолға шыққан мезгіл – бұл жақта күн көзі жылт етіп көрінетін екі айлық жаздың исі сезіліп қалған кез еді. Содан болса керек, жолшыбай көлігімізге ауа райына қатысты анау айтқандай, кесе-көлденең кедергі бола қойған жоқ. Ашық машина үстінде болсақ та, онша тоңып әбіржи қойған жоқпыз. Күн демей, түн демей жүріп отырып, екі күн дегенде Колыма біріккен алтын прийскісі бірлестігіне келіп ат басын тіредік.

	Мұнда келгендерді жан-жаққа жұмысқа бөлді. Бізді, ішінде әлгі мен Владивостокта танысқан шорнақтық өзбек жігіті Расул Нарметов бар, негізінен қазақтардан құралған жиырма шақты адамды Индибирка өзенінің жағалауындағы “Светлый” алтын прийскісіне жіберді. Мұнда біз көп тұрақтаған жоқпыз. Жаз өткенше болдық та, қыс түскен соң, қырқыншы жылдың басынан бастап, бізді маңайымыздағы көршілес прийскілердің бірі – “Победаға“ ауыстырды. Мұнда біз өз алдымызға бір бригада болдық. Оған Расул Нарметов жетекшілік етті. Менің каторгалық өмірім негізінен осы прийскіде өтті. Дәлірек айтканда, мен мұнда белгіленген кесікті мерзімім біткенше, қырық алтыншы жылдың қаңтарына дейін болдым.

	Бұл алты жыл мен үшін несімен есте қалды? Бұл уақыт ішінде не істеп, нендей халді бастан кештім?

	Енді аз-кем сол туралы.

	Ең алдымен жұмыстан тыс тұрмыс-тіршілігіміз жайлы.

	Барактағылардың бәрі бір асханадан тамақтанады. Жұмыстан қалай келді, солай жапа-тармағай тамақтың кезегіне тұрады. Сондағы көбіне беретін тағамы: быламық, жармыш ботқа, балық сорпасы және 400 грамм нан. Ал нормасын орындап келгендер үшін бұл цифр 600 грамға жеткізіліп, оның үстіне жүз грамнан спирт беріледі. Спирт беретін себебі, бұл жақта арақ деген болмайды. Өйткені, арақ мұндағы суыққа шыдамайды. Мұз боп қатып қалады. Тұратын мекен-жайымыз – аумағы кішігірім бір ауыл сыйып кететіндей брезенттен жасалған алты-жеті шатыр-барак орын тепкен кең аймақ. Оның жан-жағы тікен сыммен қоршалып, бұрыш-бұрыштарына бекеттік ағаш дүңгіршек орнатылып, қарулы күзет қойылған. Лагерь “тұрғындары” сыртқа алдынан күндіз-түні қарулы екі-үш күзетші арылмайтын, маңдайына жарқыраған прожектор орнатылған, үлкен есік-қақпа арқылы кіріп-шығады.

	Әр барактың тақтай едені, екі қабаттан нары бар. Оған үш бригаданың адамы, яғни 80-90 адам сияды. Бұл дегеніңіз – әлгі алты-жеті баракта шамамен алты жүздей адам тұрады деген сөз. Әрбір барак ішіне, екі жерге, әрқайсысы екі метрлік екі темір бөшке койылған. Оларға басы шатырдың төбесінен сыртқа шығып тұратын, ұзын керней орнатылған. От жағатын пешіміз – осы. Сосын, бұдан басқа, шатыр ішін су қайнатып, бумен жылытуға арналған паровоз секілді тағы бір “машинамыз” бар. Әлгі екі бөшке – пешіміз бен бұл “паравоздан” күндіз-түні отын үзілмейді. Отынды жағатын да, әкелетін де өзіміз. Кейде бұл отынды шырт ұйқыңнан тұрып барып әкелуіңе тура келеді. Бірақ бұл отынымыз канша жақсақ та шатырымыздың “жұмырына” жұқ та болмайды, жылымайды. Жатсаң, тағы маза жоқ: түнімен бір жағынан – іргеден уілдеген суық жел үріп, бір жағынан – пештің жылы лепесі ұрып, таң атқанша құлақшынымыз бен құлағымыз мұздан моншақ тағынып шығады.

	Оқиын десең – газет-журнал, тыңдайын десең – радио деген тағы жоқ. Оқта-текте арамызға Мәскеуден, Ленинградтан келісім шартпен жұмыс істеуге бірлі-жарым мамандар мен мастерлер келіп қосылады. Дүниеде не болып, не қойып жатқанын шетпұшпақтап солардан білеміз.

	Ал енді жұмыс жайына келейік. Жұмыс істейтін жеріміз – негізінен, екі жағы биік қыр, үлкен сайдың табаны. Көктемгі бір-екі ай болмаса, әдетте, қар мен мұз қабыршық басып жататын бұл жердің үсті тастақты, асты кұмшауытты болып келеді. Біздің ісіміз осы жердің үстіңгі қабатын тазартудан басталады. Ол үшін екі жерден, тереңдігі 30-40 см, аумағы адам қолы сиятындай шұқыр қазып, оны дәрімен аттырамыз. Бұдан кейін, оның орнынан шахмат тәріздендіріп, тереңдігі екі-үш метрлік бірнеше құдық қазып, оларды дәрімен тағы қопарамыз. Бұл жолы оны қажетсіз жыныстарынан ажыратып аламыз да, жәшікке салып, аулақтағы үйіндіге (отвалға) апарып төгеміз. Шананы мойнымызға ләмке-қамыт киіп, өзіміз сүйрейміз. Әдетте, төрт адам атқаратын бұл жұмыс процесі көктемге, май айына дейін жүргізіледі. Осы кезде әлгі біздің қыс бойы алтынын алуға дайындаған жеріміздің тоңы босайды да, оны күрекпен аршып алып, тәшкемен бункерге апарып төге бастаймыз. Ол бункерден жылжымалы лента арқылы жоғары көтеріліп, оның “иегі” астындағы ағаш науаға төгіледі. Одан оның астындағы, бетіне сүзекі қойылып, астына төсеніш төселген, ұзындығы 30 метрдей ағаш науаға құйылады. Сол кезде мұнымен бірге бұл науаға су да қоса жіберіледі. Бұл су келіп түскен құмдарды сүзекінің үстімен жайлап жылжыта береді. Ақырында, алтын түйірлері құм шауытынан ажырап, сүзекі үстінде қалады...

	Алтынды алудың бұдан бөлек тағы бір жолы бар. Ол – алтынды сумен шаю арқылы алу. Мұның мәнісі мынада: тоңы қатты жерге от жағылып, құмшауытты топырағы босатылып алынады да, майда көзді темір сүзекісі бар ағаш науаға салынады. Сосын, оны үстіне шлангамен жылытылған су құйып тұрып, әрі-бері қозғайды. Біраз араластырған соң, әлгі құмшауыттың бәрі сумен шайылып ағып кетеді де, түйіршік алтындары сүзекі түбінде қалады...

	Алтынды мұндай жолмен алу ісімен әр сменде бірнеше звено айналысады. Әр звено төрт-бес адамнан тұрады.

	Каторжниктер жұмысты екі сменамен атқарады. Әр сменаның жұмыс уақыты – 12 сағат. Алты сағаттан соң үзіліс жасалып, “түстік” ауқат беріледі. Оны жұмыс басына әкеп береді. Ал еңбек нормасына келсек, әр адам бір сменде: кейде 20 грамм, кейде 30, кейде 40 грамға дейін алтын тапсыруға тиіс. Бұл норма, әдетте, жұмыс істелген жердегі алтын қорына қарап белгіленеді. Алтыны көп жердің нормасы да көп. Мәселен, бізге “Победа” прийскісінде істеп жүргенімізде бір сменде 120 грамға дейін норма берілді. Норманы орындамағандар баракқа жіберілмейді. Екінші сменадағылармен бірге жұмысқа қайтадан айдайды. Сондықтан, нормадан артық алтын тапқандар ол артық алтынын өткізбей, кейінгі осындай бір “черный” күнге деп сақтап қояды.

	Колыманың суығы 70 градусқа дейін жететін қатал табиғаты туралы жоғарыда келтірдік. Бұған қоса айтарымыз: бұл суықтықтың 50-60 градусының тұрақты түрде дерлік болып тұратындығы, қызыл шұнақ аязының 40 градустан төмен түспейтіндігі, біздерге, каторжниктерге 50 градустық суықтыққа дейін жұмысқа шығуға болады деп есептелінетіндігі. Киетін киімімізге келсек: соғысқа дейін пима, мақталы күпәйке, тері құлақшын беріп келді. Соғыс басталған соң мұның бәрі күрт тиылды. Бұрынғы ескі-құсқы киімдерімізді жамап-жасқап киетін болдық. Тіпті ЧТЗ тракторының покрышкасын галош ретінде пайдаланатын болдық. Бұл киімдер елу градустық суықтықта пана болып жарытпайды. Не көп – беттері мен аяқтарын үсік шалғандар, өкпесінен суық өтіп, іші ауырғандар көп. Мұндағы үсік шалған жерің ауылдағы суықтай жәй күлдіреп, бір қабат теріңді түсіріп қоя салмайды. Ол жерді түбімен ойып түседі. Мен осы Колымада жүргенімде осындай үсіктен мұрнының орнында тек сәңкиіп үңірейген орны мен кеңсірігі ғана қалған немесе дәрет сындырған кезде жыныстық мүшесін суыққа шалдырып, мүгедек, кемтар болып қалған адамның талайын көрдім. Ал лагерь ауруханасы болса, қашан көрсең – ауру-сырқауларға лық толы. Әрине, бұл аурулардың шығу төркінінің бәрін суықтың салдарына таңсақ, мұнымыз біржақтылық болар еді. Бұл жерде көп нәрсенің, мұнымен қатар, лагерь “тұрғындарының” ішетін тамағы, киетін киімі мен жатын жайындағы жағдаятына байланысты екендігін де ұмытпаған жөн. Ал бұл жағының лагерьде қандайлық халде екенін өзіңіз көріп отырсыз...

	Бір күні ауырып, бұл ауруханаға мен де түстім. Дәрігерлердің қойған диагнозы бойынша ауруымның аты– панос-іш өту болып шықты. Ауруханада бір айға жуық жаттым. Аурухананың бас дәрігері бір латыш жігіті еді. Мені іш тартып, емделіп болған соң, ауруханада уақытша “санитарлық сестра” етіп жұмысқа қалдырды. Ауруларға дәрігер бұйырған дәрі-дәрмектер таратам, өз аяғынан жүре алмайтын ауруларға тамақ тасимын – атқаратын міндетім осы секілді тірліктер. Сондағы бір байқағаным: мұнда түскендердің ауруынан айығып шығатындарының аздығы, көпшілігінің өліп кететіні болды. Осылайша талай ауру, оның ішінде талай қазақ көз алдымда қайтыс болды. Оларды өлген соң қайтеді деңіз?.. Төсегінде жатқан жерінен қапқа салады да, аурухана ауласындағы мәйіт сақтайтын бөлмеге апарып тастайды. Содан, бұл дене қашан қабір қазылып болғанша – ең кемі үш күндей осы жерде жатады. Ал бұл уақыт ішінде мәйіттің борсып, бұзылып кетпейтінін, Колыма сияқты суық жерде мұндай бөлмелердің тоңазытқыштан бірде-бір кем болмайтынын оқушы өзі сезіп отырған болар. Ал қабір даярлау ісінің неге мұншалық ұзаққа созылатынына келсек, мұның себебі тағы да жердің қаттылығына келіп тіреледі. Колымадағы қабірді қазу ісі, әлгі біз жоғарыда тәптіштеп айтқандай, алтынды қазу жолымен алу ісі секілді ұзақ процесс. Мұндайда алдымен жерді тазалап алу керек. Сосын оны шұңқыр қазып, дәрімен қопару керек. Сосын қазу керек... Бұл жұмыстың бәрін атқарып, қабірді қазатын да, сосын, мұнда мүрдені алып келіп жерлейтін де - солдаттар. Бір таңқаларлығы, неге екені белгісіз, олар бұл істі атқаруға сырт көзге көрінбей, кеш әбден батып, қою қараңғылық түскен соң барып кіріседі.

	Ауруханада “санитар-сестра” бола жүріп, лагерлік қатыгез өмірдің тағы бір көрінісінің куәсі болдым. Бұл жолы маған бас дәрігер кабинетіндегі сөрелерде десте-десте боп қаланып тұрған “ауру тарихы” толтырылған кітапшалардың бірнешеуімен танысудың орайы келді. Сондағы көріп-білгенім: әлгі байғұстардың бәрі екі өкпесіне суық тиіп, екі өкпесінің қабынуынан немесе іш ауруынан өлген екен.

	Мен мұнда көп болған жоқпын. Бір екі айдай істедім де, шығып кеттім. Неге дейсіз ғой? Оны айтпас бұрын, алдымен мына нәрсеге тоқтала кеткен жөн.

	Байқап отырсақ, Сталин өзі қойған Ішкі істер наркомдарының ешқайсысына опа қылмаған екен. Олардың бәрі араларына бір-екі жыл салмай-ақ, Сталиннің “сатқындығының” құрбаны болыпты. Олай дейтініміз: Сталин бұларды жеке өзінің айыптауы бойынша емес, оларды бір-біріне айдап салып, бір-біріне айыптату арқылы құртып отырған. Мәселен, Ягоданы – Ежов арқылы, Ежовты – Берия арқылы кұртқан. Сонан соң, жаңа нарком болса, НКВД-нің республикалық, облыстық, аудандык бөлімшелеріндегі өзінен бұрынғы наркоммен қызметтес болғандарға бүйідей тиген. Атқанын атқан, атпағанын абақтыға жауып, алыс лагерьлерге айдатқан.

	Сондай “тазалауға” ұшыраған НКВД-шілердің бір тобы бізбен бірге Колымаға да келген еді. Айтайын дегенім: біз бұл имансыздардан бұл жаққа келген соң да құтыла алмадық. Олардың қайсыбірі бұл жақта мұндағы лагерь НКВД-шілерінің “жансызына” айналып, біздің соңымызға қайта түсті. Бұрын бізді күн-түн демей ұрып-соғып, біздің “троцкист-контр” екендігімізді дәлелдемек болса, енді арын сатып, жанын сатып өзінің “сүттен ақ, судан таза” екендігін, сталиндік НКВД-ге адал қызмет еткенін дәлелдеуге тырысты. Ал лагерь бастықтары болса, оларға “тыңшылық” қызметін ойдағыдай атқару үшін қамқорлық жасап, “жіліктің майлы басын” ұстатып отырды. Олар біз құсап үскірік аяздарда жер қазып, тоң аудармайды. Олардың жұмыс орны – асхана, аурухана, азық-түлік қоймасы сияқты жанға тыныш, жайлы орындар болды. Бұл “жансыздардың” кімдер екенін каторжниктер жақсы біледі. Олармен сөйлеспейді, көрсе теріс айналады, реті келген жерінде өлтіріп те жібереді...

	Әлгі ауруханада жүрген кезімде мен де өзімді сондай ауырдың үстімен, жеңілдің астымен жан бағып жүрген “жансыздардың” бірі секілді сезіндім. Аурулар маған сондай күдікпен, сенімсіздікпен қарайтындай көрінді. Оның үстіне, елден жырақта, өзіңнің көз алдыңда, сталиндік індеттен шыбындай уланып, бірінен соң бірі көз жұмып жатқан, өзіңмен тағдыры бір, дәм-тұзы бір осы бір бейкүнә пақырлардың ақтық демі алдындағы аянышты халін, азапты жан қиналысын көру де оңай емес еді.

	Менің ауруханадан кетуімнің себебі, бір жағы осы болды.

	* * *

	Акырында, міне, қатал да мейірман, сақы да сараң қарт ұстаздай, мені бірде – желеп-жебеп, бірдешенеп-мінеп, осы бір мың тоспалы, алмағайып азапты жолда қаншама талығып, тарықсам да, келешектен күдерімді бір үздірмей алға қарай ұмтылдыра түскен – Колыма күндері, мен аңсай күткен сәтке де келіп жетті.

	Бұл менің НКВД түрмелері мен лагерлерінде өткізген сегіз жыл өмірімнің ең соңғы жылы және ең соңғы айы бо-луға тиіс – 1946 жылдың қаңтары еді.

	Осы айдың бастапқы күндерінің бірінде мені лагерь коменданты шақырып алып, менің кезекті жазамды өтеп біткенімді, ендігі жерде өз еркі өзінде, басы бос, құстай еркін адам екенімді мәлім етті.

	Сондағы қуанғанымды көрсеңіз: жүрегім атқақтап кеудемнен шығып кетуге сәл-ақ калғандай еді. Тіпті, несін жасырайын, көзімнен мөлтілдеп жас та шығып кетті. Бірақ менің бұл қуанышым ұзаққа бармады. Сол сәтте-ақ су сепкендей қайта басылды. Оған себеп мынау болды.

	– Бірақ, – деді лагерь коменданты, менің мына күйімді көріп, маған жаны ашып аяушылық білдіргендей қынжыла сөйлеп, – өкінішке орай, сізді әзірше, біржола босатудың реті келмей тұр. Неге десеңіз, “Панфилов” кенішінде адам жетіспей жатыр. Соған сізді тағы да екі жылға жұмысқа қалдырмақшымыз. Мұны менің емес, жоғары жақтың нұсқауы деп ұғыңыз. Тағы айтамын, сіз мұнда бұрынғыдай жазасын өтеп жүрген қылмыскер емес, өз құқы өзіндегі еркін азамат ретінде жұмыс істейтін боласыз.

	“Жоқ, бұларың болмайды” деп заң айтып, дау шы-ғарып жататын заман қайда. Арада екі-үш күн өтті ме, өтпеді ме – айтқан Панфиловынан келіп бір-ақ шықтым.

	Панфилов деген аты болмаса, мұндағы тұрмыс-тіршілігіміз бен істейтін жұмысымыздың “Победадағыдан” ешқандай айырмашылығы болмай шықты. Мұнда да сол баяғы – мимырт тіршілік, бірінен бірі айырғысыз сұрқай күндер, жұмыс-асхана, асхана-барак... Тек бір айырмасы: мен мұнда лагерь коменданты айтқандай, бұрынғыдай, айдауда жүрген каторжниктер арасында емес, мен құсап кезекті мерзімін өтеп, түрмеден босанған соң келген, “ерікті жалдамалылар” деп аталатын “тюремщиктер” арасында жұмыс істедім. Бұлармен мен, қашан елге қайтарғанша, екі айы кем екі жыл бірге болдым.





10. Оралу




	1947 жылдың қазан айында, өзім секілді мерзімін өтеген бірнеше адаммен бірге, біржола босанып, елге қайттым. Қайтарда да, сол баяғы, бұдан он жыл бұрынғы келген ізімізбен жүрдік. Алдымен, машинамен үш күндей жол жүріп, Магаданға, осындағы Колымада өзіміз жұмыс істеген кеніштердің үстінен қарайтын әкімшілік базасына келдік. Бұл жерден төлқұжат, жолымызға қажетті азық-ауқат алдық та, кемеге отырып, Владивостокка тарттық. Мұнда келген соң жолаушылар пойызына орын тимей, билет ала алмай, бір тәуліктей вокзалда болдық. Қасымдағы жол серіктерімнің бәрі әрқайсысы өздерінің бас қамын жасап, ілінген пойызға отырып кетіп жатты. Маған Арысқа дейін эшалонға отыруға тура келді. Одан Мәскеуге бара жатқан бір пойызға жармастым. Содан, қойшы әйтеуір, босанып, Колымадан шыққан соң, 63 күн дегенде, 1947 жылдың 20 желтоқсан күні таңертең, адасқан қаз құсап, жападан-жалғыз өзім Түркістан темір жол вокзалына келіп түстім.

	Бұл таңертеңгі сәске түстің кезі еді. Күн жылы екен. Әр жер-әр жерде қалған алағат қар, бүйірі қызған темір пеш секілді бұлт астынан қызарған орны ғана білініп тұрған күн көзі, қыс мезгілін емес, кәдімгі май тоңғысыз көктем күнін еске салғандай. Ал менің үстімдегі, әлі сол Колымада 50-60 градустық суықтарда киіп жүрген киімдерім: қалың күртеше (бушлаг), қабаттап киген жалаң трико шалбар, аяғымда қалың шұлғаулы керзі етік, басымда – аң терісінен тігілген құлақшын-ушанка. Иығымда – жол қапшық. Бұл нұсқама құлақшынымның құлақтары жартылай жауып тұрған, көптен ұстара тимеген қауғадай сақал-мұртымды қосыңыз.

	Қарсы алдымда – вокзал. Кәдімгі өзімізге әлемдік сәулет өнерінің інжу-маржандарының біріндей қымбат көрінетін Түркістан вокзалы. Теңіз маягы түнгі кемені өзіне қалай шақырса, түн түкпірінен өзіне қалай тартып, қалай арбап тұрса, кешегі “қиямет-қайым” күндері – бұл да мені өзіне солай ынтықтырып, бір жетсем, бір көрсем деген аңсаған арманым, кеудемнен бір сөнбеген түнгі маягым болған вокзал еді. Қараған сайын қарай бергім келеді...

	Вокзал алды: біреуді пойыздан күтіп алғандар дейсіз бе, біреуді пойызға шығарып салғандар дейсіз бе, әлде өздерінше қыдырыстап жүргендер дейсіз бе – әдеттегіше, әрі-бері тынымсыз ағылып, сапырылысқан адам, қайнаған өмір. Нақ бұдан он жыл бұрын қандай болса, дәл сондай. Тек айырмасы: бұлардың арасында, ондағыдай, екінің бірінде ұшыраса кететін ескі достар, қатар құрбылардан ешкім көрінбейді. Бәрі, бұрын-соңды мен көрмеген бейтаныс жандар. Көпшілігі кейінгі толқын, әлі өмірдің ащы дәмін татып үлгермеген, әке-шешесінің арқасында тайраңдап жүрген кәдімгі бос белбеу, бота тірсек бозбалалар. Олардың қайсыбірі, сірә, менің үстімдегі киімім, қаулап өскен сақал-мұртымды қызық көрсе керек, бірі – қарсы алдымнан бір шекелеп одырая қараса, бірі – мені өткізіп жіберіп, арт жағымнан бұрылып қарайды. Көңілім: өз елім, өз жерім емес, қайдағы бір бұрын-соңды топырағын басып көрмеген бөтен бір жерге келгендей құлазиды. Расында, елге, ағайын ортасына келдім дегенім болмаса, дәл қазір осы жерден шыққан соң қайда барып, қайда тұрақтарымды өзім де білмеймін. Оның себебі мынау еді.

	Бізге, Колымада, соғыс кезінде де, соғыстан соң да хат жазып, хат алуға рұқсат етпеді. Мұндай мүмкіндік бізге тек осында келген соң біраздан кейін, онда да соғыс басталардан бес-алты ай бұрын ғана берілген-ді. Сол кезде інім Ғанибаймен бір екі мәрте хат алысқаным бар. Онда ол, алғашкы хатында: “Біздің үйдің Құшатаға көшіп барғанын, сондағы балалар үйінде өзінің – тәрбиеші, әйелімнің – тігінші болып істейтіндігін” жазған-ды. Одан кейін: “Соғысқа кетіп бара жатырмын” деген және бір хаты келді. Содан қайтып, елден келген хат “баласын” көрген емеспін. Қазір, бұл жақта, не боп жатыр? Бала-шағам қайда? Әлде сол Құшатада ма, жоқ әлде, Қантағыдағы әйелімнің төркін жұртында ма? Бұл жағынан еш хабарым жоқ.

	Менің жоғарыда, әкеміздің ерте қайтыс болып, одан екі ұл, екі қыз қалғанын, он бесінші жылы, өзімнен екі жас үлкен – әпкем Зейнеп, одан соң, он жетінші жылы ашаршылық кезінде өзімнен екі жас кіші қарындасым–Тәжіханның, жастары кәмелетке толмай жатып, тұрмысқа шығуға мәжбүр болғаны туралы айтқаным оқушының есінде болар. Бар білетінім – сол қарындасым Тәжіханның үйі. Осы вокзалға таяу маңдағы “Қырық кепе” деп аталатын мөлтек ауданда тұрады. Күйеуі мен кеткенде теміржолда майлаушы болып істейтін.

	Осыларды ойлай келе, пойыздан түскеннен кейін, басқа ешқайда бұрылмастан тура сол қарындасымның үйіне тарттым.

	Күткенімдей, үйлері сол баяғы орнында екен. Дарбазасын қағып едім, іштен бір қыз бала шықты. Тани кеттім, мен кеткенде қарындасымның жеті-сегіз жасар Құрбанкүл деген қызы бар еді. Сол екен. Ол да мені бірден танып: “Ойбай, тәтем ғой!...” деп кері қарай қайта жүгірді. Артынша, іштен асығып-аптығып Тәжіхан да шықты. Байғұстың мені көргенде, есі қалған жоқ. Анадайдан аңырап келіп, иығыма құлай кетті.

	Қарындасымның үйінде үш күн болдым. Алғашқы күні жездеміз мал сойып, менің келу қуанышыма орай, көрші-қолаң, ағайын-туыстарын шақырды. Ертеңіне, екі күн бойы, бірінен соң бірі олар шақырды. Өзім кеткелі бергі, өзіме белгісіз болып келген көп жайға осы екі күнде қанықтым: қырық екінші жылы бес жасар балам, қырық үшінші жылы шешем кайтыс болыпты. Әйелім Алуаның соғысқа кеткен Елібай, Пернебай, Мақан деген үш ағасынан “қырық екінші жылы Сталинград түбінде қаза тапты” деген “қара қағаз” келіпті. Әлгі хатында жазғанындай, Ғанибай соғысқа кеткен соң, артынша, Құшатадағы балалар үйі де жабылып, ондағы тігінші болып істеп жүрген әйелім, кемпір шешем мен Байышты алып, Қантағы маңындағы “Бір есек” колхозында тұратын төркін жұртына келіп паналапты. Қазір сонда әйелім сауыншы, балам тәбілші болып істейтін көрінеді. Ал, Ғанибайдан соғысқа кеткелі ешқандай хабар-ошар болмапты.

	Екінші күні, бұл жақтан жіберілген хабардан менің келгенімді естіп, “Қырық кепеге” әйелім Алуа мен балам Байыш та келіп жетті. Байышым мен кеткенде жеті жасар бала еді. Дәп-дәу жігіт болыпты. Сол күні үшеуміз “Бір есектегі” өз үйімізге, қайын жұртқа келдік. Менің келгеніме бұл жақтағылар да қуанып, мәре-сәре болып қалды...

	Екі-үш күн аунап-қунап тыныққан соң, жұмысқа тұру қамына кірістім. Онда бір-мұнда бір барып жүріп, осы “Бір есекпен” көршілес жатқан “Бүргем” елді мекенінен есепшілік жұмысты әрең таптым. Онда да таныс-паныс арқылы. Ол кезде “Бүргем” – сол кездегі “Құшата” кәушік совхо-зының бір бөлімшесі еді де, қазіргі Кентау қаласының орнын – түгелдей соның кәушік плантациясы алып жататын. Қайын жұртта бір апта болған соң, үй-ішімізбен сонда көшіп бардық. Осында әкемізбен туысқан Қоңыратбай деген кісі тұрушы еді. Соның бос тұрған бір ескі тамын баспана еттік.

	Сонымен не керек, барлық қиындық артта қалғандай, қисық түтініміз қайта көтеріліп, ес жиып, ел қатарына қосылғандай болдық. Соның бір куәсіндей, көп ұзамай орта-мызға бір нәресте келді. Менің, Колыма секілді “Барса келместен” аман-есен оралуыма осы нәрестенің көретін жарығы себеп болған шығар деген оймен, атын “Кәлима” деп қойдық...





11. Қайта тұтқындалу




	Бірақ, не дерің бар, тағдырдың маған көрсетем деген тауқымет-тақсыреті әлі таусылып біткен жоқ екен. Осыдан кейін көп ұзаған жоқ, басыма баяғы “қара бұлт” кайта үйірілді.

	Бұл 1949 жылғы маусым айының дәл 18-күні еді. Мезгіл– сәске түс шамасы болатын. Бөлімше кеңсесінде, Барден деген агроном екеуміз, алдағы күзде бөлімшеде егілуге тиісті егіс жоспарын талқылап отырғанбыз. Кенет, үстімізге сау етіп, үстеріне қызыл жағалы форма киген үш-төрт орыс кіріп келді. Әбден қорқып, қос үрей боп қалған байғұс басым,әлгілерді көргенде жүрегім тас төбеме шықкандай болды. Тағы да бір сұмдықтың болғанын айқын сезіндім...

	Бұл келгендер аудандык НКВД мен аудандық ішкі істер бөлімінің бастықтары және олардың касына ерткен нөкерлері болып шықты. Түстері суық, жүрістері суыт, бізбен сәлемдескен де жоқ. Келген бойда: “Сіз шыға тұрыңыз!” деп қасымдағы агрономды сыртқа шығарып жіберді де, мені орталады.

	Сөзді аудандык НКВД бастығы бастады:

	– Қонақбаев сіз боларсыз? – деді ол сыздана сөйлеп.

	– Иә, мен.

	– Онда сізге келдік.

	НКВД бастығының бұдан кейінгі сөзі қысқа болды. Алдымен, өздерінің кім екендіктерін ресми түрде таныстырып өтті де, прокурордың санкциясын көрсетіп, менің осы сәттен бастап өзімді “тұтқын” деп есептеуге тиістігімді, қазір жолға кажет киім-кешектерім мен үш күндік азық-ауқатымды алып, өздерімен бірге жүруім керектігін айтты.

	Сөзінің аяғында: “Сізге түсінікті ме?” – деп зіл көрсетіп койды.

	– Түсінікті, түсінікті, – деймін мен. Бірақ, аузым олай дегенмен, көңілім олай демейді. Ішім әлем-жәлем. Ойым сан тарау:

	“Апыр-ау, он жыл айдауда жүріп, келгенім кеше ғана емес пе еді. Ендігісі не? Келмей жатып не істеп койдым екен?!...”

	“Бұл да сөз боп па? НКВД үшін ақты қара қылу, жазық-сызды жазықты қылу не тұрады, тәйірі. Оның солай екенін кеше ғана, өзге емес, дәл өзің бастан кешіп, көзбен көріп келдің емес пе. Бұл да оның өзіңе салғалы отырған сондай “ұзын құрығының” бірі шығар”...

	“Сенің бұл жолғы қылмысың өте ауыр, әйтпесе, сені тұтқындау үшін анау-мынау емес, қасына екі айдауыл ерткен аудандык НКВД мен аудандық ішкі істер бөлімі бастық-тарының өздері келер ме еді?”

	Ой керуендері осылай көшеді...

	Бұл әңгімеден соң, қызыл жағалылар мені үйге алып жүрді. Біздің үй кеңсеге жақын еді. Машинаға мінбестен, менімен бірге жаяу келді.

	Үйде әйелім тігін машинасымен бірдеңені жамап-жаскап отыр. Сегіз айлық Кәлима ұйықтап жатыр. Қайда жүргенін қайдам, Бәйіш үйде жок. Сондағы, үйге менің соңымнан еріп келген қызыл жағалыларды көргендегі әйелімінің түр-түсін көрсеңіз: әбден жүрек шайлы болып қалған байғұс, тағы да бір пәленің болғанын білсе керек, көзі алақандай болып, зәре-құты ұшып кетті. Әйткенмен, ол сол сәт өзін-өзі қолға алып, бұл күйінен тез айықты. Орнынан асықпай тұрып, “шошып кетер” деп ойлады ма, төр жақта ұйықтап жатқан Кәлиманы қолына алды. Сол екен, маналы бері осыны күтіп тұрғандай, НКВД бастығы Алуаға: “Анау жерге барып отырыңыз”,– деп үйдің бір бұрышын нұсқады. Сосын, маған бұрылып: – Сіз де сонда барыңыз, – деді. Сөйтіп, бізді бұрышқа отырғызып қойды да, өздері үй ішін тінтуге кірісті. Бір-екі көнетоз мақталы көрпе бар еді, қағып-сілкіп оны көрді. Бір ескі сандық бар еді, ақтарып оны көрді... Ақырында, ештеңе таба алмасына көздері жетті білем, НКВД бастығы маған қарап: “Ал, тез жолға дайындалыңыз” – деді де, қасындағыларын ертіп сыртқа шығып кетті.

	Үйде, жолға алып шыға қоятындай азық-ауқаттың реті жоқ еді. Әйелім байғұс қапелімде не істерін білмеді. Осы кезде, бізбен жақын жерде көршілес тұратын Әсілхан деген бөлімше бастығы, қайтыс болған қарындасының жетісін өткізіп жатыр еді. Сасқанынан соның үйіне барып, бір тостақ бауырсақ алып келді.

	– Тағы не жазып қалып едің? – дейді әйелім киім-кешегім мен әлгі бір тостақ бауырсақ салынған дорбаны ұсынып жатып, көз жасына ие бола алмай, – Колымада он жыл жүріп келгенің аз ба еді?!..

	– Сабыр қыл, – деймін мен де оны жұбата сөйлеп, – сабыр қыл. Бір жаңылыс болған шығар. Әйтпесе, Совет өкіметі деп, партия деп, адал еңбек еткенім болмаса, олардың алдында зәредей кінәм жоқтығы өзіңе аян емес пе?!...

	Осы кезде екі милиция келді де, мені алдарына салып, сыртқа алып шықты. Жан-жағыма қарауға да мұрша берген жоқ. Байқағаным: үйдің алдына біраз адам жиналып қалған екен. Олар мені көргенде, жапа-тармағай алға ұмтылып, маған жақындамакшы болып еді. Айдауылдар айбат шегіп: “Жақындамаңдар! Әрі кетіңдер!”– деп жолатпады. “Қызыл жағалылар”, мені сол бетпен есік алдынан аулағырақ, бір шетте тұрған, жаңағы өздері мініп келген үсті жабық автомашинаға әкеп отырғызды. Машина үстінде ұзын тақтай орындық бар екен. Бетімізді артқа беріп, үшеуміз сол орындыққа жайғастық. Екі айдауыл екі жағымнан отырды.

	Жаңағы, есік алдында тұрғандардың кімдер екенін, сонда барып аңғардым. Сол кезде “Бүргемде” сталиндік қуғын-сүргінге ұшырап, соғыс жылдары жер аударылып келген, жиырма шақты үй кавказдық балкарлар тұрушы еді. Көпшілігі солар екен. Байғұстар, сірә, сол өздерінің мына мен құсап бір кездегі елінен, жерінен айырылып, айдалып кетіп бара жаткан кездерін еске алса керек, жеті айлық қызымыз Кәлиманы құшағына қыса түсіп, мен жаққа карап, ебіл-дебіл болып жылап тұрған әйелім Алуамен бірге олар да қосыла жылап тұрды.

	Содан мені әлгілер, Түркістанға әкелді де, баяғы өзім жатқан НКВД-нің ішкі түрмесінің бір камерасына қамай салды. Ол күні мені баяғыдай түнге қарай шақырып, тергеп-тексерген ешкім болған жок. Едені, не кереуеті жоқ, асты сыз, азынаған аядай камерада бір өзім түнеп шықтым. Ертеңіне бір милициямен пойызға салып, Шымкентке айдады.

	Шымкенттегі НКВД түрмесінде табаны күректей алты ай тергеуде жаттым. Мен түскен камерада екі адам жатыр екен. Екеуі де қазақ. Біріншісі – жас жігіт. Соғысқа институтты бітірмей кеткен екен. Келген соң бітіріп, мұғалім боп жүрген жерінен қамауға алыныпты. Жазығы – соғыс кезінде немістердің тұтқынында, “Түркістан легионында” болыпты.

	Екіншісі – жасы егде тартқан кісі. Оның мұнда түсуіне Ташкендегі бір “діни ұйымның мүшесі” деген жалған жала себеп болыпты. Алғашқы төрт-бес ай бойы, мені, аптасына бір-екі рет тергеп тұрды. Тергеуге түнде апарады. Алғашқыда бір орыс жігітіне жауап беріп жүрдім. Бұл да бір тұмсығын көтеріп қалған, әр сөзінен сені адам деп есептемейтін кәдімгі ұлы орыстық шовинизмнің исі аңқып тұрған қуыс кеуде, құдайбезердің нағыз өзі еді. Тергеу тәсілі сол баяғы: 37-жылғыша қорқытып-үркіту, кекетіп-мұқату, боқтап-боралау, одан қалса, бірнеше сағат бойы қақитып тікеңнен тік тұрғызып қою. Баяғы Түркістан НКВД-сінің тергеушісі Омарходжаев, маған троцкистік, ұлтшыл-контрреволюцияшыл ретінде айып тағуға тырысса, бұл мені әлі лайықты жазасын алып болмаған, о баста бұл жазадан әлдеқалай құтылып кеткен саяси қылмыскер ғып көрсетуге тырысты. Бұл орайда, осы кездегі қоғамды таптық тар шеңберге бөліп, “Социализм тұсында тап тартысы шиеленісе түседі” деген белгілі сталиндік теориясымақты уағыздаған үстем идеологияның үстірт сандырағына арқа сүйеді. Маған осы қоғамдағы жұмысшылар мен колхозшылардан кейінгі үшінші кезектегі тап – зиялылар өкілі ретінде кем тұта қарап, менімен қайдағы бір “ауырдың үстімен, жеңілдің астымен” жүріп, өзгелердің еңбегі есебінен күнелтетін арамтамақ паразитше сөйлесті.

	– Айтыңызшы, – деді ол бір жолы маған мардамси сөйлеп.

	– Сіз Колымадан келген соң, неге жұмысшы болып, қара жұмыс істемедіңіз? Неге тағы да кеңсе жағалап, есепші болып орналастыңыз? Мінеки, көрдіңіз бе, осының өзі-ақ сіздің кім екеніңізді айтып тұрған жоқ па? Бұл сіздің Совет өкіметінің орнағанына пәленбай жыл өтсе де, әлі баяғы, шөп басын қайыруды намыс көретін байшылдық, байбатшалық пиғылдан арылмағандығыңызды, қоғам үшін жан қинап еңбек етуден гөрі ақ саусақтықпен жеңіл өмір сүруді қалайтындығыңызды көрсетсе керек...

	Тергеушінің сөзіне зығырданым қайнап, әзер шыдап отырмын: “Байшылдық, феодалдық пиғылдан арылмағансың” дейді... “Қоғам үшін жан қинап жұмыс істегің келмейді” дейді... Сонда өзі қандай екен? Өзінің немесе өзі бір мүшесі болып табылатын НКВД-нің қоғамның дамуына қосып жатқан үлесі қандай? Жұрттың бәрін “халық жауы” ғып, атқанын атып, атпағанын түрмеге камап, киыр лагерьлерге айдағаны ма?! Жо-жоқ, жігітім! Шынтуайттап келсек, қоғам үшін сенен гөрі, мына менің жаным қаттырақ ауырса керек. Оған сенен гөрі менің қосқан үлесім молырақ болса керек. Сен маған, мұндай кінә қою үшін, алдымен, менің көргенімді көріп, мен жүрген жолдан өтуің керек?...” деймін іштей. Бірақ, естіртіп айтуға дәрмен жоқ.

	Бір күні, менен, оның орнына бір қазақ жігіт жауап алды. Бір кезде ол, алдына бірнеше фотосуреттерді жайып қойды да, маған: “Мыналардың ішінде сізге таныс біреу бар ма?” – деді. Қарасам, әлгі суреттердің бірінде – неміс офицері мен солдаты формасында киінген бірнеше қазақ жігіттері, енді бірінде – неміс қыздарымен арақ-шарап ішіп, мәз-мәйрам болып отырған неміс офицерлері, енді бірінде шылым шегіп, өзара әңгімелесіп отырған, Совет офицері мен солдаты формасында киінген бір топ қазақ жігіттері бейнеленіпті...

	Мен суреттерді мұқият қарап шығып, ешқайсысын танымайтындығымды айттым. Тергеуші жігіт менің бұл сөзіме сенімсіздік білдірді.

	– Сіз өзіңіз соғыста боласыз. Тұтқынға түсіп, алашордашыл, гитлершіл сатқын Мұстафа Шоқаев құрған Түркістан легионында боласыз. Сөйтесіз де, өзіңізбен бірге жүріп, бірге тұрған адамдарды білмеймін дейсіз. Мұныңызды қалай деп түсінуге болады? – деді ол маған қадала сөйлеп.

	Мен оған, өкінішке орай, соғысқа бара алмағанымды, соғысқа баруға арыз беріп, қанша сұрансам да жібермегенін, соғыс кезінде, сонау Якутияда, Колымада айдауда жүргенімді айттым.

	– Странно! – деді қазақ жігіт менің сөзіме таңданыс білдіріп, – странно! Онда сіз неғып бұл камерада отырсыз?!

	Тергеуші жігіт бұдан соң, сөзді одан әрі созған жоқ. Айдауылды шакырып алды да, мені камераға әкетуді бұйырды.

	Сірә, мені о баста, әлгі камераға, бос болған соң, кездей-соқ жатқыза салса керек. Жаңағы тергеушімен болған әң-гімеден кейін, артынша, мені, ішінде жиырма шақты адам жатқан басқа бір камераға ауыстырды. Бақсам, мұнда жатқандардың бәрі өзім секілді, пәленбай жыл қамауда, айдауда болған, бұрынғы “халық жаулары” екен. Бәрі дерлік қазақтар. Түркістанда бізбен көрші үйде тұрған бір еврей бар еді, бидайық ішіндегі жалғыз арпа құсап сол отыр.

	Бұл камераға ауысқан соң, мені бұрынғыдай түнде шақы-рып, тергеп-тексерген ешкім болған жоқ.

	...Содан, бір айдан кейін, 1949 жылдың карашасының бас кезінде, НКВД айдауылдары мені және менімен бірге, бірі – аралдық, бірі – қарағандылық – екі қазақ пен екі-үш орысты айдап әкеп, пойызбен Сібірге қарай алып жөнелді. Сол бетпен Красноярск өлкесінің Капен деген стансасына әкеп түсірді. Одан, автомашинамен Абын деген аудан орталығына алып келді. Сол жерде НКВД айдауылдары бізді, біз секілділерді қабылдайтын комендантқа тапсырды да, өздері кері кайтты. Комендант бізді “Пошт” деген поселкедегі Оношунск Орман өнеркәсіп шаруашылығы (“Леспромхоз”) басқармасына, одан, осы басқармаға қарасты Шеремченко деген учаскеге алып келді. Бұл учаске басқармадан жетпіс шақырым жерде, орман ішінде екен. Біздің соңғы ат басын тіреп, тұрақтаған жеріміз осы учаске болды. Мұнда біз секілді екі жүздей адам бар екен. Олардың атқаратын міндеттері: орманнан ағаш кесу және оны бұтарлап, алып кетуге даярлап, жүк машинасының сүйретпесіне тиеу. Мен мұнда, әдепкіде, кесілген бөренелерді жинаумен, одан соң оны өлшеу, қабылдау ісімен айналыстым.

	Жатын жайымыз – екі қабат нардан тұратын, жұмыс істейтін жерімізден әудем жерде, орман сыртында орналас-қан, ұзыннан-ұзақ үлкен ағаш барак. Онда орыстан бастап, украин мен беларусы бар, әзірбайжан мен армяны бар, латышы мен эстоны бар, өзбегі мен қырғызы бар –жиырмадан астам ұлттың өкілі тұрдық. Сталиндік репрессияның Совет Одағындағы қанша ұлтты, қанша географиялық аумақты қамтығанын білгісі келген адам, оны алыстан іздемей-ақ, осы барак тұрғындарының ұлттық құрамынан аңғаруына болатындай еді. Кейіннен баракқа адамдар сыйыспай, ондағылардың қажет еткендеріне өздеріне үй салып алуға және онда елдегі семьясын көшіріп әкеп тұруға рұқсат етілді.

	Мен бұл баракта әлгі осында өзіммен бірге келген екі қазақ – үшеуміз бір бөлмеде тұрдық

	Кейін, біздің үстімізге Рахымәлі Байжаров келіп қосылды. Өзі бір ер көңілді, аңқылдап қалған жігіт еді. Келгенде: “Осында қазақ бар ма, қазақ?!” деп жарияға жар сала келді. “Қазақ керек болса, мұнда кел” деп, біз де оны құшақ жая қарсы ала кеттік. Мен Байжаровты бұған дейін журналист, газет редакторы, комсомол, партия қызметкері ретінде сырттай ғана білуші едім. Соңғы деректер бойынша білетінім – Солтүстік облыстардың, бірінде бір өндірістік қаланың партия комитетінің бірінші хатшысы боп істеген-ді. Енді өзінен білгенім: бұдан соң, облыстық партия комитетінің бірінші хатшылығына жоғарылапты. Оның аяқ астынан, бұлайша бірден жоғарылауына, мұндағы бұрынғы хатшылардың бірінен соң бірінің “халық жауы” болып ұсталып кетуі себеп болыпты. Бірақ ол, бұл орында да көп тұрақтап істей алмапты. Көп ұзамай, бұрынғы хатшыларға туған күн бұған да туыпты. Бұдан кейінгі тағдыры маған ұқсас: жиырма жылға кесіліп, Колымаға айдалады. Одан, жазасы сегіз жылға түсіріліп, Норильск колониясына ауыстырылады. Одан, қырық жетінші жылы кесікті жазасын өтеп келіп, қырық тоғызыншы жылдың желтоқсанында қайта қамауға алынады, ақырында, келген жері осы болыпты... Өзі менен екі-үш жасы кіші еді. Мені “аға” дейтін. Ой, несін айтасың, өзі бір саясатыңа да жүйрік, орысшаңа да судай, өткір жігіт еді. Үш-төрт ай бізбен бірге тұрып, қара жұмыс істеп жүрді де, одан соң, «Леспромхоз» басқармасына нормалаушы болып ауысып кетті. Әйтсе де, арамыз біржола үзіліп кеткен жок, ең әрі кеткенде ай сайын, әйтпесе, екі аптада бір мәрте кездесіп тұрдық.





12. Сталиннің қаза болуы




	Бұл, ұмытпасам, 1953 жылғы наурыздың бесі шығар деймін. Мезгіл кешқұрым болатын. Мен жұмыстан келіп баракта дем алып жатқам. Қасымда – екі серігім. Оқитын не газет-журнал, не тыңдайтын радио жоқ. Ондай нәрселерге бұл жерде рұқсат етілмейді. Дүниеде не болып, не қойып жатқанын оқта-текте, әкімшілік маңында жүретін көңіл жетер бастықтарымыз арқылы білеміз. Біздің ондай басты-ғымыз – өзіміздің сыралғы ескі досымыз Байжаров.

	Кенет, күтпеген жерден бөлмемізге сол досымыз кіріп келді. Байқаймын, маңызды бірдеңе айтқалы келген секілді.

	– Кештетіп, қайдан жүрсің? Жайшылық па? – дедім жай-күй білісіп, жайғасып отырған соң.

	– Жайшылық болмай тұр сол, – деп Байжаров күмілжіңкіреп екі ұштылау жауап берді.

	– Не болды соншалық? Әкеміз өлсе де айтсаңшы тезірек? – деймін мен дегбірсізденіп.

	– Айтсам, – Байжаров біреу-міреу естіп қоя ма дегендей, бәсең үнмен сақтана сөйледі. – Сталин қайтыс болыпты!..

	– Не дейді кұдайым-ау?! Рас па?!

	– Рас көрінеді. Жаңа бастықтардың аузынан естіп қалдым. Әлде, дүрлігіп кетер деп қорқа ма, әлде, жоғары жақтың нұсқауы солай ма, лагерь басшыларының әзірше бұл туралы сендерге айтқысы жоқ.

	– Қалай қайтыс бопты сонда?

	– Ес-түсін білмей бірден құлаған көрінеді.

	– Қайда құлапты?

	– Шамасы, жұмысында болса керек.

	– Ауырған ба, не болған сонда?

	– О жағын білмедім. Білетінім, сол құлағаннан кейін қайтып тілге келмеген көрінеді.

	Оқушыға мәлімі: менің әкем де, шешем де Совет өкіметі болды. Балалар үйінде тәрбиеленіп, педтехникумды бітірдім. Жиырма жасымда партия қатарына кіріп, партия-совет мектебінде ВКП(б) тарихынан дәріс окыдым. Дүниеде қоғамды прогрестік жолмен алға, нағыз нұрлы болашаққа бастайтын бір қозғаушы күш болса, ол күш, ол ауыр “составты” алып “Локомотив” – бір ғана осы марксизм-ленинизм ілімі, ал Сталинді сол ілімнің жолын қуып, туын ұстаушы бірден-бір мұрагері деп білдім. Мен бұл ұғым-түсінігімнен әлгі Сексенбайдың маған Федуловтың қабылдау бөлмесіндегі айтқан әңгімесінен кейін де, он бес жылға кесіліп, Колымаға айдалғанымда да, одан жер аударылып, осында келгенімде де айныған емеспін. Сталиннің, әкесі де, шешесі де Совет өкіметі болған, кешегі мен секілді тесік өкпе жетімектерді “халық жауы” санауы мүмкін емес деп білдім. Егер олай деп санайтын болса, оның бәрін оның бер жағындағылардан, олардың Сталинге біз туралы дұрыс мағұлымат бермеуінен, берсе, оны бұрмалап жеткізуінен, біздің жазған арыз, хаттарымызды көсемнің колына тигізбеуінен көрдім. Сол сенім-түсінігім бойынша Сталинге тағы бір хат жолдап көрсем деп жүргем. Бұл хат менің “халық жауы” деген қара күйеден ақталып, ел қатарына қосылам ба деген үміт-сенімімнің ең соңғы тірегіндей еді. Ол хатты жазып та қойғам. Тек ретін тауып жіберу керек. Жібергенде, осы жерден кесікті мерзімін өтеп, Мәскеу жаққа кетіп бара жатқан сенімді деген “зектердің” бірінен беріп жіберу керек. Онсыз болмайды. Поштаға салсаң, бұрынғы хаттарым секілді, беймәлім себеппен із-түзсіз, хабар-ошарсыз жоқ болып кетуі мүмкін.

	Міне, енді Байжаров әкелген мына “қаралы” хабар, мені, көңіліме талғажу болған сол соңғы үмітімнен де айырғандай болды. Маған енді, Кремльде біз секілді “халық жауларының” арыз-шағымына ешкім көңіл бөлмейтіндей, бөлгенмен, оны Сталин сияқты әділдікпен, бір сөзділікпен ешкім шешпейтіндей, әр мұқамға салып, аяқсытып жіберетіндей көрінді. Бұған қоса, оның ар жағынан: Сталиннің орнына Берия секілді біреу келіп, бұл күнімізге де зар ғып коятындай тағы бір қорқыныштың басы қылтиды...

	Осы ойлардан бір сәт мызғып кетіп, қайта оянғандай болып, қасымдағы әлгі, бірі – аралдық, бірі – қарағандылық– екі серігіме қарасам, олардың да менің кебімді кигендей, иықтары салбырап, ұнжырғалары түсіп кетіпті...

	Содан ба, әлгі жерде, абдырай сөйлеп: “Апырмай, енді не болар екен?!” – деген мағынасы не әріде емес, не беріде емес, екіұшты сөздің аузымнан қалай шығып кеткенін де аңдамай қалдым.

	Менің бұл сөзіме басын төмен салып, өзінше әлдекандай ойға кеткен Байжаров жауап берді. Ол күле сөйлеп:

	– Шамасы, “Сталин өлді. Ендігі күніміз не болар екен?” дегендей қаупіңіз бар-ау деймін, Байеке? – деді.

	– Дұрыс айтасың. Дәл сондай болмаса да, соған жақын бірдеңенің бары рас, – дедім мен де ойымды жасырмай.

	– Мен сізді түсінем, Байеке. Менің бұл сөзімді көңіліңізге кіді алмаңыз. Менің бұл сөзім, сөздің ретіне қарай жәй айтыла салған ойын сөз ғой әншейін. Ал менің бұл жерде сізден білгім кеп отырғаны бұл емес, басқа нәрсе.

	– Оның не нәрсе тағы да?

	– Айтыңызшы, осы қаза туралы қаралы хабарды жәй халық, қалың бұкара қалай қарсы алды деп ойлайсыз? Қалың бұкара дегенде, мен тек Республикамыз ғана емес, бүкіл Совет халқын айтып отырмын.

	– Меніңше, бұл қаза олар үшін Ленин қазасынан ауыр болмаса, кем болмауы керек, – дедім мен Байжаровтың бұл сұрағының астарына онша түсінбей.

	– Дұрыс айтасыз. Олай ойлайтыныңызды жаңа бұл туралы хабарды естіген кезіңізде-ақ байқағам. Расында, бұл қазаның қарапайым қалың бұқара үшін, өзіңіз айтқандай, Лениннің қазасынан ауыр болмаса, кем болмағаны, қазір олардың қай-қайсысы болса да бұл қазаға ең жақын, ең қымбат адамынан айырылғаннан бір де кем емес күйзеле қайғырып жатқаны күмәнсіз. Әсіресе, біздің қазақ ауылдарындағы колхозшыларды айтсайшы. Сталиннің өлгенін естігенде не жаны қалды екен бұл бейшаралардың?! “Күні күйіп, айы тұтылып” бастарына нағыз ақырзаманның өзі кеп орнағаннан кем болмаған шығар...

	Байжаров одан әрі не айтарын білмеген адамдай мүдіріп қалды.

	– Жарайды, – деді ол сосын, сөзін қайта сабақтап, – елдегі еркіндікте жүрген жай қара халықтың мұнысын жөн дейік. Ал, мына бізге, біз секілді зэктерге не жорық? Біздің не деп қабырғамыз қайысады сонша?! Сталиннің осынша қуғын-сүргінін көргеніміз үшін, өстіп айдауда жүргеніміз үшін бе?

	Байжаров “бұған не дер екен?” дегендей, маған сұраулы пішінмен бір қарап қойды да, сөзін қайта сабақтап, Сталиннің қазасы үшін, біздің, неге сонша бүйтіп, әкеміз өлгендей ұнжырғаларымыздың түсіп кеткеніне тоқталды. Мұның себебін, Сталиннің жеке басына табынушылықпен, бұл “кеселмен” біздің санамыздың сонау мектеп қабырғасында жүрген бала кезімізде-ақ улана бастағандығымен түсіндірмек болды.

	– Олай дейтінім, – деді ол одан әрі толғана сөйлеп, – біздің мектепте жатқа айтқан өлеңіміз – Сталин туралы, мереке болса, қолымызға көтергеніміз Сталин портреті болды. Қарнымыз тойынып, көңілімізге бір қуаныш ұялатқандай бір жақсылық, жетістік нышаны болса, оны да Сталин есімімен байланыстырдық. Соның дана басшылығының, әкелік қамқорлығының арқасы, ол бастаған ВКП(б) Орталық Комитетінің сара саясатының жемісі деп ұғындық. Өзіміз атқарған жауапты қызметті партияның бізге көрсеткен үлкен сенімі деп білдік. Ол не десе де, соның бәрін құран сөзіндей құп алып, оны айна-қатесіз бұлжытпай орындауға тырыстық. Жұртты да солай етуге үндедік. Қысқасы, біз Сталинді ұлы Лениннің нағыз лайықты ізбасары, оның салып берген сара жолымен бізді коммунизге қарай тура бастаған сенімді серігі, бүгінгі тірі көзі деп білдік. Күн екеу емес, – біреу, ол – Сталин деп ұғындық. Ал, Сталин біздің осы сенімімізді ақтады ма? Жоқ, ақтаған жоқ. Оның о бастағы Ленин өсиетіне адал болам деген анты – ол үкімет басына келген соң жайына қалды. Пролетариат диктатурасының орнына, сталиндік диктатура орнады. Бұрын Ленин партиясы деп келсек, енді “Ленин-Сталин партиясы” дейтін болдық, партия пленумдары, Жоғарғы Совет сессиялары тек Сталиннің жеке билігін қамтамасыз еткен, сол не айтса соны істеп, соның құрметіне қошеметпен қол соққан анафистердің жиынына айналды. Ал, “Советтік болмысымыздың жарқын көрінісінің кепілі болады деп, Совет адамдарының шынайы демократиясын қамтамасыз етеді” деп сенген конституциямыз – сталиндік конституция аталып, оның деспоттық диктатурасын қорғайтын жеке қолшоқпарының рөлін атқарды. Әйтпесе, айтыңызшы, осы Сталин ел басқарғалы бергі отыз жыл ішінде қазақ халқының көрген бір рахат өмірі бар ма, сірә?! Кілең қанау мен тонау, зорлық пен қорлық, қамау мен айдаудан басқа не көрді? Қарап отырсақ, қазақ еліне деген патшалық Ресей тұсындағы бодандық басқыншылық, Қазан төңкерісінен кейін де тыйылмапты. Ал Сталиннің кезінде ол, тіпті бұрынғыдан да асқынып, шарықтау шегіне жеткендей. Егер Советтік өкімет өзі дүниеге келген алғашқы жылдары қазақтарды “Соғыс коммунизмі”, “НЭП” деп тонаған болса, Сталиннің кезінде “Ірі байларды кәнпескелеу”, “Орта шаруалардың жекешеленуін жою”, “коллективтендіру”, “колхоздастыру” деген атпен тонады. Ақырында, мұның аяғы қазақтардың тең жартысын аштан қырып, сүйегін далада қалдырған отыз екінші жылдың голощекиндік “Кіші қазан” апатына алып келді. Одан еңсемізді енді көтердік пе деп едік, отыз жетінші жылдың репрессиясына тап келдік. Бұл нәубеттен енді ес жия бергендей болып едік, соғыс кеп килікті. Алдымен финдермен, оның артынша немістермен соғыс басталып, кілкіндей боп енді-енді бой көтеріп келе жаткан боздақтарымыз “Отан үшін! Сталин үшін!” деп оққа ұшты. Онда, оларда ертеңгі ұлттың нұрлы келешегіне деген сенім бар еді. Сол сенім еді оларға кеудесін оққа төсеп, “Отан үшін! Сталин үшін!” дегізген. Бірақ, өкінішке орай, Сталин олардың бұл сенімін ақтамады. Бұл оның, әсіресе, соғыстан кейінгі “интернационализм” атын жамылып, Советтік империя қол астындағы бүкіл елді орыстандыруға бағытталған ұлттық саясатынан айқын көріне бастады. Бұл саясат ең алдымен жергілікті ұлттарды ана тілінен айыруды көздеді. Онысын олардың ата заңы – Конституциясынан бастады.

	Республикамыздың 1937 жылғы қабылданған Конституциясынан орыс тілімен бірге қазақ тілінің де мемлекеттік мәртебесі алынып тасталды.

	Сталиннің ұлттық мемлекеттік тілге деген мұндай бір жақты көзқарасы елуінші жылы жарық көрген “Тіл білімінің кейбір мәселелеріне” қатысты еңбегінде шарықтау шегіне жеткендей болды. Ол бұл еңбегінде: Бірнеше ұлт тілдері бір-бірімен бір жерге тоғысқан кезде, мықты біреуінің ғана қалып, басқасының өзінен өзі құрып кететіндігін дәлелдейтін теориясымағын алға тартып, ондай “жеңімпаз” тілге орыс тілін жатқызды. Өзге халықтарға орыс тілін бірінші ана тілі етіп таңды.

	Бұл орайда, тағы да алдымен қазақтар сорлады. Жазу-сызуы, іс қағаздарын жүргізу ісі – бәрі дерлік орыс тіліне көшіріліп, қазақ тарихы орнына “СССР тарихы” деген атпен бүркемеленген патшалық Ресей тарихы оқытыла бастады. Бірақ, Сталинге екі жүзге таяу ұлттар мен ұлыстарды қамтитын осынша үлкен елді тезірек орыстандырып, “интернационаландыру” үшін бұл да жетімсіз болды. Ендігі жерде оларды тілі ғана емес, бүкіл қанымен де, тәнімен де интернационаландыруды көздеді. Бұл үшін Сталиннің “тәжірибелік лабораториясы”, “сынақ полигоны” тағы да қазақ, қазақтың кең байтақ жері болды Қазақстандағы бұрынғы келімсектер аз болғандай, енді олардың үстіне: немістер мен поляктарды, гректер мен кәрістерді, күрдтер мен шешендерді, балкарлар мен қарашайларды туып-өсіп, кіндік қаны тамған жерлерінен айырып, күштеп айдап әкеп қоныстандырды. Сөйтіп, Қазақстанды, бір кездегі Ленин айтқан Ресей секілді, екінші “халықтар түрмесіне” айналдырды

	– Байеке, – деді бір кезде Байжаров маған “тыңдап отырсыз ба?” дегендей, күтпеген жерден сұрақ қойып. – Осы сіз “коммунизм” деген сөзге қалай қарайсыз? “Болашақта сондай бір “қой үстіне бозторғай жұмыртқалайтын” мамыражай заман болады” дегенге сенесіз бе?

	“Коммунизм” деген сөз мен үшін қастерлі ұғым. Маған бәрінен бұрын бұл сөздің идеясы ұнайды. Өзіңе мәлім, бұл сөздің түп-төркіні латынның “ортақ” деген ұғымды білдіретін “коммуна” деген сөзінен бастау алып жатыр ғой. Мұның мәнісі: қоғам меншігі – өз меншігің, қоғамның әрбір мүшесі бір-бірімен тең құқылы, тең жағдайда өмір сүреді, ешкімге ешқандай артықшылық берілмейді деген сөз. Мен осы күндері: “Қайткенде де жетеміз!” деп үзілді-кесілді кесіп-пішіп, ұрандатып, жалаулатып айтып жүргеніміздей, бір кездері сондай бір ғажайып заман бола ма, жоқ па? – ол жағын білмеймін. Мен үшін ең бастысы бұл емес. Мен үшін ең бастысы – біздің қазіргі өмір сүріп жатқан қоғамымыз алдағы уақыттарда да осы қалпын, осы бағытын сақтап қалса, соның өзі де жеткілікті болар еді. Мен үшін бұдан артық “коммунизмнің” қажеті болмас еді”...

	Осы ойлардан туындатып, Байжаровтың әлгі сұрағына сәйкес: “Жалпы алғанда, дұрыс деп қараймын” дегендей, бірдеңе айтуға оқтала беріп едім, оған үлгере алмадым. Ойымды Байжаров бөліп жіберді.

	– Сізді қайдам, – деді ол, өз сұрағына өзі жауап бере сөйлеп, – мен өзім, кезінде бұл сөзге имандай сендім. Оны несін жасырайын енді. Сеніп қана қойған жоқпын, кеше “халық жауы” боп ұсталғанға дейін газет редакторы, партия қызметкері боп істеген кездерімде, барлық білімім мен күш-жігерімді сол жарқын болашақ жолына жұмсадым. Өзімді сол жарқын болашақ сәулетті сарайының белсенді құрылысшыларының бірі деп білдім. Мен бұл жарқын болашақты әрбір ұлттың өркен жайып гүл шашқан мәңгі көктемі, әрбір халықтың ұлттық болмыс-бітімі жағынан әбден пісіп-жетіліп кемеліне келген кезі деп білдім. Сөйтсем, қателесіппін... Қазіргі біз бара жатқан “коммунизмнен” мен, бір кездегі өзім ойша елестеткен коммунизмнің он екіден бір нұсқасын көріп отырған жоқпын. Бұл “коммунизм” маған, адамдарды: тілі болсын, салт-сана, әдет-ғұрыпы болсын– қай жағынан да, ұлттық қасиет дегеннен мүлде жұрдай, қайдағы бір инкубатордан шыққан ақ үрпек балапандар өмір сүретін құс фабрикасы секілді мәңгүрттер мекенін еске түсіреді. Егер осы бетпен кете беретін болсақ, бұл “коммунизмнің” аяғы бізді, қазақтарды, “жарқын болашақ” емес, қайдағы бір аржағы қап-қара, қаратүнек түпсіз құрдымға әкеп тірері анық...

	Қарие, осы арада Байжаровтың әңгімесін “тоқтата тұрды” да, оның “коммунизм” жайындағы әлгі болжамын өз пікірімен жалғастыра сөйледі.

	– Байжаров бұл сөзді бостан-бос айтпаған екен, – деп бастады қарие бұл пікірін. – Оған мен кейін, осы айдаудан босанып елге келген соң көз жеткізе бастадым. Бұл келгенімде бізді жарқын болашаққа бастап бара жатыр деген қоғамымыздың мен көрген кескін-кейпі, тыныс-тіршілігі жұқалап айтқанда, менің жүрегіммен онша “жұғыса” қоймады. Ол маған әншейін сыртын бояп қоя салған, іргесі құзданып құлайын деп тұрған қайдағы бір әшекейлі ескі ғимаратты еске түсіргендей болды. Бұл “ғимарат” маған өзінің шын бейнесін әсіресе, кешегі өзімізді “кемелденген социализм жеңістеріне жеттік”, “коммунизмнің табалдырығында тұрмыз” деген Брежнев басшылығы тұсында айқын көрсеткендей болды. Бұл кезде Хрущевтің “жылымығы” қайта тоңазып, Сталин есімі қайта дәріптеле бастады ғой. Сталиннің Отан соғысы кезіндегі “қолбасшылық көрегендігін” дәріптейтін “Азат ету” деген сияқты көп сериялы эпопеялық кинофильмдер шықты. Жеке адамға табынушылық Сталин кезіндегіден де асып түсті. Бірін-бірі мақтау мен марапаттауларға құрылған лепірме сөздер мен ұзақ ду қол шапалақтаулардан тұратын жиналыстардан құлақ тұнып, бас айналды. Брежневтің атынан бірнеше авторлар бірігіп жазған “Кіші жер”, “Тың”, “Қайта өрлеу” атты естелік кітаптары халықты тәрбиелеу үшін пайдалы еңбек ретінде коммунистік идеологияның басты құралына айналды. Ол жөнінде тіпті, арнайы партиялық сабақтар, оқу конференциялары өткізілетін болды.

	Өзін-өзі наградтап, орден-медальдарды бөліске салу, жоғары қызметке өз адамдарын, өз жақындарын тарту деген де осы тұстарда басталды. “Ел – төресінен, тымақ – төбесінен” дегендей, бұлай ету ең алдымен Брежнев пен Қонаевтың өзінен басталды. Басқа орден-медальдарын былай қойғанда, геройлық атақты Брежневтің өзі бес мәрте иеленсе, Қонаев үш мәрте иеленді. Батырлық атағын екі рет иеленушінің туған жерінде қоладан ескерткіштік тұғыры орнатылатыны тағы бар. Брежнев өзінің күйеу баласы (қарындасы жағынан) Чурбановты СССР Ішкі істер министрінің орынбасары етіп қойса, Қонаев өзінің туған інісі Асқар Қонаевты Республика Ғылым академиясының президенті етіп қойды.

	Бұлардан олардың қол астындағы партиялық басшылық тұтқасында отырған жоғары лауазым иелері де қалыспады. Олар да жоғарыдағы көсемдері не істесе соны істеп, өздеріне лайықты кадрларды көзге көрінбейтін таныстық, жерлестік, жакын-туыстық белгілері бойынша протекциялық жолмен таңдап, іріктеді. Бұлар да жоғарыдағы көсемдері секілді, жиналыстарда нағыз лениншіл коммунист болып көрініп, Ленин сөздерінен дәйексөз келтіре сөйледі.

	Қызметке тұру үшін, алдымен сенің білімің, дипломың емес, партбилетің керек болды. Қызметке көтерілсе, дипломды жоғары білімділер емес, партбилеті бар, өмір-баяндық анкетасы бойынша “партия, совет органдарында ұзақ уақыт қызмет атқарған”, орден, медаль алғыш шала сауатты “пысықайлардың” жолы болды.

	Пара алу, пара беру үйреншікті іске айналды. Тіпті, керек болса, жолын тапқандар, партияға да пара беріп өтетін болды. Бұған оқуға түсуді қосыңыз...

	Мұның бәрі коммунистік партияның кемеңгерлік сара басшылығының арқасы деп бағаланып, “Гүл жайнаған жүз ұлттың планетасына айналған” Советтік Қазақстандағы лениндік интернационалдық ұлт саясатының теңдесі жоқ жеңісі саналды.

	Қария, сөзін аяқтағандай болды да, менің бұл әңгімесіне қалай қарарымды білгісі келгендей:

	– Шыныңды айтшы, менің осы айтқандарымның бір өтірігі бар ма? – деді.

	Мен: – Жоқ! – дедім.

	– Әрине, жоқ, – деп шегеледі қарие де, өз әңгімесіне өзі көңілі толғандай кейіп танытып. Сосын, жаңағы үзіліп қалған Байжаровпен әңгімесін қайта жалғастырды.

	– Байжаров, – деді қария, – бұдан соң сәл мүдіріс жасап,– осы кезге дейін есіне түссе болды, өзегін өртей жөнелетін бір өкінішті жайтты есіне алды.

	Мұнысы, отыз бірінші жылы болса керек, Алматыда партиялық басшылық қызметте жүрген кезінде комсомол белсенділері мен КазАПЖ мүшелерінің бас қосқан бір жиналысында баяндама жасап, ішінде Сәкен, Сәбит, Ғабит, Бейімбет, Ілиястар бар – біраз жазушыларды қатты сынға алуымен байланысты болып шықты.

	– Сынағанда не деп сынадың десейші, сонда, – деді Байжаров миығынан бір күліп қойып, –“партияның өлкелік комитеті V пленумының қаулысын орындамай отырсыңдар, елге оның мәнін теріс түсіндіріп, өз қателіктеріңді бүрке-мелеп отырсыңдар” – деп тиістім-ау байғұстарға. Қазақ Совет әдебиетінің ірге тасы боп қаланғандай осынау алыптарға осындай сөздер айтуға қалай ғана аузым барды десейші сонда? Сонда, осы баяндамам арқылы өзімнің ар-ожданыма өмірбақи кетпестей қара дақ салғанымды, ақырында, озбыр жүйенің қол жаулығы боп, Сталин мен Голощекинге көрсеткен осы “адал қызметім” үшін өзімнің де құрбан боларымды білсемші. Қазір осы бір шолақ белсенділігім есіме түссе, осыдан кейін қазақ зиялыларына жаппай келген сталиндік індетке, алғашқылардың бірі боп, менің осы баяндамам шақыртқы болғандай, өзімді Сәкен, Бейімбет, Ілиястарды жазықсыздан-жазықсыз оққа байлап бергендердің бірі мына өзім болғандай кінәлі сезінем...

	Бұдан соң, Сталин төңірегінде әрдеңені бір сөз етіп, тағы біраз отырдық.

	Байжаров Сталиннің әлгі тілдердің тоғысуына қатысты “теориясы” туралы айтқан кезде, менің есіме “Ұлы көсемнің” тіл туралы тағы бір айтқаны – 1929 жылы наурызда жарық көрген “Ұлт мәселесі және Ленинизм” деген еңбегі түсті. Мен бұл еңбекті жақсы білетінмін. Жақсы білетінім: Түркістан партия-совет мектебінде ВКП(б) тарихынан сабақ беріп жүргенімде маған бұл еңбекке жиі қарауға тура келген. Сталин бұл еңбегінде қай ұлт болсын, оның тек өзінің ана тілінде өсіп-өркендей алатынын айта келіп: елімізде ана тілінде оқытатын мектептерді мейлінше көбейтуді, оларды оқытушы кадрлармен жеткілікті қамтамасыз етуді, мемлекеттік болсын, шаруашылық болсын – барлық басқару аппараттарында кадрлардың ұлттық болуы керектігін айтқан еді. Ал, мына Байжаровтың аузынан шығып отырған Сталиннің “Көп тілдің басы бір жерге қосылған кезде мықты біреуінің ғана қалып, басқасының бірте-бірте құрып бітетіндігі” жайлы “теориясын” бұрын-сонды естіп отырғаным осы. Бұл арада Байжаров тіл жөніндегі бұл пікірін Сталиннің: “Относительно марксизма в языкознание к некоторым вопросам языкознания” деген еңбегі бойынша келтіргенін, мен кейін, осы айдаудан босанып, елге келген тұста “Правда” газетінен (4.08.1950ж.) оқып білдім. Өзің білесің, кейін, Хрущев пен Брежнев Сталиннің бұл теориясын осы жолмен одан әрі дамытты ғой. Хрущев: “Коммунизмге тез жетудің төте жолы – орыс тілін үйрену” деп білсе, Брежнев: шамасы, азаматтары төлқұжаты бойынша ұлтын көрсетпей, “американдық” болып жазылатын АҚШ-қа еліктесе керек, “Совет Одағында бір ғана ұлт бар. Ол – Совет Одағы” деп, ондағы барлық ұлттардың орыстануын, олардың тек орыс тілінде сөйлеуін қалады.

	Сондықтан, әлгі жерде Сталиннің тіл жөніндегі өзім білетін “теориясын” оның Байжаров айтқан теориясына қарсы қоя сөйледім. – “Хабарыңда бар шығар, кезінде Ста-линнің тіл жөнінде “осылай” деп те айтқаны бар емес пе?”, – дедім.

	– Иә, айтқан...

	– Сонда Сталиннің қай сөзіне сенуге болады?

	– Ешқандай да сөзіне! – деді Байжаров менің сұрағыма үзілді-кесілді жауап беріп, – Сталин тек сөз жүзінде ғана лениншіл болды. Ал іс жүзінде оған мүлде қарама-қайшы болды. Оның бір мысалын олардың осы тіл жөніндегі көзқарастарынан-ақ келтіруге болады. Мәселен, Ленин тіл жөнінде не дейді десеңші:

	“Демократиялық мемлекет ана тілдерінің бостандығын толық және сөзсіз мойындауға тиіс және бұл ретте олардың ішіндегі бір тілдің қандай да болсын артықшылықпен пайдалануына ешқандай жол бермеуге тиіс” (25 том, 71-72-6.) демей ме?!

	Көрдіңіз бе: Сталин не дейді? Ленин не дейді? Айырмасы жер мен көктей емес пе? Осыдан кейін Сталинді лениншіл болды, Лениннің мирасқоры болды деп қалай айтарсың?!

	Байжаров ендігі жерде Совет Одағын құру төңірегіндегі Ленин мен Сталин арасындағы пікір алшақтығы туралы әңгімелей бастады.

	– Керек болса, – деді Байжаров бұл жөнінде, – Ленин-нің үзілді-кесілді қарсылығына қарамастан, ұлттық респуб-ликаларға “Совет Одағына өз еркімен кірді” деп отарлық қамытын күштеп таңған да осы Сталин болатын. Сталин –Бүкілресейлік мемлекеттік одақты, СССР атын бүркенген “Автономизацияны” көздеді. Ленин болса, бұған қарсы болды. Мұны: “Қараңғылықтағы қалың бұқараны қайтадан империалистік бодандық езгіге түсіруге мүмкіндік беретін қауіпті жол” деп есептеді. Бұған қарама-қарсы “өз армиясы бар, өзіндік дипломатиялық қарым-қатынасы бар, іс-қағаздарын өзінің ұлттық ана тілінде жүргізе алатын, Совет Одағынан шығам десе, кез келген уақытта шығуға толық еркі бар,тәуелсіз автономизацияның болғанын жөн көрді. Бірақ бұл ойын іске асыруға денсаулығы мүмкіндік бермеді. Ал Сталин болса, Лениннің бұл “мүшкіл” халін өз мақсатына тиімді пайдалана білді. “Автономизация” жөнін-дегі Лениннің ұсыныстарына сөз жүзінде қосылған болып, іс жүзінде оны әртүрлі жымысқы әрекеттерімен айналып өтіп отырды. Ақыры, 1922 жылы 30 желтоқсанда, СССР Советтерінің бірінші съезінде өз дегеніне жетті. Онда “ССР Одағын құру туралы” өзі ұсынған жоба бойынша жасалған Декларация мен Келісім шарт съезд делегаттарынан “бір ауыздан” қолдау тапты.

	Байжаров ендігі сөзін Ленин мен Сталиннің демократиялык көзқарастарына қарай бұрды.

	– Хабарыңызда бар шығар, – деді ол, – большевиктер 1917 жылғы сәуір конференциясында Лениннің ұсынысын қабылдап, халыққа: “Совет мемлекетінің міндетті түрде полициясыз, тұрақты әскерсіз және қандай да болсын артықшылықпен пайдаланатын чиновниксіз жаңа типті мемлекет болатынын” айтып уәде берді ғой. Сол секілді, Ленин өзінің “Мемлекет және революция” деген кітабында және өз қатысуымен жасалған 1919 жылғы партия программасында Маркс-Энгельс ілімімен толық келісе отырып, социализм кезінде, қанаушы таптардың болуына байланысты, уақытша шек қойылған саяси бостандықтар мен құқықтардың бәрі қалпына келтірілетінін, сосын, одан әрі, жалпы мемлекеттің бірте-бірте жойылу процесі басталатынына кепілдік берді емес пе?

	Ал Сталин болса не істеді?

	Ол 1933 жылы өзінше “Диалектиканың заңына” сүйен-ген болып, біздің мұндай “Мемлекеттің бірте-бірте жойылу

	процесіне, оны барынша күшейту арқылы келетінімізді” мәлімдеді емес пе. Ал мұның аяғы, өзің көріп отырсың, Советтердің күшін жойып, бізді осы күйге түсірген партократиялық, тоталитарлық мемлекеттің құрылуына алып келді.

	Байжаровқа көңіліме түйткіл боп тұрған тағы бір сұрақтың тиегін ағыттым:

	– Реке, ендігі әңгіме Сталинде емес, үкімет басына кімнің келетіндігіне тіреліп тұр ғой. Егер Сталиннің орнына Берия секілді тағы бір қанды балақ біреу келсе, мына біздің, біз секілді каторжниктердің күні не болмақ? Бұл туралы не айта аласың?

	– Күдігіңіз орынды, Байеке. Егер Сталин бірден өліп кетпегенде ол да мүмкін еді. Атың өшкірдің, бір жағынан, тілге келмей, бірден мүрдем кеткені де дұрыс болған. Әйтпегенде, сал болып жатып алғанда, әлі де талай бәлені істеп кететін еді...

	Бұл кез біздердің әлі де сол баяғы 37-жылдардағыдай бір-бірімізге сенімсіздікпен қараудан, айтқанымызды, әлгі Көшпенбетов секілді біреу-міреу НКВД “жансыздарына” жеткізіп баратындай, екі шоқып бір қарайтындай жалтақтықтан арыла қоймаған кезіміз еді ғой.

	Содан ба, Байжаров, бұған дейін қаншалық бірге тұрып, бірге жұмыс істеп, аралас-құралас бола жүріп, бізбен Сталин төңірегіндегі әңгімелерге мұншалықты тереңдей еніп, бүкпесіз түрде пікір алысуға бара қойған жоқ еді. Сондықтан болса керек, мен мына жерде бұған дейінгі өзім білетін Байжаровты емес, басқа Байжаровты көргендей болдым. Бұл Байжаров маған өзінің интеллектуальдық жағынан бұрынғы Байжаровтан әлдеқайда кемел, әлдеқайда терең болып көрінді.

	Ол сөйлеген сайын биіктей берді.

	Маған Сталиннің Байжаров секілділерді неге жек көретіндігінің бір сыры осында, олардың осындай көп білетіндігінде жатқандай көрінді.

	Байжаров сөзінің аяғында бізге дем беріп, демеу беріп, көңілдене сөйледі:

	– Жә, енді қорқатын ештеңе жоқ... Енді залымдықтың қарасы өшіп, зұлымдықтың қара түнегі мүлде келмеске кетті. Сондықтан, Байеке, мына сіз бен біз бұл күнді “Ертеңгі күніміз не болар екен?” деп уайым жеп емес, керісінше, өзіміздің алдағы азат күніміздің алғашқы арайлы таңы, қытымыр қыстан кейінгі, өліп-талып қолымыз әзер жеткен көгілдір көктеміміздің алғашқы алтын шуағы деп білгеніміз жөн. Менің біз үшін ондай күннің туатынына және оның көп кешікпей туатынына сенімім кәміл...

	Байжаровтың бұл сөзі біздің көңілімізді бір көтеріп тастады: “Айтқаның келсін! Айтқаның келсін!” дестік.

	* * *

	Сталин қайтыс болған соң, біздер, айдауда жүргендер, төрт-бес ай бойы үміт пен күдік аралас екі ұдай күй кештік. Оның бірі – мына “Ұлы көсем” қазасымен бірге бар пәленің басы қайтып, өзімізді осынау азапты айдаудан құтқаратындай немесе оны жеңілдетуге септігі тиетіндей бір шапағатты күн туар ма екен деген жартыкеш үміт болса, екіншісі – ел басқару тізгіні тағы да Хрущев, Маленков сияқты бұрынғы нағыз сталиншілдердің қолына тигендігіне, бәрінен бұрын, Берия секілді Сталиннің басты жендетінің “мұртын балта шаппастан” өз орнында тапжылмай отырғандығына қарап: “Апыр-ай, енді қандай заман болар екен?!” дегендей үрейлі күдік еді.

	Сөйтіп жүргенде, бір күні Байжаров тағы да келді. Ол: “Мен сендерге тағы бір жылы хабар әкелдім”, деп, бізді бір емексітіп алды да, жан қалтасынан төрт бүктелген “Правда” газетін шығара берді.

	Бұл КПСС Орталық Комитетінің Берия жайында өткен Пленумы туралы информациялық хабары жарияланған “Правда” газетінің 1953 жылғы 10 шілдедегі нөмірі болып шықты.

	Онда былай деп жазылыпты:

	“Жуырда КПСС Орталық Комитетінің Пленумы болып өтті. Пленум Орталық Комитет Президиумының мүшесі Г.М.Маленков жолдастың Л.П.Берия жөнінде оның шетелік капиталдың пайдасына Совет мемлекетін жоюды және Ішкі істер министрлігін Үкімет пен КПСС-тен жоғары қоюды көздеген екіжүзді қара ниетімен байланысты партия мен мемлекетке қарсы бағытталған іс-әрекеттері туралы баяндамасын тыңдап, талқылай келіп, Берияны Коммунистік партия мен Совет халқының жауы ретінде КПСС Орталық Комитетінің құрамынан және КПСС қатарынан шығару жөнінде шешім қабылдады”.

	Сонымен бірге, бұл нөмірде Берияны СССР Министрлер Советі Председателінің бірінші орынбасарлығы мен Ішкі

	Істер министрі міндетінен босату туралы және оның қылмыстық іс-әрекеттері жөніндегі істі қарау үшін СССР Жоғарғы Сотына тапсыру туралы СССР Жоғарғы Советі Президиумының Информациялық хабары қоса жарияланыпты.

	Байжаров, бұл хабарды, Берияның “су түбіне кетіп”, шаруасының біржола тынғандығы деп есептеді.

	Айтқанындай, осыдан көп ұзамай тағы бір күні: “Ойбай, несін айтасың, Берия қамауға алыныпты!” дегенді есіттік. Сөйтсек, бұл қауесетке СССР Жоғарғы соты Әскери коллегиясының: Берияны және оның алты орынбасары – В.Н.Меркулов, В.Г.Деканозов, Б.З.Кобулов, С.А.Гоглидзе, П.Я.Мешина, Л.Е.Влодзимирскийді өлім жазасына кесу жөніндегі айыптау қорытындысы туралы “Известия” газетінің 1953 жылғы 17 желтоқсандағы және бұл үкімнің осы жылдың 23 желтоқсан күні орындалғаны туралы “Правда” газетінің 24 желтоқсан күнгі нөмірінде жарияланған хабарлар негіз болған екен.

	Мен бұл туралы кейін айдаудан келген соң аталған газеттердің мұражайдағы ескі тігінділерінен, одан соң бұл жөнінде бертінде, Горбачевтың жариялылығы тұсында жарық көрген баспасөз материалдары арқылы білдім.

	Мен бұл материалдардан, Берияның, әлгі біз жоғарыда келтірген КПСС Орталық Комитетінің шілде пленумы алдында, 1953 жылы 26 маусымда, КПСС Орталық Комитеті Президиумының мәжілісі үстінде қамауға алынғанын және Берия мен оның орынбасарларын өлім жазасына үкім еткен Сот процесіне Совет Одағының маршалы И.С.Коневтің төрағалық еткенін, үкім шығарылған соң, Берия мен оның аталған алты орынбасарының түрме подваларында атылып, мәйіттерінің Крематорияға апарылып, өртеліп жіберілгендігін білдім.

	Сталин өлген соң, артынша, оның қанды қол жендеті – Берияның оққа байлануы және оның анау-мынау емес, осындай заңды түрде зауал табуы біздің төбемізді көкке жеткізгендей болды. Біздің бұл қуанышымызды ертегі тілімен бейнелеп айтқанда, мысықтың өлгенін тойлаған тышқандардың қуанышымен салыстыруға болар еді.

	Осыдан соң, біздер, сталиндік “тамұқта” жүргендер, жаңа үкімет тарапынан өзіміз үшін бір жылы өзгеріс болып қалатындай, Мәскеу жаққа елеңдеумен болдық.

	Бұл үмітіміз де босқа кеткен жоқ.

	Бұл 1954 жылғы қазан айының бас кезі еді. Бір күні, ойда жоқта Абын ауданының орталығында тұратын комендантымыз келе калды. Жүрісі суыт. Жас шамасы елулерде дерлік ұзын бойлы сары орыс еді. Өзі лагерь коменданты болса, оның үстіне Берияның кадры болса, кайдан оңсын. Өзі бір – көзіне өзінен басқа ештеңе көрінбейтін, барып тұрған өркөкірек, шовинисттің өзі еді. Келсе, анадайдан осқыра қарап тұрып, бар жайды қасына жампаңдай ерген осындағы шолақ белсенділерден білетін де, тайып отыратын. Біздің жұмыс істеп жатқан жерімізді аралап көруді,бізбен сөйлесіп, жай-күйімізді білуді қажет деп есептемейтін.

	Бұл жолы, құдай жарылқап, олай еткен жоқ, келген бойда бәрімізді жинап алып, жылы қабақ көрсетіп, жиналыс өткізді.

	– Мен сіздерге үлкен бір жаңалық, үлкен бір жақсылық хабар әкелдім, – деп бастады сөзін комендант. Бірақ, солай дегенмен, оның қандай “жаңалық”, қандай “жақсылық” екенін жуық маңда айта қоймады. Сөзінің тоқ етерінен, кіріспе бөлігі көп болды. Бұл кіріспеден ұққанымыз: бұл “жақсылықты” жаңа үкімет, ескі үкіметтің, кезінде бізге жасаған қиянатты қателігіне байланысты емес, өзінің бізге деген “жаңаша, гуманистік көзқарасынан туындаған рақымшылдығына” байланысты беріп отырған көрінеді.

	– Сонымен, – деді комендант осыларды айта келіп, – партия мен үкіметіміз сіздердің о баста осында келулеріңізге себеп болған айыптарыңызды кешіріп, біржола ақтады.

	Енді сіздер, кәдімгі, өз бостандығы толық өзіндегі азамат болып табыласыздар. Тіпті, бүгін елдеріңізге қайтам десеңіздер де еріктеріңіз бар.

	Мына сөзді естігенде, несін айтасың, біздің куанышымызда шек болған жоқ. Коменданттың сөзін одан әрі тыңдамай, мөлдіреген аспан астындағы жасыл орман ішін басымызға көтеріп “Уралай!” жөнелдік. Тіпті, қайсыбіреулеріміз қуаныштан көз жастарына да ие бола алмады.

	Комендант бізді сабыр сақтауға шақырып сөзін қайта жалғастырды.

	– Сонымен бірге, – деді ол, – сіздерге мынаны айтқым келеді. Бізге сіздердей жұмыс қолы керек. Егер араларыңызда осында қалып, жұмыс істеймін деген талапкерлер болса, кешікпей маған келіп, арызын берсін. Біз ондайларға барлық жағдайды жасаймыз және олар бізде, тағы айтамын, бұрынғыдай каторжник емес, өз правосы толық өзіндегі азамат ретінде ерікті түрде еңбек ететін болады.

	“Өз еркіміз өзімізге тиіп”, есілдертіміз ел жаққа ауған біз, коменданттың бұл сөзіне онша құлақ аса қоймадық. Тек жиналыстан соң өзді-өзіміз қалып, елге қашан, қалай қайту жағын ойластыра бастаған тұста, бізбен онша ісі болмай, өз ойымен өзі отырған Байжаров күтпеген жерден:

	– Жігіттер, шамасы мен елге қайтпайтын шығармын,– деді.

	Басқа-басқа өзіміздің серкеміз, өзіміздің ақылгөй жолбасшымыз саналатын адамнан мүны күтпеген біз:

	– Е, неге? – дестік таңырқасып.

	– Неге десеңдер, бұлар бізді тегіннен тегін оп-оңай босатып отырған жоқ. Мұның астарында бір кәкір бар. Егер, мен білетін НКВД болса, бізді олар бүгін босатқанмен, ертең бәрібір қайта қамауға алады. Ал біз үшін енді қамалу дегеннің не екенін білесіңдер ме? Бұл енді сенің осы айдаудағы күніңе де зар болып қалуың мүмкін, тіпті атылып кетуің де ғажап емес деген сөз.

	– Мен сені түсінбеймін, Рахымәлі. Бұрын ғой Сталин, Берия деп бәрін солардан көріп келдік. Енді кімнен қорқамыз? Соны айтшы...

	– Сталин, Берия кеткенмен, орындарында олардың кешегі, мына біздерді солармен бірге түрмеге жапқызған, атқызған, айдатқан – бәленің бәрін істеген – Молотов, Каганович, Ворошилов секілді қанды қол серіктері отырған жоқ па?! Мен солардан қорқам. Олар: “осы байғұстарға обал жасадық-ау!” деп сені есіркейді ғой деп отырсың ба?.. Сосын,сен мынаған қара, бауырым. Бұл жерде, әңгіме, НКВД-нің сенi қайта қамайтын, қамамайтынында болып отырған жоқ. Әңгіме, сенің елге барған соң, осы бәледен біржола ада-күде құтылып, алаңсыз өмір сүре алмайтындығыңда, сыртың сау болып, бостандықта жүргеніңмен, ішің түтін болып, НКВД ның тағы да қай күні, қай түні келіп алып кететінін біле алмай, іш құса боп,үнемі үреймен күй кешетініңде болып отыр. Ал мұндай бостандықтың түрмедегіден несі артық. Одан да осы күнің артық емес пе?! Басқасын былай қойғанда, менің тек осы үшін-ақ барғым келмейді елге.

	– Сонда енді өмірбақи елге бармаймын, өмірбақи осында қалам демекшісің бе?

	– Жоқ, бұл менің олай деген сөзім емес. Елге барам. Бірақ қазір емес. Қашан саяси жағдай дұрысталады, қашан сталиншілдер мен берияшылдардың тамырына балта шабылады, қашан біз секілді “халық жауларына” алаңсыз тыныштықпен өмір сүруге мүмкіндік туады – сонда барам. Оған дейін семьямды көшіріп алып, осында тұра тұрам...

	– Сен сондай уақыттың боларына, сол сталиншілдер мен берияшылдардың түп-тамырымен жойылатынына сенесің бе?

	– Сенемін. Әрине, мен ондай уақытты жуық маңда бола қояды деп айта алмаймын. Бірақ, мүмкін, он жыл өтер, жиыр-

	ма жыл өтер... Мүмкін, ол күнді біз көрмеспіз де. Бірақ, егер, осы біз өмір сүріп жатқан ел өкіметінің Совет өкіметі екені рас болса, ондай күннің түбінде бір туатыны анық. Өйткені, мен білетін Совет өкіметінің түпкі мақсаты – адамдарды қойдай қамап, атып, айдай беру емес – оларды молшылыққа кенелту, бақытты, шат тұрмысты өмірге жеткізу, бүткіл елді түрмелер мен концлагерлер мекеніне айналдыру емес, коммунизм мекеніне айналдыру ғой.

	Қарап отырсам, Байжаровтың бұл сөздерінің жаны бар секілді. Расында, кешегі күндері Ягоданың орнына – Ежов, Ежовтың орнына – Берия келген тұстарда, басқа-басқа, өздерін-өздері қамауға дейін барған НКВД-ден не үміт, не қайыр? Ертең елге барған соң, мына “халық жауы” қалайша тыныш жүр?” деп, бір күні тағы да қайта қамамасына кім кепіл?! Онан да, мына Байжаров құсап, әзірше “әліптің артын бағып” осында қала тұрғаным тыныш емес пе?!.. Әрі ойлап, бері ойлап кеп, мен де осында қалғанды дұрыс көрдім. Бірақ, бұған әйелім көнбеді. Одан, бұл ойымды айтып жазған хатыма: “Мен ауырып жүрмін. Мен ол жаққа бара алмаймын, баруға шамам жоқ” деген жауап алдым. Содан не керек, 1954 жылдың желтоқсанында айдаудан босанып, елге қайттым. Кетерде, Байжаров, “жолшыбай бере кет” деп әйеліне хат жазып берді. Хат мазмұны манағы: “Мен бара алмайтын болдым. Өзің осында кел”.

	Мен Байжаровтың әйелін білуші едім. Айдауда жүрген кезімізде күйеуінің артынан бірер мәрте келген болатын. Тіпті, бір келгенінде Байжаров біздерді –бұрынғы барактас серіктерін, өзі тұрып жатқан мекен-жайына шақырып қонақ еткені де бар. Содан білем. Жас шамасы 40-45-тердегі ұзын бойлы, қарасұрлау келген әйел еді. Аты – ұмытпасам, Күлбаршын.

	Бұған қоса айта кететін тағы бір нәрсе: Байжаров, аты-жөнін айтпай-ақ қояйық, атақты, жоғары шен-шекпенді бір әскери кісінің туған бажасы еді. Яғни айтқанда, жаңағы Байжаровтың әйелі – Күлбаршынның туған сіңлісінің күйеуі болатын. Мұндайда дос тілегін, тағы да анау-мынау емес, осындай “тар жол, тайғақ кешуде” тағдырлас, дәм-тұздас болған жолдас сөзін қалай жерге тастап кетерсің. Алматыға жеткен соң, қасымдагы кесікті жазалық мерзімін өтеп, өзіммен бірге еліне қайтып келе жатқан жол серігім (Ол бір аралдық жігіт еді. Аты-жөні есімде қалмапты) екеуміз, сол дос тілегін орын -дау үшін жолымыздан қалып, әдейілеп пойыздан түстік.

	Бұл, сағат таңертеңгі он-он бірдің шамасы еді. Мұнда ауа райы, мезгіл желтоқсанның орта тұсынан ауса да, жылы екен. Алматының әдеттегі ақ жаңбыры майдалап сіркіреп тұр. Онымен бұрынғы жауған жұқалтаң ескі қар былбырап еріп жатыр... Жергілікті тұрғындардан сұрастырып көрсек, біздің баратын үйіміз осы темір жол вокзалынан онша қашық болмай шықты. Сол себепті оған көлікке отырмай-ақ, бір жағы, ананы-мынаны көріп, қаланы аралап, бір жағы, Алматының осынау жаңбыр исі аралас кәусар ауасымен тыныстап, жаяу барғанды жөн көрдік. Сөйтіп, арқаланған қапшықтарымызды темір жол вокзалының сақтау камерасына тапсырдық та, Байжаровтың үйіне тарттық.

	Менің бұған дейін Алматыда екі рет: бірінде – отызыншы жылы аудандық оқу бөлімінің меңгерушілерін даярлайтын екі жылдық курсқа, екіншісінде – отыз жетінші жылы аудандық партия комитеті мәдениет бөлімінің меңгерушілерін қайта даярлайтын екі айлық курсқа келгенімде болғаным оқушының есінде шығар. Содан кейін, отыз сегізінші жылы Колымаға айдалып бара жатып, темір торлы шалон терезесінен сырттай көз салғаным болмаса, бұл қалаға ат ізін салып отырғаным осы. Сол кездегі қаланың тыныс-тіршілігі мен көз таныс бейнелер: үйлер мен ғимараттар, көшелер мен саябақтар, ерсілі-қарсылы жүріп жатқан машиналар мен трамвайлар, тротуарлармен әрі-бері толассыз ағылған жүргіншілер – бәрі-бәрі бұдан он жеті жыл бұрын емес, он жеті күн бұрын болғандай, ешқандай өзгеріссіз, сол бәз-баяғы өзім көргендей қаз қалпында секілді, қайдағы-жайдағыны еске түсіріп, жүре бергің келеді, көре бергің келеді...

	Байжаров берген әдіріс бізді қаланың орта шеніндегі, трамвай жолына таяу орналаскан, үлкен балконы бар, особняк секілді екі қабатты кірпіш үйдің екінші қабатындағы пәтерге алып келді. Бірақ, бұл үй Байжаров тұратын үй емес, әлгі айтылған оның бажасы тұратын үй болып шықты. Сөйтсек, осында келген соң білдік, ол бажасы мұның балдызын тастап, басқа біреумен көңіл қосып кетіпті. Онысы бір артистка құсайды. Қазір ол сол “нақ сүйерімен” Ресей жақтағы өзі қызмет ететін бір әскери округте тұрып жатқан көрінеді. Сол себепті, Күлбаршын сіңлісіне серік боп, көбіне осында болады екен. Байжаровтың бізге осы үйдің әдірісін беріп жүргені де сол екен.

	Бізге есікті Күлбаршынның сіңлісі ашты. Күлбаршын пішіндес жас келіншек екен. Біз өзіміздің кім екенімізді айта бастауымыз мұң екен, ол аржағын айтпай-ақ түсінгендей, есікті қиялай ашқан күйі, ішке қарай бұрылып:

	– Әпке, әлгі кісілеріңіз келді, – деді қуанышты үнмен. Сол екен, ар жағынан Күлбаршын да шыға келді. Мен Күлпаршынды айдауда жүргенімізде, күйеуінің артынан бір келгенінде көргенімді жоғарыда айттым ғой. Содан бергі өткен үш-төрт жыл, оған оңай тимеген секілді. Жасы әлі елуге келмесе де, шашына көрпенің көктеу жібіндей көкшулан шаштар арласып, әжептеуір можып қалыпты. Бір-бірімізді бірден танып, ескі достарша шұрқыраса кеттік...

	Бұлар бізді күтіп отырған боп шықты.

	Бақсақ, осыдан бірер күн бұрын Байжаров телефон соғып, біздің осында келетінімізді алдын-ала хабарлап қойған екен. Үйге кіріп, жайғасып отырған соң, Күлбаршын соны айтып:

	– Қалай, аман-есен жеттіңіздер ме, кешіктіңіздер ғой, – деп қойды. Сосын, босанған соң біздердің елге қайтып, күйеуінің қайтпай, неге ол жақта қалып қойғанына түсінбей, уайым жеп отырғанын білдірді.

	– Қай күні звондағанында, ол жағын сіздерден білерсің деп, бұл жайында мардымды ештеңе айта коймаған еді. Сонда, онын мұнысы қандай әңгіме өзі? Түсіндіріңізші, – деді.

	Мен Күлбаршынға қалтамнан алып, Байжаровтың сәлем хатын бердім.

	Күлбаршын күйеуінің хаттағы ұсынысын онша теріс көрген жоқ. Қайта, түсіністікпен кабылдағандай сыңай білдірді.

	– Мүмкін, оның мұнысы бір есептен дұрыс та шығар,– деді хатты оқып шығып, ойға қалған ол. – Расында, мұнда келген соң, НКВД-ның бір түнде келіп, тағы да алып кетпесіне кім кепіл? Сенім бар ма бұл жауыздарға?!

	Ал, сіңлісінің ойы бұған керісінше болды. Ол Байжар-овты үлкен арқа тұтып, оны келсе, күйеуі екеуінің арасына түскен жарықшаққа дәнекер болуға септігі тиетіндей көріп, үміттеніп жүрсе керек. Мына хабарды естіген соң, көңі-лі бірден пәс түсіп, жүдеу тартып қалды.

	– Менің жағдайым болса мынау... Жездемнің мұнысы несі? – деп көзіне жас алды.

	Маған апалы-сіңлілі екі әйелдің, елі көшкен жұртта қалғандай, мына құлазыған көңіл күйлері, күйкі тіршілігі тым аянышты көрінді. Өзімнен өзім іштей мүжіліп, бұл байғұстардың мұндай күйге түсуіне кім кінәлі деген сауалға жауап іздедім. Біресе, бостандыққа шықса да, бізбен бірге елге қайтпай, жат өлкеде қалып қойған Байжаровты кінәлаймын. Біресе, көркі десең көркі бар, ақылы десең ақылы бар, мынадай үріп ауызға салғандай жан-жарына, оның әпкесі, яғни, бөтен емес, бөгде емес, мына Күлбаршын сынды өзінің туған қайынбикесіне, осындай бастарына қара бұлт үйірілген қи ын қыстау күндерде жанына жалау, жыртығына жамау болып, қол үшын беру орнына, тойымсыз нәпсінің құлы болып, қайдағы бір жолбикемен қол ұстасып кете барған әлгі әскери “күйеу баланың” қылығына налимын. Әйтсе де, көңілім бұған да тұрақтамайды. “Жо-жоқ, қателесесің!... дейді екінші бір ойым – бұл жерде кінә Байжаровта немесе оның балдызымен тұз-дәмі жараспаған бажасында емес. Бұл жерде бар пәле – Байжаров пен мына өзің секілді жүздер мен мыңдарды қолдан “халық жауы” ғып, олардың жанұяларын осындай бишаралық күйге салып қойған Сталинде, мына ол құрған, социализм атын жамылған жендеттік қоғамда! Иә, иә, айналып келгенде, бәрі содан, бәрі соның бәлесі!”...

	Осыдан кейін әлгі жерде отыра қалдым да, Рахымәліге хат жаздым. “Сен ол жақты қой. “Ер – туған жеріне!” деген, елге қайт. Алда-жалда НКВД соңымызға қайта түсетін болса, тағдырдың маңдайға жазғанын тағы да көре жатармыз”, – деп білген ақылымды айтқан болдым.

	(Әлде, менің сөзім қамшы болды ма, әлде, әйелі қарсылық білдірді ме, жоқ, әлде, ендігі жерде сталиншіл, берияшыл жендеттерге заман-ақыр туатын күннің алыс еместігіне көз жеткізді ме – менің осы балдызының үйінде отырып жазған хатымнан кейін көп ұзаған жоқ, Байжаровтан: “Мен Алматыға келдім” деген хат алдым. Бұдан соң үш-төрт жылдай хат жазысып тұрдық. Кейін, алпысыншы жылдардың орта шенінде қайтыс болып кетті.)

	...Біз келген үйімізден бір шәй іштік те, қайта жолға шықтық. Сәті түсіп, сол күні кешкісін Мәскеу бағытындағы бір көк пойызға іліктік. Содан, ертеңіне сәске түс шамасында Түркістан темір жол вокзалына келіп түстім.

	Сөйтіп, тағдыр маған осылайша туған жердің топырағын екінші рет басуды бұйыртты.

	Бұл – 1954 жылдың 20 желтоқсаны еді.





13. XX cъезд: Хрущевтің ерлігі




	Пойыздан түскен соң, өткен жолғыдай, “Қырық кепедегі” қарындасымның үйіне бір қондым да, ертеңіне тар табанды ТГЖД (Түркістан тау-кен темір жолы) пойызымен бес жыл бойы аңсай күткен алтын босағама оралдым. Менің елге оралу қуанышыма ортақтасып, өзіммен бірге қарындасым Тәжіхан да бірге ере келді. Мен Красноярск өлкесіне айдалып барған соң көп ұзамай, үйден ұлым Бәйіштің ТГЖД-ға жұмысқа тұрып, үйдің Бүргемнен Мырғалымсай поселкесіне көшіп барып, сондағы жаңадан салынып жатқан Темір-бетон заводы (қазіргі Құрылыс материалдары комбинаты) жанындағы бір қазақы қоржын тамға қоныстанғаны жайлы хат алған едім. Үй сол айтқан жерде екен. Бәйішім армияда әскери міндетін өтеп жатқан болып шықты. Осыдан бірер ай бұрын демалысқа келіп, сол келісінде үйленіп, қайтадан армиясына кетіпті. Үйде сол келін, әйелім мен әлгі қырық сегізінші жылы қазанның 25-інде дүниеге келген қызым Калима – үшеуі екен. Бұл кез – енді-енді тойыншылық боп, жұрттың енді-енді есін жия бастаған кезі еді ғой. Біздің үйдегілердің де, сол ел қатарлы орта құрсақ әл ауқаты бар көрінеді. Алуа жеңгең баяғы ескі өнері бойынша, жеке кісілердің киім-кешегін тігумен айналысады екен. Содан түскен нәпақасымен күнделікті қант-шайын ажыратып тұратын құсайды.

	Кешікпей жұмыс камына кірістім. Ойым: бұрынғы мамандығым бойынша мұғалім боп істесем деймін. Бірақ оған әлгі Шымкент түрмесіндегі НКВД тергеушісінің: “Айдаудан келген соң неге қара жұмыс істемедің?” – деген сөзі есіме түсіп, олай етуден тағы қорқам. Оның үстіне мен секілді, артында “халық жауы” деген “қара қоңырауы” бар адамды бірден мұғалімдікке ала қою да екіталай еді. Сол себепті, неғылса да, алдымен қара жұмыс істегенді жөн көрдім. Бірақ алдымнан тағы бір кедергі тап бола кетті. Маған, соңғы айдауда болған жерім – Оношинск “Леспромхозынан” кетерде, “уақытша жарамды” деген қара таңбалы белгісі бар төлқұжат берілген-ді. “Кедергі” деп отырғаным сол. Жұмыс сұрап барған жерім, алғашқыда, жұмысқа қабылдайтындай ыңғай білдіріп, әжептеуір сөйлеседі де, әлгі төлқұжатымды көрген соң, бірден сұлқ түседі. “Әзірше орынның жоқтығын” айтып, былду-сылду деп шығарып салады.

	Осы кезде қазіргі “Мырғалымсай” құрылыс тресі жаңадан салынып, іске қосылғалы жатыр еді. Бір күні “жұмысқа адам алып жатыр” дегенді естіп, сонда барайын. Бірақ, тағы да біреу кеудемнен кері итергендей күйге тап болдым. Балкин деген кадр бөлімінің бастығы бар екен. Әдепкіде қабылдамақшы болды да, төлқұжатымдағы “қара таңбаны” көрген соң, “орын жоқ” деп шыға келді. Сөйте тұра, менің артымша басқаларды алып жатты. Бұл Кентауға келімсектердің қаптап келіп жатқан кезі еді. Бәрі әлгі “Мой адрес – Советский Союз” деген өлеңнің кейіпкерлері. “Қаны жерге тамбастан” треске жұмысқа қабылданып жатқандар да солар. Оларға орын бар да, маған жоқ. Өз елім, өз туған жеріме өзім жат, өзім өгей көріндім. Бәрінен бұрын, ет жақын ағайын-туыстар мен арамыздан қыл өтпестей боп жүрген жора-жолдастардың ызасы өтті. Кеше мен райкомда жүргенде үйге де, кабинетке де келгіштеп дамыл бермейтін олар, енді мені көрсе, нақ бір “алапесім” жұғатындай анадайдан арқасын беріп, көрсе де көрмегенсіп теріс айналып кететін болды. Осындайда Сәкен Сейфуллин еріксіз еске түсер еді.



	“Шіркін, тауық, шырқ айналар,

	Жемің болса қолыңда.

	Қайдағысы сені тауып,

	Топырлайды жолыңда.

	Досыңмын деп ант береді,

	Жем іздеген жанама.

	Жем таусылса, жалт береді,

	Сенерлік дос санама”,



	– демейтін бе еді ол мұндайда!

	Қайран, Сәкен! Қалай дәл тауып айткан десеңші! Басынан өткен ғой бәрі...

	Өгей бала секілді, көрінгенге көз түрткі болып, көрінгеннін табанына тапталған, бұл іш құса ит қорлық өмір – маған өзімді “халық жауы” деген қара күйеден заң жүзінде тазармай, партиялығымды қалыбына келтірмей тұрып, мен үшін “таң атып, күн шықпайтынына”, көрген күнімнің кешегі каторгіде жүрген кезімдегіден де бес-бетер болатынына көзімді жеткізді. Сонымен бірге, бұлай ету, бұл “кінәмнан” құлан таза айығып, партбилетке қайта ие болу – көктегі айға қол созғанмен бірдей, құр киял секілді көрінді. Сонда да болса күдерімді үзбеймін. Өзімді, ерте ме, кеш пе, әйтеуір, бұл мақсатыма қол жеткізетіндей көремін. Бұл орайда, бар сенерім – өзімнің о баста жазықсыз сотталғаным болмаса, халық алдында да, партия алдында да кіршігі жоқ адалдығым. Осы сеніміме сүйеніп, КПСС Орталық Комитетіне, СССР Жоғарғы Советінің Президиумына, СССР Бас прокуратурасына арыз хаттар жолдаймын. Бірақ олардан ұшты-күйлі ешқандай жауап болмайды.

	Сөйтіп жүргенде, құдайым жарылқап, бір жұмыстың ыңғайы келе кетті. “Ачполиметалл” комбинатының “Бүргемдегі” бақшалық дақылдарды өсірумен айналысатын қосалқы шаруашылығына сушы болып орналастым. Бұдан соң, осы қосалқы шаруашылықтың гүл өсіретін плантациясына қарауыл, “Мырғалымсай” құрылыс материалдары комбинатының күзетшісі болып істедім.

	* * *

	1956 жылы ақпанда партияның XX съезі болды. Съезде КПСС Орталық Комитетінің бірінші секретары Н.С. Хрущев Сталиннің жеке басына табынушылық туралы әйгілі баяндамасын жасады. Бірақ, қазір, съезде осындай баяндама жасалды деп айтып, жазып жүргеніміз болмаса, біз, кезінде, он күнге созылған бұл съезд барысында мұндай баяндама жасалды деп естіген де, баспасөзде жарияланған съезд материалдары арасынан ондай баяндаманы көрген де жоқпыз ғой.

	Тек съезд өткен соң екі-үш аптадан кейін, өзім тұратын жердегі бастауыш партия ұйымдарының бірінде Сталиннің жеке басына қатысты осындай бір “баяндама” жайлы жиналыс өткізілгенін есіттім. (Бұл менің айдаудан келген, партия қатарында жоқ, мұндай жиналыстардан шет қақпай болып қалған кезім екенін, оқушының өзі де түсініп отырған шығар). Сол сол екен, ел ішінде Сталин туралы неше түрлі қауесеттер гулей жөнелсін кеп. Бұл қауесеттер, біздің, осы кезге дейінгі, Сталинді “құдай емес, құдайдан былай да еместей” көріп келген ұғым-түсінігіміздің бәрінің құнын көк тиын ғып, “Адал деген қазаннан шошқаның басы шығыпты” деген мәтелді еске түсіргендей еді.

	Сондағы ауыздан ауызға тарап, ел ішінде желдей гулеген бүл әңгімелердің қайсы біреулері мына секілді болып келетін еді:

	“Сталиннің мінез-құлқында күдікшілдік, дөрекілік, қатыгездік, кекшілдік сияқты ұғымдармен өлшенетін “томпақ” жерлер аз болмаған көрінеді. Ленин жиырма екінші жылы ауырып жатып, партияның кезекті съезіне жолдаған “өсиет хатында” Сталиннің мінез-құлқындағы мемлекет басшысына лайықсыз, аяғы орны толмас ауыр зардаптарға әкеліп соғуы мүмкін, осындай “томпақ” жерлері туралы айта келіп, лажы болса, бас секретарлыққа оның орнына басқа адамды ұсынғанды, ол адамның Сталиннен бір ғана артықшылығы – неғұрлым кішіпейіл, неғұрлым сергек... болуын, тым өзім-шіл, кекшіл болмауын”... қалаған екен.

	“НКВД ісі Жоғарғы сот Әскери коллегиясында қаралатындардың тізімін және оларға берілетін жаза түрі мен мөлшерін күні бұрын белгілеп қоятын болған. Бұл “қара тізімді” Ежов арқылы тікелей Сталиннің өзі қарап, бекітіп отырған. Ежов Сталинге 1937-38 жылдары осындай, әрқай-сысы ондаған, жүздеген адамдардан тұратын 383 тізім тапсырған”.

	(Осы арада мұнымен бірге, геройымыздың әңгімесіне қосымша өз тарапымыздан мына нәрсені айта кеткенді жөн көріп отырмыз: Соңғы кездердегі бұқаралық ақпарат көздері бойынша (“Московский комсомолец”, №22, 9-15 июнь, 2002 ж.) мұндай “қара тізімге” қол қоюға Сталинмен бірге, оның Кремльдегі құзырлы серіктестерінің де құқылы болғандығы мәлім болып отыр. Атап айтқанда: Молотов осындай 373 тізіммен – 43569 адамды, Жданов 175 тізіммен – 20985 адамды, Каганович 189 тізіммен – 19110 адамды, Ворошилов 186 тізіммен – 18484 адамды ату жазасына кескен. Шамасы, кезінде Хрущев, ХХ съездің жабық мәжілісінде жасаған баяндамасының басты нысанасы – Сталин, Сталиннің жеке басына табынушылық мәселесі болғандықтан, бұл жағына тоқталып жатқанды онша жөн көрмесе керек. Бұлардың бәрімен бірдей айқасып, өзіме дұшпан арттыра бермейін, әзірше бұл жағын қоя тұрайын десе керек).

	“Қамаудағылардан ұрып-соғып, қинап-азаптау арқылы жауап алу, сол арқылы олардың “кінәсін” мойындату – тікелей Сталиннің өз нұсқауы бойынша жүзеге асырылған. Ал Сталин болса, бұл нұсқауды ВКП(б) Орталық Комитеті атынан беріп отырған. Тергеу ісін мұндай әдіспен жүргізген НКВД тергеушілері ешқандай заң алдында жауап бермеген. Өйткені, олар да өздерін партияның тапсырмасын орындадық деп есептеген”.

	“НКВД тергеушілерінің, қамалғандарға “қылмысын” мойындату үшін қолданатын амалдарының бірі – одан екінші бір қамалушыны жалған куә ету арқылы жауап алу болған. Ол үшін, ол куәлерге қалай куәлік ету керектігі, бұл жөнінде сот процесі кезінде өзіне қаңдай сұрақтар қойылып, оған қалай жауап беру керектігі күні бұрын үйретіліп қойылған. Ал “іс” біткен соң, ол куәгерге бұл “еңбегі” үшін бостандық берілген”.

	“Кировтың өліміне байланысты әлі көп нәрсе түсініксіз, жұмбақ күйінде қалуда. Соның бірі – Киров атып өлтірілгеннен кейін, оны қорғауға тікелей өз басымен жа-уапты Ленинград НКВД-сі қызметкерлерінің, әдепкіде, орындарынан алынып, жеңіл-желпі жазамен құтылған соң, арадан үш жыл өткеннен кейін, 1937 жылы олардың ойламаған жерден қайта ұсталып, атылып кетуі. Мұны Кировты өлтіруді ұйымдастырушылардың, өздерінің қанды ізін бүркемелеу үшін жасап отырған тағы бір айла-шарғысының бірі емес пе екен деп ойламасқа ешбір шараңыз жоқ”.

	“Сталиннің қанқұйлы зұлымдық істері туралы айтқанда, оның бір жарқын көрінісі – Орджоникидзе мен Берия арасы-ндағы қарым-қатынас еріксіз еске түседі. Орджоникидзе Бе-рияны жек көрді, оны кресло десе, туған анасын да сатып жіберуге бар, қуыс кеуде мансапқор, партия атын жамылған екі жүзді сұмқадам деп білді. Ол Берияның мұндайлығына, сонау жиырмасыншы жылдары, Кавказ өлкелік партия комитеттерінде қызметтес болған кездерінде қапысыз көз жеткізген-ді. Кезінде, бұл туралы Сталинге бірнеше мәрте ескертті де. Алайда, оның бұл “ескертпесі” айналып келіп өзіне “таяқ” боп тиді. Екі бірдей туған бауыры: ағасы Популья мен кіші інісі Константин Берия жендеттерінің қолынан опат болды. Ал Орджоникидзенің өзі болса, ақыр аяғында өзін-өзі атып өлтіруге жеткізілді”.

	“Бірде, Николай Александрович Булганин, машинада бірге келе жатып, Хрущевке былай дейді: “Сталин сені өзіне досыңа шақырғандай шақырады. Ал оның алдында отырғаныңда осыдан шыққан соң, не өзіңнің үйіңе барарыңды, не түрмеден бір-ақ шығарыңды білмейсің».

	“1942 жылы Сталин Харьковты алуға бұйрық берді. Бұл қате шешім еді. Бұл қателік, жағдайды алақандағыдай айқын көріп отырған мұндағы Әскери Кеңеске бірден байқалды. Сол себепті, Хрущев, Әскери Кеңес мүшесі ретінде Сталинге хабарласып, бұл бұйрығын қайта қарап көруді өтінді. Бірақ, Бас қолбасшы мұны тыңдағысы келмеді. Тыңдағысы келмегені былай тұрсын, анадай жердегі телефонға келіп, оның тұтқасын көтеруді де артық көрді. Телефонмен Маленков арқылы сөйлесіп, бұрынғы бұйрығын күшінде қалдырды. Мұның аяғы, біздің жүздеген мың солдаттардың немістердің қоршауында қалып, бостан-босқа оққа ұшуына алып келді”.

	“Маркс пен Энгельс басшының, мемлекет қайраткерінің өзін-өзі дәріптеуге жол беріп, мақтау сүйгенін қатты сынға алғаны мәлім. Бұл қағиданы Ленин де берік ұстанды. Ал Сталин болса, бұған керісінше, өзін: “Ұлы көсем”, “Асқан данышпан”, “Теңдесі жоқ ұлы қолбасшы” ретінде жер-көкке сыйғызбай мақтап-мадақтауды қалады. Мұндай марапаттаулар, оның, ұжымдық авторлар жазып, өзі редакторлық еткен “Қысқаша өмірбаяндық” кітабынан бастап, барлық әдеби көркем шығармалардан, кинофильмдер мен көркем полотнолардан, өзіне арналған еңселі ескерткіштерден, ірі-ірі қалалар мен кәсіпорындардың, колхоздар мен совхоздардың аттарынан, ең соңында: “Нас вырастил Сталин – на верность народу...” деген өлең жолдары бар, Мемлекеттік гимн мәтінінен көрініс тапты”.

	Мен, бұл айтылғандарға, Хрущевтің КПСС XX съезінің жабық мәжілісінде, 1956 жылы 25 ақпанда жасаған баяндамасы арқау болғанын, бұл баяндаманың жасалуына, Н.С.Хрущевтың баяндамасына сәйкес XX съезінің жабық мәжілісін өткізу туралы КПСС Орталық Комитеті Президиумының ұсынысы бойынша, 1956 жылғы 13 ақпандағы КПСС Орталық Комитетінің пленумында қаралып, қабылданған шешімнің негіз болғанын, бұл жабық мәжілісте, бұған дейін съезд мәжілістерінің бәрінде қолданылып келген стенографиялық жазбаның қолданылмағанын, баяндама жасалып біткен соң, оның ешқандай талқыға салынбағанын, мәжіліске төрағалық еткен Н.А.Булганиннің ұсынысы бойынша, баяндамада айтылғандардың бірауыздан мақұлданып, сонымен істің біттіге саналғанын, одан соң КПСС Орталық Комитеті Президиумының сол жылғы 5 наурыздағы қаулысы бойынша бұл баяндама басылған кітапшадағы “Өте құпия!” деген грифтің “Баспасөзге арналмаған” деген ескертпемен алмастырылып, оның жұртшылыққа жиналыстарда оқып беру арқылы ғана таныстырылуға рұқсат етілгенін, әлгі өзім қатыса алмаған жергілікті бастауыш партия ұйымының жиналысында қаралған мәселе – аталмыш баяндаманың сол нұсқасын “таныстыру” жөнінде болғанын, мен кейін, осыдан отыз бес жыл өткен соң, Горбачев жариялылығы тұсында жарық көрген басылымдар (Соның бірі – 1991 жылы Мәскеуден шыққан “Реабилитация, политические процессы 30-50-х годов” атты жинақ) арқылы ғана білдім.

	Шынын айтсам, бұл кезде менің Хрущевке деген көзқарасым онша емес еді. Оны кешегі Сталиннің Молотов, Маленков, Каганович секілді жақын серіктерінің бірі деп білетінмін. Менің Хрущев жайында бұлайша теріс ұғымда болуымның бірнеше себептері бар еді.

	Бұл туралы айтқанда, менің есіме, алдымен, оның сонау отыз төртінші жылдың қақаған ақпанындағы Серго Орджоникидзені жерлеуге арналған Қызыл алаңдағы қаралы митингіде сөйлеген сөзі еске түседі. Не деп еді ол сонда? Шу дегеннен «троцкийшіл-зеновьевшіл оңшылдалға» шүйлігіп, Орджоникидзенің қазасын солардың екіжүзді сатқындық іс-әрекеттерінен көріп, митингіге жиналғандарды ұлы көсем Сталиннің төңірегіне бұрынғыдан да тығыз топтаса түсіп, халық жауларын аяусыз соққы беруге шақырған жоқ па еді!?

	Әйтпесе мынаған қараңыз.

	Бұл 1938 жылдың қаңтары еді. Қазақстанды “тындырған” Ежов, енді Украинаға ауыз салды. Бір топ нөкерлерімен осында келіп, мұндағы НКВД бастығы, өзімен Қазақстанда бірге істес болған сенімді досы Михаил Литвин мен оған өзі жуырда ғана орынбасар етіп жіберген Александр Успенскийге республикалық партия, совет-шаруашылық органдарында қызмет ететін отыз алты мың адамды қамауға алуға және олардың тағдырын тергеп-тексерусіз, сотсыз шешуге санкция берді. Бұл санкцияны, бұған дейін де бұл секілді жендеттік санкцияның талайын көрген Украина НКВД-сі жанындағы Республика Ішкі істер наркомы, республика прокуроры және ВКП(б) Украина компартиясы Орталық Комитетінің бірінші хатшысынан құрылған “тройка” орындауға тиіс болды. Ал бұл кезде мұндағы ондай бірінші хатшы – Хрущев еді. Хрущевты бұл орынға – бұған дейін бұл креслода отырып, ұсталып, атылып кеткен поляк Косиордың орнына, осы отыз сегізінші жылдың ақпанында Сталин өз қолымен отырғызған-ды.

	Хрущевтың Сталинге, сталиндік репрессияға қатысы туралы айтқанда, оның осы Украинаға келгенге дейінгі Мәскеуде болған төрт жылын ұмыт қалдыруға болмайды. Олай дейтініміз, бұл төрт жыл–Никита Сергеевич үшін аталмыш астаналық қаланы“жат пиғылдылардан” тазарту науқанын перменді қарқынмен жүргізуде мұндағы партия жетекшісі ретінде, “троиканың” бір мүшесі ретінде “ұлы көсемнің” оң қабағына іліккен жыл, мансаптық бақ жұлдызы жарқырай жанған жыл болып еді.

	Айта берсек, Хрущевтің “ұлы көсем” алдындағы “қалтқысыз қызметі” мен “ұлы көсемнің” Хрущевқа деген “қалдықсыз сенімін” айғақтайтын бұл секілді мысалдар аз емес.

	Ақырында, құдайымның, Хрущевке, бұған қоса, Сталин өлгенде оны жерлеу жөніндегі комиссияның председателі болуды бұйыртқанын, сосын, “ұлы көсемді” жерлеуге арналған Қызыл алаңдағы қаралы митингіде жүрек тебірентерлік жалынды сөз сөйлеп, ол митингіні ашқан да, жапқан да – оның өзі болғандығын қайтерсіз. Енді міне, бүгін кеп, сол Хрущев, соның бәрін ұмытқандай болып, кезінде, сол өзі бел ортасында болған, қай жағынан болсын, тікелей өзінің қатысуымен, өзінің белсене араласуымен жүзеге асырылған – “жеке адамға табынушылық зардаптарының” бәріне

	Сталинді кінәлі ғып отыр.

	Бұған не дерсің?

	Бұл тосын жай менің Хрущевқа деген көзқарасымды күрт өзгертті. Енді менің көз алдыма бұрынғы өзім білетін, бастығының көңілін тапқыш, бастығымен араларынан қыл өтпестей әмпей-жәмпей боп жүрген жандайшап Хрущев емес, мүлде басқа Хрущев көрініс берді. Мен бұл көріністен ең алдымен Хрущевтың бұған дейінгі Сталинмен арадағы қарым-қатынасының бәрі жалған, бәрі әшейін, сырттай бос жылтырақ, алдамшы көрініс екенін, әйтпесе, оның “ұлы көсеммен” ешқашан “жұлдызы” жарасып, оған іштей жылыұшырап көрмегенін ұғынғандай болдым.

	Сонымен бірге, бұл көрініс маған, Хрущевтың мұндай қарым-қатынастар кезінде “ұлы көсеммен” ешқашан іштей ортақ тіл табысып, өз ойындағындай бір мәмілеге келіп көрмегендігінен, оның орнына, бұған керісінше, онымен өмірі бітпейтін, іштей егесте, іштей жауыққан қырғи қабақ тайталаста болып келгендігінен хабардар еткендей болды.

	Сосын маған, бұл арада, Хрущевтың Сталинге деген көзқарасы ХХ съездің жабық мәжілісінде сөйлеген кезінде қандай болса, әлгі Орджоникидзе қазасына арналған қаралы митингіде сөйлеген кезінде де, әлгі Жоғарғы Советтің тұңғыш сайлауы қарсаңында “ұлы көсемді” қояр да қоймай қолпаштап, сайлаушылармен кездесуге алып келгенде де, ақырында, Украина компартиясының бірінші хатшысы ретін-де “троиканың” бір мүшесі болып, Сталиннің Ежов бастаған жендеттерінің бірінің кебін киюіне тура келген кезінде де сондай болғандай сияқты болып көрінеді...

	Әрине, Хрущевқа, Сталинге деген мұндай теріс пиғыл-дың бірден пайда болмағаны аян. Бұл теріс ой оның ішкі әлемінде ХХ съездің жабық мәжілісінен көп бұрын, ол өзі үкімет басына келгенге дейін, “ұлы көсеммен” қызмет бабында жақын араласа жүріп, оның шексіз зұлымдығының қанды құрбандығына ұшырап, о дүниелік болған талай “пақырлардың” аянышты тағдыр-талайына өз көзімен куә бола жүріп, біртіндеп қалыптасқан-ды.

	Өзінің осындай трагедиялық тағдыр–талайымен Хрущевтың жан-жүрегін “жаралаған” сондай “пақырлардың” бірі –Украина Халык Комиссарлары Советінің председателі, біз жоғарыда тоқталып өткен, Сталин масқара түрде жеңіліс тапқан атшулы

	«Жёңімпаздар сьезі» немесе «Атылғандар сьезі» атанған ХҮII сьезд делегаты, делегаты ғана емес, сонымен бірге, осы сьездің қақ төрінен орын алған Құрметті президиум мүшелерінің бірі, осы сьезде сайланған Орталық Комитет мүшесі және Саяси бюро мүшелігіне кандидат – Влас Яковлевич Чубарь еді.

	Осы арада Хрущевтың Чубарь туралы мына бір естелігі ойға оралады.

	Бұл сонау 20-шы жылдары еді. Бұл кезде Никита Серге-евич Донбасстағы көмір өнеркәсібінде басшылық қызмет атқаратын. Чубарьмен Украина компартиясының сьездерінде, шахтерлер мәжілістерінде жиі кездесіп тұратын. Оны, қызметтес жолдастары, партия ісіне шын берілген адал коммунист ретінде білетін, үлгі тұтатын.

	Бір жолы Хрущев, міне сол Чубарь мен Сталин арасындағы әңгіменің куәсі болды. Бұл кезде ол Кремльде, Сталин алдында отыр еді. Кенет, телефон шылдырады да, Сталин трубканы көтеріп, әлдекіммен сөйлесіп кетті. Сталин әлгі адаммен қысқа, небәрі бірер минут қана сөйлесті де, трубканы орнына қойды. Сөйтті де, әлденендей ойларға беріліп, өзімен-өзі сөйлесіп кетті... Хрущевтің оның бұл сөздерінен түсінгені: звондаған Чубарь екен. Өзінің ешқандай жазығы жоқтығын, қосақ арасында бостан-бос күйіп бара жатқандығын айтып шағыныпты. Шағынғанда, көз жасына да ие бола алмай, жылап-еңіреп тұрып шағыныпты. Сталин бұл туралы айтқанда, Хрущев оның бұл сөздерінің ыңғайынан Чубарьға деген бір аяушылықтың нышанын аңғарғандай болды. Мұны “аяушылық” демеген күннің өзінде де, “ұлы көсемнің” бұл арада Чубарьды толық түсінгені, оның осынау “жан айқайына” мемлекет басшысы емес, кеудесінде жүрегі бар, жай қарапайым адам ретінде түсіністікпен қарағаны ешқандай күдік-күмән келтірмейтіндей ақиқат сияқты еді. Сөйтсе, қателесіпті. Қателескенде де, мықтап қателесіпті. Оны осы әңгіменің ертеңіне Чубарь қамауға алынғанында барып бір-ақ білді. Мұның аяғы оның көп ұзамай ату жазасына кесіліп, көзі жойылуымен тынды.

	Бұған, Хрущевтің әлгі ХХ съездің жабық мәжілісінде жасаған баяндамасында келтірілгендей, Сталиннің зұлымдық қысастығынан екі бірдей бауырынан айырылған және өзін өзі атып өлтірген («Правда» газеті жазғандай, «кенеттен жүрек талмасынан» өлген емес) Серго Орджоникидзенің жеке өзінің трагедиялық тағдырын қосыңыз.

	Хрущевтің ішінен мұндай “тоңкесектің” орын тебуіне, оның “ұлы көсемнен” көрген жеке өзінің, “теперіштерінің” қосқан үлесі де аз болған жоқ еді.

	Ақырында, мұның аяғы Хрущевті біз сөз етіп отырған ХХ съездің жабық мәжілісіндегі “Жеке адамға табынушылық” мәселесін қозғауға алып келді.

	Бұл баяндама, Никита Сергеевичке деген талайлардың ризашылық сезімін тудырумен бірге, біз секілді, “ұлы көсемге” деген іштей қыжылы қайнап, тісін қайрап жүрген талайлардың айыз-қыбын қандырып, талайлардың санасына әбден сіңісті боп, сіресіп қалған “Ұлы Сталин!”, “Күн Сталин!” деген секілді мифтік ұғымдардың күлін көкке ұшырғандай болды...

	Әрине, мұнымен бірге, Хрущевтің “бұл ісіне” жатырқай, жауыға қараушылар да аз болған жоқ.

	Бұлардың ішінде, бірінші кезекте, жоғарыда аталған біздің “геройларымыз” – Каримов пен Федулов сияқтыларға және олардың жоғарғы жақтағы билік тұтқаларында отырған лауазымды әріптестеріне ұнамады.

	Мұндайлар, аталмыш съезге қатысушылар арасында да болды. Оларға Хрущевтің баяндамасы, төбелерінен ашық күнгі аспаннан жай түскеннен кем болмады. Кешегі күндері өздері тікелей бел ортасында болған немесе жанама түрде қатысты болған сталиндік қуғын-сүргін, енді хрущевтік зобалаңға айналып, өздеріне қайтып келгендей, кешегі біз секілді “халық жауларының” басына түскен қара түнек заманақыр енді өз бастарына төнгендей көрінді, өздерін осы съезден кейін темір тордың ар жағынан бір-ақ шығатындай елестетті.

	Бұлардың қорыққаны соншалық, тіпті, қайсыбіреулерінің баяндаманы ақырына дейін тыңдауға да шамалары келмеді...

	Бұл жайында кезінде сталиндік дәуірдің көрнекті қалам-гері, айтулы журналист, жазушы И.Эренбургтің “Адамдар, жылдар, өмір” атты деректі жазбаларында (“Огонек” № 23, 1987 ж) келтіргені оқушының есінде болар. Ол бұл шығармасында, ХХ съезге қатысушы бір делегаттың айтуы бойынша, съездің жабық мәжілісі кезінде кейбіреулердің есінен танып құлап қалғаны, оны “жедел жәрдем” көрсетушілердің, аяқтарын еппен басып, залдан жайлап алып шығып кетіп жатқаны жайлы жазбайтын ба еді...

	Хрущевтің бұл “бастамасы” әсіресе, кешегі сталиндік кадрларға, Сталин кезінде билік басында болып, ұлы көсемге “адал қызмет” еткен жергілікті атқа мінерлер мен бүгінгі олардың орындарында отырған “ізбасарларына” ұнай қоймады. Олар Хрущевтің мұнысын сатқындық, екі жүзділік деп есептеді.

	Сонда, бұл арада, екі жүзді, сатқын кім? Кешегі “халық жауы” дегенді бет перде ғып, халық қанын суша ағызған террорлық, геноцидтік жауыздықты әшкерелеуші Хрущев па, жоқ әлде, соның бәрін саналы түрде ұйымдастырып, адамзат баласына қарсы қолдан қасірет жасаушы, сол жауыздық иесіне бүгінгі күні тағы да бүйрегі бұрып, Хрущевті айыптап отырғандар ма? Меніңше, нағыз сат-қын, екі жүзді – соңғысы.

	Ал мен болсам, Хрущевтың бұл ісін нағыз ерлік деп білемін!

	Әйтпесе, өзің ойлап қарашы. Егер Хрущев, сол бір екінің бірі қолдан жасалған жаламен “троцкийшіл халық жауы” болып, қосақ арасында босқа күйіп кетіп жатқан, алмағайып екіталай күндерде әлдекімдер құсап, өз айтқаны болмаса, басынан сөз асырмайтын өркөкірек көсемге “қиғаш” кеп, бостан-бос атылып кеткенде, әйтпесе, үкімет басына келген соң, ештеңемен ісі болмай, “аш құлақтан тыныш құлақ” деп, ол да бұған дейінгі партия жолымен “Ура Сталин!” деп ел басқарып жүре бергенде, әйтпесе, аш қасқырдай анталап, аяғын сәл шалыс басса, бас салуға даяр тұрған маңайындағы Молотов, Каганович, Ворошилов сияқты азуы алты қарыс – кешегі сталиншідерден аса алмай, аталмыш съездің жабық мәжілісіндегі баяндамасын жасамағанда, біз бұл күнді көрер ме едік, көрмес пе едік? Өзіміз түскен сталиндік тамұқ отынан қайтып шығар ма едік, шықпас па едік?!

	Хрущевтің мен білетін ерлігі, міне осында! Кезінде Сталин секілді “алпыс екі айлалы” зымыстан жауына сыр алдырмай, “әліптің” артын бағып, қапысыз сілтер оңтайлы сәтін күте білуінде, сталиндік зұлматтың қанды шеңбелінен өзін де аман сақтай біліп, бізді де аман алып қалуында!!

	* * *

	Бұл 1956 жылғы наурыздың бас кезі еді. Бір күні таңертең қолыма күтпеген жерден мені Қалалық ішкі істер бөліміне шақыртқан қағаз тиді. Барсам, мені милиция бастығының кабинетінде бірі – үш жұлдыздық пагоны бар, штаттық форма киген, бірі – формасыз, жәй киім киген екі орыс кісі күтіп отыр окен. Форма кигені – облыстық КГБ-дан, формасызы – облыстық прокуратураның ерекше бөлімінен болып шықты. Бұлар менің жоғары жаққа жазған арызыма байланысты келген екен.

	Менімен алдымен КГБ қызметкері сөйлесті. Бұл әңгіме мынадай диалогтан құралды:

	– Сіз жоғарыға арыз жазып па едіңіз?

	– Жазғам.

	– Не деп жаздыңыз?

	– Өзімді ақтау жөнінде жаздым.

	– Не деп ақталмақшысыз сонда?

	– Бір кездегі өзіме тағылған айыптың жалған екенін айтып ақталам, әрине.

	– Сонда сіз, өзіңізді, НКВД о баста бостан-бос қамаған, бостан-бос айыптаған деп есептейсіз бе?

	– Солай деп есептеймін.

	– Бұған көзіңіз анық жете ме?

	– Анық жетеді.

	– Мүмкін қателесіп тұрған боларсыз? Кінәңіз болған шығар?

	– Жоқ, кінәм болған емес. Оған сенімім кәміл.

	– Мүмкін емес. НКВД ешкімді бостан-бос қамамайды.

	– Әрине, сіздіңше солай. Ал меніңше, олай емес.

	– Ендеше, кезінде кінәңізді неге мойындадыңыз?

	– Мен ешқандай кінәмді мойындаған емеспін. Өйткені, ондай кінә менде ешқашан болған емес.

	– Мүмкін, кезінде істеген қылмысыңызды мойындап, істегі қойған қолыңыздан да бас тартарсыз?

	– Мен ондай, ешқандай қол қойған емеспін. Егер қойған болсам, ол менің қолым емес. Оны сыртымнан басқа біреу қойған.

	– Әрине, енді сіз сөйтіп сөйлейсіз. Енді сіздікінің бәрі жөн де, біздікінің бәрі қисық, бәрі жала. Өйткені, уақыт басқа. Ол енді мына сіз сияқтылардың жағында... Әйтпесе, мықты болсаңыз, арыз жазып, ақталсаңыз, кезінде қайда қалдыңыз?

	Бұл арада КГБ қызметкерінің әрбір сөзі, әрбір үн-әуенінің астарынан: оның, кешегі біз секілді “халық жауын” бүгінгі күні өзімен өстіп тәжікелестіріп, еркінсітіп қойған, Хрущевке, оның мына біз секілді кешегі «жат пиғылдыларға» ұстанып отырған “жұмсақ” саясатына деген көңіл толмаушылығы, көңіл толмаушылығы былай тұрсын, оның бұл саясатына деген атарға оғы жоқтай қарсылығын білдіретін іштей қыжылы мен ашу-ызасы бірден көзге ұрып тұрды.

	Бұдан кейін КГБ қызметкері: “Ал енді, өзің сөйлесе бер” дегендей, қолындағы жаңағы әкеп тапсырған өздерінің “Шақыру қағазын” прокуратура қызметкеріне берді де, өзі сыртқа шығып кетті.

	Прокуратура қызметкері жаңағы серігі секілді, тұспалдай сөйлеп, әңгімені бірден қисығына қарай бұра тартқан жоқ. Иманжүзділік танытып, жайлап сөйлесті. Ол сірә, бұған дейін мен секілді “айыпкермен” кездесіп, мұндай іспен айналысып көрмесе керек. Әңгіме арасында, менің айтқандарымның рас-өтірігіне күмән келтіргендей: “Апырмай, сол кезде шынымен осындай болды ма?”, “Не деген заңсыздық бұл?” деп қайта-қайта таңданыс білдіріп қойып отырды.

	Менің баяғы, отыз сегізінші жылы “тройканың” сырт үкімімен, қылмыстық кодексі 58-бабының II тармағы бойынша «Контрреволюциялык іс-әрекеттерім үшін» (КРД) сегіз жылға Колымаға айдалғаным оқушының есінде болар. Осы арада, прокуратура қызметкеріне сол туралы айттым. “Бұлар менің арызым бойынша келсе, менің сондағы “ісіммен” де танысқан болар” деген оймен:

	– Сонда мені “тройка” не үшін, қандай дәлелге сүйеніп соттады екен? – дедім.

	– Сізді, кезінде бұл жөніндегі айыптау қорытындысымен таныстырған жоқ па?

	– Таныстырған жоқ.

	Прокуратура қызметкері бұған тағы да таңданыс білдіріп, басын бір шайқап қойды.

	Сөйтті де: “Онда таныстырмаса, мінеки, танысыңыз” – деп, сірә, менің “ісім” болса керек, алдында жатқан папкадан орыс-ша жазылып, тасқа басылған екі беттік қағазды алды да, маған ұсынды. Алып, оқып қарасам, әлгі “тройканың” мені “Колымаға” айдауына негіз болған айыптау қорытындысы екен. Құдай-ау, әлгіге қарап отырсам, дүниеде менен өткен қылмыскер жоқ: Сталиннің көзін кұртуды ойлаған троцкист те – мен, Ұлы Октябрь жеңісін көре алмайтын контрреволюционер де – мен, алашордашыл да, ұлтшыл да – мен. Советтік жүйеге қарсы астыртын бүлдіру әрекетін жасап жүрген шетел диверсанты да – мен, ақырында, Қазақстанды Совет Одағы-нан бөліп алып, Жапонияға қосқалы жүрген жапон шпионы да – мен боп шығам.

	Астында, кім қойғанын қайдам, осының бәрін “растап” менің қолым тұр. Менің қолым дегенім болмаса, оған мүлдем ұқсамайды. Фамилиям жазылған тұсқа “К” әрпін жазған да, аржағын түсініксіз ғып иректете салған. Есіме баяғы аудандық НКВД тергеушісі Омарходжаев, ол “қол қой” деп қайта-қайта ұсынған айыптау қорытындысы түсті. Мынаны сол айыптау қорытындысындай, мына қолды сол Омарходжаевтың өзі қойғандай көрдім.

	Шынымды айтсам, ол кезде мен өзіме осыншалық айып тағылғанын, жағдайымның осыншалық қиындап, қыл үстін-де тұрғанын, бәрінен бұрын, Омарходжаевтың қолымды сыртымнан қойып, осындай сұрқиялық тірлікке баратынын білген жоқ едім. Содан болар, мына айыптау қорытындысы, маған, төбемнен жай түскеннен кем болған жоқ. Қаныма қарайып, өзімді-өзім ұстай алмай кеттім...

	– Айтыңызшы, – дедім прокуратура қызметкеріне өрекпи сөйлеп, – егер осы жазылғанның бәрі рас болса, сонда мені неғып атып жібермеді екен? Маған неғып сегіз-ақ жыл берді екен?!

	Сірә, түрімнен шошып кетсе керек, прокуратура қызметкері мені басу айтып, жұбата сөйледі:

	– Мен сізді түсінем, Байеке. Ренішіңіз орынды. Бірақ, кішкене сабыр қылыңыз. Бұл жерде, құпияламай-ақ, алдын-ала айтып қояйын, сіз қорқатындай ештеңе жоқ. Біз мұнда сізді қайта қамағалы, немесе, үстіңізден қайтадан іс қозғағалы келген жоқпыз. Жоғарыға жазған арызыңыз бойынша, сізді ақтау мәселесімен келдік. Бұл жерде, біз, сізбен тек сол мақсатпен әңгімелесіп отырмыз. Біз сіздің ақтығыңызға, о баста қосақ арасында босқа кеткендігіңізге ешқандай шек келтірмейміз. Осыдан барған соң, мен сізді ақтау жөнінде Облыстық сот президиумына арнайы ұсыныс түсірем. Ол ұсыныс сіздің пайдаңызға шешілетін болады. Оған күмәніңіз болмасын.

	Айтқанындай, 1956 жылы 13 наурызда облыстық прокуратурадан: “Сіз ақталдыңыз. Енді бұл жөніндегі сот шешімін облыстық соттан аласыз” деген хат алдым. Хатты алысымен әлгі шешімді жіберуін өтініп, облыстық сотқа хат жаздым. Бірақ, менің бұл өтініш хатыма құлақ асқан Облсот болмады. “Керек болса, өзі келіп алар” дегендей үн-түнсіз қала берді. Ақырында, Кентау мен Шымкенттің арасына автобуспен әрі-бері екі күн әуре болып жүріп, өзім барып әзер алдым. Сондағы ақтау қағазы мынау еді. – Қарие маған алдында жатқан әртүрлі құжаттар салынған папкадан орысша жазылып, тасқа басылған бір парақ қағазды алып көрсетті. “Анықтама” атты, 1956 жылдың 5 сәуірінде жазылған №114 бұл құжаттың қазақша мәтіні мынау еді:

	“СССР НКВД-сінің жанындағы Ерекше мәжілістің 1938 жылғы 7 шілдедегі қаулысы бойынша сегіз жыл бас бос-тандығынан айыру жазасына кесілген, 1907 жылы туылған Қонақбаев Байкеннің ісі Оңтүстік Қазақстан Облыстық сот президиумының 1956 жылғы 13 наурыздағы қаулысы бойынша күшін жойды және өндірістен алынып тасталды.

	Облыстық соттың председателі А.Жаңабаев”.

	Облсот председателі алдындағы хатшы қыз осы анық-таманы берген соң, маған бұрынғы, қамалғанға дейінгі істеген жерімнің – есебінен екі айлық жалақы берілуге тиістілігін, мұны обкомның бухгалтериясынан барып алуыма болатынын ескертті.

	Содан айдап отырып, обкомға келейін. Обкомның бас бухгалтері жасы мосқал тартқан, көзінде көзілдірігі бар бір орыс кісі екен. Мен оның алдына бір орыс әйелінен кейін кірдім. Ол менің келген шаруамды білген соң, менімен нақа бір бұрыннан сырмінез ескі достарша, ағынан жарыла сөйле-сіп, кешегі облыстық НКВД жанындағы “тройка” жайлы әңгімелей жөнелді. Бұл “тройка” өзіңе мәлім: облыстық НКВД бастығы, облыстық сот председателі және обкомның екінші хатшысынан құрылған құрдым – “үштік” қой баяғы. Бұл жендеттік топ кешегі күндері не істемеді? Біз секілді қолдан жасалған “халық жауларының” қаншасын аттырып, қанша-сын абақтыға жаптырмады. Бірақ, “дүние кезек” деген емес пе, Сталиндік “темір нарком” Ежов қамауға алынып, орнына Берия келген соң, кешегі біздің басымызға түскен қара түнек, енді олардың өз бастарына түсті. Бұлар да біз құсап, бюроның үстінде қамауға алынып, атылғаны – атылып, атылмағаны – тікен сымды алыс лагерлерьге айдалды...

	Басбух осы туралы айта келіп:

	– Әлгі әйелді көрдің бе? – деді ол, жаңағы мен кірерде өзінің алдында болып шыққан, толық келген орыс әйелді мегзей сөйлеп, – ол баяғы сендерді қамаған, аттырған, айдатқан “тройканың” бір мүшесі – обкомның екінші хатшысының әйелі. Ол да “күйеуім ақталды” деп, соның екі айлық жала-қысын сұрап келіп отыр. Мен оған бермей жібердім... Ал сізге берем...

	Мен оның бұл сөзінен: “Ол ақталғанмен, қанша дегенмен кезінде “тройка” мүшесі болып, талайлардың қанын төкті. Ал сен ақталсаң – ешқандай кінәратсыздығың үшін ақталдың. Ол құсап “тройка” мүшесі болған жоқсың” деген мағынада ұқтым.

	Осыдан көп ұзаған жоқ, 1956 жылдың маусымында мен Облыстық партия комитетінің бюросына шақыртылдым. Мұнда менің партиялылығымды қалпына келтіру жөніндегі жоғарыға жазған арызым қаралды.

	Сен А. Чеховтың “Хамельон” деген құбылмалы екі жүзді адам туралы әңгімесін білетін шығарсың. Білсең, “Хамельон” деген атаудың ыстық жақта тіршілік ететін, түсін өзгерткіш кесірткенің аты екенінен де хабардар боларсың. Мен мына өзім пәленбай жыл мүшесі болып келген коммунистік партияны сол түсін өзгерткіш кесірткеге ұқсатамын. Неге десең, бұл партия халық атынан сөйлеп, өзін-өзі халық партиясы ретінде дәріптеп, көрсетіп келгені болмаса, ешқашан халық партиясы болған емес. Халықтың мұңын мұңдап, жоғын жоқтаған емес. Үкімет басына кім келсе, билік тізгіні кімнің қолына өтсе, соның партиясы болды, соның сойылын соқты. Оның бір мысалын, осы менің арызымды қараған Облыстық партия комитетінің бюросынан көруге болатын еді. Кешегі Сталиннің кезінде, екінші хатшысы “тройканың” бір мүшесі болып, коммунистік идеяға нағыз шын берілген қаншама партия мүшелерін жазықсыздан жазықсыз НКВД түрмелерінің подвалдарында аттырып, жендеттік рөл атқарған бұл обком бюросы енді міне, бүгін кеп Хрущевтің пәрменімен амалсыздан мені қайтадан ақтағалы отыр.

	Содан болар, мұндағы “атмосфера”, баяғы, мені партиядан шығарып, камауға алған 1938 жылғы Түркістан райкомының бюросындағыдай емес, мүлде басқаша болды. Көпке де созылған жоқ. Қысқа сұрақ, келте жауаппен, бас-аяғы небары жарты сағаттай уақыттың ішінде шешіліп бітті. Менің партиялық мәселемді талқылау кезінде, бюро мүшелері тарапынан, қойылған сұрақтарға қайтарған жауаптарымнан мін-мүлтік іздеп, “тобықтан қағуға” тырысқан ешкім болған жоқ, қайта, колдап, қостап қойып отырды. Қалай “халық жауы” атанып, Колымаға қалай айдалғанымды айта бастағанымда, бюро мүшелерінің бірі: “Е-е!.. Баяғы “Подпиши, подпишидің” кезінде кеткен екенсің ғой”, – деп қойды. Ақ түтек бораны адамды ұшырып жібере жаздайтын Колымада сегіз жыл, Сібірдің ит тұмсығы батпайтын меңіреу ормандарында – бес жыл айдауда болып келгенімді айтқан кезде, екінші біреуі: “Молодец! Қайта өліп қалмай тірі келіпсің!”- деп демеп қойды. Соңғы сұрақты бюроны жүргізіп отырған Обкомның бірінші хатшысы қойды.

	– Партияда болғың келе ме? – деді ол.

	– Болғым келеді, – дедім мен нық сеніммен.

	– Онда, сұрақ тоқтатылсын, – деді бірінші хатшы. Сөйтті де, менің қамауда, айдауда болған жылдарымды партиялық стажыма қосып есептеп, КПСС қатарына қайта бекіту жөнінде ұсыныс енігізді. Ұсынысты бюро мүшелері қолдарын көтеріп, бірауыздан қолдады.

	* * *

	Әрі заң жүзінде ақталып, әрі партбилетім қолыма тиіп, енді маған мамандығым бойынша қызметіме орналасуыма ешқандай кедергі жоқтай көрінген мен, обкомның бюросы-нан кейін, айдап отырып, қалалық оқу бөліміне келдім. Қалалық оқу бөлімінің меңгерушісі бір орта жастағы қазақ кісі еді. Менің кешегі “контр”, “троцкист” екенімді білген соң шошып кетті.

	– Мен горкомсыз ештеңе шеше алмаймын, – деп, мені қалалық партия комитетінің үгіт-насихат жөніндегі хатшысы Жанарысовқа сілтеді. Жанарысов дегеніміз – жас шамасы елулердің ішінде дерлік, ұзын бойлы, арықша келген, адамға, бірдеңеден секем алғандай шекесінен үрке қарайтын, көзілдірікті кісі екен.

	Бұл – қазақ тілінің ресми тіл болудан қалып, “от басы, ошақ қасындағы” тілге айнала бастаған, қазақ мектептерінің жабылып, жабылмағандарындағы қазақ тілі сабағының азайып, оның есесіне орыс мектептері мен орыс тілі сабағының көбейе бастаған, қазақ шенеуніктерінің жиналыстарда, ішінде бір орыс болса да, тек орысша сөйлеуді, тек орысша газет-журнал оқып, балаларын орысша оқытуды жаппай “модаға” айналдыра бастаған кезі еді.

	Мен үлкен үміт артып, арызымды айтқалы келген Жанарысов сондай шенеуніктердің бірі, ой-өрісі өзінің креслосы мен алдындағы құжаттық нұскаулардан әрі аспайтын, жоғары жақ не айтса, соның бәрін заң деп үғатын, егер партия айтып, қолынан келсе, тек қазақ мектептері ғана емес, қазақ тілін де түп-тамырымен қазір құртып жіберуге даяр, нағыз “шаш ал десең, бас алатын” функционердің өзі болып шықты.

	– Бұрынғы мамандығыңызды ұмытпағаныңыз, мұғалім боп істесем деген талабыңыз орынды, – деді ол мені тыңдап болған соң, жезқармақша майыса сөйлеп. – Бірақ, өкінішке орай, бұл мәселенің сіз бен біздің қалауымызша шешуге келіңкіремейтін бір “носы” болып тұр. Ол сіздің өмірбаяныңыздағы “қара дақтарға” қатысты. Олай дейтінім, өзіңіз білесіз, партиямыздың казіргі оқу-тәрбие жұмысындағы басты мақсаты – жастарға коммунистік интернационалистік тәрбие беру, оларды коммунизм идеяларына адал болуға баулу ғой. Оның үстіне, өзіңіз білесіз, қазіргі кезде КПСС Орталык Комитеті, республикамыздың партия-үкімет басшылығы мектептерде мемлекеттік тіл ретінде ұлы орыс тіліне, ұлы Ленин тілін оқыту ісіне айрықша маңыз беріп отыр. Бұл оңай шаруа емес. Мұны орындау, ең алдымен, педагог кадрларымыздың сапасына байланысты болмақ. Олар моральдық жағынан кіршіксіз таза болуға тиіс. Олай болса, біз сізді – пәленбай жыл түрмелерде отырып, айдауларда болып келген, артында “халық жауы” деген қоңырауы бар адамды қалайша педагогтік жұмысқа алмақпыз? Бұл дегеніңіз, барып тұрған саяси көрсокырлық, біздің социалистік моралімізге мүлде жат тірлік болып шықпай ма? – деді.

	– Апыр-ау, халық жауы болсам, ақталдым емес пе? – деймінмен облыстық сот шешімі мен Облыстық партия комитеті бюросының қаулысын алға тартып.

	– Ақталсаңыз, бұл сізді міндетті түрде педагог болып істе-сін деген сөз емес, басқа жұмыс істеуіңізге қарсы емеспіз. Ал мұғалім боп істеуіңізге келіспейміз. Оның үстіне, сіз педагогтік жұмыстан көп уақыт қол үзіп қалғансыз, қазіргі мектептердегі оқыту методикасы сіз Совпартшколға сабақ беріп жүрген кездегідей емес, мүлде өзгеше. Оны сіз игере алмайсыз...

	– Олай болса, менің білім-қабілетімді тексеріңіз. Комис-сияға салып, аттестациялық байқаудан өткізіп көріңіз,– деймін мен шырылдап.

	Жанарысов менің бұл ұсынысыммен де келіспеді. Тағы да өз дегенін қуаттай сөйледі.

	– Ал, жарайды, сізді комиссияға салдық, мұғалім ғып алдық дейік. Сонда, сіз ол мектепте қалайша жұмыс істемексіз? Ондағы мұғалімдер, оқушылар сіз туралы не ойламақ? Күлмей ме?... Ал егер біреу-міреу: “Горком кешегі халық жауын мұғалім ғып жұмыска алып отыр.” деп үстімізден арыз жазса қайтеміз? Жо-жоқ!..Сізді ала алмаймыз. Бұлай ету барып тұрған саяси көрсоқырлық! Ал алда-жалда мұғалім боп істеме-сем болмайды десеңіз, онда Обкомнан сондай деген рұқсат қағаз әкеліңіз! – деді. Кім білсін, Жанарысовтың сілтеуімен Обкомға барға-нымда ондай жолдаманы алар ма едім, алмас па едім, бірақ, мен онда баруды қажет деп таппадым. Мұғалімдіктен бөлек, дипломдық мамандығыма сәйкес келеді-ау деген басқа жұмыс қарастырдым. Бірақ оның да реті келмеді. Қай мекеме, қай оқу орнына барсам да, төлқұжатымдағы “қара таңба” бөгет бола берді. Тек қалам ұшынан күн көретін қызмет қана емес, қарапайым қара жұмыс табудың өзі мұң болды. Ақырында, әзер дегенде Кентау темір-бетон зауытына орналастым-ау, әйтеуір. Алғашқыда, қойма меңгерушісі, одан соң дәнекерлеуші болып істедім. Одан соң “Қарасай” руднигіне ауысып, он ай “откатчик” (кенді тасып шығарушы) міндетін атқардым.

	Сөйтіп, алпыс екінші жылы зейнеткерлік демалысқа шықтым.

	Қарие осы арада бір сәт ойға қалды да: – “Содан бері де, міне, зу етіп ширек ғасыр өте шығыпты... Сол зейнеткерлікпен жүріп жатырмын. Бір-біріне егіз тамшыдай ұқсас күндер, мимырт тіршілік. О жағын несін айтып жатайын, оның саған керегі де болмас”, – деді.

	Мен кенет, қарие екеуміздің алғаш қалай кездескенімізді, осы кездесуге себепші болған мектеп оқу ісі меңгерушісінің бұл кісі жайындағы әңгімесін есіме алдым. Соны тілге тиек етіп,

	Байекеңнен әлгі мектептегі кездесуден бөлек оқушылармен тағы қандай кездесулер өткізгенін сұрадым. Бұған қария:

	– Бар болғаны сол, бір-ақ мәрте, – деп жауап берді. Сөйтті де, есіне бір “қызықты” жай түсіп кетті білем, мырс етіп бір күліп қойды.

	– Айтпақшы, тағы бір жерде болғаным бар, – деді сосын, – бірақ, бұл жолы онша жолым болмады. Жолым болмағаны былай тұрсын, тіпті “ана дүниеге” аттанып кете жаздадым...

	Бұл 1985 жылдың 9 мамыры еді. Осы күні Байекеңнің ойламаған жерден, Ұлы Отан соғысындагы Жеңістің 40 жылдығына арналған қалалық, салтанатты шеруді тамашалауға шақырылып, Мерекелік биік мінбердің президиумына тұру құрметіне ие болмасы бар ма. “Бұл да болса, Горбачев “бетбұрысының” арқасы шығар... Әйтпесе, шақырса, баяғылы бері көрмей жүр ме?.. Ал, кешегі күндері жұмыссыз сандалып жүрген кезінде ше? Керек еткіш болса, сол кезде неғып керек етпеді?..” Байекеңе алғаш келген ой осы болды сонда. Әйтсе де, бұл жағын жіпке тізіп, таразылап жатуды артық көрді. Өткенге салауат айтып, шақырған соң барды. Мұның алдында қан қысымы көтеріліп, сәл бейтаптанып жүрген. Содан ба, әлде, мінберде тұрғандардың алдынан қол бұлғап, музыкалатып, “Уралап!”, лек-легімен өтіп жатқан қызылды-жасылды қалың нөпірдің толассыз айқай-шуы бұған қосымша болды ма, – мұнда келген соң сонысы қайта сыр бергендей болып, құлағы шыңылдап, көз алды бұлдыр тарта берді. Басылатын шығар деп, әрі-бері шыдап бағып еді – болмады. Содан не керек, әлгі жерде жарты сағаттай тұрды ма, тұрмады ма – кенет, дүние шыр көбелек айналып, асты үстіне түсіп, төңкеріліп бара жатқандай болды да, сонымен бірге, өзінің де қаңғалақ ойнап, әлдеқайдағы бір түпсіз тұңғиыққа қарай құлап бара жатқанын сезді...

	Содан, “Жедел жәрдеммен” ауруханадан бір-ақ шығады. Ауруханаға Байекеңді, құлаған кезде сол жерде тұрған қаланың бас дәрігері Ахмет Кұлмахановтың өзі әкеліп салыпты. Есіне келіп, көзін ашса, балалары, қыздары, күйеу балалары қасында күзетіп отыр екен. Соларды көреді де, қайта есін жоғалтады... Есін жинаған кезде өзінің әдепкі жатқан жерінен басқа палатаға ауыстырылғанын, құлаған кезде сол жақ үш қабырғасының сынғанын, басы жарылып, миы қозғалғанын біледі. Сөйтіп, сол жатқаннан, ауруханадан жиырма күн дегенде әрең шығыпты.





14. “Тілсіз” түрмелер немесе хан қабірі үстінде “ат ойнатқан” экскаваторшы




	Байекеңмен әңгіме соңында, тағы бір ойға алғаным – 38-жылдары Түркістандағы өзі отырған түрмелер туралы болды.

	– Сол түрмелер қазір бар ма? – деп сұрадым.

	– Бар, – деді қарие.

	– Көрсете аласыз ба?

	Бұл түрмелерді өзі де бір көргісі келіп жүр екен. “Көрсетейін” деп менің бұл ұсынысыммен бірден келісе кетті. Осыдан соң, бір сағат өтті ме, өтпеді ме, әрі-бері ағылып жүріп жатқан автобустардың бірімен айдап отырып Түркістанға келдік.

	Байекеңнің аудандық НКВД кеңсесі дегені Әзірет Сұлтан кесенесінің түбіндегі өзіміз сан рет көріп жүрген, кешегі алпысыншы жылдарға дейін Аудандық ішкі істер бөлімі болып келген, қазір басқа мекеме қоныс тепкен, аузы теріскей бетке қараған, темір түнкелі жалпиған ақ там болып шықты. Ал «Ішкі түрме» дегеніміз, осы тамның артында, осы таммен жапсарлас екені туралы осы хикаямыздың бас жағында айтып өткеніміз оқушының есінде шығар. Бірақ, өкінішке орай, біз, бұл келісімізде бұл жерден ол түрмені көре алмадық. Тек оның орнында қалған қаңқиған кесек дуалдары мен аңғал-саңғал есік-терезелерінің орнын ғана көрдік. Байекең ескі түрменің «ішін» әрі-бері аралай келіп, бұрышында әбден тозығы жеткен финдік пеші бар, темір торлы тесігі бар, бір бөлмеге аялдады. Бұл Байекеңнің өзі қамауға алынған соң, алғаш кеп түскен камера болып шықты. “Сәркеев екеуміз мына жерде жатып едік”,– деді қарие, әлгі «камераның» бір бұрышын қолымен нұсқап қойып.

	Бұдан соң, қарие мені қаланың шығыс жағына орналаскан “Үлкен түрмеге” алып келді.

	Сырты көкшіл бояумен боялып, күйген кірпіштен соғылған бір шағындау ғимаратқа жақындап келе бергенімізде қарие маған: – “Өткен жолғы Түркістанда Ресей заманынан бері бар бір түрме жайлы айтқан әнгімем есіңде ме?”– деді. – “Есімде”,– дедім мен. – “Есіңде болса, мына көкшіл үй – сол түрме”.

	Бірақ қарие “қателесіпті”. Біздің іздеп келген түрмеміз нан жабатын наубайханаға айналып кеткен болып шықты. Ондағы жұмыс істеп жатқан қыз-келіншектерге Байекең: “Бұл үй – бір кезде түрме еді. Мен осы жерде қамауда отырып едім” деп бір “камераны” көрсеткенде, олар сенерін де, сенбесін де білмей, бұл жайлы бірінші рет естіп тұрғандай түр байқатты. Байекеңді өздеріне құдай айдап келген әулиедей көріп, “ендеше нан ауыз тиіңіз” деп, пештен жаңа шыққан тоқаш нандарын ұсынды. Байекең де, бұл нанға, өзінше бір жақсы ырымға жорығандай мән-мағына берді ғой деймін. Наубайшы қыздардың меселін қайтарған жоқ – немерелеріне апарып бермек болып әлгі тоқаштардың екі-үшеуін орамалына түйдіріп алды.

	Біздің бұдан соң “қызықтағанымыз” – осы түрменің жанындағы төбесі темір қаңылтырмен жабылған молынан пішілген еңселі ғимарат болды. Сірә, қазір есептен шығарылған болса керек, ішінен, не сыртынан ешқандай тіршілік белгісі байқалмайды. Есігі тарс жабық. Қариенің айтуынша, кезінде, бұл үй – түрме бастықтары, НКВД тергеушілері мен айдауылдары отыратын кеңсе болыпты. “Халық жауларынан” жауап алу, оларды неше түрлі әдістермен қинап-азаптау, ұрып-соғу дегеннің бәрі, негізінен осы жерде атқарылып, осы жерде орындалыпты. “Қаншама кінәсіз төгілген қанның куәсі болды бұл үй!.. Шіркін, кенет, тіл бітіп, сөйлер болса ғой, осы үй!” деп қойды қария, сол бір күндерді еске түсіргендей.

	Мына сөз маған ой салды:

	– Сізге керегі осы ғимараттың сөйлеуі болса, оны сөйле-туге болады, – дедім.

	Қарие менің бұл сөзіме онша түсінбей калса керек.

	– Сөйлетуге болады дейсің бе? – деді қарсылай сұрақ қойып.

	– Иә, сөйлетуге болады, – дедім мен күліп.

	– Қалайша сонда?

	– Ол үшін бұл ғимаратты музейге айналдыру керек.

	– Музей болғанда, қандай сонда? Не қойылады оған?

	– Не қойылатыны бар. Меніңше, мұндай музей-түрмеге қойылатын нәрсе, негізінен үш топтан тұруға тиіс. Олар:

	Біріншіден: осы түрмеде жатып, әртүрлі мерзімге сотталған, айдауға, атуға кесілген “халық жауларының” суреттері, төлқұжаттары, өмірбаяндық деректері, жеке хаттары.

	Екіншіден: осы түрмеде қызмет еткен айдауылдар мен тергеушілердің, “Тройка” мен “Ерекше мәжіліс” мүшелерінің суреттері, төлқұжаттары, өмірбаяндық деректері.

	Үшіншіден: НКВД қызметкерлерінің “халық жауларынан” жауап алу кезінде, оларды мойындату үшін ұрып-соғуға, азаптап-қинауға қолданған құралдары мен оларды атуға пайдаланған тапаншалары, киім-кешектері, тағысын тағы-лар...

	Қарие менің бұл сөзіме кеңкілдей күлді.

	– Қазіргі қайта кұру тұрғысынан алғанда, сенің бұл айтқаныңның бір есептен жөні де бар. Бірақ, бұл да болмайтын әңгіме. Болмайды дейтінім, сенің бұл айтқан мәселеңнің орындалу-орындалмауы, алдымен партия мен КГБ-дегі жариялылыққа байланысты. Ал, мен, жоғарыда айтқанымдай, әзірге бұл екеуінен ондай жариялылықты көріп отырған жоқпын. Мен бұларда жуық маңда сөз жүзінде болмаса, іс жүзінде ондай жариялылық бола қояды деп ойламаймын да. Сондықтан, бұл түрмені өйтіп, музей етпей-ақ, жәй, сыртына, оның НКВД түрмесі болған жылдарын көрсетіп, ескерткіш тақта қағып койса да жетер еді. Бірақ: «Таз таранам дегенше, той тарқар» дегендей, оған дейін әлгі өзің көрген “Кіші түрме” құсап, бұл да тағы бұзылып кетіп жүрмесе...

	Ойдан-ой, сөзден-сөз туады. Осы арада менің ойыма, әлгі ағамыз Бегімбет Қорғанбаевтың колхоз бастықтығынан қалайша алынып, қалайша партия қатарынан шығарыл-ғандығы жайындағы бізге айтқан әңгімесінің тағы бір үзіндісі оралып отыр.

	Бұл әлгі шет-жағасына осы хикаятымыздың бас жағында тоқталып өткеніміздей, Бекең мен біздің әкеміз және Кенжетаев Нұрпейіс– үшеуінің 1938 жылғы 7 мамырда қамауға алынардан бес айдай бұрын, сол жылдың 20 қаңтарында болған жайт еді.

	Бұл – әлгі Түркістан райкомының атышулы бюросы болып өткен күн, осы бюрода оның жаңа келген бірінші хатшысы Каримовтың пәрменімен біздің басты геройымыз Қонақбаевтың партиядан шығарылып, абақтыға айдалған күні ғой.

	Міне, осы бюроға “Қаражон” колхозының бұрынғы 29-30 жылдардағы бастығы, бұл кезде қатардағы колхозшы Бегімбет Қорғанбаев, колхоз парторгы Мәмемақсым Махмұт-ходжаев, Ынталы колхозының бастығы Көпбай Атажанов, парторгы Абылай Бейсенов, Ленин-Керіз колхозының бастығы Мүттәш Дүйсембаев, парторгы Сапарбай Масақбаев, Қаражон ауыл Советінің төрағасы Тәшпенбет Бекпенбетов, Сауран ауыл Советінің төрағасы Әуез Бәйімбетов шақырылды. Шақырылу себебі, осы бюро қарсаңында Қорғанбаев және аталған колхоз бастықтары мен ауылдық Совет төрағалары, өздері есепте тұратын жергілікті бастауыш партия ұйымдарында райком уәкілінің қатысуымен, троцкийшілдіктің салқыны тиіп, социалистік шаруашылықтың өрге басуына кесірін келтірген әртүрлі қылмыстық, зиянкестік іс-әрекеттері үшін партиялық жазаға тартылған болатын. Бюрода соған қатысты аталған бастауыш партия ұйымдарының шешімдері қаралды. Атап айтқанда, Бекеңе: “Түркістан ауданындағы бұрынғы жікшілдік топ-тардың жетекшілерінің бірі – Жарылқаповпен байланысты болған, және өзі де көп жылдар бойы Қаражон ауыл Советінде осындай жікшілдік топ ұйымдастырумен айналысып келген, Жарылқапов арқылы 26-жылғы үлгідегі партбилетті аферистік жолмен қолдан жаздыртып алған, ұрлық жасап, екі жарым жылға сотталған. Жайлыбаев Таныбек деген колхозшының жалғыз түйесін “сатып алған” болып, ақшасын бермеген, осының салдарынан Жайлыбаевтың отбасы өзімен бірге аштан қырылған” деген секілді қолдан жасалған жалған айыптар тағылып, партия қатарынан шығарылды.

	(Осы арада, бұған қоса, осы материалды жазу барысында, Бекеңе тағылған аталмыш айыптауларға қатысты архивтен өзім кездестірген мына бір құжаттық деректі келтіре кеткенді жөн көріп отырмын.

	Бұл құжаттық дерек Бекеңнің – Бегімбет Қорғанбаевтың өзінің партиялылығын қалпына келтіру жөніндегі өтінішіне сәйкес, 1938 жылдың 16 апрелінде толтырылған Қазақстан партиялық бақылау комиссиясы облыстық алқасының “Сұрау хаты” (“Протокол опроса”) еді. Бекең, жоғарыда келтіргеніміздей, аяғы, өзінің партия қатарынан шығарылуына алып келген жалған айыптауларды, бұған дейін (бастауыш партия ұйымдарында, райком бюросында) қалай мойындамаған болса, бұл хаттама бойынша да солай мойындамайды. Мұның бәрін кешегі халықтың және партияның жауы деп танылған, бұрынғы ауылдық Совет төрағасы тарапынан өзіне қаскөйлікпен жабылған жалған жала, ойдан шығарылған өсек-аян деп есептейді. Бұған дәлелдері де жоқ емес. Оны Бекеңнің аталмыш хаттаманың сұрақтарына қайтарған жауаптары бойынша, өз сөзімен айтар болсақ, мына төмендегідей болып шығады:

	Бірінші айыптау бойынша: Мен ешқандай да жікшілдік топқа қатысқан емеспін. Тіпті, “жікшілдік топ”, “жікшілдік күрес” дегеннің не нәрсе екендігінен, оның нендей ұғымды білдіретіндігінен де хабарым жоқ. Жарылқапов дегенді танымаймын. Ауданға барғанымда сыртынан бір-екі мәрте көргенім болмаса, былайынша кездесіп, сөйлескен адамым емес. Ал менің партбилетті қалай алғандығыма келсек, бұған Жарылқаповтың ешқандай қатысы жоқ. Бұл болмайтын бықсық әңгіменің туындауына Жарылқапов емес, тікелей райкомның өзі кінәлі. Олай дейтінім, райкомның партиялық есепке алу бөлімінің қызметкері, сауатсыздығы ма, әлде жауапсыздығы ма, бұл партбилетті әу баста, маған берерде дұрыс толтырмаған. Менің фамилиямды есеп картішкесіне “Кургамбаев” деп көрсеткен де, партбилетке “Карганбаев” деп қате жазып жіберген. Сосын, бұл сабазың партбилетке мөрді де жөндеп баспаған. Басқан мөрінің бояу-сиясы жайылып түсіп, әріптері көмескіленіп, анық көрінбей қалған. Әлгі менің үстімнен бәле қуушылардың, “Қорғанбаев партбилетті қолдан жаздырып алған” деп, қоңыраулатып жүргені осы.

	Екінші айыптау бойынша: Мен ешқашан ұрлық істеген емеспін. Ұрлық істеу былай тұрсын, біреудің ала жібін аттап көрген адам емеспін. Мені 1930 жылы “ұрлық жасағаным үшін” емес, мақта тапсыру жоспарының орандалмай қалғаны үшін, колхоз бастығы ретінде соттады. Соттағанда, екі жарым жылға соттады. Бірақ, абақтыда небәрі он бес-ақ күн отырдым. Бұдан соң, прокурордың шешімі бойынша іс қысқартылып, біржола ақталып шықтым.

	Үшінші айыптау бойынша: Жайлыбаевтың түйесін алғаным рас. Бірақ арызқойлар жазып жүргендей, “алдау” жолымен емес, 14 пұт бидайға айырбастау арқылы алдым. Алған себебім, бұл түйе тууға жақындаған буаз түйе еді. Емдік қасиеті бар сүтін сауып ішкім келді. Ал, Жайлыбаевтың қалай аштан өліп, оның отбасы мүшелерінің қалай “аштан қырылғанына” келсек, оған менің оның түйесін сатып алғандығымның ешқандай қатысы жоқ. Оны мен, осы жылдардағы, бір Жайлыбаевтың отбасы ғана емес, бүкіл елге келген, бүкіл елді қынадай қырған ашаршылық нәубетінің салдары деп білем. Олай дейтінім, Жайлыбаев маған түйесін сатқан соң, бір жылдан кейін, отыз үшінші жылы ауырып, өз ажалынан өлді. Ал баласы болса, бұдан кейін екі жылдан соң, отыз бесінші жылдың аяқ жағында қайтыс болы. Мұны Жайлыбаевтың қазіргі кезде көзі тірі әйелі де растай алады.

	“Сұрау хат” аудармашы арқылы кириллица таңбасымен орыс тілінде жазылып, оған Бекең латынша әріп таңбасымен қол қойған).

	Ал, бюрода Бекеңмен бірге мәселесі қаралған аталған ауылдық Совет төрағалары мен колхоз бастықтарына келсек, олардың тағдыр-талайы былайша болып шешілді:

	Ленин-Керіз колхозының бастығы Дүйсембаев Мүттәш ш колхоз жұмысын қожыратып, 5761 сом колхоз қаржысын талан-таражға салғаны үшін, ВКП(б) мүшелігіне кандидаттықтан шығарылып, ісі сотқа берілді. Сауран ауыл Советінің төрағасы Бәйімбетов Әуезге – ауыл Совет жұмысын бетімен жіберіп, өзі есепте тұратын бастауыш партия ұйымын менсінбей, оның жұмысына атүсті қарағаны үшін, есеп картішкесі-не жазылған сөгіс берілді.

	Ал, Көпбай Атажанов пен Тәшпенбет Бекбенбетов партия-ның және халықтың жауы ретінде ҚКП(б) мүшелігінен шығарылып, бюроның үстінде қамауға алынды...

	Кейін мен бұл жайында ел аузынан тағы бір әңгімені естігенім бар. Бұл әңгіме бойынша, НКВД жендеттері, аталған ел ағаларын әлгі бюроның үстінде қамауға алынғаннан кейін, көп ұзамай, қаланың солтүстік жағын-дағы “Қарашық” өзені маңына апарып атып тастаған. Бұл жайында, олардың жоғарыда біз атап өткен, өздері басшылық еткен атамекендеріндегі ағайын, туыстары мен көне көз қариялар осы күнге дейін аңыз ғып әңгіме етеді.

	Осыған ұқсас тағы бір әңгімені, осы таяуда, мектептес досым, Базарбай Бейсенбаевтан естігенім бар. Оның айтуынша, өздерінің бір жақындары “халық жауы” боп ұсталған соң, қаланың оңтүстік батыс жағындағы “Аэродром” маңында атылыпты...

	Бұл маған мәлім бір-екі-ақ мысал. Ал мұндай мысалдардыңмен білмейтіндері қаншама?

	Осы жайлы айта келіп, Байекеңнен:

	– Осы секілді Түркістан түрмесінде немесе Түркістан қаласы маңында жасырын түрде атылып, жасырын түрде жерленген “халық жаулары” жайлы не білесіз? – деп сұрадым.

	– Осындай әңгімені менің де естігенім бар. Бірақ анық-қанығын білмеймін. Сонымен бірге, бұл әңгімелердің растығына да ешқандай шәк келтірмеймін. “Ел құлағы – елу” ғой. Ел бекер айтпайды...

	– Ендеше, сол бейшараларды іздестіріп тауып, неге қайтадан дұрыстап жерлемеске? Басына неге мемориалдық тақта орнатпасқа?

	Қарие енді ойлана, толғана сөйледі.

	– Бұл қиын шаруа, Сыраш қарағым. Неге десең, менің білуімше, мұндай атылған “халық жауларына” жеке-жеке қабір қазылмаған. Олардың бірнешеуін топтап-топтап, қала сыртындағы, күні бұрын дайындалып қойылған, әлгі, осы күндері “бауырластар зираты” деп жүргеніміздей, соғыста қаза болған әскерилер көмілген қазан шұңқыр секілді шұңқырға әкеліп бір-ақ көметін болған. Бұлар алдымен НКВД түрмесінің подвалдарында атылып, бұл жерге арбамен, не автомашинамен әкелініп көмілген немесе осы жерге тірідей жеткізіліп, осы жерде атылып көмілетін болған. Бұл “операциялар” әлбетте, кісі аяғы басылып, әбден қою караңғылық түскен соң, түннің бір уағында орындалатын болған. Мұндай жерлердің қайда екенін тіпті, кез-келген НКВД қызметкерлері де біле бермеген. Мұндай “зират-шұңқырлар” Ішкі істер наркомы Ежовтың жарлығы бойынша, өте құпия жағдайда ұсталған және ол жөніндегі құжаттар архивте сақталмастан, дер кезінде жойылып жіберіліп отырылған.

	Шамасы, жаңағы, ел аузынан өзің естігендей, Түркістан қаласы маңында атылғандар – Ежовтың осы жарлығына сәйкес, осылайша құпия түрде атылып, қабірі осылайша қазан шұңқырдан бұйырған бейбақтар болса керек.

	Осыны еске ала келіп, қария, осыған жалғастырып, тағы бір әңгіменің шетін шығарды. Мұнысы, әсте Германияда болса керек, екінші дүние жүзілік соғыс кезінде өз жеріндегі шайқаста қаза болған өз солдаттарының мүрдесіне қандай құрметпен қараса, Совет жауынгерлерінің мүрдесіне де сондай құрмет-үріметпен қарап, өз солдаттарын қалай жерлесе, оларды да солай етіп жерлегені жайлы бір жерден әлде естіген, әлде оқығаны туралы әңгіме болып шықты.

	– Неткен ізгілік! Неткен имандылық! – деді қарие осыларды айта келіп. – Ал, біз болсақ, соғыстың біткеніне, міне, жарты ғасырға жуық уақыт болды, өйтіп өз жерімізде қаза тапқан жау елдің солдаттары түгілі, өз солдаттарымызды да жөндеп жерлеп үлгерген жоқпыз. Ал әлі мұрдесі жер қойнына берілмеген, сүйегінің қайда екені белгісіз боздақтарымыз қаншама?! Ойлап көрші: “Елін, жерін қорғады, сол үшін қан төкті” деген өз солдаттарының әруағына опа қылмаған ел, біз секілді “халық жауларының” әлдеқашан қурап кеткен сүйегін іздестіреді деп отырсың ба?!

	Мен, жаңағы өз ойымды дәлелдей түсуге тырыстым:

	– Бұл идеяны мен шығарғам жоқ, Байеке. Мұны бастаған мәскеуліктер. Жуырда, Мәскеу телеарнасынан осындай бір сталиндік репрессия құрбандарының сүйегін қайта жерлеу рәсіміне арналған бір хабарды көргенім бар.

	– Қандай идея, кандай игі бастама болсын, оны орындау жүзеге асыру – алдымен халықтың ұлттық сана-сезімінің, саяси ой-өрісінің қаншалық ояулығына байланысты нәрсе. Біздерді бұл жағынан мәскеуліктермен салыстыруға болмайды, қарағым.

	Оларға қарағанда, біздің көзіміз әлі ұйқыда. Бізге оларға жетем дегенше әлі талай заман бар. Әйтпесе, осы кезге дейін неғып үнсізбіз? Неге солар секілді қолға алмаймыз бұл істі? Қашанғы партократ чиновниктердің аузына қарап отырамыз? Горбачевтің қайта құруы бәрімізге ортақ, барлық жерге бірдей емес пе?!

	– Меніңше, бұл жерде әңгіме осындағы қала басшыларының өздерінде секілді. Әйтпесе, қарапайым халықта тұрған не бар дейсіз?

	– Бір есептен, сенің бұл сөзіңнің де жаны бар. Бірақ, сол өзің айтып отырған басшыларға сондай сенім артуға болса де?

	– Неге олай дейсіз?

	– Олай дейтінім, бұл басшылар өздерінше ештеңе істемейді. Істемейтіндігінің екі себебі бар. Біріншіден, бұлар тек жоғарыдан келген нұсқауды ғана орындауға дағдыланған функционерлер. Кәдімгі, тетігін түртпесең қозғалмайтын робот секілді. Тоталитарлық өктем жүйе бұларды осындай жанды қуыршаққа айналдырған. Екінші себебі: басшы кадрларды іріктеудің, советтік, партиялық сірескен әдісінде жатыр. Шет-жағасын өзің де көрдің, кешегі Горбачевке дейін лауазымды қызметке қол жеткізу жағынан “әкесі”, “көкесі” мықты қызметте болған, кешегі отыз жетінші жылдары, біз секілді “халық жауларымен” күресуге белсене ат салысқан Каримов, Федулов секілділердің немесе олардың жақын туыстары мен ұрпақтарының бағы жанды. “Әке”, “көкелері” қандай биік креслода отырса, олар да сондай биік креслода отырды. Тіпті, бұл үрдіс, кейбір жағдайда, мұраға қалған жеке дүние-мүлік секілді, әкеден балаға жалғасып отырды. Бірінші секретарьдың баласы – бірінші секретарь, министрдің баласы – министр болды. Бұл үрдіс әсіресе, кешегі “кемелденген социализм” тұсында кеңінен етек жайды. Өзің ойланшы, қазіргі қала, аудан басшыларының арасында осындай лауазым иелері жоқ дей аласың ба? Олар сенің музейіңді, мемориалдық тақтаңды не қылсын?! Кешегі “әке”, “көкелері” аяусыз күрескен “халық жауларына” мұндай ескерткіштік белгі орнату деген олар үшін – өзінің абыройын өзі төгіп, өзінің артын өзі ашу болып шықпай ма?.. Бұлар, керек десең, қазір “қайта құру” дегенді шығарып, осының бәріне дем беріп, жел беріп отырған Горбачевты да көре алмайды. Әттең, қолдарынан келмейді. Әйтпесе, оны күні бүгін “халық жауы” ғып атқызып жіберер еді.

	Ескі түрмеден соң, қариенің ұсынысымен “көре кету” үшін Әзірет Сұлтан кесенесіне қарай бет алдық. Сөйтсек, ол кесенеміз жабық болып шықты. Әдеттегіше, таусылмай-тын көп “жөндеулерінің” бірі жүріп жатқан көрінеді. Бұл жайлы кесене алдына жақындай бергенімізде, алдымыздан қарсы ұшырасқан бір қарт кісіден білдік.

	Кенет, қарие, осы арада бірдеңені іздеген адамдай, олай-бұлай қарағыштап, аң-таң болып тұрды да, қарсы алдындағы кесене қақпасынан таяқ тастамдай-ақ жердегі ашық алаң-қайға қарай бет алды. Кенет, біреу төбеден ұрғандай кілт тұра қалды. Реңі қуқыл тартып, түсі бұзылып кетті. Екі көзі ашық алаңқайда:

	– Ой, имансыздар-ай!.. Ой, имансыздар-ай!.. – деді бір кезде ашуға булыға сөйлеп.

	– Сыраш, қарағым, – деді сосын, маған мойнын бір бұ-рып қойып, – менің мұнда келмегеніме көп болды. Айдаудан оралған соң, жетпісінші жылдардың бас кездері болса керек, бірер мәрте келгенім бар. Содан кейінгі аяғымның жетіп отырғаны осы. Бір жағы – басқа қалада тұрасың, бір жағы – кәрілік қой баяғы. Сөйтсем, мұнда көп өзгеріс болыпты ғой... Бұрын осы жерлерде күмбездері құлап, жермен-жексен болған төрт-бес сағана – бейіттің орны бар еді. Олар, көне көз қариелердің айтуынша, Есім хан, Жәңгір хан, Тәуке хан секілді хандарымыздың сүйегі жатқан жер болатын.

	– Ал, мына қатарда, – қарие енді әлгі “хандарымыз жерленген” деген жердің орта шенінен, аумағы кішігірім үй орны ндай ашық алаңқайды нұсқады, – айта беретін, хандарымыздың ханы – Абылай хан жатқан-ды.

	Мен саған жоғарыда айттым ғой, менің кіндік қаным тамған жер – осы Түркістан, осы “Әзірет Сұлтанның” маңайы деп. Менің Шымкентте оқыған жылдарымды қоспағанда, балалық, жастық шағымның бәрі дерлік осы жерде өтті десем де болады. Бұл жердің ой-шұқыры, әлі күнге дейін менің көз алдымда. Бір кезде осы маңайдың бәрі, осы кесененің айналасы секілді жыпырлаған молалар мен сағана-бейіттер болушы еді. Мен бұл қасиетті аруақты жерді, сонау осы дүниенің тозағы – Колыманың ақ түтек борандарында алтын іздеп жүрген кездерімде де, Сібірдің ит тұмсығы батпайтын ормандарында ағаш кесіп жүрген кездерімде де – қайда жүрсем де, бір елі есімнен шығарған емеспін. Егер бейнелеп айтар болсам, мен үшін бұл Түркістан – қазақтың Мәскеуі еді де, “Әзірет Сұлтан” сол қазақтың ханы бар, қарасы бар, биі бар, батыры бар – бар игі жақсылары мен жайсаңдарын бауырына басып жатқан Кремлі іспетті еді. Ал Абылай жатқан жер – мен үшін Ленин мавзолейінен бір де бір кем еместін.

	Енді міне, кезінде өзім талай мәрте көрген, сол хандарымыз жатыр деген жерлерден мына Есімхандікінен басқасының – қарие ашық алаңқайдың оң жақ шетінен орын тепкен, күйген кірпіштен қаланған, төрт бұрышты, үсті ашық, күмбезсіз сағана-бейітті нұсқап қойды – жұрнағы да қалмапты. Бәрі жер боп кеткен. Нақа бір кезде осы жерде Абылай хан секілді хандарымыздың мазары болғандығына, өзге түгілі, өзім де сенбейтін секілдімін. Не деген сұмдық! Не деген тағылық!? Сірә, әдетте біздің кешегі екінші дүние жүзілік соғыс кезіндегі гитлершілдерді мансұқтап, олардың басқыншылығы, адамзат баласына жат айуандық істері туралы айтқанда, аузымызға жиі оралатын “фашистік вандализм” дегеніміз осы болар. Ол вандализмнен бұл вандализмнің несі кем? Қайта, одан да асып түсіп жатқан жоқ па? Бұл не деген сөз? Бұл – “қазақ тарихында “қазақ хандары” деген сөз болмасын, келер ұрпақ қазақ хандары туралы ештеңе білмесін, оларға бұл туралы ешқандай ескерткіштік белгі қалмасын” дегендік демесек, басқаша қалай түсінуге болады?! Ой, имансыздар-ай!.. Ой, имансыздар-ай!.. Бұлар-дың мұндай имансыздығында шек бар ма екен сірә, а?!..

	Қарие ашуға тығылып, абдырап, не істерін білмеген адамдай шарасыз күйде тұрып қалды. Екі көзі – Абылай хан сағанасының орнынан қалған ашық алаңқай жақтағы әлдеқандай бір нүктеде. Осы арада, есіме осыдан біраз бұрын бір журналдан өзім оқыған бір мақала түсе кетті.

	Ол “Жібек жолы” журналындағы бүкіл исі қазақтың ар-намысы, айбар тұтар айбыны саналған әйгілі ханымыздың сүйегін жоқтап, еңірегенде етегі толғандай боп, бар “жан даусымен” жарияға жар салған “Абылайханның сүйегі қайда?!” деген мақала болатын.

	– Бұл аталмыш журналдың жариялылық арқасында дүниеге жаңадан келіп, оқырмандарына енді-енді жол таба баста-ған, мұндай журналдың барын біреу біліп, біреу білмейтін кез еді. Оны, жаңағы әңгімесінен байқағанымдай, менің жол серігім де білмейтін еді. Сонда да болса, қарияны сөзге тартып: “Осындай деген журналда “осындай” деген мақала болып еді, одан хабарыңыз жоқ па?” – дедім. Жол серігім, күткенімдей, ондай мақаланы оқымағанын да, ондай журналды көрмегенін де айтып: – Не деп жазыпты ол журналың? – деп өзіме қарсы сұрақ қойды.

	Мен аталған мақала мазмұнын қарияға білгенімше баяндап бердім. Ол баяндауым мына төмендегіше болып шықты.

	Бұл 1974 жылдың 6 қыркүйегі еді.

	“Әзірет Сұлтан” кесенесінің маңайын “өңдеп, көріктендіру мақсатындағы дренаждық қазба жұмыстары” қызу жүріп жатқан. Кенет осы қазба жұмыстарын жүргізушілердің бірі – С.Манасуев экскаваторының тұмсығы жер астындағы қатты бірдеңеге тірелгендей болды. Қараса: күмбез, қабырғасы әлдеқашан қираған ескі сағананың астындағы мүрдехана екен. Мүрдехана – күйген кірпіштен өріліп, соғылыпты. Жай адамның жатқан жері емес екендігі көрініп тұр. Осыны сезген Манасуев дереу бастығына келіп, “мұны қайтеміз?” дейді. Бастығы болса, мұның сөзін жүре тыңдап, “қаза бер” деп қолын бір-ақ сілтейді. Қайтіп келіп, жұмысын одан әрі қайта жалғастырған ол, тағы бір “қызыққа” тап болады. Бұл жолы мүрдехана ішінен ұзындығы екі метрге жуық, зор денелі адамның қаңқа сүйегі шыға келеді. Мына көріністен одан бетер есі шыққан Манасуев, бастығына қайта жүгіріп кеп: “Мұны не істейміз?” – дейді. Бастығы болса, (апырмай, кім болды екен, сол бастықсымақ?!) бұған: “Мен саған қаза бер дедім ғой!” деп бұрынғыдан да бетер айқайға басады. Мұның аяғы, Манасуевтің әлгі сағана үстіне экскаваторымен “ат ойнатып”, қираған мүрдехана мен оның ішінен шыққан адамның қаңқа сүйегін қала сыртына күл-коқыс таситын жүк машинасына артып беруімен тынады.

	Журналдың жазуынша, кейіннен, әлгі экскаватордың “шөмішіне” ілінген мүрдехана – Абылайханның мүрдеханасы, күл-қоқыс таситын жүк машинасымен қала сыртына шығарылып тасталған адам сүйегі – Абылайханның сүйегі екендігі белгілі болады.Осыдан кейін, қандай ойды көздегенін кім білсін, осы музей-мешітте ширек ғасырдан бері директор болып келе жатқан, оның ұңғыл-шұңғылын бес саусағындай жақсы білетін, арғы-бергі тарихынан хабары мол, белгілі ақын, атеист-қаламгер, республикаға еңбегі сіңген мәдениет қызметкері Орынбай Дастанов, бұл жайында Манасуевтен түсінік қағаз жаздырып алады. Сонымен бірге, Манасуев, түсінік-қағазға сағана-бейіттің суреттік бейне-жобасын қолымен сызып та көрсетіп беріпті. Бұл бейне-сызық бойынша сағана-бейіт көлемі – 6x3 метр. Үстінде төңкерілген қазан іспеттес “күмбезі” бар. Бұл сурет-сызық қаншалықты дәл? Манасуевтың өзі көрген, өз қолымен қиратқан сағана-бейіт түпнұсқасына қаншалық жақын? Оны бір құдайым біледі.

	Журналдағы біз сөз етіп отырған мақала – арадан 17 жыл өткен соң О.Дастановтан алынған осы түсінік-қағаз негізінде жазылған еді.

	Менің бұл әңгімем де қарияны бей-жай қалдыра алмады Тыңдап болған соң, тағы да:

	– Ой, имансыздар-ай!... Не деген сұмдық а?! – деп қойды.

	– Міне, көрдің бе, – деді сосын, манағы Түркістан НКВД-сінің “Үлкен түрмесін” музейге айналдыру немесе оған ескерткіштік тақта орнату жайындағы екеуміздің арамызда болған әңгімеге қайта оралып, – Абылайға, үш жүздің басын біріктіріп, жоңғарға қарсы атой салған, қазақты қазақ қылған Абылайдың әруағына істеп отырғаны мынау, сенің “халық жауларыңды”, музей, “ескерткіштік тақтаңды” неғылсын бұлар?!

	Қарие сабасына түскендей болып, сөзін қайта жалғас-тырды:

	– Манасуев дегенің кім өзі, ұлты не? Орыс па, қазақ па?

	– О жағын білмедім. Білетінім – түсінігін орысша жазған көрінеді.

	– Дегенмен, кім болса да, азамат екен өзі! Көкірегінде саңлауы бар екен. Оның, құдай жарылқап, Абылайдың сағана-бейітіне кез болғанын, Абылайханның кім екенін білмесе де, мүрдеханадан шыққан қаңқа сүйекке мән беріп, бастығына барып айтып жүргенін қарасайшы. Айтпағанда, сол күйі үн жоқ, түн жоқ, қаңқа сүйекті машинаға тиеп жібере салғанда қайтер едің?

	Қарие енді әңгіме бетін аталмыш журналдың жазғанындай, “тапсырманың” орындалуын қадағалап, кесене маңайында жүргізіліп жатқан “дренаждық” жұмыстардың басы-қасында жүрген әлгі Манасуевтің бастығы секілді басшы-мамандарға қарата сөйледі:

	– Апыр-ай! Сонда, бұлардың, айдаладағы бір экскаваторшы ғұрлы пайым-түсінігі, сезім-түйсігі болмағаны ма? Абылайханның сағанасы секілді осындай тарихи асыл мұраларымызға сол экскаваторшы ғұрлы жан ашырлық танытпа-ғаны ма? Ой, имансыздар-ай!.. Ой, имансыздар-ай!.Оңбай-ды бұлар, оңбайды!..

	Сосын, “дренаж” мәселесін одан әрі қаузай түсіп:

	– Мен түсінбедім. Бұл қандай дренаж өзі? “Кесене айналасын өңдеп, көріктендіру” болғанда, бұған кім, қалай нұсқау берген? Бұл жайында журналыңда не депті? – деді.

	– Журналда бұл туралы мардымды ештеңе айтылмаған.

	Бар болғаны: “Манасуев дренажды өздігінен қазбаған. Оған бұл жөнінде “осылай ет” деп тапсырма беріп, оның орындалуын талап еткен бастықтар болған” дегендей, бір-екі ауыз ғана сөз бар. Ал мен сізге, бұған қосымша өз тарапымнан мынаны айтқым





	келеді: Менің білуімше, жаңылыспасам, осы жетпіс төртінші жылы Түркістан қалалық партия комитеті ауданнан бөлініп шығып, өз алдына жаңадан құрылған еді. Біз сөз етіп отырған кесене айналасын “өңдеп, көріктендіру” ісіне, осы жаңадан құрылған партия комитетінің жаңадан болған екінші хатшысы А. Алимов деген өзбек (бірінші және үшінші хатшылары В.Ф.Троян, Л. Баянқұлова) тікелей басшылық еткен. Бұл дренаждық іс-шаралар осы тұстарда іссапармен келіп, Әзірет Сұлтан кесенесінде жұмыс істеп жаткан А.Ордабаев, Т.Сүлейменов деген алматылық архитекторлар жасаған жобалық карта бойынша жүзеге асырылған. Бұл жоба бойынша кесене айналасында ойын-сауық комплексін жасау көзделген. Шамасы, жаңадан болған қала басшылары, жоғарыдағыларға, өздерінше осындай бір “жаңаша” қырымен, “жаңаша” ісімен көзге түскілері келсе керек.

	– Сенің мына сөзіңе қарағанда, бұл өзі бір артынан мұндай шикілігі шығып, дау-дамай туғызатындай, жүрдім-бардым жүреміте салған шалапай тірлік емес, өзің айтқандай, белгілі бір жоба-жоспармен, белгілі бір құжаттық жауапкершілікпен тиянақты түрде атқарылған шаруа секілді ғой өзі?

	– Иә, солай.

	– Олай болса, Манасуевтің экскаваторы Абылайханның сағана-бейітіне қалайша тап болып жүр?

	– Бұл сірә, о баста осы дренаждың жобалық-құжаттарын әзірлеу кезінде кеткен қателіктен болса керек.

	– Сонда қалай?

	– Олай дейтінім, менің ойымша, бұл дренаждың жобалық-топографиялық картасын жасау кезінде мұндағы тарихи ескерткіштік құндылығы бар кейбір дүниеліктерді, оның ішінде Абылайханның сағана-бейітін сақтау, оларға дренаждық жұмыстарды жүргізу барысында абай болу жағы ескерілмей қалған. Бұл жөнінде жобалық картада ештеңе көрсетілмеген.

	Көрсетілмеген себебі, біріншіден: бұл кезде бұл сағана-бейіт орнында, жер бетінде болмаған. Ол – жаңағы өзіңіз айтқандай, әлдеқашан жермен-жексен боп мүжіліп, жойылып кеткен. Екіншіден: кесене айналасын көріктендіруге нұсқау берген горком хатшысы Алимовтің де, оның тапсырмасын орындап, дренаждың жобалық-картасын сызушы алматылық архитекторлардың да Абылайханның кім екендігінен, оның сағана-бейітінің дәл осы кесене алдында жатқандығынан хабары болмаған. Хабары болған күнде де, бұл кезде олардың бұл жағын ойлап, бас қатырып жатпағаны, өйткені, бұл кезде олар үшін маңыздысы – ондай, “әлдеқашан сүйегі қурап кеткен қайдағы бір хандар қабірін” сақтап қалу емес, партияның бүгінгі талабына сай, кесене айналасын “көріктендіріп”, оны “ойын-сауық кешеніне айналдыру” болғаны айтпасақ та айдан анық нәрсе еді.

	– Жарайды, бұл үшін Алимовті де, бұл дренаждың жобасын жасаған алматылық екі архитекторды да кінәламай-ак қояйық. Ендеше, бұл бассыздық, бұл вандализм қалайша орын алды? Бүған кім кінәлі деп ойлайсың?

	– Меніңше, бұл жерде бар пәле – Манасуевтің бастығының кесірінен болған. Апырай, не деген оңбаған адам ә! Сіз бен біздің әңгімемізге арқау болып отырған нағыз халық жауы дегеніміз осындайлар емес пе? Өзіңіз бастан кешкен кешегі отыз жетінші жылдары Манасуев секілді біреудің ала жібін аттамайтын адал жандар, осындай, өткен тарихынан бейхабар, ұлттық намыс дегеннен мақұрым, адыраңбай айран көздердің кесірінен қосақ арасында босқа кетпеді ме? Әйтпесе, әлгі жерде Манасуев: “Осындай сағанаға кез болдым, мұны қайтеміз?” деп алдына келгенде, оның сөзін жүре тыңдап, “қаза бер” деп қолын бір сілтемей-ақ: “Олай болса, оған тимей-ақ қой” дей салса, әйтпесе, Манасуев екінші рет жүгіріп кеп, мүрдеханадан шыққан адам сүйегін не істеу керектігін сұрағанда: “Мен саған қаза бер дедім ғой!” деп айқайламай-ақ: “Олай болса, сүйекті бірдеңемен орап алып, бір жерге қоя сал” десе бірдеңесі кетер ме еді?!

	– Бұл жерде, Сыраш қарағым, әңгіме сен айткандай, тек Манасуевтің бастығында ғана болып тұрған жоқ. Осы вандализм, осы адам сүйегін осыншалық аяқ асты еткен, адами атқа жат айуандық тірлікке тікелей жол беріп отырған Манасуевтің бастығы сияқтылар қайдан шығады дегенде болып тұр ғой. Мәселеге осы тұрғыдан келсек, мен мұны – Қазақстандағы “лениндік” деп аталатын, бірақ оған үш қайнаса сорпасы қосылмайтын, интернационалдық ұлт саясатынан көремін. Дәлірек айтсам, әлгі Манасуевтің бастығы сияқтыларды осы саясаттың түп-тамырынан өніп шығып жатқан “көк тұқыл” деп білемін. Басқа ештеңе де емес. Басқа ешқайдан жау келген жоқ.

	– Сонда мұныңызды қалай түсінуге болады? Мүмкін болса осы ойыңызды таратыңқырап айтыңызшы?

	– Таратыңқырап айтсам былай: егер лениндік ілімге жүгінер болсақ, “интернационализм” деген жақсы сөз. Әдемі сөз. Біздің түсінігімізше, бұл сөздің түпкі мәні – ұлттардың бір-бірімен терезесі тең, достық, сыйластық жағдайда өмір сүруі, бір-бірінің тегіне, геніне ешқандай нұқсан келтірмеуі, қайта олардың о бастағы өздеріне тән ұлттық болмыс, бояуының бұрынғыдан да бетер құлпыра түсіп, өсіп-өркендеуінің кепілі болуға тиіс дегенге сайса керек. Басқаны қайдам, өзім әйтеуір осылай түсінем. Өкінішке орай, бұл сөз қайта құруға дейін, бізде, Қазақстанда, бұл айтылғандарға мүлде кереғар бағытта қолданылып келді. Ашығын айтсақ, қазақтарды өз жерінде орыстандыру, ассимиляциялау құралына айналды. Бұл әрине, өз “жемісін” бермей қойған жоқ. Республиканың тұрғылықты халқы – қазақтардың ұлттық жағынан даму, өніп-өсу жағдайына келсек, жарым-жартылай ғана қазақтық қаны бар, не тілін, не тегін біліп жарытпайтын дүмбілез, дүбәраларға айнала бастады. “Нағыз интернационалист”, Совет өкіметінің нағыз “бел баласы” солар саналды. Барлық құрмет-қолпаш соларға көрсетіліп, биік кресло, жоғары мансаптық шен-шекпен алдымен соларға бұйырды. Бұл ретте, әсіресе, баласы, не қызы орыспен некелес, орыспен шатысты қазақтардың жолы болып, бағы жанды... Бұған тағы не қосуға болады?.. Иә, бұған көңіліңе келсе де айтайын, өзіңнің әріптестерің, журналистердің де қосқан үлесі аз болған жоқ. Олар қайда бірнеше ұлтпен қандас қазақ семьясы немесе орысқа үйленген қазақ азаматы мен орысқа тұрмысқа шыққан қазақ қызы қай жерде болса – соны жазды. Іздеп жүріп, ізіне түсіп жүріп жазатын сүйікті тақырыбы сол болды... Мұның бәрі коммунистік партияның, оның Леонид Ильич Брежнев бастаған Саяси бюросының алыстан болжағыш көрегендігі мен дана басшылығының арқасында мүмкін болған, лениндік интернационалдық ұлт саясатының аса зор жетістігі ретінде бағаланды. Алдымен, Қонаевтың өзі болып, одан соң, одан кейінгі барлық деңгейдегі партия басшылары болып, жиналыс сайын құлақты сарсытып, күпініп-ісініп, қайта-қайта даңғаза ғып әуезелей айтатындары – осы “жетістік” жайында болды. Өкінішке орай, бұл шешендер ол сөйлеген сөздері мен жасаған баяндамаларында қазақтың тарихы, тілі, ділі, тағы басқа ұлттық болмыс мұраларына қатысты, оның “лениндік интернационализм” атын жамылған ұлттық саясатының көлеңкесінде елеусіз қалып қойған бүгінгі мүшкіл халі жайлы ләм деп ауыз ашуға жарамады. “Қазақ” деген, “алаш” деген сөзді айтуға қорықты. Бір жағынан, ол үшін бұл пақырларды кінәлау да қиын еді. Себебі, бұл саясатқа қарсы келіп бірдеңе деу – сол замат “ұлтшыл”, “ұлт араздығын қоздырушы” болып табылып, заң жүзінде қылмысты болып шыға келумен бірдей еді. Олайша қылмыстық жазаға тартыла қалмаған күнде де, ол байғұстың бұдан соң қайтып мұндай трибунаға көтерілмейтіні, партиядан аласталып, күн көрістік нәпақасынан айрылатыны айдан анық еді...

	Шамасы, әлгі “Әзірет-Сұлтан” кесенесінің директоры Орынбай Дастановтың Абылай ханның қиратылған сағана-бейіті жайлы, кезінде, тек экскаваторшы С. Манасуевтен түсінік қағаз жаздырып алумен ғана шектеліп, бұл туралы 17 жыл бойы тіс жарып жан баласына сездірмей келуінің бір сыры осында болса керек.

	Кім білсін, қайта құру, жариялылық болмағанда, Дастанов ол түсінік қағазды сол күйі ешкімге көрсетпес пе еді, ол туралы “Жібек жолы” журналындағы мақала жазылмаған да болар ма еді, әлде қайтер еді?!

	Ал енді өзің айта қойшы. Осыдан кейін Абылайханның сағана-бейіті секілді тарихи мәні зор, керек болса, әруағын Кремль мавзолейінде жатқан Лениндей әспеттеп сақтауға лайық асыл жәдігерлерімізді Манасуевтің бастығы сияқты мәңгүрттер қалайша аяқ асты етті, одан, иесіз дүниедей, тапайдың тал түсінде қалайша айрылып қалдық дерің бар ма?!

	Мен қариенің бұл сөзіне:

	– Дұрыс айтасыз! – дегеннен басқа ештеңе алып-қоса алмадым. Қарие сөзін қайта сабақтады.

	– Сыраш, қарағым, осы арада, мұнымен бірге Абылай ханның сағана-бейітіне қатысты мына бір жайтты айта кеткен жөн секілді. Әңгіме, кезінде қазақтың азаткер ақыны Мағжан Жұмабаев:



	“...Жер азды, арқа тозды, қайғы басты,

	Күңіреніп біздей бейбақ жыр толғайды.

	Құдай-ау, мәңгілікке қарғамасаң,

	Кенедей енді неге Ер тумайды?

	Кене жоқ, ізін басар іні де жоқ.

	Дариға, жүрегімді дерт улайды”,



	– деп кеудесінен жалын ата жыр арнаған Абылай ханның немересі, патшалық Ресей үкіметінің қазақ даласында хандық билік жүргізуге тыйым салу жөніндегі шешіміне наразылық білдіріп,1837 жылы қазақ елін тәуелсіздік жолындағы қарулы күреске бастаған, қазақтың соңғы ханы – Кенесары Қасымовқа қатысты болып отыр. Соңғы кезге дейін, дәлірек айтсақ, Горбачевтың қайта құруына дейін, бұл жайында сыңаржақ көзкарастың орын алып келгені, Кенесарының орыс отаршылдарына қарсы жүргізген бұл ұлт-азаттық күресін өзінің еңбегінде барынша шыншылдықпен ашып көрсеткен Е.Бекмахановтың және басқа сонымен рухтас деген бір топ тарихшылар мен ғалымдардың елуінші жылдары абақтыға жабылып, тікен сымды лагерьлерге айдалғаны мәлім. Мәселеге осы тұрғыдан көз жіберсек, бұл сағана-бейіттің қалай қиратылғанына ешбір таңдануға болмайды. Бұл вандализмнің, тіпті айта берсең, жоғары жақтың астыртын нұсқауымен, жергілікті үкімет органдарының қолымен ұйымдастырылуы да ғажап емес. Әйтпесе, өзің ойлап қарашы, әлгі бульдозерші Манасуев алдына келгенде, оның бастығының әй-шәй жоқ “айқайға басуын” қалай түсінуге болады? Әлде, ол бұл жерде, әңгіменің, заң жүзінде мемлекеттік қорғауға алынған Абылай ханның сағана-бейіті секілді мән-маңызы аса зор тарихи ескерткіш туралы болып отырғанын, бұл үшін керек болса, өзінің де басымен жауап беруге тиіс екендігін білмеді ме? Білді, әрине. Сонымен қабат, оның бұл мәселені өзінше шеше алмаған күнде, бастығына жүгінуді немесе осы араға тиіп тұрған “горкомға” кіре шығуды да білмей қалмағаны анық. Бірақ білмеген болды. Себебі, бұл жердегі оның қолынан келер бар амалы өз бастығының нұсқауын орындау ғана еді. Ал ол бастыққа оның ар жағында, горкомнан ба, обкомнан ба, басқа біреулердің “Қасық сабынан қарауыл қарап” отырғаны айтпаса да түсінікті...

	Қариенің Абылай ханның сағана-бейітіне қатысты бұл ойлары мен жорамалдары менің көңіліме онша қона қоймады. Тым артықтау, тым үстірттеу көрінді. Күдігімді ірке алмадым:

	– Жаңа, сіз бір сөзіңізде; “Бұл вандализмнің жоғары жақтың нұсқауымен қолдан ұйымдастырылуы да ғажап емес” дегенді айтып қалдыңыз. Осы жерде сәл артықтау кетіп қалған жоқсыз ба? – дедім.

	– Жоқ, артық кеткен жоқпын, – деді қарие нық сеніммен. Сосын бұл сөзінің мәнісін түсіндірді.

	Бақсақ, қарие бұл әңгімесін осыдан біраз бұрын Ресей газет-журналдарының бірінен өзі көріп қалған бір шағын мақалада сөз болған әлгі біз жоғарыда келтірген шілденің 16-нан 17-іне қараған түні подвалында Екінші Николай патша мен оның отбасы мүшелері атылған Ипатьев үйінің соңғы тағдырына қатысты айтқан екен. Қарие бұл үй жөнінде бұған дейін де біраз нәрселерден хабардар екен. Ол хабары бойынша, бұл үй жетпісінші жылдарға дейін cоветтік патриотизмді, оның ішінде әлгі ақ патшаны жойған большевиктік жендеттердің “теңдесі жоқ ерлігін” уағыздайтын коммунистік үгіт-насихаттың ордасы болып келгенге ұқсайды. Бұл қызыл насихаттың тағы бір ерекшелігі, ол тек ауызекі сөз жүзінде ғана емес, сонымен бірге аталған “большевиктік патриоттар” мен жергілікті тұрғындардың кездесуі түрінде де жүргізіліпті. Алайда, келе-келе кімнің кім екенін түсінген халық ықыласы голощекиндік баскесерлерге емес, ақ патша жағына ауа бастаған. Тіпті, мұндай кездесулер бертін келе халықтың ашу-ызасын да туғызатын болған. Ақырында, мұның аяғы Андроповтың сол кездегі Свердлов облыстық партия комитетінің бірінші секретары Ельцинге телефон арқылы берген нұсқауы және осыған орай, Ельциннің Свердлов қалалық cовет атқару комитеті председателінің орынбасары Букинге берген тапсырмасы бойынша, Ипатьев үйінің жермен-жексен етіліп жойылуына әкеліп соққан. Бұл вандализмге, аталмыш үйдің күтпеген жерден, “жол салып, көше кеңейтумен байланысты құрылыстық зонаға тап келгендігі” жайлы ойдан шығарылған сылтау себеп болған.

	Қариенің ойынша, осы екі вандализмнің жасалуында бір адамның қолтаңбасындай бір-бірінен айнымаған өзара табиғи ұқсастық бар. Ол ұқсастық “Әзірет-Сұлтан” алдындағы “бауырластар зиратында” жерленген қазақ хандарының мазар-бейіттері де, Ипатьев үйі секілді, жоғары жақтың нұсқауы бойынша жойылған дегенге саяды. Бұл ойларына мына төмендегідей дәлелдемелер келтіреді:

	Абылай ханның cағана-бейіті бульдозер табанында 1974 жылдың қыркүйегінде тапталса, Ипатьев үйі осыдан үш жыл кейін, 1977 жылдың қыркүйегінде жойылыпты.

	Алдыңғы вандализмнің жасалуына – “Әзірет-Сұлтан” кесенесі маңын көріктендіру мақсатында жүргізілген дренаждық жұмыстар сылтау болса, кейінгі вандализмнің орын алуына да сол секілді сылтау себеп болыпты.

	Андропов Ипатьев үйін жоюға нұскау берген кезде КГБ бастығы болса, Абылайханның сағана-бейіті қиратылған кезде де – сол құзырлы орнында болыпты.

	Ипатьев үйін жоюға Ельцинге телефон арқылы нұсқау берген Андроповтың, мұндай нұсқауды Абылайханның қаңқа сүйегі қала сыртындағы күресінге апарылып тасталардың қарсаңында, осы кездегі республикамыздың басшыларының біріне беруі, бұдан соң, ол басшының бұл нұсқауды, өз кезегінде, облыс, не қала басшыларының біріне беруі әбден мүмкін нәрсе екендігі айтпаса да түсінікті емес пе.

	– Мүмкін, әңгіме сіз ойлағандай емес шығар? Андропов тарапынан, бәлкім, мұндай нұсқау болмаған шығар? – деймін мен. Бұл жерде әңгіме ондай нұсқаудың болған болмағандығында емес, Сыраш, қарағым. Әңгіме фактіде, яғни аталмыш вандализмнің қалай болса да, әйтеуір, болғандығының даусыз ақиқаттығында болып отыр. Демек, республика басшысы бола ма, облыстың бірінші секретары бола ма, жоқ әлде, жаңадан құрылған Түркістан қалалық партия комитетінің жаңа басшылығы бола ма, – ешқайсысы да бұл іске біздің қатысымыз жоқ деп айта алмайды. Олар қалай десе де, бұл вандализм үшін тарих алдында, қазақ халқы алдында жауапты. Олай дейтініміз, бұл жолдастар кезінде, “Әзірет Сұлтан” кесенесіне келмеді емес – келді, көрмеді емес – көрді. Басқасын былай қойғанда, Қонаевтің өзі бірнеше мәрте келіп көрді. Бұл басшы жолдастардың осы жерде қазақ хандарының жатқанын3, бүгіндері өздері басқарған қазақ елінің бірден пайда бола қоймағанын, оларды ел ғып, бұл күнге жеткізген осы хандар екенін де білмеді деп айта алмаймыз. Ендеше, сол кездерде бұл басшыларымызға: “Оу, бұл хандарымыздың аяқ асты болып, бұл жатысы қай жатыс?” – деп олардың басына тым болмаса, бір ескерткіш белгі тұрғызып қоюуына болмас па еді?!

	– Қайдан болсын, – деймін мен де өз ойымды білдіріп,– бұлардың қолында не тұр дейсіз. Ел басқарды дегеніміз болмаса, бұл байғұстар да қызыл идеологияның жанды қуыршағы болды емес пе. Кремльдегілер жат десе жатты, тұр десе тұрды. Ол кезде бұларға, сіз айтқандай, хандардың қабір-леріне көңіл бөліп, оларға ескерткіш белгі орнаттыру былай тұрсын, олардың әруақтарына зиярат етіп, атын атаудың өзі қорқынышты болды емес пе?

	Қарие ойланып қалды.

	– Оныңа дауым жоқ, – деді сосын. – Бірақ мен сол хандарымызға “көңіл бөлу” деген ой, сол кезде сол басшыларымыздың қаперіне де кіріп-шықпаған-ау деп қауіп қылам.

	– Апырау, қалайша кіріп-шықпайды? “Тарихи ескерткіштер мемлекет тарапынан қорғалады” деген заңымыз қайда деймін мен қарияға жеңістік бермей.

	– Заң дейсің бе? – дейді қарие менің бұл сөзіме миығынан бір күліп қойып, – Сен заңның партия нұсқауынан жоғары тұрғанын, партияның өзін заңнан төмен қойып, заңға сүйеніп іс қылғанын қашан көріп едің? Заң дегеніміз, партияның қолжаулығы емес пе. Бұл жерде де, әншейін, заң деген аты болмаса, сол секілді партияның көзбояушылық рөлін атқарып отыр. Егер қазір, осы күндері мінберлерден басшыларымыздың аузынан жиі естіп жүргеніміздей, қайта құру талабына, Горбачевтің “Тарих бұрмаланбасын. Әр нәрсе өз атымен аталсын” деген сөзіне орай, осы “Абылай ханның сағана-бейітін қалпына келтіру керек” деген нұсқау беріл-сінші, қалай орындалар екен!?

	– Қалай орындалмақ? Абылай ханның сүйегі қала сыртындағы күл-қоқысқа шығарылып тасталды емес пе?

	– Тасталса, ол сүйекті “Абылай ханның сүйегі емес” деп шығару қиын дейсің бе? Бір ғалымсымақ, кесенеге жерленген біреудің бас сүйегін алады да, “Абылай ханның сүйегі” етіп шығара салады. Ол үшін оған, бұл бас сүйектің Абылай хандыкі екенін дәлелдеу де қиынға соқпайды. Жоқтан бар ғып, пышақтың қырындай «ғылыми еңбек» жазып, антропологқа бас сүйектің мүсінін жасатса жетіп жатыр.

	Мұндайда, бізде алдына жан салмайтын, бір сәттік жалған атақ, жалған мансап үшін қандай сатқындыққа болса да баруға шімрікпейтін ғалымсымақ пысықайлар аз дейсің бе. Ондайлар үшін бұл жерде тарихи шындық, ғылыми дәлдік керек емес. Бұл жерде ол үшін басты мәселе: бүгінгі таңда уақыт зырылдауығы қалай қарай айналып тұр? Биліктің, ұлықтың ауаны қалай қарай ауып отыр? Бақай есебі бойынша өзіне бұдан келер қаншалықты пайда бар? Алдымен сол жағын дөп басып, сол жағын бағамдай білуі керек. Сосын, соны бетке алып, соны бет перде ғып, осынау өзі кеп сұранып тұрған оңтайлы сәтті қалайда құр жібермеуі керек.

	«Аңқау елге арамза молда» боп, әлгі жоқтан бар ғып қол жеткізген «ғылыми» қара бақырын, қоспасыз сары алтын ғып шығаруы керек. Қандай қулық-сұмдық, қандай алаяқтық жолмен болсын, жаңағы Кесенеден алынған әлдекімнің бас сүйегін «Абылай ханның бас сүйегі» етіп көрсетуі керек.

	Мұндайда, бұл сабазыңды қолдап-қолпаштай жөнелетін, егер жоғарыдағылардың көзіне ілініп, басшыларға жағынып қалатындай мүмкіндік туса, бұл еңбекті «үздік еңбек» ретінде қорғап-қорғаштай кететін, тіпті керек болса, қажетті жерінде ол үшін өз қолдарын қойып куәлік етуден де арланбайтын, әлгі бізге жоғарыдағы жолдардан белгілі, радиодан: «Байқоңыр – біздің бағымыз» деп сұхбат берген морозовшыл дүмше доктор секілді, оның ғалым атын жамылған әріптестері мен биліктің маңын төңіректеп, «зиялымыз» саналып жүрген сенімді серіктестері де табыла кетеді...

	Ал енді сен осыдан кейін, мықты болсаң, мұның бәрінің бекер екенін, әлгі сүйектің Абылайхандікі емес, басқанікі екенін дәлелдеп көр!

	Қариенің мына сөзі, осы біз әңгіме етіп отырған кесенені тарихи ескерткіш ретінде қорғауға тиіс заңның дәрменсіздігіне қатысты әлгі “Жібек жолы” журналындағы өзім оқыған тағы бір мақаланы есіме түсірді. Онда қайсыбір жылдары, аталмыш кесенеге жөндеу жұмыстарын жүргізу кездерінде, ондағы құлпытастардың біразының құрылыстық материалға айналып, цемент лаймен бірге іргетастық қалыпқа құйылып кеткендігі, біразының қолды болып, оларды осы маңдағы біреулердің салдырып жатқан “түнікелі тамының” құрылысына апарып пайдаланғандығы жайында сөз болғанды.

	Қариеге осы туралы айта келіп:

	– Егер мұны Түркістаннан, осы музей-мешіттен басқа жерде болса коммунистік идеологияның, содан болған дін-нен безушіліктің салдары ғой дер едік. Ал күллі әлемдік исі мұсылман баласының жер түбінен іздеп кеп, зиярат етер екінші Меке-Мәдинесі саналған, қазақ жеріндегі ислам дінінің идеологиялық Ақ Ордасы іспетті осындай қасиетті орында, адамдардың, өлі әруақтардың жатқан жеріндегі құлпытасына қол сұғуға дейін барып, моральдік, имандылық жағынан осынша құлдырауын немен түсіндіруге болады? Осындай жандар қайдан шығады деп ойлайсыз? – дедім.

	Менің бұл “ақпаратым” да қарияға мүлде тосын жаңалық болып шықты.

	– Апыр-ай, рас болса, мынауың, шынында да, сорақы тірлік екен. Егер осыны шет елдегілер естісе, біз туралы не ойлар еді? “Қазақтар, әлі сол баяғы, надандық жайлаған, жабайы, анайы қалпынан арылмаған екен ғой” демей ме?!– деп тағы да қауқалақтап, есі шығып, күйзеле күйінді.

	– Сыраш, қарағым, – деді сосын, сөзін одан әрі жалғас-тырып,– сенің бұл сұрағыңның жауабы да айналып келгенде, жаңағы өзің айтқан екі идеологияға, оның біздің ұлттық сана-сезіміміз бен ұлттық таным-түсінігімізге тигізіп отырған әсер-ықпалына келіп тіреледі. Бұл тұрғыдан алғанда, Совет өкіметі өмір сүрген өткен жетпіс жыл ішінде бұл екеуінің біздің ұлттық тәрбие мектебіміз болып жарытқан жері шамалы. Коммунистік идеология болса, “коммунистік мораль”, “интернационализм” деп, ұлттық рухымыз бен рухани дүниемізді уландырумен болды. Дәлірек, айтсақ, ұлттық тарихи мұраларымызды танып-білуге, оны қорғауға қағаз жүзінде ғана қамқор болғансыды да, іс жүзінде оларды саналы түрде жоқ қып жіберуге жол берді. Оның шет жағасын, міне, өзің де көріп отырсың. Ал мұсылмандық дінімізге, жаңағы өзің айтқандай, оның идеологиялық екінші Мекке-Мәдинесі саналған “Әзірет Сұлтанға” келсек, бізге ондай ұлттық тәрбие бермек түгілі, өз басымен қайғы боп, “діни уағыздардың негізсіздігін ғылыми тұрғыдан әшкерелеген” коммунистік-атеистік насихаттың “ұртоқпағынан” есін жиып, еңсесін көтере алмады. Сосын, бұл арада, атеистік насихат тарапынан болатын мұндай “кедергіні” былай қой-ғанда, ислам дінінің өзіне өзі кедергі жасайтын жерлерінің де жоқ еместігін айтқан жөн. Айтайын дегенім: біздің кейбір мұсылмандық заңдарымыз бен діни әдет-ғұрыптарымыздың бейнелеу өнеріне деген немқұрайды қатысы жайында болып отыр. Өзің білесің, орыс ұлтының бір патшасы болсын, не батыры, не бір ғұлама ғалымы болсын – кез келген бір атақты адамының суретін іздей қалсаңыз, оны оп-оңай тауып ала қоятыныңыз анық. Ол үшін көп әуреленбей-ак, кітапханаға, не мұражайға бір бас сұғып шықсаңыз жетіп жатыр.

	Сондай-ақ, жаңасы бар, ескісі бар, бұрынғысы бар, кейінгісі бар – марқұм болған кез келген бір орыс ұлтты азаматтың қабірін алып қараңыз: басына қойылған құлпытастық белгіден оның не суретін, не мүсіндік белгісін көретініңіз анық. Кез келгені болмаса да, көпшілігінде солай. Оған ешқандай күмәніңіз болмасын.

	Мұның себебі неде дейсіз ғой?

	Біздіңше, мұның бір-ақ себебі бар. Ол – христиан дінділердің о дүниелік болған әруақтардың жансыз бейнелеріне аса зор мән беріп, оған үлкен құрметпен, ізет-ілтипатпен қарайтындықтарында. Ал мұндай “үлкен құрмет” пен “ізет-ілтипаттың” қайдан бастау алып жатқандығына келсек, ол, олардың марқұмды соңғы сапарға шығарып салудан бастап, апта сайын шіркеуге барып, мінәжат етуге дейінгі діни рәсімдер мен жөн-жораларды музыканың сүйемелдеуімен орындап, пайғамбары Иса мен оны дүниеге әкелген анасы – Мария Магдаленаның суретіне қарап шоқынатындықтарында жатыр...

	Ал қазақтарға келсек, бұған керісінше, марқұмның басына суреті бар немесе мүсіні бар құлпытастық белгі орнату дегенді онша жарата бермейді. Бұлай ету – ислам дінінің шариғаттық заңдарына сәйкес, қаншама замандардан бері біздің миымызға шегелей сіңіріліп келген ұғым-түсінігіміз бойынша мұсылмандығымызға лайықсыз, күпірлік тірлік болып табылады. Біздің осы кезге дейін түр-түсі, бет-бейнесі бойынша, ата-бабаларымыздың кім екендігін көз алдымызға елестете алмайтынымыз да, әлгі “Әзірет Сұлтан” кесенесіне жерленген хандарымыздың бүгінгі ұрпаққа тым болмаса, бір жапырақ жансыз бейнесінің (фашистік концелагерь тұтқыны, суретші, ақын Мәжит Айтбаевтың жобамен салған Абылайханның суретінен басқа) жетпегені де, ақырында, ондағы Абылайханның сағана-бейіті секілді тарихи асыл жәдігеріміздің бульдозермен қиратылып, сүйектерімен қоса, күл-қоқыс төгілетін күресінге апарылып тасталуының да, әлгі Кесенедегі құлпытастардың құрылыс материалы ретінде пайдаланылуы да, түптеп келгенде, біздің осы мешеулік ұғым-түсінігіміздің, діни соқыр сеніміміздің салдары.

	Қариенің “атеистік көзқарасы” мұнымен шектелмеді. Бұдан соң, сәл-кем ойға қалды да, бұл айтқандарына мына жолдарды қосты:

	– Асылы, марксист атеистер “Дін – қараңғы ін” дегенді текке айтпаса керек. Дін дегеніміз – соқыр сенім, надандықтың ұясы» деген сөз емес пе мұнысы? Әрине, бұған қарап: «Діннің бәрі зиянды, соқыр сенім» дегендей, жаңсақ ұғым тумауға тиіс. Адамдар бойына ізгілік нұрын сеуіп, оларды адалдық, имандылық секілді адами абзал қасиеттерге үндеуде діннің де өзіндік берері, өзіндік атқарар рөлі бар. Сол сияқты, діни сенім иелерінің де бәрін бірдей – «қараңғы», «надан» деудің жөні жоқ. Олардың арасында да көзі ашық, көкірегі даңғыл, білімдар данагөйлері аз емес. Сонымен бірге, бұлардың ішінде сасық ойы өзінің бақай есебінен әрі аспайтын дүмбілез дүмшелері де, кещелігі малдан бетер, иіс алмас надандары да жоқ емесі шындық. Бұл жерде әңгіме сондай жандар туралы болып отыр. Құдайға да, адамға да ең қауіптісі – сондай жандар. Ондайлар үшін не болса, ол болсын, әйтеуір, өзінің дүниекоңыздық, құлқындық қажеті өтелсе болды. Одан кейін, оған дүниені топан су қаптап кетсе де бәрібір. Сенің айтып отырған, әлгі “Әзірет Сұлтандағы” қабірлердің құлпытастарын тамына апарып салып жүрген адамың, бәлкім, сондай екі аяқты хайуандардың бірі болар, кім білсін?!...

	Қарие: – “Міне, сенің сауалыңа берер жауабым осы” дегендей маған сын көзімен бір тоқталып өтті. Сосын:

	– Жә, жарайды, қайтайық енді. Айта берсек, кесене жыры таусылмас, – деп әңгімесін доғарғандай сыңай білдірді.

	Бұдан соң біздер, қаланың Тельман саябағы алдындағы Кентауға баратын автобус аялдамасына қарай бет алдық.





ГКЧП оқиғасы немесе аузымызға өзі келіп түскен тәуелсіздік алмасы


	(эпилог орнына)



	Маған санаториядан кетер алдында Байекеңмен тағы бір кездесудің сәті түсті. Біздің бұл жолғы әңгімеміздің арқауы негізінен өткен жолғы әңгімелерімізді пысықтау, толықтыру төңірегінде өрбіді.

	Әдеттегіше, бірді айтып, бірге кетіп, әрненің басын бір шаламыз...

	Бір кезде, қарие, 37-38 жылдардағы сталиндік зұлматқа ұшырап, соның салдарынан тек өзі мен семья мүшелері ғана емес, сонымен бірге, өзі жағынан да, әйелі жағынан да туған-туысқан болып келетін ет жақындары да қосыла зардап шеккен, Қазақстан басшылары мен қазақ зиялыларының аянышты тағдыры жайлы әңгімелей жөнелді.

	– Жоғарыда мен әйгілі ВКП(б) ХҮІІ съезінде Сталиннің бас секретарлыққа Кировпен бірге таласқанда үш-ақ процент дауыс алып, оңбай жеңіліс тапқанын... бұдан соң оның, өзінің абыройын айрандай төгіп, айдай әлем алдында масқара қылған бұл съезд делегаттарының соңына “шырақ алып” түсіп, атқанын атып, атпағанын абақтылар мен алыс лагерлерге айдатқанын немесе өзін-өзі өлтіруге жеткізгенін, бұл зобалаңнан қазақстандық делегаттардың да шет қалмағанын айтпап па едім. Міне, осы тұста «ұлы көсемнің» сондай қанды құрығына іліккен қазақстандық делегаттардың бірі, әлгі жоғарыда келтіргеніміздей қазақтың ел тізгінін ұстаған игі жақсылары мен оқыған зиялыларын «халық жауы» етіп шығару жағынан «күн-көсемге» қалтқысыз қызмет еткен – ҚКП(б) Орталық комитетінің бірінші хатшысы Л.И.Мирзоянның өзі мен әлгі мені оқуға қабылдаған институт ректоры, әйгілі ғалым, үлкен қоғам қайраткері Санжар Асфендияров болды.

	Мирзоян Сталиннің: «Біз сені басқа қызметке тағайындайтын болдық. Орныңа Скворцовты қалдыр да, осында кел.» - деген мағынадағы құйтырқы телеграммасы бойынша Кремльге келе жатқан бетінде, жолшыбай пойыз үстінде камауға алынып, Лефертово түрмесінде атылып кетті де, оның әйелі Қазақстандағы аты шулы әйелдер лагері – Карлагта айдауда жүріп, ақыл-есінен адасып, жынданып өлді. Ал Асфендияров болса, әйелі екеуі бір мезгілде тұтқындалып, өзі НКВД түрмесінің подвалында атылды да, әйелі Карлагқа айдалды.

	Бұл “қара тізімге”, жоғарыда біз айтып өткен, СССР Жоғары Советінің тұңғыш сайлауы қарсаңында депутаттыққа кандидат боп ұсынылған жерінен қамауға алынып, атылып кеткен Обкомның бірінші хатшысы Әбілқайыр Досовты қосыңыз. Айналып келгенде, бұның да түбіне жеткен – тікелей сол “мұрттың” өзі. Соның астыртын нұсқауы. Бұның да жазығы – сол әлгі “Жеңімпаздар” съезіне делегат боп қатысқаны (Ә.Досов бұл съезге делегат боп (кеңесші дауыспен) VIII өлкелік партконференциясында сайланған), “Ұлы көсемге” қарсы дауыс берушілердің тоқсан жеті процентін құраған съезд делегаттарының бірі болғандығы...

	Досовтан бес жасар бір бала және бірі – жетінші класта, бірі – бастауыш класта оқитын екі қыз қалған екен. Оларды, әкесінің артынан анасы да қамауға алынып, бұл аз болғандай, оның үстіне, тұрып жатқан пәтерлерінен шығарылып, үйсіз-күйсіз қалған жерінен, алыстағы нағашы әжелері келіп, өз қолына алып кетіпті.

	Бұдан соң қарие әңгіме бетін сталиндік зұлматқа ұшыраған С. Асфендияров тектес, орыс зиялыларына қарай бұрды. Солардың бірі – есімі бізге мектеп қабырғасынан таныс, әлемдік дәрежедегі әйгілі ғалым, атақты Қиыр Шығыс зертеушісі, этнограф, “Дерсу Узала” кітабының авторы, жазушы Владимир Клавдиевич Арсеньев болып шықты. Арсеньев Октябрь төңкерісінің қарсаңында, Бірінші дүние жүзілік соғыс кезінде Ресей армиясының барлау бөлімінде подполковник шенінде қызмет атқарған екен. Содан болса керек, ОГПУ төңкерістен кейін жазушы-ғалымның ізіне шүңкие түсіпті. Алдымен, белгісіз біреулердің қолынан әкесі мен екі қарындасы айуандықпен өлтіріліп, институтта оқитын ұлы себепсізден-себепсіз оқудан шеттетіліпті. Бұдан соң, ОГПУ-ға Приамурск географиялық қоғамында басшылық қызмет атқарып жүрген Арсеньевтің өзі де шақыртылып, бұл “шақырудың” аяғы – оның әлдеқалай “суық тиіп”, кенеттен қайтыс болуына әкеліп соғыпты. Арсеньевтер отбасының трагедиясы мұнымен де шектелмейді. Отыз сегізінші жылы Жоғарғы сот көшпелі сессиясының мәжілісі Арсеньевтің әйелінің ісін қарап, оны небәрі он минуттың ішінде ату жазасына үкім етеді. Артынша, оның ағасы да қамауға алынып, кешікпей ол да белгісіз жағдайда ажал табады. Сөйтіп, осылайша бір отбасының бас иелері – ерлі-зайыпты Арсеньевтер тек өздері ғана емес, өздерімен бірге бүкіл туыстас әулетімен, үрім-бұтақ, зәу-затымен жер бетінен біржола жойылып кетіпті...

	Қарие сөзін аяқтағандай болып сәл мүдірді де, тағы бір әңгіменің шетін шығарып, бұл айтқандарына “Бір ғажабы, қарап отырсаң, Троцкийдің отбасылық тағдыр-трагедиясы да осыған ұқсас. Ұқсас болғанда, екеуі бір жендеттің қолымен жасалғандай, бір жендеттің қылмыстық қолтаңбасындай ұқсас”, – дегенді қосып қойды.

	– Өзіңнің де хабарың, болса керек, – деді сосын, ойын одан әрі өрбіте сөйлеп, – Троцкийдің өзі өкіметтің жоғары басшылық құрамында қызмет атқарып тұрған кездің өзінде, жиырма төртінші жылы өз ажалынан қайтыс болған қарындасы Елизавета мен жедел түрде қабынған өкпе ауруынан өлген кіші қызы Нинаны қоспағанда, басқа семья мүшелері мен жақындарының бірде-бірі қалмай сталиндік қуғын-сүргіннің құрбаны болыпты. Ағасы Александр мен екінші қарындасы, Л. Каменевтің бірінші әйелі – Ольга Давыдовна Каменева және кіші ұлы Сергей Седов халық жауы ретінде, қамалған түрмелерінде атылыпты. Үлкен ұлы Лев Седов – Францияда ауруханада жатқанда әлдекімдердің қолынан уланып өлген. Үлкен қызы Зина болса, бір жағынан– әкесі мен шешесінен бастап, бүкіл туған туыстарын Совет Одағының азаматтығынан айыру жөніндегі Үкімет шешімінен моральдік сокқы жеп, бір жағынан – үйсіз-күйсіз тұрмыс ауыртпалығына шыдай алмай, Берлинде өзін-өзі асып өлтірген. Бірінші әйелі, аталған екі қыздың анасы – Александра Соколовская мен күйеу балалары Волков пен Невельсон түрмелерден түрмелерге отырып, азапты айдаулар мен өлім лагерлерінде жүріп ажал тапқан. Ал Троцкийдің өзі болса, Совет Одағынан аласталып, жер аударылып барған елі – Мексикада, 1940 жылдың тамызында Сталин агентінің қолынан мерт болғаны белгілі.

	– Апырмай, неткен жауыздық?! Неткен зұлымдық, а?! – деймін мен таңданысымды жасыра алмай. – Осынша жауыздық пен айуандық қатыгездіктің тамыры қайдан бастау алып жатыр екен, сірә? Өздерін қойшы, бала-шағаларының не жазығы болды екен бұлардың?!

	Қариенің менің бұл сөздеріммен ісі болған жоқ. Ойын одан әрі сабақтай түсіп, КГБ мен КПСС-ке қайта құрудың жүру-жүрмеуіне қатысты әлгі біздің, әу бастағы “дискуссиямызға” қайта оралды.

	– Сен қалай ойлайсың, осындай басынан аяғына дейін қып-қызыл қанға боялған жендеттік ұйымға Горбачев қайта құруы пәлендей бір өзгеріс әкеледі дегенге шынымен сенесің бе? – деді.

	– Неге сенбеске? – деймін мен, өзіме белгілі деректі алға тартып. – Мәселен, Чехословакияда қауіпсіздік органы деге-ніңіз мүлде жойылды емес пе? Горбачев қайта құруы болмаса, бұл өзгеріс болар ма еді?

	Қариені менің бұл жауабым онша қанағаттандырмады.

	– Ол Чехословакия ғой, – деді сәл мүдіре сөйлеп,– оның Президенті Вацлав Гавел, кезінде өздеріндегі “жат пиғылдылармен” күресушілерден әбден көресісін көріп, түрмеде отырған бұрынғы диссидент емес пе еді. Ол бәрін өз басынан өткерген, “қауіпсіздік” деген әдемі сөзді жамылған “жұмбақ” ұйымның, шын мәнісінде қоғамның қауіпсіздігі үшін қаншалық қауіпті екендігіне, өзінің өмірлік тәжірибесі арқы-лы көз жеткізген адам ғой. Сондықтан оның мұндай батыл шешімге келуіне таңданудың реті жоқ. Сосын, оны бүкіл халық боп қолдап отыр... Бұған қарап, “бізде неге осылай етпеске?” дегендей ұғым тумауға тиіс. Бізде олай етуге болмайды. Бола қалса, оған әлі ертерек. Неге десең, біздің ұлттық сана-сезіміміз әлі төмен. Бұл секілді революциялық бас көтеру дәрежесіне жеткен жоқ. Бұл тұрғыдан алғанда, олармен салыстырғанда, әлі қалың ұйқыда. Дәлірек айтқанда, интернационализм атын жамылған бодандық қызыл уағыз шырмауында... Одан соң, СССР Чехословакиядай, негізін чехтар мен словактар секілді екі-ақ ұлт құрайтын бірыңғай мемлекет емес. Қырық ру, көп ұлтты мемлекет. Басқаша айтқанда, СССР – әлгі біздің гимнімізде айтылып жүргендей, “Ерікті елдердің мәңгілік одағы” емес. “Ежелден еркіндік аңсаған” еріксіз елдердің одағы. Оны ұстап тұрған екі-ақ күш бар. Ол – КПСС және КГБ. Бұл екеуінің бірінен айрылу деген сөз – бұл қызыл империя үшін бір қол, бір аяғынан айырылғанмен бірдей деген сөз. Ендеше, мұндай қадам жасауға Горбачев бара ма? Әрине, бармақ емес. Демек, бұдан туатын қорытынды: қайта құрудың “демократия”, “адам құқы”, “жариялылық” деген секілді қастерлі ұғымдармен өлшенетін қағидалары “қауіпсіздік қырағылары” үшін құр сөз күйінде қала бермек. Оған зәредей де күмәнің болмасын.

	Қарие бұл ойын тағы да біраз дамыта, өрбіте сөйледі. Одан менің ұққаным – қайта құрудың жеткен жері осы. Бізде, ендігі жерде, бұдан артық кайта құру болмақ емес. Болса, ондай “қайта құру” – түптің-түбінде арқандаулы ат секілді, бәз-баяғы Сталиннен басталып, Горбачевқа дейінгі генсектермен қосталған коммунистік тоталитарлық өктем жүйенің қазығын таппақ. Ал мұндай “қайта құрумен” өз алдымызға жеке отау тігіп, тәуелсіз ел боламыз деп иегіңіз қышымай-ақ қойсын. Бізге жуық маңда ондай тәуелсіздікке жеткеннен гөрі, алты қат аспандағы айға жеткен оңайырақ шығар... Қариенің бұл ойларына мен де қосылдым. Өйткені, бұл кезде, көп ұзамай Совет Одағы ыдырайды, әлгі аспандағы айдай көрінген тәуелсіздігімізге қол жеткіземіз, қол жеткізгенде –әлдекім алдымызға көкпар секілді әкеп тастай салғандай, аяқ астынан қол жеткіземіз деген ой, біздің үш ұйықтасақ түсімізге де кірмеген еді. Сөйтсек, қателесіппіз. Оны біздің осы әңгімемізден кейінгі, қайта құру жолымен еліміздің ішкі қоғами, саяси өмірінде және оның әсер-ықпалымен көршілес социалистік лагерді құрайтын елдердегі барған сайын жел тиген өрттей өрши түсіп, кеңінен өріс алған оқиғалар барысы көрсете бастады. Атап айтқанда: Литва,

	Латвия, Эстония, Азербайжан, Грузия одақтас республикалары өз тәуелсіздігін жариялады. Б.Н.Ельцин РСФСР

	Президенті болып сайланды. Бұл – Совет Одағы шеңберінде алғаш рет, шын мәніндегі демократиялық жолмен, әркімнің өз ерік-қалауына негізделген жалпы халықтық еркін сайлау жүйесі бойынша сайланған Грузия Президенті Звиад Гамсахурдиядан кейінгі екінші Президент еді. СССР-де цензураның жолы кесілді. Экономикалық Өзара Көмек Советі біржола таратылды. Варшава Келісім Шартына қатысушы елдер ұйымы жойылды. Литва компартиясынын XX съезі КПСС-тен бөлініп шығу туралы шешім қабылдады. Әзірбайжан Халық майданының лидерлері, Тянджа қаласы партия, Совет, тағы басқа қоғамдық ұйымдардың басшылары қалалық партия комитеті ғимараты алдындағы алаңда, бүкіл демонстрацияға шыққан қала халқының көз алдында партбилеттерін қолдарына ұстап тұрып өртеді. Тюмень облыстық партия комитетінің бюро мүшелері түгелімен отставкаға кетті. Словения мен Хорватия Югославия федерациясы құрамынан шығатындықтарын мәлімдеді. Мұның аяғы бұл елдерде азамат соғысының бұрқ ете түсуіне әкеліп соқты...

	Бізге ойда жоқ, түсте жоқ жерден тәуелсіздік сыйлаған мұндай оқиғалар туралы айтқанда Ельциннің жеке өзінің және оның Горбачев бастаған партократтармен бітіспес күресінің қосқан үлесі ерекше болды. Тіпті, шешуші рөл атқарды десек те артық емес.

	Ельцин мен партократтардың арасындағы осындай текетірестердің жарқын бір көрінісі – РСФСР Жоғарғы Советінің

	Председателін сайлауға арналған РСФСР халық депутаттарынын бірінші съезі болды.

	Бұл съезд – КПСС пен жаңарған Советтер арасындағы билік үшін болған бақталастық, тақталастық соңғы шайқастардың бірі болды.

	Бұл съезд сонымен бірге, партократтардың әлі де болса, билік тізгінінен айрылғысы келмей, өзінің барған сайын құлдырап бара жатқан абырой-беделін қорғап қалу жолындағы соңғы жанталасы, соңғы тұяқ серіппесі секілді еді.

	Бұл жағы съездің қалай өткенінен де айқын аңғарылып тұрды. Съезде Жоғары Совет председательдігіне үш адам ұсынылды. Бірінші дауыс беру қорытындысы бойынша бұлардың ешқайсысы жеңіске жете алмады. Үшеудің ішінен көп дауыс алған Ельцин мен партия лидері И.К.Полозков қайта дауысқа түсті. Бірақ бұл дауыс қорытындысы да ештеңе шешпеді “итжығыс” болып, Полозковтың орнына басқа кандидаттар (Власов, Цой) ұсынылу арқылы үшінші рет сайлау өткізуге тура келді. Тек осыдан соң ғана, Ельцин мүмкін болған 531-ден 535 дауыс алып, не бары төрт дауыс артықшылықпен әрең дегенде жеңіске жетті.

	Бір қызығы: съезд Ресейдің мемлекеттік егемендігі туралы Декларация қабылдады. Басқа-басқа Одағымыздан ақ шашты ағасы, жол бастар серкесі іспетті Ресейдің мұндай қадамға баруы және бұл қадамға жанған отқа май құйғандай, елдігіміздің ірге жігі онсыз да сыр беріп, дүние асты-үстіне түскендей астаң-кестең боп жатқан осындай аумалы-төкпелі аласапыран кезде баруы – бұл дегеніңіз, шынтуайтын айтқанда, кеңестік еліміздің ертеңгі біртұтастық тағдырына, алдымен, Ресейдің өзі бас болып балта шапқанмен бірдей, сатқындықпен пара-пар тірлік еді.

	Осы съезден кейін екі күннен соң, Ельцин баспасөз конференциясын өткізді. Биік мансаптың буы қойсын ба, әдетте, қандай жиын болсын, бетің бар, жүзің бар демей ойындағысын ашық айтатын, мұндайда керек болса, Бас секретарь Горбачевтің өзінен де айылын жимайтын ол, бұрынғы бұрынғы ма, одан бетер азуын айға білеп, аспандай сөйледі: “Мәскеу – Россияныкі. Совет Одағы өз астанасын тауып алсын!”, – деді. “Біз қазір өмір сүріп жатқан қандай қоғам? Қандай социализм? Оны ешкім айта алмайды. Капитализм дегеніміз не? Америка капиталистік мемлекет пе? Жоқ! Маркс: “Рынок – капитализмді жояды” деді. Мұны Америка теріске шығарды. Америка – рыноктік шаруашылыққа әлдеқашан көшкен ел”, – деді. “Президент ешқандай партияға мүше болмауы тиіс. Ол тек халықпен бірге болуы керек”, – деді.

	Бұдан соң бұл пікірін “Правда” газетінде басылған мақаласында одан әрі дамыта түсті. Ельцин бұл мақаласында “партияның мемлекеттік функцияны атқарудан өз еркімен бас тартуы керектігін, армиядағы, мемлекеттік қауіпсіздік жүйесіндегі және мемлекеттік мекемелердегі бастауыш партия ұйымдарының таратылуға тиістігін” атап көрсетті.

	Ельцин туралы айтқанда, КПСС-тің ең соңғы съезі– ХХҮІІІ съезд, КПСС ХХҮІІІ съезі туралы айтқанда, Ельцин еріксіз еске оралады. Олай дейтініміз, Ельцин осы съезде өзі тектес жоғары лауазымды өкімет басшылары арасынан бірінші болып партия қатарынан шықты. Шыққанда, біреудің күштеп-зорлауымен немесе нендей бір мәжбүрлікпен шыққан жоқ. Съездің биік мінберінде тұрып, айдай әлемге жазба түрде мәлімдеу арқылы өз еркімен шықты. Онда ол өзінің мұндай шешімге келу себебін: өзіне РСФСР Жоғарғы Советінің председателі ретінде Ресей мен Ресей халқы алдында аса зор жауапкершіліктің жүктелуімен, қоғамымыздың көппартиялылыққа көшуімен, сайлау науқаны кезінде өзіне сайлаушылар жүктеген аманаттарды орындауға тиістілігімен... байланыстырды.

	Бөтен емес, бөгде емес, кешегі обком хатшысы, жай хатшысы емес, бірінші хатшысы, Саяси бюро мүшесі өзінің туған партиясына “сатқындық” жасайды деп және ондай “сатқындықты” басқа жерде емес, компартияның онсыз да қыл үстінде тұрған тағдыры үшін шешуші маңызы бар осындай съезд үстінде жасайды деп кім ойлаған?! Сондағы съезд делегаттарының қандай күйде болғанын көрсеңіз: “мәлімдемесін” жасап болып, аспай-саспай, алып денесін асқақ ұстаған күйі, шығар есік аузындағы өзін күтіп тұрған “оқ қағарына” қарай бет алған Ельцинге қасқыр көрген қойлардан бетер үрейі ұша үрпиісе қарасып, бүкіл залды бастарына көтере күңіренісіп, азан-қазан болысып, улап-шулап қала берді...

	Сол екен, осыдан кейін Ельциннің ізімен “хлебный карточкасынан” өз еркімен бас тартып, партия қатарынан кете бастағандардың есебі болмады. Ондайлардың саны ондап, жүздеп емес, мыңдап, миллиондап саналды. Алдымен Моссовет төрағасы Попов пен Ленсовет төрағасы Совчак кетті...

	Ельцинмен Горбачев арасындагы қырғи қабақ кикілжің отына май құя түскен тағы бір жайт – Ельцин мен Орталық телевизия жүргізген әңгіме-сұхбатқа (19.02-91ж.) байланысты болды. Бұл әңгіме-сұхбатта Ельцин Орталық басшылық пен Крючков бастаған КГБ-ны өткір сынға алды. Бұл ретте Ресейдің екі жүз тонна алтынының ұшты-күйлі жоқ боп кеткеніне сілтеме жасады. Нарықтық экономикаға көшуге қатысты Шаталин мен Явлинскийдің бағдарламасын қабылдауға келісіп тұрып, айнып кеткені үшін Горбачевті айыптады, оның отставкаға кетуін талап етті.

	Әдетте, мұндайда, “өз ұпайы” түгел кейбір пысықайлардың білгішсініп, көсемсіп, оң болсын, теріс болсын, билік кімнің қолында болса, аузын солай қарай кисайтып, соның сөзін сөйлеп, соның шотын шауып шыға келетіні бар емес пе?

	Мұндайлар бұл жолы да аз болмады. Сондайлардың бірін, осының ертеңіне СССР Жоғарғы Советінің сессиясы жүріп жатқан кезде, башқұртстандық Шарипов, өзбекстандық Юсупов, тағы басқа бір топ партократшыл депутаттардың Орталық телевизия тілшісіне берген репортаждық сұхбат-ынан көргендей болдық. Олар бұл сұхбаттарында Ельцинді әлгі телесұхбаты үшін “Қара есекке теріс қарата мінгізіп”, сәл болмағанда оның есімін 37-жылғыдай ату жазасын алуға лайық “халық жауының” есімімен бір қатарға қойып атай жаздады.

	Осының артынша, Ельциннің алдынан тағы бір “ор” қазылды. Бұл жолғы “ор” қазғандар, артында партократтар тұрған, РСФСР Жоғарғы Советі председателінің орынбасары С.П.Горячева бастаған топ болып шықты. Олар Ельциннің іссапарда жүрген кезін пайдаланып, шұғыл түрде сессия шақырып, оның күн тәртібіне 25 ақпаннан қалдырмай кезектен тыс съезд өткізу туралы мәселе қойды. Сессияда Горячева: “Ельциннің қазіргі отырған орнына лайықты адам еместігі” жөнінде “Саяси мәлімдеме” жасады. Бұған “Советская Россия” газетінің 21 ақпан күнгі нөміріндегі Ельцинге қарсы жазылған 274 депутат (оның 55-і РСФСР халық депутаты) қол қойған, Ельцинді қайткенде де орнынан кетіруге бағытталған “Мәлімдемені” күзер етіп алды.

	Алайда, бұл “Саяси мәлімдеме” сессияда Кузнецов, Веремшук, Амбарцумов, Захаров, Кравченко сияқты ельциншіл, кілең шетінен “сен тұр, мен атайын”– демократ депутаттар тарапынан тегеурінді тойтарысқа тап болды. Олар осы “274”-тің мәлімдемесі” туралы “Комсомольская правда” газетінің 22 ақпан күнгі нөмірінде жарық көрген мақаланы (“Кстати”, С.Соколов) алға тартып, бұл “мәлімдеменің” қарапайым еңбек адамдарының үні емес, партократтардың Ельцинді мұқатпақ болып, әдейі қолдан ұйымдастырған “жалған фальсификациясы” екенін әшкереледі. Бұған “мәлімдемеге” қол қойғандардың не-бәрі жеті-сегізі ғана қатардағы колхозшы, механизатор, металлург та, қалғандарының бәрі обком, горком, райком хатшылары, облатком төрағалары, КГБ қызметкерлері, кәсіпорындар мен шаруашылық басшылары, т.б. жоғары лауазым иелері екенін дәлел қылды. Бұған қоса, әлгі “274”-тің ішінде есімдері аталған үш депутаттың бұл “домалақ арызға” ешқандай қатыстарының жоқтығы мәлім болды. Олар оған “қойылған қолдарынан” үзілді-кесілді бас тартты.

	Ақырында, дереу съезд шақырып, Ельцинді орнынан оп-оңай жұлып тастай салмақ болғандардың “планы” іске аспай қалды. РСФСР халық депутаттарының кезектен тыс үшінші съезін шақыру кейінге, 28 наурызға қалдырылды.

	Әйтсе де, іс мұнымен бітпеді: бір партократшылдан құтылдым ба деген Ельцинге, осыдан кейін тағы бір партократшылдар тап бола кетті. Ельцинді бұл жолғы “аяқтан” шалушылар Горячеваның орнына Андреев және Андреева дегендер мен олардың Ельцинге қарсы жазған мақалаларына қанын жерге тигізбей орын бере қоятын партократтардың “қалталық” газеті – “Советская Россия” болды.

	– Біздің, – деді Ельцин, бұл туралы өзінің тоғызыншы наурыз күнгі “Демократиялық Россия” саяси партиялары мен қозғалыс өкілдерімен кездесуде сөйлеген сөзінде, – сүйікті газетіміз “Советская Россияның” бүгінгі нөмірінде, тағы да екінші бетінде “Ельцинге ашық хат” деген материал жарияланды. Бұл жолы аталған мақалаға Андрееваның орнына Андреев деген қол қойыпты. Андреев деген кім ол? Білмеймін. Ол бұл “Ашық хатында” не деп жазғырмайды десеңші мені? “Бәрінен бұрын, – деп жазады ол, – мен оның Россияны капиталистік жолға қарай бастап бара жатқанын, социализмге қарсы екенін, бізбен бірге, біздің жарқын болашағымыз – коммунизмгеқарай жүргісі келмейтінін кешіре алмаймын”. Дұрыс айтады. Менің ондай “жарқын болашаққа” қарай жүргім келмейтіні рас. Жүрем деп ойламаймын да”.

	Ельцин сөзінің соңында, бұл үшін “Ашық хат” авторла-рына және оларға жел беріп, олардың артында тұрғандарға не істесе, нендей шара көрсе “сауап” болатынына тоқталды. Мұның ең дауасы – КПСС монополиясына соғыс жариялау деп тапты, яғни, ендігі жерде бір лауазым иесінің, әрі обкомның бірінші хатшысы, әрі облаткомның председателі болып екі бірдей басшылық қызметті атқаруына жол берілмейтінін, өзінің ондай партократтарды дереу орнынан алып, ісін сотқа беру жөнінде прокуратураға арнайы тапсырма бергенін мәлімдеді.

	Қалың жұртшылық, Ельциннің бұл мәлімдемесін, көп ұзамай партократтарға туатын заман-ақырмен бірдей қабыл-дады.

	Мамырдың аяқ шенінде Мәскеу түбіндегі (Ново-Огорева) СССР президентінің резиденциясында барлық одақтық, автономиялық республикалар басшыларының қатысуымен, Горбачевтің төрағалық етуімен жаңа Одақтық шарттың жобасын талқылауға арналған мәжіліс болып өтті. Федеративтік принципке негізделген жаңа одақтық мемлекет құру идеясын бағдар тұтқан бұл талқылауға, ел азаматтарының басым көпшілігі СССР-дің “Тең құқықты егеменді республикалардың жаңарған федерациясы” ретінде сақталуын жақтап дауыс берген Бүкілодақтық референдум қорытындысы “ірге тас” етіп алынды.

	Екінші тамыз күні Горбачев өзі демалып жатқан Форос-тағы президент Сарайынан телевизия арқылы сөз сөйлеп, елге Жаңа Одақтық шарттың қол қоюға әзір екендігін, бұл қол қоюдың осы жылғы 20 тамызда жүзеге асырылатынын жария етті.

	Алайда, бұл Одақтық шарт қол қоюға жақындағанда аяқ астынан ГКЧП төңкерісіне тап болып, іске аспай, қалды.

	Дәлірек айтқанда, бұл төңкеріс – аталмыш жаңа Одақтық шарт үшін, қапылыста жон арқадан қанжар ұрған қарақшылық шабуылдан бір де кем болған жоқ.

	Сонда, бұл “қарақшылық шабуылды” ұйымдастырып жүрген кімдер? “Жер астынан жік шықты, екі құлағы тік шықты” дегендей, бұл гэкачепистер дегеніміз қайдан шықты өзі?

	Енді, әңгімеміз түсінікті болу үшін соған тоқталайық.

	Бұл оқиға тамыздың 18-інен 19-ына қараған түні басталған еді. Горбачевтің демалыстағы кезін пайдаланған СССР вице-президенті Геннадий Янаев, СССР Премьер-министрі Валентин Павлов, СССР Қорғаныс Советі председателінің бірінші орынбасары Олег Бакланов, СССР Мемлекеттік қауіпсіздік комитетінің председателі Владимир Крючков, СССР Қорғаныс министрі Дмитрий Язов, тағы басқа Совет өкіметінің шешуші билік тұтқаларында отырған сегіз адамнан құрылған путчистік топ мемлекеттік төңкеріс жасады. Олар, әрине, өздерінің бұл бүліктік іс-әрекеттерін “төңкеріс” емес – “төтенше жағдай” деп, ал өздерінен құрылған бұл бүліктік топты – “Төтенше жағдай жөніндегі мемлекеттік комитет” деп атады. Бұл төтенше жағдайға байланысты өздері шығарған шешімдер мен құжаттарға солай деп қол қойды. Путчистердің ұйымдастырушысы және дем беруші қозғаушы күші тағы да КПСС-тің өзі болды. Төтенше комитет Жарлығы бойынша коммунистік емес партиялардан басқа партиялардың бәрі таратылды, коммунистік емес газеттерден басқа газеттердің бәрі жабылды. Путчистер Украина, Қазақстан, Өзбекстан, Армения республикалары басшылары өздерін қолдайды деп кәміл сенім білдірді. Соның белгісі ретінде, бұл республикаларда төтенше жағдай енгізудің қажеті жоқ деп есептеді.

	Төңкерістің дәл осы 19 тамызда жасалуы тегіннен-тегін емес еді. Өйткені, бізге жоғарыда Горбачевтің Қырымдағы Президент резиденциясынан Бүкілодақтық телевизия арқылы сөйлеген сөзінен белгілі болғанындай, бұл күн, Жаңаодақтық шартқа қол қою алдындағы ең соңғы күн болатын. Путчистердің көздегені – осы Шартты қайткенде де қол қоюға жеткізбеу, қоғамымызға қайта құрумен келген демократиялық үрдістердің тамырына балта шауып, кенеуі кете бастаған КПСС-тік әскери-өнеркәсіптік кешендік биліктерге негізделген тоталитарлық өктем жүйені сақтап қалу, сонымен бірге, сол арқылы өздерінің биік мансаптық креслосының қауіпсіздігін қамтамасыз ету еді. Егер күтпеген жерден тегеурінді қарсылыққа тап болмағанда, путчистердің бұл ойларына жетуі әбден мүмкін еді. Бұл қарсылық алыстан емес, Кремль түбіндегі “Ак үйден”, Ельцин бастаған Ресей басшылығынан келді. Ресей президентінің Жарлығы бойынша “Төтенше комитет” заңсыз құрылым, мемлекеттік төңкеріс жасаушы қылмыскер болып табылып, Ресей Федерациясы аумағындағы СССР-дің барлық атқарушы өкіметтік органдары РСФСР-дің халық сайлаған Президентіне бағынуға және Төтенше комитет шешімдерін орындаған лауазым иелері РСФСР-дің қылмыстық кодексі бойынша жауапқа тартылуға тиіс болды.

	Жарлықта, Ресей президентінің бұл міндетті СССР президенті Горбачев өз ісіне қайта кіріскенге дейін атқаратындығы атап көрсетілді.

	Бұл қарсылық акциясы, 19 тамыз күнгі сағат таңертеңгі 9-да, ақпарат агенттігі арқылы Ресей басшылығының Ресей халқына арнаған Жолдауынан бастау алды. Бұл Жолдау – ресейліктерді, путчистерге лайықты тойтарыс беріп, елді бұрынғы конституциялық қалпына келтіруді талап етуге және бұл талап орындалғанша жаппай мерзімсіз ереуілге шығуға шақырды. Бұл жолдау кеңінен қолдау тапты. Бұл орайда, әсіресе мәскеуліктер ерекше көзге түсті. Мәскеудің Манеж алаңында сан мың адам қатысқан стихиялық митингі болып өтті. Митингіге қатысушылар алдында Борис Ельцин сөз сөйледі. Ресей президенті бұл сөзін “Ақ үйден” шығып келіп, Ресей басшылығының жолдауына үн қосып, Парламент үйін қорғауға келген Таман дивизиясының танкісі үстіне шығып тұрып сөйледі. Мыңдаған мәскеуліктер Парламент үйін қорғауға алып, оған кезекпен күзет ұйымдастырды. “Ақ үйдің” жан-жағына түрлі ағаш қиындылары мен темір-терсек үйінділерінен баррикадалық қорған жасады... Мұның аяғы 21 тамыз күні “Ақ үйде” Ресей Жоғарғы Советі төтенше сессиясының ашылуына ұласты. Сессия шұғыл түрде гэкачепистерді қамауға алып, Горбачевті “Форос тұтқынынан” босату жөнінде шешім қабылдады. Бұл “операцияны” жаужүрек Руцкой бастаған арнайы жасақталған топ жүзеге асырды. Горбачев Форостан отбасымен аман-есен Мәскеуге оралды. Өзін-өзі атып өлтірген Ішкі істер министрі Пугодан басқа гэкачепистер тегіс тұтқынға алынып, “Матросская тишина” түрмесіне жабылды. Бұлардың артынша, бұл түрмеден СССР Жоғарғы Советінің председателі Анатолий Лукьяновтың да орын алуына тура келді. Ол, баяғылы бері қайда жүргені белгісіз, жаңа Одақтық шарттың қол қойылуына үш-төрт күн қалғанда, “бүйректен сирақ шығарып”, оны СССР халық депутаттары съезінің қосымша талқылауына салуды, тіпті, керек болса, бұл мәселені бүкілодақтық референдум арқылы шешуді ұсынған-ды. Мұнысының себебін, аталмыш Шарттан өздері ұсынған “өзгертудің” түсіп қалғандығымен дәйектегендей болған. Сөйткен спикеріміз, путчистік төңкеріс кезінде тым болмаса, аталмыш оқиғаға қатысты өзінің биік лауазымына лайық пікір білдіріп, жақ ашуға да жарамады. Ештеңе білмегендей, ештеңе көрмегендей, үн жоқ-түн жоқ күйі қала берді. Сөйтсек, ол “төңкерістің басты идеологы, хунтаның басты идеологы” рөлін атқарыпты. Атқарғаны сол – “темірді қызған кезінде соғып”, 21 тамызда, не СССР Жоғарғы Советін, не депутаттар съезін шақыру орнына, оны кейінге, 26 тамызға қалдырды.

	– Сонда, – деді Иван Силаев, кешегі өзі қатысып, өзі куәсі болған Лукьяновтың Горбачевпен кездесуін еске алып, – Лукьянов жолдас төңкеріс күндеріндегі өзінің бұл іс-қимылсыздығы мен дәрменсіздігі үшін қаншама бишаралық халге түсіп, ақталуға тырысты десеңізші. Тура жауаптан жалтарып, түлкі бұлтаққа салып, бізді қаншама жолдан адастыруға тырысып бақты десеңізші... Бұл сәтте оның бетіне қараудың өзі жиіркенішті еді. Мен оған сенбеймін.

	Сөйтіп, үш күнге созылған төңкеріс соңында хунташылар-дың жеңіліс тауып, өздері қазған “орға” өздері түсуіне тура келді...

	Әрине, біз бұл жерде путчистердің бұлайша жеңіліс табуын тек осы мәскеуліктердің “Ақ үйді” қорғап қалуымен ғана шектегендей бір жақты байлам жасаудан аулақпыз. Сонымен бірге, бұл жерде ельциншілердің бүкіл армиядан бастап, барлық билік қолында тұрған осындай алып күшпен айқаста жеңіске жетуінің басқа да себептері болғанын айтуымыз керек. Соның бірі және біздіңше ең негізгісі– Советтік армия құрамының сан жағынан да, офицерлік басшылық құрамы жағынан да, негізінен орыстардан тұратындығында еді. Сол себепті, олар төңкеріс кезінде өз орыстарына, яғни, мәскеуліктерге өздері қарсы келе алмады. Өздерін бейтарап жағдайда ұстады. Керек болса, гэкачепистік қожайындарының бұйрығын орындаудан гөрі, Ельцин бастаған Ресей басшылары мен Ресей демократтары жағындағы мәскеулік қандастарын қолдауға бейім тұрды. Соның бір айғағы – жоғарыда біз атап өткен, Советтер үйін қорғаған мәскеуліктерге көмекке Таман дивизиясының құрамында он танкісі бар бір бөлімшесі және СССР Әуе-десанты әскерлері қолбасшысының орынбасары генерал-майор Лебедь бастаған, құрамында 50 әскери машинасы бар, гранамет, автоматпен қаруланған Тула әуе-десанты әскерлері бөлімшесінің келіп қосылуы болды...

	Ал енді бұл “төңкерістің” өзге республикалардағы “аяқ алысы” қалай болды? Оны олардағы басшылық қалай қабылдады? дегенге келсек, бұл жағы мына төмендегіше “көрініс” берді.

	Литва, Латвия, Эстония және Молдавия парламенттері ГКЧП-ны заңсыз құрылым деп мәлімдеді және Ресей басшылығы сияқты, бірден қарсы тұру позициясын ұстанды. Латвия парламенті бұл қарсылығын: Латвия Компартия-сының жетекшісі, КПСС Орталық Комитеті Саяси бюросының мүшесі, СССР Халық депутаты Альфред Петрович Рубиксті қамауға алуға санкция беруден бастады. Бұл жерде, Рубикс, путчистердің өкімет басына келуін алғашқы күні-ақ қол шапалақтай қолдап, олардың бұл “жеңісін” өзінің “мерейін өсіріп, мақтаныш сезімін” тудырған үлкен ерлік іспен бірдей бағалағаны үшін айыпты болып табылды.

	Әзірбайжан бірден, ешбір бұқпантайсыз, ашық түрде гэкачепистерді қолдады. Республика президентінің көмекшісі Куджанов хунташылар үкімет басына келісімен шұғыл түрде Мәскеуге ұшып жөнелді де, президент Аяз Мүталибов 19 тамыз күнгі Тегеранға жүргелі тұрған сапарын кейінге қалдырып, телевизия арқылы путчистерді қолдаған мәлімдеме жасады.

	Ал қалған республикалар басшылығы болса, негізінен алғанда, “әліптің артын бағып”, екі ұштылау позиция ұстанды. Алғашқыда, жаңа үкіметті пәлендей тосырқап, жатыр-қаусыз, жақсы қарсы алғандай кейіп танытқандай болды да, артынша “Мәскеудегі шайқастың” бет алысы ельциншілердің пайдасына қарай өзгеріп, әңгіменің ар жағы өзінен-өзі түсінікті болған соң, бұлар да солар жағынан төбе көрсеткендей сыңай танытып, “өз бастарының” қамын жасауға кірісті.

	Бұл жағы олардың мына төмендегі іс-әрекеттерінен аңғарылды: Грузия президенті Звиад Гамсахурдия төңкерістің алғашқы күні өздерін жер қайысқан қалың әскермен қатаң бақылау астында ұстап отырған гэкачепистік жаңа үкіметке мойынұсынғандай көрініп, шын ойын бүркемелей тұрды да, ертеңіне АҚШ үкіметі бастаған батыс елдеріне хат жолдап, тәуелсіз Грузияға қол ұшын созуды өтінді.

	Украина Жоғарғы Совет Төрағасы Леонид Кравчук төңкерістің алғашқы күні телевизиядан сөз сөйлеп, республикаға төтенше жағдайдың ендірілмейтінін тілге тиек етіп, жұртшылықты тыныштық пен тәртіп сақтауға шақырған болды да, ертеңіне кайта сөйлеп, “Ел үкіметінің бұлайша аяқ астынан ауысуының конституцияга қайшы әрекет екенін” мәлімдеді.

	Белоруссияның 20 тамыз күнгі орталық газеттерінің барлығы дерлік Үкімет басына келген хунташылардың Совет халқына үндеуін, тағы басқа нұсқаулық құжаттарын жариялаумен жарық көрді. Тек республикалық жастар газеті – “Знамя юности” ғана шықпай қалды. Шықпай қалған себебі, бетінде ГКЧП “төңкерісінің” заңға томпақтығын әшкерелейтін заңгердің түсініктемесі берілгендіктен ЛКСМБ Орталық комитеті газеттің бұл нөмірінің жарық көруіне тыйым салды.

	Бұл күні республика басшылығы, премьер-министр Вячеслав Кебичтің демалыста екенін сылтауратып, жаңа үкіметке қатысты ешқандай мәлімдеме жасаған жоқ.

	Армения басшылығы атынан Левон-Тер-Петросян телевизия арқылы сөз сөйледі. Ол бұл сөзінде Мәскеудегі оқиғаға орай республика үкіметінің Орталық өкіметпен және Арменияға орналасқан 7-армия басшылығымен үзбей байланыс жасап, жағдайды толық өз бақылауында ұстап отырғандығын айта келіп, жұртшылықты тәртіп пен тыныштықты сақтауға шақырды.

	Ел басшысы, бұл сөзінде, гэкачепистік жаңа үкіметтің қаншалықты заңдылығы хақында ләм деп аузын ашқан жоқ.

	Өзбекстан мен Тәжікстан басшылары Ислам Каримов пен Кахор Махкамов төңкерістің алғашқы күні ресми түрде тырс етіп үндеген жоқ. Тек келесі күні ғана, алдын ала өзара інжіпия әңгімеден кейін, екі президенттің суыт түрде Мәскеуге ұшып кеткендігі мәлім болды.

	Қырғызстан. Президент Асқар Ақаев телевизия арқылы мәлімдеме жасап, жұртшылықты, өзінің конституциялық құқық шеңберінде қол жеткен ел егемендігін одан әрі нығайта беруге күш салатынына сендірді. Қырғыз елбасы бұл сөзінде гэкачепистер хақында, олардың аяқ астынан үкімет басына бұл келісінің қаншалықты заңдылығы хақында е олай, е бұлай деп ешқандай пікір білдірген жоқ.

	Түркіменстан. 19 тамыз күні, Мәскеудегі төңкеріске орай, республика президентінің жабық мәжілісі болып өтті. Алайда, президенттің баспасөз қызметі бұл мәжілістің қорытындысы туралы хабарлама жасаудан бас тартты. Мәжіліс мазмұнын жариялау жиырмасыншы тамыздың кешіне қалдырылды.

	Қазақстан. 20 тамыз. Бұл күнгі республикалық, облыстық газеттер (Қарағанды облыстық “Орталық Қазақстан” газетінен басқасы) ГКЧП-ның нұсқаулық құжаттарын (Г.И.Янаевтың СССР президентінің міндетін атқаруды өз қолына алғандығы жөніндегі жарлығы, “Совет басшылығының мәлімдемесі”, “Совет халқына үндеу”, т.б.) жариялаумен жарық көрді. Сонымен бірге, аталмыш газеттердің бұл нөмірінде Елбасы Нұрсұлтан Назарбаевтың 19 тамыз күнгі кешкісін, сағат Мәскеу уақытымен 17.00-де телевизия мен радио арқылы Қазақстан халқына жолдауы жарияланды. Елбасы бұл жолдауында Қазақстан аумағында “төтенше жағдайдың енгізілмейтіндігін” атап көрсете келіп, ел азаматтарын байсалдылық пен ұстамдылықты сақтауға, конституциялық нормаларға адал болуға, бұл орайда, “халықтар арасындағы достықтың ғасырлар бойғы жинақталған тәжірибесіне арқа сүйеуге” шақырды. Өзінің Президент ретінде “Одағымыздың бірлігі” принциптеріне деген адалдықты қуаттайтынына, басталған реформаны жүзеге асыруға бекемдік танытатынына” кәміл сенім білдірді.

	Дәл осы 20 тамыз күні, сағат 14.00-де Нұрсұлтан Назарбаев “жаңа үкіметке” қатысты екінші рет мәлімдеме жасады. Елбасы бұл жолғы мәлімдемесінде гэкачепистерді “антиконституциялық құрылым”дептауып,олқабылдағаншешімдердіреспубликамыздың егемендігі туралы Декларациямен ешбір үйлеспейтін, оны аяқ асты ететін заңсыз құжат деп таныды.

	* * *

	Баспасөздерде жарық көрген гэкачепистік нұсқаулық құжаттардың мән-маңызы мен пәрменділігі Оңтүстік Қазақстан облыстық партия комитетінің бірінші хатшысы Сергей Терещенко мен облыстық “Оңтүстік Қазақстан” газетінің редакторы Ә. Әлиев үшін кешегі компартия дәуірлеп тұрған кездердегі КПСС Орталық Комитеті пленумдарының қаулыларынан бір де кем болған жоқ. Мұнысын С.Терещенко кабинетіндегі Горбачевтің портретін алдырып тастау арқылы (облыстық “Азат” қозғалысы үйлестіру кеңесіне келіп түскен мәлімет бойынша) білдірсе, Ә. Әлиев аталмыш газеттің өзі қол қойған осы тұстағы бір нөмірінде ГКЧП-ға бүйрегі бұрып, іш тартқан “отклик” жариялау арқылы білдірді.

	Осы арада бұл айтылғандарға қоса, біз күтпеген, күтпек былай тұрсын, тіпті осылай болады-ау деп ойымызға да кіріп-шықпаған мына бір жайт туралы айта кеткеніміз жөн секілді.

	Айтпағымыз – Қарағанды облыстық “Орталық Қазақстан” газетінің редакторы, белгілі қаламгер Нұрмахан Оразбековтің осы бір тұстардағы, әдетте, мұндайда, тек өзінің қара басы мен өзі отырған креслосының қамын ғана қарақтаудан әрі аса алмайтын әлдекімдерге ұқсамайтын азаматтық ұстанымы, азаматтық ерлігі туралы болып отыр. Оның ерлігі сол – ол бұл оқиға кезінде әлгі Әлиев тектес әріптестері құсап, ГКЧП-ның нұсқаулық құжаттарын әдеттегі съезд, пленум материалдары секілді, телетаиптан келіп түскен күйі “қанын” жерге тигізбестен бірден нөмірге жөнелте салған жоқ. Ол жайында “іш тартқан” отклик те берген жоқ. Тіпті бұл былай тұрсын, ол құжаттарды (Янаевтің Жарлығынан басқасын) жариялауды қажет деп те тапқан жоқ.

	Оның орнына, өзі қол қойып отырған газеттің 20-тамыз күнгі нөмірінде, путчистердің, Фороста дем алып жатқан Горбачевтің сыртынан екіжүзділікпен осындай сұрқиялық сатқындыққа барып, ел Конституциясын аяққа басқан лаңкестік жүгенсіздігін ешбір күлбілтесіз ашып көрсетіп: “Иә, бұл – мемлекеттік төңкеріс!” деген мақала жариялады. Бұл ісіне қарамағандағы қаламгерлердің ешқайсысын араластырған жоқ. Бұл үшін не көрсе де, өзі көруге пейіл боп, бұдан келетін бар жауапкершілікті өз мойнына алды.

	Ел тағдыры таразыға түсіп, ер мен езге сын болған осы бір екі талай кермелі кезеңде, өзін-өзі оққа байлап берумен пара-пар мұндай көзсіз ерлікке Қазақстан былай тұрсын, бүкіл Совет Одағы көлемінде ешбір газет редакторы бара алған жоқ еді.

	Бұл – Қазақстан баспасөз тарихында бұған дейін біз естіп-білмеген , естіп-білмек түгілі, осындай болады-ау деп ойымызға да алмаған революциялық ерлік еді!

	Горбачев жариялылығын, Горбачев плюрализмін ту ғып көтерген ерлік!

	Шетелдік саясаткерлер, бұл “орыс революциясын” Совет Одағының біржола “су түбіне” кеткені деп бағалады. Сондай көріпкелдердің бірі – Ұлыбританияның Сыртқы істер министрі Дуглас Хэрд болды. “Не болу керек болса – сол болды” деді, – ол, “Голос Америки” радиосы тілшісіне берген сұхбатында (“АиФ” N33, тамыз, 1991 ж.) – СССР-де демократия мен бостандық күштері жеңіске жетті. Бұл дегеніңіз – ендігі жерде бұл елді, о баста “іштен кеміс туған үш бикеш: армия, компартия мен КГБ-ның көмегі арқылы басқаруға болмайды деген сөз”.

	Солай болды да.

	1991 жылдың 8 желтоқсанында, Брест түбіндегі орманда, славяндық үш республика: Ресей, Украина, Белоруссия басшылары – Ельцин, Кравчук, Шушкевич арасында басталған келіссөз бұл “іштен кеміс туған үш бикештің” кесепатты кеселге толы есуастық тірлігіне ендігі жерде төзуге болмайды деп тапты. Өздерінше, тәуелсіз мемлекеттердің достастығын құру туралы, келісімге қол қойып, өзге одақтас республикаларға “енді не істеймін десеңдер де өздерің біліңдер” дегендей есікті айқара ашық қалдырды.

	“Беловеж нулары” деп аталған бұл келіссөз нәтижесі бойынша Совет Одағының аты біртұтас саяси субъект ретінде халықаралық аренадан біржола жойылды.





ӘҢГІМЕЛЕР





... АЛ, ПОЙЫЗ КЕТІП ҚАЛДЫ




	Зейнептің “бойжеткен” атанып, ауызға іліккеніне аз болған жоқ. Жігіттер сеңдей соғылысып жүр. Анаусы бір, мынаусы бір қырындайды. Солардың бірі – жақында ғана танысқан құрбысы Анардың ағасы. Зейнептің әзірге ол жайлы білетіні: Исабек Шаханов деген аты-жөні, жолдастарының оны есімінің жарты буынын алып тастап “Иса” деп атайтыны, аудандық мәдениет үйінде көркемдік жетекші болып істейтіндігі ғана. Сосын, әнеукүні Анар қоймаған соң үшеуі киноға барды. Онда Зейнеп Исаны тек құрбысының ағасы ретінде ғана таныды. Қандай жақсы жігіт өзі. Түрі болсын, ақылы болсын, өзіне сөз сап жүрген жігіттердің ешқайсысынан кем емес, қайта бір көрмеге бәрінен артық секілді. Бар қимыл-қозғалысы өзіне жарасып тұр. Анар екеуін бір-бірінен бөліп-жармайды. Газды суды да, балмұздақты да алдымен ұсынып, “қарындас, қарындас” деп қиылды да жүрді. Қарындасының құрбысын бір жігіт осындай-ақ сыйлар.

	Келесі сенбіде Анар мен Зейнеп, Исаның шақыруымен қалалық көркемөнерпаздар үйірмесінің Темір жол паркінің жазғы клубында өткен концертін қызықтады. Концертті қоюға аталмыш көркемөнерпаздар үйірмесінің мүшесі ретінде Иса да қатысты.

	Сол күні Зейнептің кірпігі көпке дейін ілінбеді Қайта -қайта манағы көріністер келе берді көз алдына...

	Әсіресе, әлгі өзі қызықтаған көркемөнерпаздар концерті, ондағы Иса бейнесі, Исаның көрсеткен өнері ойынан кетер емес. Япыр-ай, Иса осындай екен-ау: Әнді қалай құйқылжытады. Баянды қалай есілтеді. Биіңді қалай “өлтіреді”...

	Бәрінен бұрын анау баянмен орындауындағы “Қалқашымды” айтсайшы. Өзі шығарыпты дейді. Қандай тамаша ән! Сазы да, сөзі де келіп түр. Өмірге ғашық, арманы биік, асыл жанның жүрек түкпірінен ғана тумас па мұндай ән? Нақ бір өзіне арнап шығарып, өзіне арнап айтып тұрғандай:

	Өмірдің қызық жалғасын,

	Көрейік бірге, қалқашым! – деп Иса Анар екеуі жаққа қарап қалған шақта, Зейнеп бетінен оты шығып орнында шаққа отырды. Концерттен Иса бір жолдасын ерте шықты. Төртеу болып паркке келді. Бір кезде әлгі жігіт пен Анар екеуі бірге кетті де, Зейнеп пен Иса олардан жырылып, бір бөлек кетті. Апырмай, Исаның сөзуарлығы-ай сондағы. Осы кездесуге әлдеқашан әзірленіп, айтар сөзінің бәрін алдын ала жұптап, жаттап келген адамша сайрады-ау сабазың сонда қыз алдында. Бір ғажабы, оның бұл сөздерінен қанша сөйлесе де Зейнеп зеріккен жоқ. Қайта оқта-текте ұяң ғана бір езу тартып қойып, Исаны тыңдаған үстіне тыңдай түскісі келгендей, сөйлеген үстіне сөйлей түскенін қалағандай ыңғай байқатты.

	Бір кезде бұлар өздері қыдырып жүрген саябақтың шет жағындағы тал тасасына орналасқан бір оңашалау бос орындыққа келіп отырды.

	Бұл Зейнептің қыз салтын құрып көзге түскелі бері, мұндай жерге жігітпен бірінші рет келуі, мұндай жерде жігітпен тізе қосып бірінші рет отыруы еді.

	Бұдан кейінгі көріністер Зейнепке бейне бір көрген түстей, Исаны қайдам, ал Зейнеп осы жолы өзін дүниеге тек Иса үшін келгендей, ендігі бар ғұмыры Исамен бірге өтпесе, еш қызығы болмайтындай уыз әсерде қалды.

	Осыдан кейін Иса “тірлікті” көпке созған жоқ. Зейнеппен өстіп, тағы бір-екі кездесті ме, жоқ па – екеуі қосылып тынды.

	Иса бұл кезде облыс орталығындағы пединститутта сырттай оқушы еді. Үйленген соң, бұрынғы қызметін қойып, мамандығы бойынша педагогтық жұмысқа ауысқанды жөн көрді. Бұл орайда таңдауы – ауданның теріскей жақ тұсындағы, бір түкпірде жатқан, бір кезде марқұм әкесі бастық болған, өзі туып-өскен ауыл – Ынталы колхозы, сондағы орта мектеп болды. Кешікпей аудандық оқу бөлімінен жолдама алып, осында үй-ішімен көшіп келді.

	Өзін бақытты санайтын бір семья иесі Исадай-ақ болар. Бір жақсы жар таптым, ойлаған теңіме қосылдым деген бір қыз Зейнептей-ақ болар. Дүниеге алдымен Шолпан келді. Сосын Айгүл келді. Иса мектепте – мұғалім, ән-күйден сабақ береді. Оның үстіне мектептегі көркемөнерпаздар үйірмесіне жетекшілік етеді. Абыройы жаман емес. Жаман емесі былай тұрсын, асқақтап тұр десек те артық емес. Ауданда жыл сайынғы өткізілетін мектеп көркемөнерпаздар байқауы бойынша басты жүлдені, әйтпесе жүлделі орындардың бірін осы Иса бастап барған мектеп өнерпаздары иемденді. Сөйтіп жүріп, өзі секілді талайлардың қолы жетпей жүрген партия қатарына да өтіп алды.

	Алғашқыда Зейнепке істейтін жұмыстың ыңғайы болмап еді. Көп ұзамай ол жағының да орайы келе кетті. Небәрі жеті кластық білімі болса да, Иса істейтін мектепке тәрбиеші болып орналасты. Өстіп жүріп, мектептің кешкі бөлімін бітіріп, кәмелеттік аттестатқа да ие болды. Бұдан соң Исаның жетектеуімен ол оқып жүрген облыс орталығындағы пединституттың сыртқы бөліміне бұл да түсті. Ештеңеден алаң емес, Шолпан мен Айгүл болса, енесі Зере апайдың мойнында. Екеуі мектептен келгенде тамақтарын дайындап, немерелерін бағып отырады. Мұғалімдердің немесе ауылдастарының үйінде бір той-томалақ, қызықшылық болса, оның гүлі – Иса. Исасыз ондай кеш, той-думан өтпейді десе де болады. Мұндайда, әрине Зейнеп те Исаның қасынан табылады. “Арманыма жеттім, өмірлік жар таптым” деген бір жас жұбайлар осылардай-ақ болар” деседі, мұндайда Иса мен Зейнеп жайлы былайғы жұрт ауыздарының суы құрып. Екеуін жұбы жарасып, айдын көлде қатар жүзген қос аққуға теңейді. Несін соза береді, бір сөзбен айтқанда, бұл бір кезең Зейнеп өміріндегі ең бір шуақты шақ, ең бір бақ-жұлдызы жарқырай жанған шақ болып еді. Сірә, Зейнеп өзін дүниедегі ең бақытты әйелдің бірі сезінсе, осы шақта сезінген шығар. Өзіне ондай ой бір келсе, осы тұста келген болар. Бірақ, амал қанша бұл дәурен Зейнеп басында көп тұрмады. Көп ұзамай, тәтті бір түс көргендей буалдыр елеcке айналып, көз алдынан бірте-бірте алыстай берді...

	* * *

	О баста келін түсірсем, осы Исамды аяқтандырсам деп көксейтін Зере апайдың ендігі арманы – мына екі немересі – екі қызының қызығын көрсем, құтты жеріне қондырып көз жұмсам еді. Онысын құдайы қос көрмеді. Бір күні аяқ астынан мұрттай ұшып ауырып, екі күн жатты да дүние салды. Топырағың торқа болғыр, жоғын бар ғып, жартысын бүтін ғып, осы үйді үй ғып отырған сол кемпір екен. Сол бейшара қалай қайтыс болды, солай, бұл отбасының да береке-құты кете бастады. Иса, бұрын, шешесі “қой-қойлап”, құдайдың зарын ғып отырғанда “аз ішпеуші” еді. Енді, тіпті, өзімен кетті. Үй бар екен деп ойламайды. Айлық алса арақпен құртады. Зейнептің сөзін сөз екен демейді. Үй ішінде ұрыс-керіс көбейді. Болмашы нәрсе үшін жүйке жұқартып бірін-бірі кінәлау, қай-қайдағыны қоздатып, бірін-бірі кемсіту, ауыздарына “ақ ит кіріп, көк ит шығып” бір-бірімен қайтып жүз көріспестей болып, бет жыртысу әдеттегі дағдылы құбылысқа айналды. Егер Иса кешке қарай бір жақтан кешіксе, Зейнептің ол туралы ойлайтыны: оған “не боп қалғандығы” емес, “сау боп келіп, тезірек тыныштықпен жатса екен” болды. Оның үстіне, бұрын енесі барда білінбеуші еді: үй тірлігі де оңай емес екен. Басқасын былай қойғанда, екі қызының бабын табудың өзі қанша тауқымет. Сосын, күніге бір мезгіл барып келетін мектептегі тәрбиешілік шаруасы тағы бар.

	Осы тұста, бұл аздық еткендей, жығылғанға жұдырық болып, осындай қиюуы қашқан күйкі тіршіліктің үстіне, Зейнептің денсаулығының да сыр бере бастамасы бар ма. Әдепкіде, әдеттегідей жәй бір тымау-сымау шығар деп онша елей қоймаған еді. Болмады. Барған сайын тор еттен түсіп, қу сүйекке айналып бара жатқандай. Ақыры ауылдық дәрігердің кеңесімен аудандық тубдиспансерден келіп бір-ақ шықты. Сөйтсе: Зейнепті мазалап жүрген, өзі ойлағандай жәй бір “тымау-сымау” емес, көптен бері ізін білдірмей үздік-создық жалғасып келе жатқан өкпемен байланысты “жіңішке” ауру болып шықты. “Тезірек емделіп, алдын алмасаңыз болмайды”, – деді диспансердің рентгенолог дәрігері, қолындағы рентген пленкасын жарыққа тоса қарап тұрып – өкпеңізде қара дақ бар. Және ол дақ бір өкпеңізде ғана емес, екі өкпеңізде де бар.

	Не керек, осыдан соң көп ұзамай, Зейнеп екі қызын Кентаудағы шешесі Қалиманың қолына апарып тастады да, аудандық “тубдиспансер” ауруханасына жатты.

	* * *

	Дос-жаран, жора-жолдас дегендердің қадірі осындайда екен ғой. Обалы не керек, Зейнептің жоқтығын ешқайсысы білдірген жоқ. Бүгін мұнда болса, ертең онда. Бәрі өз үйіндей. Бара қалса барын аузына тосады. Әйтсе де, басқаның балы – өз үйіңнің суы екен. Қашанғы жүреді бүйтіп?.. Ал Зейнеп болса, ауруханадан әзір шығатын түрі жоқ. Әлі кемі – төрт-бес ай, әйтпесе, бір жылдай жататын көрінеді. Одан соң да құлан-таза айығып кете ме, жоқ әлде, мүлде мүгедектік зейнеткерлікке шыға ма? – ол жағы тағы белгісіз. Сосын, дәрігерлердің айтуына қарағанда, бұл өзі тұқым қуалайтын кесел көрінеді... Қой, түбі ажыраспаса болмас. Кім теріс дейді мұнысын? Қайта кейбір жолдастары осылай еткенін дұрыс көріп жүрген жоқ па? Әңгіменің жөніне келсе, Зейнептің өзі де қарсылық білдіре қоймас бұл ойына. Әрі кетсе сотқа барар. Ал, сот болса, “тұрмаймын” десе, сау адамды ауру адаммен зорлап тұрғыза қоймас. Бірақ, анау қыздары Айгүл мен Шолпан ше? Оларды қайтеді?.. Осы ойлардан ба, Иса соңғы кездері ішкілікке тым жиі бой алдыратын болды. Бұл жағынан бұрын да оңып тұрған жері жоқ еді. Енді тіпті, бір ішсе, соңына түсіп, қоймай, салынып ішетін бәлені шығарды. Иса мұндай “ішуді” бірде – өзімен әріптес, шөлмектес достарының бірінің үйінде бастаса, бірде сол “достарымен” өзінің оңаша үйінде жалғастырды.

	Өстіп жүргенде бір күні “Құланның қасынуына мылтықтың басуы” дәл келіп, құдайымның ойда жоқ, түсте жоқ жерден, Исаны Жанарға кездестірмесі бар ма.

	Жанар тұрмысқа шыққан жерінен тұз-дәмі жараспай қайтып келіп, жақыннан бері ауылдық ауруханада мейірбике болып істеп жатқан, осы жердегі бір кемпір мен шалдың жалғыз қызы еді.

	Исаның бір жолы тымауратып ауырып, ауруханаға келіп-кетіп жүріп, бір аптадай “укол” салдырғаны және ол “уколдардың” бәрін Жанарға салдырғаны бар-ды. Екеуінің таныстығы осыдан басталған болатын.

	Не дерің бар, осыдан соң Исаның жатса-тұрса ойлайтыны Жанар, үйде де, түзде де, аяқ астынан қиырдағы қиял тұманының арасынан шыға келіп, көз алдында көлбеңдеп тұра қалатын Жанар сұлбасы, Жанардың майлаған бидайдай қара сұр жүзі мен балық тектес балғын бітімі болды. Бұл не? Махаббат па, әлде құр әсіре құмарлық па? Ол жағын өзі де біле алмады. Әйтеуір, осы таныстықтан соң, Иса кешкісін Жанар үйінің маңайын көп төңіректейтін болды. Ақыры бір күні түпкі ойын ашып айтты. Апырмай, Жанардың сондағы “ер тоқымын” мойнына алып тулағанын көрсең. Құрысын, ойбай! Жанар енді өмірде екі рет адаса алмас. Жастықтың мастығымен бір рет қателесті. Және оңбай қателесті.Қайтып келген қыз атанды. Жетер сол сыбағасы да. Ендігі қалғаны– біреудің семьясын бұзу болып па? Одан да байсыз-ақ өтсін де өмірден. Екі қызы мен құдай қосқан қосағын сәл көзі тайғанға істеп отырғаны мынау. Кімге опа көрсетер дейсің мұндай жан. Ертеңгі күні Зейнептің басына түскен күн өзіне түспесіне кім кепіл? Өзінің тағы ішкені арақ болса... Жо-жоқ! Жанар енді бұған бара алмас! Жанар енді бір “алқаштан” құтылғанда, екінші “алқашқа” тұтыла алмас.

	Бірақ, Жанардың мұнысы әншейін сөз екен. Осыдан соң Исамен жасырынбақ ойнаған сияқты болып тағы біраз уақыт жүрді де, ақыры: “Алдымен әйеліңмен заңды түрде ажырасып, басыңды арашалап ал” деген қатаң шартын айтты.

	* * *

	Осының ертеңіне Иса аудандық “Тубдиспансер” ауруханасының алдындағы абажадай арқалы орындықта Зейнеппен әңгімелесіп отырды.

	Бұл Исаның Зейнепке ауруханаға жатқалы бері екінші рет келуі еді. Иса хал-жай білісіп болған соң, ананы бір, мынаны бір сөз етіп біраз отырды да, бір кезде әңгіме арнасын Жанардың “тапсырмасына” қарай бұрды. Зейнепке өзімен ажырас-қысы келетінін, бұл келісіндегі негізгі шаруасының сол екендігін білдірді. Бұл жерде Иса, өткендегі үй-ішілік ұрыс-керістерге қатысты “ескі жараның” аузын тырнап, немесе, қазіргі денсаулығымен байланысты “мүшкіл халін” мегзеп, Зейнептің намысына тиіп, көңіліне күс салғандай артық-аспай ештеңе айтқан жоқ. Бар болғаны: бір сөзінде “өзінің қазіргі күн көрістік тіршілігінің итке бергісіздей болып, әбден жүдеп-жадап біткенін” айтып қалды.

	Өзінің бұл жерде “ажырасу” жайында әңгіме қозғауының бір себебін осы “халімен” түсіндіргендей болды.

	– Сен мені дұрыс түсін, Зейнеп, – деді ол сосын, – әлгі айтқандарын тәптіштей қайталап, – бұл жерде менің, өзім болмасам, саған қояр зәредей де кінәм жоқ... Бірақ, амал қанша, осылай етуге тура келді...

	Иса бұдан кейінгі сөздерін “өзінің партия мүшесі екендігімен”, сол себепті, бұл “ажырасудың” өзіне де оңай тимейтіндігімен байланыстырды.

	– Сосын, Зейнеп, сен білесің ғой, мен партия мүшесімін ғой, – деді ол, ажырасқалы келген әйеліне емес, нақа бір екі елі ажырамас ескі досына іштегі шер-мұңын айтып, шағынғандай болып, – бір жағынан өзіме осы коммунистігім де сор болды. Қит етсем жиналысқа салады. Сондағы қоятын кінәсі – арақ ішесің дейді. Басқаның ішкенін көрмейді. Тек менің ішкенімді ғана көреді. Өткен жолғы бір жиналыста: “Енді ішетін болсаң, маскүнемдерді емдейтін жерге жіберіп, еріксіз түрде “түзету” шарасын қолданамыз” деп ескертті. Олар қазір, мені, сенімен бүгін ажырассам, күні ертең құйрығыма шала байлап, партиядан аластауға әзір отыр. Ал партиядан шыққан соң мен үшін бұл дүниеде “барар жер, басар тау” қалмайтыны өзіңе де белгілі. Сосын, бұдан мен ғана емес, саған да келер ешқандай пайда жоқ. Тек екі ортада құр бекер анау бишара екі қыздың сорлайтыны болмаса... Сондықтан мен өзіме төніп тұрған бұл қауіптің алдын алуым керек. Өзімді әлгі мектептегі “қызыл көз” пәлелерге жем қылмауым керек. Қорғануым керек. Ол үшін сенің маған көмегің керек. Бір сөзбен айтқанда, бұл істің бар кілті өзіңнің қолында. Бәрін өзіңнің қалауың, өзіңнің еркің біледі...

	Қазіргі ойлағаны бір денсаулығы болған соң ба, әлде жүрегінде бұған деген ешқандай жылу қалмаған ба, қалай, әйтеуір Иса бұл сөздерді айтқанда Зейнеп селт еткен де жоқ. Қарсы алдындағы әлдеқайдағы бір нүктеге сазара қарап, нақа бір ерте ме, кеш пе, Иса тарапынан осындай бір әңгіменің туындарын әлдеқашан біліп, оған өзі де күні бұрын көндігіп, осы сәтті күткендей кейіп танытты.

	Тек Иса сөзін бітірген соң, бетін бұған бұра сөйлеп:

	– Сонда маған неғыл дейсің? Менің саған қандай көмегім керек? – деді, сәл кейістік білдіргендей болып.

	Иса Зейнеппен ажырасу жөніндегі сотқа беретін арызын алдын ала дайындап, осы келісінде өзімен бірге ала да келген еді. Осы арада қалтасынан соны шығарып, қаламсабымен бірге Зейнепке ұсынды да:

	– Олай болса, мынаған “ажырасуға қарсы емеспін” деп қол қойып бер, – деді.

	Зейнеп екі сөзге келген жоқ, қағазды қолына алды да, оқып жатпай-ақ, айтқанындай ғып қол қойып берді.

	– Ал енді Шолпан мен Айгүлді қайтеміз? – деді қағаз-ды қолына алған Иса, келген шаруасын бітіріп, көңілі жайлан-ғандай болып. Сөйтті де, Зейнептің жауабын күтпестен бұл орайдағы өз ойын айтты.

	– Мен бер дегенмен, сен бәрібір қыздарды маған бермейсің. Бергенмен, қазір менің оларға қарайтын жағдайым да жоқ. Олар әзірше Қалима апайдың қолында бола берсін. Сенен сұрайтыным: маған қайын енеміз, оқта-текте барып қыздарымды көріп тұруға рұхсат етсін, сосын, ол кісі біздің бұл ажырасуымыздың себебін менің, не сенің кінәңнен емес, тағдырдың ісі екенін дұрыс түсінетін болсын. Бұл үшін мені жазғырып жүрмесін. Ал мен қайда жүрсем де қыздарымды, әкелік парызымды ұмытпаймын. Менің қайда жүрсем де солармен жаным бірге. Мен оларды қолымнан келгенше ешкімнен кем қылмауға, ештеңеден тарықтырмауға уәде беремін. Тек өтінетінім: сен менен олар үшін алимент талап етіп, мені сотқа әурелеп жүрме. Егер қолымда бар боп тұрса, “алимент” демей-ақ, мен сенен екі қызым үшін ештеңемді де аянбаспын.

	Зейнеп ойланып қалды.

	Расында да, Зейнеп білетін Иса болса, оның мына сөзінің ешқандай қоспасы жоқ, бәрі шын. Оның екі қызын жанындай жақсы көретіні де, егер қолында болса өзінен ештеңесін аянбайтыны да аян. Оған сенімі кәміл. Бірақ, арағын қайтеді? Сол арағы емес пе, мұны құртып жүрген? Бұрынғысынша, ішкені арақ болса, алимент төлеп қай жетістірер дейсің? Осы күндері өзі көріп жүргендей, алимент төлемеген күйеулерінің үстінен шағымданып, әр кеңсенің есігін бір тоздырып жүрген әйелдердің бірі болмасына кім кепіл? Онан да алмай-ақ қойғаны жақсы емес пе ондай алиментін. Оның үстіне, ендігі алған әйелі қандай болып кездеседі тағы да? Қалтасындағысының бәрін қақшып алып, “Қасық сабынан қарауыл қарап” отыратын қақа тұяқ біреуге тап болса қайтеді? Қыздарына қараспақ түгілі, қара басымен қайғы боп, мәңгіп кетпей ме, бұл байғұс? Қой, қой! “Аш құлақтан тыныш құлақ”. Алименті де, өзі де құрысын. Одан да, өзі сұранып тұрғанда алтын басымды арашалап алғаным дұрыс шығар”.

	– Сенің алиментің маған керек емес, – деді Зейнеп осы ойларға бекініп, – сен менен алимент талап етіп сотқа арызданады деп қорықпай-ақ қой. Алиментің, өзіңе бұйырсын. Ал қыздарды көріп тұрам десең, олар саған да ортақ қой, ол жағын өзің білесің. Менің оған ешқандай қарсылығым жоқ.

	Иса мен Зейнеп арасындағы бар әңгіме осымен бітті.

	Осыдан соң арадан бір аптадай өтті ме, өтпеді ме, екеуі сот арқылы ажырасып тынды.

	Сотта, бірі “ажырасамын” деп арыз жазып, бірі оған “келісемін” деп қол қойғаннан басқа, жас жұбайлардың бұлайша семьяларын бұзуға дейін баратындай ештеңелерін көре алмаған судья: “Әлі де болса ойланып көріңдер. Мүмкін, қайтадан түсінісерсіңдер” деп басалқы айтқандай болып еді. Бірақ, бұл ұсынысқа алдымен, Исадан бұрын Зейнептің өзі қарсылық білдірді. “Енді бәрі кеш...” деп әділ соттан өздерін ажырастыруды талап етті. Судьяның айтқанына құлақ асып, Исамен қайта табысуға ыңғай білдіруді өзін-өзі қорлау, Исаның алдында өзін-өзі аяққа таптату деп білді.

	Әйтсе де, бұл “ажырасу процесі” Зейнепке сырттай болмаса, іштей оңай тиген жоқ. Қайғыдан қан жұтқандай, аһ ұрғызған небір тынышсыз түндерді бастан кешті. Бәрінен бұрын Исаның басқа уақыт таппағандай, ажырасу жайын өзі ауруханада жатқан кезде қозғағаны жанына қатты батты. Апырмай, қанша дегенмен қыздай қосылған жары емес пе еді? Неге бүйтті екен? Неге! Өзі ауруханадан шыққан соң-ақ ажырасуына болмас па еді? Неге асықты екен соншама? Әлде, ол кезде ажырасуым қиын, ажырассам, әлгі өзі айтқандай, партиядан аласталып, жұмыстан қуыламын, моральдік жағынан азғындаған педагог атанамын деп қорықты ма екен? Әй, сөйтті-ау, сірә?! Не деген сезімсіз, не дегеи пасық, не деген ұсақ жан еді Иса?! Апырмай, оның мұндай екенін осы уакытқа дейін қалайша білмей келген? Егер Исаның орнында өзі болса қайтер еді? Мұндай опасыздыкқа өлсе де бармас еді. Не де болса, бәрін ар таразысына салып, адамгершілік жолымен шешер еді...

	Әлде,жанды жеген осындай ойлардан ба, әлде, мұндағы дәрігерлер ауруының диагнозын дұрыстап қоя алмады ма, әйтеуір, бұл ауруханаға келгелі бері Зейнептің беті бері қарай қоймады. Содан ба, әлгі Исамен ажырасқан соттан соң, көп ұзамай Облыстық тубдиспансер ауруханасына ауыстырылды. Мұндағы дәрігерлер әдепкіде: “Әрі кетсе, екі-үш ай жатасың. Сосын курортқа – Шымғанға жолдама береміз”, – деп сендіріп еді. Мұнысы әшейін бос сөз болып шықты. Айтқан мерзімі өткен соң, “Курортқа жіберу керек” деп емес, “операция жасау керек” деп шешті. Мұны естігенде Зейнептің зәре-құты қалмады. Бұл қорқынышты, дәрігерлердің әдепкіде өзіне қойған диагнозынан жаңылысқандарынан, әйтпесе, операция дегеннен қорқатындығынан емес, өзінің жалпы, осында жасалатын операцияларға көңілінің толмайтындығынан туған қорқыныш десе де болғандай еді. Ауруханада, шынында да, істің бұл жағы ақсап жатқан-ды. Оны,Зейнеп ,келгелі бері өзі де көріп-біліп жүр. Рас, мұндағы оташыларға операцияны ауруларға белгіленген уақытта, тез де жедел түрде жасау жағына келгенде пәлен деп кінә қою қиын. Обалы не керек, байғұстардың күн демей, түн демей, қашан көрсең, аузы-мұрындарын алақандай ақ дәкемен тұмшалап алып, операция столының басында апысы кіріп–күпісі шығып, жанталасып жатқаны. Бірақ олардың арасында аурулардың аузына ілініп “қолы жеңіл” атанып жүргендері бірен-саран-ақ. Қалғандары әншейін ақ халат киіп, “хирург” атын жамылып, Сол “бірен-саранның” көлеңкесінде жүргендер секілді.

	Бұл “айырмашылық”, ауруханада жасалған операциялардан да “мен мұндалап” көрініп тұрады. “Пышаққа түскен” аурулардың операция столында көз жұмуы, немесе операциядан соң, реанимацияда “о дүниелік” болуы екінің бірінде дерлік, жиі кездесетін жайт.

	Мұндағы оташыларға адамды бұлайша операция үстінде өлтіру – тәжірибе жасап, тышқанды өлтіре салғанмен бірдей, түк емес секілді. Оның үстіне, оларға бұл үшін “мұның қалай?” деп жауапкершілікті талап етіп жатқан тағы ешкім жоқ. Енді міне, сол “о дүниелік” кезегі өзіне де жеткен секілді. Содан ба, осыдан кейін, терезесі өздері жататын палата терезесімен тұспа-тұс, қашан көрсең-шамы бір сөнбейтін аурухананың операция бөлмесі – операция бөлмесі емес, нақа бір көзінен от шашқан нағыз жан алғыш “әзірейілдің” өзі секілді, ондағы әлекедей жаланған оташылар – оташы емес, нақа бір Түркістанның құшқанасындағы қанды балақ қасапшылар секілді көрінді. Жатса-тұрса ойлайтыны – алдағы өзіне жасалатын операцияның қалай өтетіні, содан “жанының” қалатын-қалмайтыны туралы болды. Тіпті кейде “осы операцияны Алматы, немесе Ташкенге барып жасатсам қайтер еді? Қанша дегенмен, білікті дәрігерлері, тәжірибелі оташылары көп үлкен қалалар емес пе?” деп те ойлады. Осынау, қарсы алдында өзіне аузын арандай ашып тұрған ажал қаупінен сонда ғана алаңсыз құтылатындай көрді. Бірақ оған тұрмыстық жағдайы, қолының қысқалығы мүмкіндік бермейтіндігін ойлап тағы да шарасыз күй кешті... Ақыры не керек, “Тәуекел!” деп не де болса, операцияны осында жасатуға бел буды. Операция қарсаңында: “Әлде қандай заман болады? Тым болмаса, көзімнің тірісінде бір көріп қалайын” деп екі-үш күнге сұранып барып, Кентаудағы Қалима шешейдің қолындағы Шолпаны мен Айгүлін көріп қайтты. Бірақ аймалап сүйе алмай, аналық мейірімі қанбай қайтты. Маңына да көп жолатқан жоқ. Ауруым жұғар деп қорықты. Шіркін-ай, өз балаңды өзің сүйе алмаған қиын екен ғой дүниеде! Бәрінен бұрын қатты батқаны: қыздарының “Папам қайдалап?” өзінен әкесінің қайда екенін сұрағаны болды. Сонда, Зейнептің, Исамен ажырасуына өзі кінәлі болғандай бетінен оты шығып, нендей күйге түскенін көрсең. Қыздарына не деп жауап берерін білмеді. Сасқанынан бар айтқан жауабы: “Оқуда”,– дей салды.

	Қалима апай ауруханадағы қызынан біраздан бері хабар алмаған еді. Оның күйеуінен ажырасқанын осы келісінде ғана білді.

	Зейнеп шешесіне, Исаның, сот болар алдында ауруханаға келіп, өзіне айтқан сөздерінің бірін де қалдырмастан жеткізді. Бұл ажырасуға алдымен ұсыныс жасаған Иса бол-ғанымен, оған өзінің де аз “үлес” қоспағанын, ешқандай қарсылық білдірмегенін, қайта, оның бұл ұсынысын сот алдында мақұлдап, қолдап жауап бергенін, өйткені, одан бір жағынан, өзінің де “құтылғысы” келгенін жасырмады. Сосын, шешесіне Исаның “оқта-текте қыздарымды көріп тұрайын” деген өтінішін жеткізді. “Қыздарына келем десе келе берсін. Оған сіз пәлен деп қарсылық жасамай-ақ қойыңыз”– деді.

	Қалима апай заты момын, жан баласына зәредей қиянаты жоқ, бір құдай деген адам еді. Мына жерде байдан шыққан салпы етек қызының сөзін сөйлеген шайпау тілді көк айыл қатындар кұсап, күйеу баласының сыртынан аузына келгенін құсқан жоқ. Қызының айтқандарын түсіністікпен қабылдады. “Қайтесің, құдайдың о баста маңдайыңа жазуы осы шығар. Жаның аман болса тағы біреу табылар. Табылмаса, ендігі қалған өміріңде екі қызыңды бағып-қағып, денсаулығыңды күтсең де жетер”– деді де қойды.

	Осы әңгімеден соң он-он бес күндей өтті ме, өтпеді ме, Зейнеп өзі күткендей, облыстық тубдиспансердің операциялық столында жатты...

	Операцияның ауыр болатынын ескерді ме, әлде Зейнеп пен Қалима шешейдің көңіліне қарады ма, операция болатын күні мұнда одан-бұдан бастары құралып, Қалима шешеймен бірге, көз көрген бір топ ағайын-туыстар да ере келген еді. Әлде, хабар тимей қалды ма, әлде, хабар тисе де, мынадай жерде, бізге белгілі себепке байланысты, Зейнептің жақындарының көзіне түсуді ыңғайсыз көрді ме, кім білсін, әйтеуір олардың ішінде тек Иса ғана көрінбеді. Келген ағайын-туыстар операция алдында, палатасына кіріп, Зейнепке тағы да бір “Құдай жар болсын!” деген игі тілектерін білдіріп шықты да, аурухана есігі алдында тұрып, операцияның ақырын күтті.

	Операция ұзаққа созылды.

	Бір кезде іштен бір ақ халатты қыз шықты. Жүзінде бір “жақсылықтың” нышанын сездіргендей жылылық бар...

	– Мен палата медсестрасы едім, – деді әлгі қыз, Зейнептің туыстарына өзін таныстыра сөйлеп, – Зейнеп мана сіздерге айт деп дайындап еді маған... Операциясы ойдағыдай өтті. Жаңа реанимацияға апардық. Енді бірер күн сонда болады...

	– Айналайын-ай!..

	Мейірбике қыздың мына хабарын естігенде, операция басталғалы бері әрбір минут жылдай көрініп, шыбын жанын шүберекке түйгендей халді бастан кешкен Қалима шешейдің көкірегін қарс айыра, аузынан шыққан жалғыз сөз осы болды. Сосын, әлде қуаныштан ба, әлде қызының не денсаулығын дұрыс қылмаған, не қосылған қосағын дұрыс қылмаған тағдырына налыды ма, көз жасына да ие бола алмады.

	– Жаным-ай, әшейін! Қайтейін!? – деп еңкілдей жылап, жаулығының ұшын көзіне апара берді...

	* * *

	Уақыт та бір аққан су екен-ау! Әйтпесе, Зейнепті осыдан бес жыл бұрын тұрмысқа шыққан дегенге кім сенеді қазір. Көңілге болмаса, әлі де сол қыр гүліндей құлпырған қалпы емес пе. Рас, аққұба жүзі сәл ашаң тартып, аш беліне түсетін қалың шашы сәл сирексіп қалыпты. “Адам жүрегіндегісі көзінде тұрады” деген рас екен-ау. Бұрын ана жалын атқан қарақаттай көздері, ішіңдегіні көріп қойғандай үнемі күлімдеп тұрушы еді. Енді бір түрлі шоқтана түсіп, ойлы, мұңлы қарайтын қалыпқа ауысыпты. Сонау бір балғын шағында сайрап жатқан даңғыл жолдай көрінген өмірдің қырық түрлі қалтарысы барын енді ұққандай.

	Өмір шіркін, енді алдына қандай сыбаға даярлап тұр екен? Тағы қандай тар қияларына тырмыстырып, тағы қандай өткел бермес асуларын алдына тосар екен? Өзіне қабағын ашып, күле қарайтын бір күні болар ма екен сірә? Жоқ, әлде, соры қалың пешенесіндегі көресісін әлі көріп болған жоқ па екен? Бәрінен бұрын, ендігі жанұялық тіршілігі қандай болар екен десейші? Мына денсаулығы енді қайтып тұрмыс құруға мүмкіндік бере ме? Берсе, ендігі жары қандай адам боп кездеседі? Ол екі қызын Исадай жақсы көре алар ма? Жоқ әлде, “өгейдің аты – өгей” дегеннің кебін келтіре ме?...

	Ой дегеннің түбі жоқ... бір ойды ойласа мың ойды, бір қайғыны ойласа – мың қайғыны қозғайды... Өзінің осындай бар сөлін сорып алған жеміс қабығы секілді боп, тастанды күйге түскен мүшкіл халі үшін, біресе Исаны, біресе өзін кінәлайды. Өзінің о баста оң қол–сол қолын танымай жатып, өзі қатарлы оқу бітірген құрбылары секілді өмірден өз орнын таппай жатып, бір көргеннен, Иса секілді көрсе қызар, сырты жылтыр қу аяқтың соңынан еріп кете барғанына өкінеді... Осы көрген тауқымет-тәшпішінің бәрін содан деп біледі. Алда, осыдан жазылып шықса, өмірді өткеннің осы өкініштерінен сабақ ала отырып, мүлде жаңаша, мүлде басқаша бастауды ойлайды. Бірақ бұл ойы көңілінде тағы тұрақ таппайды. Мұндай күндердің жүрдек пойызы өзіндегі “көк төбеден” әлдеқашан өтіп кеткен секілді көрінеді...

	P.S. Сөз соңында мына бір нәрсеге тоқтала кеткенді жөн көріп отырмын. Мәселе, бұл әңгімеміздің ертеректе газет бетінде очерк ретінде жарық көргендігіне және ондағы басты кейіпкерлеріміз – Зейнеп пен Исаның одан кейінгі тағдырларына қатысты ол жолы біз айта алмаған, айтамыз ғой деп ойымызға да алмаған кейбір жайттар туралы болып отыр. Аталмыш очерк жарық көрген соң көп ұзаған жоқ, Зейнеп бірінші операциядан кейін араға үш-төрт ай салып, сірә, әлгі өзі сыртынан қарадай қорқып жүретіндей, “қасап-хирургтердің” біріне тап болса керек, екінші өкпесіне жасалған операция үстінде қайтыс болды.

	Осыдан кейін бір жылдай өтті ме, өтпеді ме, Зейнептің артынан Иса да о дүниелік болды. Бұл ретте,бұған қоса айтарым: ол әлгі Жанарға үйленгеннен кейін қалаға көшіп келіпті. Бірақ не дерің бар, оның мұнда бұл жаңа қосағымен де онша сәні болмапты. Өлерінен біраз күн бұрын ажырасып кетіпті. Содан соң, ішіп жүріп бір жерде суықта далада қалған ба, жоқ әлде, әлгі “белогорячка” деген, айта беретін маскүнемдік, елес қуған елірме ауруына шалдығып, асылып өлген бе, әйтеуір, түбіне баяғы қу арағы жеткен құсайды.

	Ал, Қалима апайдың қолындағы Шолпан мен Айгүлден хабарым жоқ. Кім білсін, адамдық ар-намыс, қадір-қасиет деген секілді қастерлі ұғымдармен өлшенетін барлық нәрсе ақшамен, байлықпен бағаланып, жезөкшелік жайлаған мына заманда, екінің біріне бұйыруы екіталай, бір кездегі Зейнеп қиялдаған адал жар, айнымас махаббаттан бәлкім, Шолпан мен Айгүлдің жолы болған болар. Бір кездегі Зейнеп көз тіккен, Зейнеп арман еткен, қатпар-қатпар қалтырыс-бұлтарысы көп, шығуы азап өмір атты биік құз-жартастың бір қиясындағы бақыт гүлі бәлкім, сол екеуіне бұйырған болар...





БӘТИМА ӘЖЕЙ




	...Ер жігіт ақ өлімнен өлгенінде,

	Сыз төсек қара жерге көмгенінде.

	Жалғыз-ақ сорлы ананы аяймын мен

	Ойға алып жақындарын тергенімде!



	Басқаны құшар, күлер “сүйген жары”,

	Ұмытар жақын деген достың бәрі.

	Дүниеде ұмытпайтын жалғыз-ақ сол,

	Сорлы ана көкірек жарған қайғы-зары!



	Сәкен Сейфуллин. 1919 жыл.

	Колчак абақтысы.



	Содан бері қасына келінін ерткен кейуана көрсем – Бәтима әжей мен Гүлжанды, бір аяғы жоқ, балдақты біреуді көрсем – Тұржанды көргендей боламын да тұрамын. Көргендей боламын да, ойда жоқта кезігіп, өзім куәсі болған осы бір әңгімені еске аламын. Есіме алып, біресе жүрегім қан жылағандай болып, сол бір аяулы жандардың кешегі соғыс кесірінен болған аянышты ақырына налимын, біресе: баладан да – бәрінен де айырылып, жапырағын өрт шалған кәрі ағаштай тұлдырсыз қалып, осынша жасқа дейін қаншама тағдыр тауқыметін көтеріп келсе де, соның бәріне шыдап, әлі де болса өмір сыбағасына деген үміт-күдерін үзбеген, қайта осы кезге дейін бір шаңырақтың орнын жоғалтпай өз алдына жұрт қатарлы түтін түтетіп отырған осынау бір қазақтың карапайым қара кемпірі – Бәтима әжейдің төзімділігі мен сірі жандылығына қайран қаламын, біресе Ана деген ардақты аттың қаншалықты қымбат екендігін осы Бәтима әжей арқылы ұғынғандай болып, оның осы күнге дейінгі бар ғұмырының тірек-таянышы іспеттес болып келген баласына деген асылдың сынығындай кір шалмас, асқар таудай еңселі, қасиетті, аналық махаббаты алдында қайта-қайта бас иемін...

	… Міне, ойда жоқ жерден сол Тұржан қарсы алдымнан тағы да шыға келгендей болды.

	... Біз мінген троллейбус қаланың орталық көшелеріндегі аялдамалардың бірінен жүргелі түрған-ды. Кенет, артқы есіктен қолтығында қос балдағы бар бір мүгедек кісі сүйретіліп, ішке қарай ене берді. Жас шамасы елулердің о жақ бұ жағында дерлік. Оң аяғы жуан саннан жоқ. Ашаң келген ұзын бойы, әлдеқашан ақ кіріп, көкшулан тартқан, қысқа қайырған жігерлі қою шашы, әлі нұры тая қоймаған өткір көздері қараған адамын каймықтырғандай, өзіне біртүрлі сұс беріп түр. Көптен сабын мен су көрмеген, тор көзді жеңсіз көйлегінің омырауын алқа-салқа ғып айқара ашып тастап, көнетоз қара түсті мәуіті шіләпісін оң қолындағы балдағының тұтқасымен қоса ұмар-жұмар ұстап алыпты.

	Мүгедек кісі ішке енген бойда балдақтарына сүйенген күйі, қаздиып тұра қалды да, жауынгерлеріне шабуылға шығуға бұйрық берген командирше, троллейбус ішіндегілерге:

	– Встать! – деп айқай салды.

	Сосын, бұл “бұйрығының” орындалған-орындалмағанына қарамастан, тағы да әлдекімге:

	– Вперед! Вперед!.. – деп бұйрық беріп, өзіне аңтарыла қарап қалған, салондағы отырған, түрегеп түрған жолаушыларды киіп-жарып, керзі бәтеңкелі сыңар аяғымен жарыса “адымдаған” қос балдағын қайық ескен адамша бар пәрме-німен ескектей басып, алға қарай “шабуылдай” жөнелді. Сол күйі барды да, алдыңғы жақтағы, бұл келе жатқаннан әлдекімдер алдын-ала “даярлап” үлгерген бос орындыққа отыра кетті. Әйтсе де, бұдан кейін де тыным тапқан жоқ. Біресе – екі иығын жұлып жеп, іштей шиыршық атып, әлденеге тістене кіжінеді, біресе – жұдырығын тарс түйіп алып, нақа бір өзіне қарай өңмеңдеп келе жатқан, жау әскерін көргендей: “Фашисты!... Варвары!”... – деп еліріп, екіленіп кетеді, біресе басын төмен салып жіберіп, екі бетін қос қолымен уыстай басып, егіліп, өксіп жылағандай болады...

	Әдепкіде мен оны, әдеттегі, бас киімін алдына қойып, көшеде қайыр тілеп отыратын, сосын, одан түскен тиын-тебеніне, ішіп алып, әр жерде бір аунап жататын “қаңғы-бастардың” біріне жорығандай болып едім. Енді мына “қылығына” қарап отырып, мүлде басқа әсерде қалдым. Ол әсерім маған мүгедек жігітті бұл жолы, кезінде пайым-парасаты жағынан ешкімнен кем емес, ақылды болған, тек кешегі соғыста контузияға ұшырап, өстіп кәріп боп қалған, бір деген, ел деп еңіреген ер көңілді азаматқа ұқсатты... Мына көрініс мені тағы да Тұржан жайлы түрлі ойларға жетеледі. Маған әлгі Бәтима әжейдің, Тұржанды өзінің көзіне әдейі түспей, осы манда бір жерде жүр-ау дегенге саятын күдік-күмәні бекер еместей, мына мүгедек кісіні де бір жерде сондай бір өлмелі кемпір шешесі екі көзі төрт боп күтіп отырған секілді болып көрінді.

	Осыдан біраз бұрынғы Елсүйерге еріп жүріп, ойда жоқта өзім кез болған Бәтима әжейді, ол кісі айтқан әңгімені есіме түсірді.

	Сондағы ол әңгіме мынау еді.

	* * *

	Елсүйер екеуміз осыдан бес-алты жыл бұрын университетте бірге оқып, бірге бітірген едік. Бұл күндері екеуміз де астанада істейміз. Ол журналда да, мен – газеттемін.

	Бұл біздің әлдеқалай реті келіп, іссапарға бірге шыққан бетіміз еді. Келген жеріміз – Оңтүстік Қазақстан облысының аудан орталығы болып саналатын темір жол бойындағы шағын бір қалашығы.

	Менің, былайынша,сырттай «Түркістан» деген атына қанықтығым болмаса, бұл қаламен онша таныстығым жоқ еді. Тек әрі-бері пойызбен өтіп жүріп, бірер мәрте төбесі темір шыбықтармен күмбезделген әсем вокзалын көргенім бар. Елсүйер болса, осы жақтың жігіті. Туған ауылы осы қаланың теріскей тұсында, тау етегіндегі “Қаражон” деген жерде.

	Қонақ үйге орналасып, біраз тынығып тұрған соң Ел-сүйер:

	– Айтпақшы, мен саған айтпаппын-ау, – деді бір әңгіменің шетін шығарып, – менің бір кезде осы қалада оқығаным бар.

	– Қалайша? – дедім Елсүйердің мына сөзді текке айтып тұрмағанын сезіп.

	– Ол кезде біздің ауылда небәрі төрт-ақ кластық бастауыш мектеп болатын, – деді Елсүйер ойлы қалыппен сөзін жалғастыра түсіп, – сол мектепті бітірген соң, “қалада оқы-ғаның жақсы” деп әкем мені осындағы бір Бәтима деген жалғыз басты кемпірдің қолына әкеп берді. Апам: “қаршадай баланы қайда қаңғыртпақшысың? Мына Ынталыда-ақ оқысын да” деп көрші колхоздағы жетіжылдық мектепте қалғанымды дұрыс көріп еді, әкем оны тындаған жоқ.

	Бірақ мен мұнда көп оқи алмадым. Келер оқу жылында көз алдынан кетсем, мені бір пәлеге ұшырайтындай көретін анам байғұс, азар да безер болып, бұл жаққа қайтып жібермей қойды. Ай, ана байғұс-ай, ойлайтындарың тек біз ғана-ау!.. Соны біз түсінсек-ау!..

	Елсүйер ойлы пішінде аз-кем үнсіз қалды. Мен Елсүйердің сөзін бөлдім:

	– Сонда, әкең сені қолына әкеп беріп оқытатындай, ол кемпірдің сендерге қандай жақындығы бар?

	– Бұл кісі менің әкемнің нағашы әпкесі болып келеді екен.

	– Сонда қалай?

	– Ой, бұл ұзақ әңгіме ғой. Қысқартып айтсам былай:

	– Әкемнің Бірмағанбет деген әкесі, Назым деген шешесі болған ғой. Бәтима әжей сол шешеміздің немере сіңлісі екен. Бердібек, Оразбек деген ағайынды екі кісі болған ғой. Назым – сол екеудің үлкені Бердібектің қызы да, Бәтима – кішісі Оразбектің қызы. Бұлардың ата-қонысы арқада, Торғай өңірінің «Жыланшық» деген жерінде болған. Бұлар – қыпышақ. Өздерінің, кәдімгі әйгілі батыр Амангелдімен аталас жақындығы да бар құсайды.

	– Сонда Бәтима әжей бұл жаққа қалай келіп жүр?

	– Ол былай. Бір кезде, патша үкіметі тұсында осы жердегі оншақты үй қожалар әлдеқандай себеппен тағдыр айдап, арқаға, арқаға болғанда, тура Бәтима әжейлер тұратын «Жыланшық» маңындағы бір елді мекенге жер ауып бармай ма. Содан, солардың бірі, нәсіп боп құда түсіп, бой жетіп оң жақта отырған Бәтима қызбен тұрмыс құрады. Кейін, Совет өкіметі орнаған соң, әлгі қожалар Түркістанға қайта көшеді. Сол көшке еріп, құдай қосқан қосағымен бірге Бәтима әжей де келеді.

	– Ал, Назым шешең бабаң Бірмағанбетке қалай қосылып, бұл жаққа қалай келіп жүр?

	– Бұл да өз алдына бір тарих. Әңгіме былай. Мен жаңа Бәтима әжейдің Назым шешемізге немере сіңлі болып келетінін айттым емес пе? Оның мәнісі былай. Біздің Томан деген алтыншы бабамыздың Монты деген екінші әйелі болған ғой. Бұл да қыпышақтың қызы. Бұл әйелін бірінші әйелі тумаған соң алған екен. Ол кезде бұлар Сырда, дарияға таяу маңдағы «Сүйірқұм» деген жерде, керуен жолының бойында тұрыпты. Суды құдық суы ащы болғандықтан дариядан тасып ішіпті. Сондай бір суға барғанында, өзі сұлу, өзі уыздай жас Монты келіншекті арқаға, Қостанай жаққа қарай өтіп бара жатқан бір керуеншілердің керуен басшысы күштеп-зорлап өзімен бірге алып кетіпті. Озбыр күш әлжуаз жас келіншектің өзімен қаншама қарсыласып,жылап-еңірегеніне қарамапты. (Ол кезде өстіп, біреудің әйелін біреу зорлап әкете беру деген түк емес сияқты заман болған құсайды ғой өзі). Сонда, әлігі келіншектің ішінде үш-төрт айлық бала кеткен екен. Барған соң босанып, ұл туыпты.Оның атын Сағындық қойыпты.

	Бұл, мен айтып отырған оқиға Қоқан хандығы тұсында болған ғой. Ол кезде біздің Томан бабамыз «Қарнаққа» әкім екен. «Қарнақ» деп отырғаным, осы Түркістаннан жиырма шықырымдай жердегі үлкен елді мекен. Мұнда негізінен өзбектер тұрады. Сол кезде «Қарнақта» аумағы ат шаптырымдай жалпақ төбенің үстінде «Қыр базар» деген астық сататын үлкен базар болған екен. Кезінде, бұл базарға арқалық қазақтар да келіп тұрыпты. Бір жолы әкім бабамыз, арқадан астық алуға келген сондай бір керуеншілерден сұрастырып, әлгі жоғалып кеткен әйелінің дерегін біледі. Сол дерек бойынша іздеп барып, Қостанай жақтағы бір ауылдан әйелі мен баласын тауып алады. Бұл кезде баласы төрт-бес жасқа келіп қалған екен.Сол арада оларды өзімен бірге алып қайтпақшы болады. Бірақ, оған бөрше арғын жағы көнбейді. Мұның аяғы үлкен дау-жанжалға ұласады. Ақырында,жалғыз өзі не істесін, Томан бабамыз,қатын да, бала да жайына қалып, елге құр өзі қайтады. Сонда ашуға мінген ол, кетерінде әлгі әйелін зорлап алып кеткен керуен басы - бөрше арғынға: – «Келер жылы қырық жігітпен келемін. Сонда көрем, сенің әуселеңді. Қапы қап жүрме.Үйіңнің іргесін түріп қойып отыр! », – деп серт қылыпты.Бірақ, бабамыз ол сертіне жете алмапты. Келген соң көп ұзамай, ауырып қайтыс болыпты. Содан, арадан қаншама жылдар өтеді. Әлгі үш айлығында іште кетіп, арқада дүниеге келген– Сағындықтан өрбіген ұрпақтар екі-үш атаға жетеді. Осы тұста, оларды 1908 жылы Құдас деген, кезінде датқа болып, «Құдас датқа» атанған туысқан ағамыз барып, көшіріп алып келеді. Сонда бұл «арқалық жауғаштылар», ата мекені – «Қаражонға» алты үй болып келген екен. Сол көшпен бірге,бұл кезде жасы тоқсанға таянған әлгі Монты шешеміз бен одан кейінгі үлкен әжеміз Назым да келіпті. Назым шешеміз бен Бірмағанбет бабамыздан екі қыз, үш ұл өрген ғой. Солардың бірі – менің әкем. Назым шешеміз күйеуінен 29 жасында жесір қалған екен. Мен ол кісіні көре алмадым. Елге келген соң, мен туылмай тұрып, отыз жетінші жылы жазда жасы, сол шамамен не бәрі алпыстың орта шеніне таяу тұста қайтыс болып кетіпті. Қайтыс болғанда – өз ажалынан емес, осы кездері елді жаппай жайлаған індет – сталиндік аштық, сталиндік қуғын-сүргін салдарынан қайтыс болған. Дәлірек айтқанда – аштан өлген.

	Бұл індет Назым шешеміз ғана емес, сонымен бірге оның өзі бірге тұратын екінші баласы – біздің әкеміздің отбасына да соқпай кетпепті. Әкеміздің, кезінде, тағдырдың тәлкегімен үш әйел алуына тура келген екен. Сол үшеудің біріншісі – жиырма бес жасында «қызылшадан» қайтыс болған Зейнеп деген әйелінен қалған қызы – он жасар Зүбира; екінші әйелі – менің туған анам – Қымыздың тұңғыш қызы – үш жастағы Хадиша; бір жамағайындарымыз қайтыс болып, жеңге алған үшінші әйелі – Қаныгүл, оның соңынан еріп келген жасы он-он бірлердегі екі баласы және біздің әкемізге қосылған соң туған қызы – сегіз жасар Жәмиласы – барлығы бір үйден, Назым шешемізді қосқанда, сегіз жан осы аштық құрбаны болыпты. Бұл «қара тізімге» Назым шешеміздің үлкен қызы Бәтікенді қосыңыз. «Бесарықтағы» бір «киікшіге» тұрмысқа шыққан бұл әпкеміздің, ашаршылық кезінде күйеуімен қоса, Әлайдар және Мәрзия деген ержетіп, бойжетіп қалған екі бірдей ұлы мен қызы опат болыпты да, өзі бұл тажал құрығына төркін жұртын паналап, ағаларының қолына келген кезінде ілініпті. Бұлар (Бәтікеннің күйеуі мен екі баласынан басқасы) «Қаражондағы»

	«Әрмене» деген әулиеге (қорымға) жерленген.

	Міне, білгің келсе, Назым шешеміздің бұл жаққа келу тарихы осындай.

	Елсүйер осыны айтты да:

	– Жә, тақырыптан ауытқып кетіппіз ғой. Менің саған айтайын дегенім бұл емес, әлгі мен үйінде жатып оқыған кемпір жайында еді ғой, – деп сөзін қайта жалғастырды.

	– Кейуананың баласы кешегі соғыста дерексіз кеткен еді. Бұл жөнінде кезінде ресми қағаз да алыпты. Соған карамастан баласын тірі деп, бір жерде жүр деп ойлайтын. Мұндайда ол кісі алғашқыда дерексіз, жоқ болып кетіп, әйтпесе, “қара қағаз” келіп, кейіннен еліне аман-есен оралған әлдекімдерді көңіліне медеу ететін. Баласын соларға құсап, бір күні аяқ астынан жетіп келетіндей көретін.

	Сосынғы алданыш-жұбанышы – баласының төрде ілулі тұрған суреті еді. Әлі көз алдымда: кейде таң намазынан тұрып алып сол суретті мың мәрте айналып-толғанып, сол сурет кенет жан бітіп, өзіне бірдеңе деп үн қататындай, оған ұзақ-ұзақ телміре қарар еді...

	Содан бері, міне, жиырма жыл өтіпті. Байғұс кемпірді әлі бір көрген емеспін.

	– Ол кісі бар ма қазір?

	– Соны өзім де білмей отырмын. Сол кездің өзінде алпысты қусырып қалған еді. Әй, қайдам, өліп қалды-ау...

	– Тірі болғанда да, осы күнге дейін бір үйде бір өзі отыр дейсің бе? Мүмкін, бір жақын туыстарының қолына барған шығар?

	– Жо-жоқ, ондай жақындары жоқ-тын. Біздің ауылдағы мектепте істейтін, қайнағасының қызын алған Сәпи деген мұғалім болатын. Мен білетін жақындары сол ғана-тын. Мен үйінде жүргенде кемпірге оқта-текте әйелімен сол кісі келіп тұратын. Кейін олар да қайтыс болып кетті.

	– Онда, не де болса сонда барып қайтайық, – дедім мен мына әңгіменің немен бітетінін білуге асыға түсіп, – болса оны көрерміз, болмаса қаланы аралап, кешкі таза ауада жүріп қайтқанымыз болар.

	– Өзім де соны ойлап отырмын.

	Сол бетте сыртқа шыққан біз қонақ үйдің алдындағы үлкен көшемен жүріп жатқан автобустардың біріне отырдық та, қаланың батыс жағындағы ең соңғы аялдамадан келіп бір-ақ түстік. Сонан жаяулап отырып, келген жағымызға қарай бірер көше жүрген соң, әбден тұтасқан шеңгел мен шөп басып, жермен жексен болуға айналған ескі қорымдардың тұсынан өттік. Әр жер-әр жерден қираған бейіттердің үңгірлері, арабша жазуы, ай мүйізді белгісі бар қабірге қойылған темір шарбақтар көрінеді...

	– Шамасы, кемпірдің шалы осында жатса керек, – деді Елсүйер, ескі қорымдар жаққа қарап қойып, – темір жолда істеп жүріп, кырқыншы жылы қылтамақтан қайтыс болыпты. Ұмытпасам, аты-жөні – Шыңғысов Шаймақ шығар деймін. Мен қолында оқып жүргенде, бір жолы, кемпір байғұстың шалына құран оқытпақ боп, үйіне бір молда ертіп келгені бар.

	Біз іздеп келе жатқан үй де осы маңда болып шықты. Қорымдардың тұсынан өте бергенімізде Елсүйер алдымыздағы көшенің сол жақ бұрышындағы бәкене дуал әулісі бар, беті әрі қараған шиферлі үйді иегімен нұсқап:

	– Жаңылыспасам, кемпірдің үйі – мынау үй. Ал, мына алдымызды қиып өтіп жатқан көше – Стаханов көшесі, – деді.

	Бірақ Елсүйер әлгі әулі тұсына келгенде өз көзіне өзі сенбей, сілейіп тұрды да қалды. Әлгі үйдің орнында мүлдем басқа үй, онда тұратын адамдар мүлде басқа адамдар болып шықты. Көшенің аты да өзгеріп кеткен. Есік алдында самаурын қойып жүрген бір келіншектен жөн сұрап еді, бұрын бұл әуліде тұрған, Елсүйер білетін адамдардан ешкімді де танымады. Тек кемпір жайлы:

	– Мына әуліде бір жалғыз басты кемпір тұрады. Мүмкін, сол болмаса? – деп өздерімен жапсарлас келесі әуліні нұсқады.

	Біз іздеген кейуана, шынында да, сол әуліде болып шықты. Есік ашқан жылы жүзді егде әйел, жөн сұрас-қаннан соң, бізді бастырмалы үлкен таммен жапсарлас әулі бұрышындағы сығырайған бір терезесі ғана бар, есігі ашық тұрған кішкене бөлмеге қарай сілтеді.

	Осы сәтте біздің абыр-дабырымыз құлағына тиді ме, әлде өз шаруасымен шықты ма, үйден басында – кимешек, үстінде жеңсіз масаты қамзол киген шүйкедей бір қара кемпір шықты да, біз жаққа қарап сілейіп тұрды да қалды. Қашан біз келіп, қол беріп сәлемдескенше, сол орнында тұрды да қойды. Ақжем тартқан жансар көздерінде бізден әлде-қандай асығыс бір хабар күткендей, үміт пен күдік араласқан абыржу бар. Бізге бажайлай қарап біраз тұрды да:

	– Танымадым ғой, шырақтарым, қай баласыңдар?– деді.

	– Шынымен танымадыңыз ба, әже? Мен баяғы өзіңіздің қолыңызда оқыған Елсүйер емеспін бе? – деді маналы бері кемпірді қайтер екен дегендей үнсіз күлімдеп тұрған Елсүйер.

	– Елсүйер? Ойбай-ау, әлгі әпкем Назымның немересісің бе? Алда айналайын-ай! – Кейуана Елсүйерді енді құшағына тартып, маңдайынан сүйіп, арқасынан бір-екі қағып барып босатты да: – Кәне, үйге кіріңдер! – деп бізді айналып-толғанған күйі ішке бастады. Біз жайғасып отырған соң, кейуана алдымен өлген әруақтарға деп дұға оқыды. Амандық-саулықты содан кейін барып сұрасты.

	– Иә, шырағым, әкеңнің қайтыс болғанын естігем. Әпкем Назымнан қалған тірі пұшпақтың бірі еді. Еш болмаса “үйінің” басына бір барып қайтуға да жарамадым ғой. “Ағайын бір – өліде, бір – тіріде” деген ғой. Бәрі осы қу кәріліктің бәлесі... Қайтейін, топырағы торқа болсын. Тәңір енді өздеріңе жүрім берсін, одан басқа не дейін.

	– Оқасы жоқ, әже. Сіз болмасаңыз, біздің сізге өкпе айтар орнымыз жоқ қой. “Бір күн дәм татқан үйге мың күн сәлем” деп баяғылы бері оқта-текте келіп, сәлем беріп тұру орнымыз еді. Амал не, оқу деп, қызмет деп жүріп, есімізге жаңа түскендей, аяғымыз енді ғана жетіп отыр. Қайта, сіз кешіріңіз бізді, – деп Елсүйер бір жағы кейуананың көңілін аулап, бір жағы өзінің кейуана алдындағы орны толмас өтеуіндей көріп отырған олқылығын жуып-шая сөйледі.

	– Елсүйер, шырағым, әкең секілді көзі ашық, көкірегі ояу азамат болып өскен сияқтысың. Мен бәрінен де соған қуанып отырмын, – деп кейуана енді сөзді әріден толғай сөйледі. – “Айына сыйласпаса, ағайын жат, жылына сыйласпаса, жекжат жат” депті ғой бұрынғылар. Кешегі шалым бар, Тұржаным бар кезде ағайын да, жекжат та аз емес еді. Енді солардың кейбіреуі осы күні “қалайсың?” деп есігімнен қарауға да жарамайды. Олардан қайта қаймана қазақ жақсы. Таяқ тастам жердегі солар сөйтіп отырғанда, бір қиянда жүрген саған не деп кінә айтайын. “Осындай бір жаман кемпір бар еді-ау” деп есіңе алып, осы келгеніңе де ризамын.

	Осыны айтты да, кейуана мейман қамына кірісіп, біздің “әуре болмай-ақ қойыңыз” дегенімізге қарамастан босағада тұрған көнетоз сары самаурынды алып сыртқа шықты.

	Осы сәтті пайдаланып, біз жаңа көшіп келгендей ыдыс-аяқтары қай жер болса, сол жерде тұрған, айра-жайра болып жатқан үй ішіне зер сала бастадық.

	– Мына кебеже мен сандықтың көзіме оттай басылып отырғанын қарашы, – деді Елсүйер әлденені есіне түсіргендей, үстіне бір-екі құрақ жастық пен екі-үш көрпеден жиналған екі қатар жүктің бірін нұсқап. – Бұл кебеже мен сандық өзі осы үйге ұзатылғанда жасауымен бірге төркін жұртынан әкелінген екен. Мен оқып жүргенде сол бір қайта айналып келмейтін қызықты дәуренінің белгісіндей, кешегі шалы мен баласының көзіндей көріп, бойтұмардай әспеттеп отырушы еді. –Ал мына сурет, – Елсүйер енді үйдің төргі ыс басқан қабырғасына ретсіз қағыла салған темір шегелерге ілінген ескі қоржын мен кейуананың киім кешектерінің қабатындағы, басына кәдімгі шошақ төбелі “Буденевка”, үстіне белін қынай буынған сұр шинель киіп, қасқиып отырған қалың қасты, өткір көзді жігіт суретіне қарады. – Әлгі соғыста хабарсыз кеткен баласы.

	Бұл суретке соғыс алдында Алматыда, қазақ атты әскер кавалеристері полкында әскери борышын өтеп жүргенде түскенге ұқсайды.

	Осы кезде шай қойып келген кейуана тоқымдай құрақ көрпесіне жайғаса отырып, әңгімесін қайта жалғастырды.

	– Е-е, шырағым, әжеңнің отырысы осы. Жас болса сексеннің бесеуіне келді. Көз болса бұрынғыдай емес, қарға адым жерден арғыны көрмейді. Осы тамға келгелі бері өзімді ауру-сырқау да айналдырып алды. Бірдемеге ренжіп, дықаттансам, дереу басым айналатынды шығарды.

	Сөзге Елсүйер араласты.

	– Айтпақшы, әже, бұл тамға қалай келіп қалдыңыз. Бұрын мына көрші әуліде тұрмайтын ба едіңіз?

	– Иә, ол баяғы Ақбаланың әулісі еді ғой. Өзің де білетін шығарсың. Әлгі есек арбамен моншаға көмір тасып жүретін кішкене сары шал бар емес пе еді? Сол бейшара қайтыс болған. Сосын, әлгі өзіңмен қатар оқыған, бұрынғы әйелінен қалған баласы Сатыбалды біреумен төбелесіп, сотталып кетті. Ақырында, жалғыз өзі қалған тоқал қатын тамынан бізді шығарды да, әулі-жайын сатып, Қызылорда жақтағы төркін-жұртына көшіп кетті. Содан мына қорымның арғы бетіндегі біреудің ескі тамына кіріп отырып ем, оны қай жылы көктемде қорымдардың астын канал суы дей ме, қайдағы бір көлкіген су қаптап кетіп, сол су алып кетті. Содан, жаңағы өздеріңе есік ашқан әйел, қыпшақтың қызы ғой, мені “апа” деп, іш тартып тұрушы еді. Көрпе-төсегіммен судың ортасында қалған жерімде, тәңір жарылқағыр, осы тамына кіргізіп алды. Бұл үшін менен ақы сұрап жатқан олар жоқ. Әлгі өзің кеткеннен кейін, үкімет, Тұржаным үшін отыз сом жәрдем ақша шығарған болатын, соны алып тұрамын. Анау-мынау, отын, су керек болса, ауырып жатып қалғандай болсам, әйтеуір, көз көрген емес пе, осы маңдағылар қол ұшын беріп тұрады...

	Өстіп бірді айтып, бірге кетіп, өзінің Елсүйермен көріспегелі

	бергі басынан кешкен, өткен-кеткен жайтты әңгімелеп отырған кейуана бір кезде:

	– Айтпақшы, Тұржан туралы бір жылы дерек шығып тұр, – деді. Біз Елсүйер екеуміз “мына кісі не айтып отыр?” дегендей бір-бірімізге аңтарыла қарасып қалдық. Сосын Елсүйер өз құлағына өзі сенбегендей:

	– Кімнен дейсіз әже, Тұржаннан дейсіз бе? – деп қайталап сұрады.

	– Иә, Тұржанымның өзінен, – деп кейуана жайбарақат түрде әңгімесін жалғастыра түсті. – Жаңа сендерді сол жөнінде бір хабар айтқалы келген біреулер ме деп қалдым. Осында бір жақын қайындарымыздың Сәнәу деген баласы бар. Мәнтөр боп істейді. Мына радионы да, – кейуана есіктің маңдайшасында тұрған әбден шаң басқан ескі репродукторға қарап қойды – Сөйлетіп қойған сол ғой. Соған, жақында біреу, Тұржанды көргендігін айтыпты.

	– Ал, мұнда қайдан жүрсің? – депті әлгі адам Тұржанға есен-саулықтан соң.

	– Қайдан жүрсің дерің бар ма? Кешегі соғыс дауылы кімді қайда әкеп тастамады?

	– Елге қайтуға болмады ма?

	– Болды ғой... Бірақ елге кім деп барам? Әлдеқашан өліп қалған шешем мен әлдеқашан кетіп қалған әйелім деп барам ба?

	– Өлгені несі? Шешең әлі тірі.

	– Тірі?!

	– Иә, тірі. Қарағым қашан келер екен деп әлі сенің жолыңа қарап отыр. Күні-түні ойлайтыны, бар үміт-тілегі тек сен. Сені бір көріп өлу ғана.

	– Иә, иә, анамның тірі болса, мені осы күнге дейін сарғайып күтіп отырғанын да, мен барсам, жылап-еңіреп қарсы алатынын да – бәрін де түсінем. Бірақ амал канша, енді мен елге бара алмаймын...

	Сонсоң, қоштасарда әлгі адамнан “Мені көрдім” деп елге, ешкімге ештеңе демей-ақ қой”–деп өтініпті.

	Сәнәуі түспегір “ащы суға” үйірлеу еді. Соның кесірінен, ол мұны айтқанда Сайрам дей ме, әлгі ішкілікке салын-ғандарды емдейтін бір жер бар екен ғой, соған кетіп бара жатыр еді. “Мұны саған кім айтты? Тұржанды ол қашан, қайда көріпті?” деп құдайдың зарын қылып, қанша сұрасам да ештеңе айтпады. Бар айтқаны: “Ол адамды бәрібір сіз таба алмайсыз, қаңғырып бір жаққа кетіп қаласыз. Өзім келген соң тауып беремін” болды.

	Бір кітаптан кешегі Ұлы Отан соғысы кезінде әртүрлі себептермен “ар жаққа” өтіп кетіп, кейін оралмай қалған, қазір шет елдерде тұратын бір қазақтар туралы окығаным бар еді. Есіме сол түсіп, бәлкім, әлгі адам туристік саяхатта жүріп, Тұржанды сондай шет елдердің бірінде кездестірді ме екен деген ойға қалдым. Сөйтсем де, бұл ойымды шындыққа жанастыра алмадым.

	Бірақ, бұл әңгімеге ондай күдік-күмән келтіріп отырған кейуана болмады. Қайта мұның “жаны бар” сөз екендігін, Тұржанның біз ойлағандай шет елде емес, осы маңда бір жерлерде жүргендігін айтып, оған өзінше “дәлелдер” келтіре бастады.

	– Кейде мына кеудем шымырлап, қос шандырым емізулі баласы бар анадай кәдімгідей иіп қоя береді. Соған қарағанда Тұржаным шынымен тірі-ау деймін. Әлгі Сәнәу айтқан хабарды есіткелі бері түсіме де жиі кіретін болып алды. Осы өткен түнде бір түс көрдім. Түсімде үлкен бір тойда отыр екем деймін. Кенет алдыма қарасам, бір табаққа салынған бірі – жас, бірі – кәрі – екі малдың басы тартылыпты... Соған қарағанда, Тұржаным келіп бір басым екеу бола ма деймін... Иә, ол бала тірі. Тірі болғанда алыста емес, осы манда бір жерде жүр. Бірақ кісі аярлық мүгедек халде болса керек. Сондықтан маған көрінгісі келмейді. Көрінуге мені аяйды. Бұл түрімен көрінсе, менің күйігіме күйік жамап, қайғыма қайғы қосатындай көреді. Байғұс бала менің бүйтіп, қандай күйде болса да өзін бір көріп өлуді арман ғып отырғанымды қайдан білсін. Осыдан Сәнәуі түскір келіп, әлгі адамына жолықтырып, “балаң пәлен жерде” дегенді естісем, жер түбінде болса да іздеп барар едім.

	Аз-кем үнсіз қалған кейуана, біз күтпеген тағы бір әңгіменің шетін шығарды.

	– Айтпақшы, ұмытып бара жатыр екенмін-ау, әнеукүні мына радиодан, – кейуана репродукторды иегімен тағы бір мегзеп қойды. – Тұржан дегендей, біреудің атын естіп қалдым. Жақын келіп құлағымды тосып едім, мен құсаған бір кемпір соғыста хабарсыз кеткен баласын іздестіріп жатыр екен. Содан бері Тұржаныма сұрау сап көрсем қайтеді деген ой маған да маза бермейді. Сені құдай айдап келген шығар мұнда. Енді осы тірлікті өз қолыңа алып, онда-мұнда жазып, ағанды іздеп көрсең қайтеді, Елсүйер, шырағым?

	Елсүйер кейуананың бұл қолқасын риясыз көңілімен қуана құптап, Тұржанды іздеуге септігін тигізетіндей үйде сақталған қандай документтердің барын сұрастырды.

	Кейуананың сандығын ақтарыстырып жүріп, ондай документтер дегеннен бар тапқаны шүберекке түйілген бір бума қағаз болды. Бірақ ол қағаздардың ішінде жазулары әлдеқашан оңып, сарғыш тартқан Тұржанның оқыған оқуы, істеген қызметіне байланысты, іс-қағаздарынан басқа, оның майдандағы өмірінен дерек беретіндей бірде-бір документ табылмады.

	– Кезінде хаттары да, әлгі военкоматтан келген қағазы да – бәрі де бар еді. Көшіп-қонып жүргенде бір жерде қалған ғой. Мұндай керек боларын қайдан білейін, сорлы басым. Әйтпесе, тірі айырылармын ба ол қағаздардан?

	– Оқасы жоқ, әже, – деді Елсүйер үміт оты қайта өшкендей пәс түсіп қалған кейуананы жұбата сөйлеп,– онсыз да бірдеңесі болар...

	...Елсүйер мен кейуана Тұржан төңірегіндегі әңгімені бұдан кейін шай үстінде жалғастырды. Мынау еді сондағы естігендерім.

	* * *

	Тұржан қазір, сірә, қанша жаста екен? Ол соғыстан аман қалған күнде де қазірге дейін бар ма, жоқ па? Бәтима әжейдің бұл жағымен мүлде шаруасы жоқ сияқты. Тіпті оның қай жылы, қай күні туғанын да дәл айта алмайды. Бұл туралы бар болғаны: – екі жасар тұңғышы–Тұржаннан кейінгі қызы– Бибайшаға жаңа босанып отырған кезін ғана есіне алады. Сосын, соған жалғастыра арқадағы өзінің туып-өскен жері «Жыланшықты», өзінің «жат-жұрттық» боп ұзатылғаннан кейінгі отау құрып отырған жері –

	«Ханшаболғанның» «Қарасусайын» еске алады. Өзінің қайталанбас жастық шағының ізі қалған сол жерлердің әрбір ой-шұқыры мен әсем табиғатын көз алдына елестетеді. Сол жерлерді барып тағы да бір көргісі келеді. «Ханшаболған» дегені – үлкен асу. Жүргіншілер «Жыланшыққа» қарай осы асу арқылы өтеді. Екеуінің арасы сәскелік жер. «Жыланшық» жақтан бір қарайған көрінсе, атасы байқұс: «қазанға тамақ салыңдар» – деп отырушы еді. «Қарасусай» – өзен-судың аты. Өзен-су болғанда қандай! Жылқылар ар жақ-бер жағына жүзіп өтетін әйдік су еді. Өзгелер секілді мұндағы тұрғындар да, жаз шыға жайлауға шығып, күз болып, боқырау түскен соң, қыстау түбіне келіп, киіз үй тігіп отыратын-ды.

	Осындай бір жайлаудан көшіп кеп, қыстау түбінде отырған күндерінің бірінде, кіші песін кезінде ауылдарына, кәдімгі айта беретін Амангелді батырдың келе қалмасы бар ма. Астында – жалы жерге түскендей сары қасқа ат, қасында – үш-төрт жігіт. Келген бойда, батыр, ат басын үлкен үйге – қайынағасы Нәметтің ақ отауына тіреді.....

	Бұл кез – Ақ патшаның, әлгі қазақтан солдат аламын деген жарлығына қарсы – ер-азамат атқа қонып, ел наразылығының әр жер-әр жерден өртше қаулай бастаған кезі еді.

	Аманкелді сол күні қонақ болып, ауылдың игі жаксыларымен әлдеқандай мәжіліс өткізді.

	Ертеңіне бір топ адаммен батыр үйге келді. Бибайшасына «бауы берік болсын» айта келсе керек. Отырған жоқ,тек бесікте жатқан Бибайшаны бетінен бір сипап қойды да: «қарындасым, бұл нәрестені жақсылап өсір. Тірі болса, ең бақытты қазақ қызы осы болады әлі» – деді.

	Ол кездегі жас келіндер үлкен кісінің бетіне қарамаушы еді ғой. Бәтима әжей сонда Амангелді батырды, әлгі бесікте жатқан Бибайшасын бетінен сипаған кезінде ғана анығырақ көрді. Батыр десе – батыр, екі иығына екі кісі мінгендей, дембелше келген өткір көзді, қара сұр кісі екен.

	Сол күні түстен кейін өзінің ері Шаймақ, қайнағасы Нәмет, тағы басқа ауылдың атқа мінер бір топ азаматтары Амангелдіге еріп, әлдеқайда суыт аттанып кетті.

	Әліпті таяқ деп білмейтін Бәтима әжей ол кезде дүниеде не болып, не қойып жатқанын қайдан білсін. Бар білетіні – сол жылы бүкіл қыс бойы “Ханшаболған” асуымен осы арадан сәскелік жердегі өзінің төркін жұрты “Жыланшық” жаққа қарай соғыста өлген, жараланған Аманкелді сарбаздарын алып, екі-үш күнде бір рет ат шаналар өтіп жатты.

	Сол кездерде сарбазға кеткен ауыл азаматтарының көңіл-күйін, жүрек сырын білдіргендей, ел аузында мынадай бір өлең айтылушы еді:



	Николайды өлтірді

	Большевиктің солдаты.

	Түн түнегі серпіліп,

	Көптен күткен таң да атты,

	Терезеден қарайсың,

	Қиғаштап шашты тарайсың,

	Біз солдатқа кеткенде,

	Әлдекімге қарайсың?

	Біз барамыз ел жайлап,

	Тәуекелге бел байлап.

	Санаменен сарғайдық,

	Кейін қалған елді ойлап...



	Өзі ұзақ еді. Көбісін ұмытып қалыпты.

	Көктем шыға, “Ханшаболған” асуымен “Жыланшық” жаққа қарай лек-лек болып жалау көтерген Аманкелді сарбаздарымен бірге, әлгі батырға еріп кеткен ауыл азаматтары да оралды. Бірен-саран жеңіл жараланғандары болмаса, бәрі де дін аман.

	Әлгі күзде ауылдан аттанарда, Амангелді батыр осыдан жауын жеңіп қайтса, астындағы сарғасқа атын қайнағасы Нәметке мінгізбек болып уәде еткен еді. Батыр сөзінде тұрыпты. Нәмет ауылға келгенде сол атты міне келді.

	Шалының сарбаздық хикаясына қатысты көкейінде мықтап орнығып, жадында жатталып қалған ендігі бір нәрсе мынау. Амангелді сарбаздары жауына қарсы шабуылға шыққанда, жолындағы ауылдарға от қойып, өртеп кете берген ғой. Сондай бір ала-сапыран, қым-қуыт шабуыл кезінде үйі өртенген бір кемпір жер тоқпақтап жылап-еңіреп, бұларды: «Тұқымың жайылмасын, тұқымың жайылмағырлар!...», - деп қарғаған екен.

	Тұңғышы Тұржан жалғыз боп өсті ғой. Басқа туғандары тұрмады. Шалы кейде сарбазға барған кездерін әңгімелеп, әлгі кемпірді есіне алғанда, Тұржаны: «Біздің өспей қалғанымыз содан, сендердің кесірлеріңнен екен ғой,» - деп әкесіне іренжуші еді.

	Қазір шалының сол әңгімесін еске алса, әлгі кемпірдің сондағы қарғысы дәл өзіне қаратылып айтылғандай, тұп-тура дәл өзіне кеп тигендей көреді. Сірә, ол да өстіп, өзі құсап, бәрінен жұрдай боп, қу-қарақан басы ғана қалған бір байғұс болса керек.

	Адамның ерекше бір бақытты кездері болады. Бірақ адам ол кездердің өзіне қалай келіп, қалай кеткенін кезінде байқамайды. Оның қадір-қасиетін кейін, ол кездер өзінен алыстап, сағымдай қол жетпес арманға айналып, көз алдынан бұл-бұл ұшқанда бір-ақ біледі.

	Бәтима әжей үшін сондай кез – кешегі соғыс алдындағы жылдар еді.

	Иә, бақ-дәулет деген басына орнап, бақыт құсы деген қолына қонып, “төрт жағы құбыла” болған заман екен сол бір кез. Олай демегенде ше, бау-шарбағы жайқалған әулі-жайы, дүние-жиһазға тіреліп тұрған үйі бар, ақша болса, ол да өз қолында. Тұржан да, келіні Гүлжан да тапқанын қолына әкеліп салады. Оған не алып, не қояды– оны қара кемпірдің өзі біледі. Әйтеуір Тұржаны да, Гүлжаны да не ішемін, не киемін демейді. Жұмыстарына барады, келеді. Сонсоң өздерінше мәз-мәйрам боп, Бәтима әжейдің дайындап қойған шайына отырады. Кешкі тамақтан соң, келіні мен баласы қолтықтасып киноға кетеді, не біреулердің сауық кешіне кетеді.

	Ондай кеш екінің бірінде өз үйлерінде де өтеді. Мұндайда ойын-сауықтың сәнін келтіріп, әрін кіргізетін, отырыстың гүлбазары алдымен Гүлжанның өзі болушы еді. Шіркін, әнді қандай шырқаушы еді! Ол ән салғанда аш беліне түсетін қос бұрымы, гауһар тастай нұр шашқан қарақат көзі – бәрі-бәрі сол салған әнімен жарасымды үйлесім тауып, өзі көрікті адамды одан бетер сұлуландыра түсіп, тыңдаушысын бір күрсінтпей қоймаушы еді. Енді ойлап қараса, келіні сол кезде дүниедегі ең бақытты жан екен. Оның салған әнінің сиқырлы күші де, оған таңғажайып көрік беріп, сұлуландырып тұратын да – оның сол бақыттылығынан екен. Амал қанша, кенет соғыс басталды да, сол бақыт көгінде қалықтап тұрған ән қанаты кенет мергеннің оғы тигендей кілт үзілді. Соғыс басталған соң екі-үш күн өтпей-ақ, Тұржанға әскерге шақыру қағазы келді. Сол күні шағын кеш өткізді. Ертеңіне кешке қатысқан дос-жарандар мен ағайын-туыстар Тұржанды майданға аттандырып салды. Поезд жүрер кезде өзгелермен қоштасып болған Тұржан Бәтима әжей мен Гүлжанды қаусыра құшақтай тұрып:

	– Апа, – деді Бәтима әжейге, – мен келгенше мына келініңізді ренжітпеңіз...

	Сосын орамалымен көзін сүрткілеп тұрған Гүлжанды жұбатты.

	– Гүлжан, сен де апамды ренжітпе. Енді өзіңнен басқа кімі бар... Алақаныңа салғандай аялап бақ. Осыдан аман-есен оралсам, бәрі бір күнгідей болмас әлі.

	– Сол кеткеннен кейін көп ұзамай, Тұржаннан Ленинградқа келдік деген хат алды. Содан соң хаты көпке дейін үзілген жоқ. Жиі-жиі келіп тұрды. Сірә, 1942 жылдың жазы болса керек, бір хаты араға екі-үш ай салып әзер келді.Сөйтсе, снаряд жарықшағынан ауыр жараланып госпитальға түсіп қалыпты. Енді сонысынан жазылып шығып, ұрысқа қайта кіргелі тұрған беті екен. Осыларды айта келіп: “Апа, ауылды, сіздерді қатты сағындым. Келініңізбен екеуіңіз бірге түскен суреттеріңізді салып жіберіңіздерші”, – депті. Арада апта өткен жоқ, ене мен келін Тұржанға айтқан суретін салып жіберді. Болғаны сол. Бұдан соң қайтып, Тұржаннан ол суретті не алдым деген, не басқа деген хабар-ошар болған жоқ.

	Бұл жақсылықтың нышаны емес еді. Ендігі жерде ене мен келіннің жатса-тұрса ойлайтындары осы “үнсіздіктің” себебі болды.

	Сөйтіп жүргенде, сірә, ұмытпаса, қырық үшінші жылдың күзі ғой деймін. Әбдікерім деген жасы өзі құралпы туған қайнысы бар еді, бір күні кешқұрым ойламаған жерден сол келе қалды.

	– Сүйінші! – деді ол үйге кірген бойда, асыға-аптыға сөйлеп.

	– Тұржанды көрдім!..

	– Не дейді құдайым-ау, шының ба?

	– Шыным. Балаң осы жаңа ғана Тәшкенге қарай өтіп кетті.

	Қазір содан келіп тұрған бетім.

	– Қалай?!.. Аптықпай жөндеп айтшы былай.

	Әбдікерім жайғасып отырды да, жеңгесіне көрген-білгенін сабақты жібіне дейін қалдырмай тәптіштеп айтып берді.

	Әңгіме былай болған еді.

	Әбдікерімнің жұмыстан қолы бос кезінде темір жол вокзалы жақты бір қыдырыстап қайтатын әдеті еді. Сол әдетімен вокзалға келіп қалған. Сөйтсе, Мәскеу жақтан әскери-санитарлық пойыз кеп тұр екен. Бірінші жолда тұр. Вокзал алды абыр-сабыр. Бірдеңеден құр қалатындай асығыс, әрі-бері сабылған жұрт. Темір жолда “осмотрчик” болып істейтін Раушан деген танысы бар еді. Кенет сол кездесе кетті. Жұмыста жүрген кезі екен. Үстінде қап-қара май-май киімі. Қолында кішкене балғасы. Ол мұны көрген замат: “Ой, жақсы кездестің ғой” деп, осы пойызда Тұржанның келе жатқанын, өзін жаңа вагон терезесінен көріп, үй іші жайлы, Әбдікерімнің өзі жайлы сұрастырғанын жеткізді. Әбдікерім: “Қай вагонда?”– деп еді. Раушан оған терезелері вокзал жаққа қараған, бүйірлерінде қызыл кресі бар, ұзыннан-ұзақ тырнақатар тізілген, жасыл көк вагондардың орта шеніндегі бірін нұсқады. “Сол вагонның тұсына барсаң, терезеден өзі де белгі беретін шығар. Жаңа маған сөйткен”, – деді.

	Осыны естуі мұң екен, Әбдікерім алып-ұшып, Тұржан жатқан вагонга жетті. Терезелеріне қарағыштап, жайлап вагон тұсынан өте берді... Кенет, вагон терезелерінің бірінен біреу әйнекті тықылдатқандай болды. Қараса, Тұржан екен. Терезенің ар жағынан басы ғана қылтиып көрінеді. Мұның оған көзінің түскені сол еді, ол бұған қолымен вагонның есік жағын нұсқап, “ішке кір” дегендей белгі берді.

	Әбдікерім Тұржанның сілтеуімен кері бұрылып, жаңағы өзі жанынан өткен, ашық тұрған вагонның есігі алдына келді. Келуін келсе де, ішке қалай кірерін білмей, кірсе біреу-міреу “неге, рұксатсыз кіресің?” деп, ұрсып жүретіндей көріп, дағдарып тұрып қалды. Бірақ, бұл дағдарысы ұзаққа созылған жоқ. Жарты минуттай өтті ме, өтпеді ме – кенет, іштен бір етжеңді келген, ақ халатты ақсары қыз шыға берді. Осы вагонның медбикесі екен. Сірә, ол Әбдікерімнің мұнда не үшін келіп тұрғанын айтпай-ақ түсінсе керек, бірден:

	– Сізге кім керек еді? – деді, кішіпейілді кейіп танытып, іш тарта сөйлеп, орыс тілінде.

	– Осында інім жатыр екен. Соған кіріп шықсам деп едім, – деді Әбдікерім де білгенінше орысша жауап беріп.

	– Кім еді ол ініңіз?

	Әбдікерім Тұржанның аты-жөнін атады.

	– А-а!... Чингизов!... Иә, білем, білем... Ондай жігіт бар бізде. – Медбике қыз осыны айтты да: – “Олай болса, кіріңіз”, – деп кідіріссіз жол берді.

	Вагон іші аяқ алып жүргісіз екен. Ауыр ауасы тынысыңды тарылтып, күлімсі исі қолқаңды атқандай. Бірінің басы, бірінің аяқ-қолы, енді бірінің кеуде тұсы таңулы, бірі отырған, бірі жатқан жаралы солдаттарда есеп жоқ. Тұржан жаңағы өзі тықылдатқан терезе тұсындағы төменгі полкада басын көтеріп отыр екен. Тақыр бас, үстінде солдаттық гимнастеркасы. Іреңі жуған шүберектей боп-боз. Оң аяғы жуан санға дейін ақ дәкемен таңып тасталған. Мынаны көрген Әбдікерім көз жасына ие бола алмады.

	– Айналайын-ай! – деп Тұржанды келген бойда айқара құшақтай кетті. Тұржан да мұны арқасынан қағып, жұбата сөйледі – Жыламаңыз, жыламаңыз. Жылағаны несі...

	Әбдікерім Тұржанды құшағынан босатты да, ол жатқан төсек-сөресінің бір шетіне бір жамбастап, құйрық тіреп отыра кетті.

	– Ау, інім-ау, – деді сосын, қалтасынан дәсорамалын алып, жасқа шыланған көздерін сүрткілей сөйлеп – ауылға келіп тұрып, бұл түк білмегендей, үн жоқ-түн жоқ өтіп бара жатқаның қалай? Тым болмаса бір ауыз телеграмма берсең қайтеді үйіңе?

	– Айтқандарыңыз орынды, аға. Ол жағы ойымда болмай қалған жоқ, болды. Бірақ, жолшыбай аяқ астынан қызуым көтеріліп, ауырып қалдым. Сірә, мына, – Тұржан дәкемен таңылған аяғына қарап қойды, – жарақатымның зардабы болса керек. Содан, қалқиып басымды көтеріп отырғаным бүгін ғана. Сосын, бір жағынан, хабар бергенде, ол хабарым үйдегілерге дер кезінде тие ме, тимей ме, хабар тиіп мені күтіп алғанда, ол байғұстар менің кай сиқымды көріп мәз табады? – деп те ойладым. Өйтіп, олардың уайымына уайым, қайғысына кайғы қосқанша, көздеріне көрінбей-ақ қойғанды дұрыс көрдім.

	Тұржанның үйіне хабар бермеу хақындағы бұл дәлел-демелері Әбдікерімнің көңіліне онша қона қоймайды. Жаңа, теміржолшы танысынан Тұржанның осында екенін естігенде: “Бұл ініміздің, санитарлық пойыздың өзі туып-өскен осы темір жол стансасы арқылы өтетінін біле тұрып, үйіне хабар бермегені несі екен-ей?! Дені сау ма өзінің?...” деп іштей ренжігені бар-ды. Мына жерде сол реніші көңілінде қайта қылаң бергендей болды. Сағынып көріскен інісіне ағалық зілсіз ашуы мен өкпе-назы аралас сол ренішін білдірді.

	– Қарағым, Тұржан, көңіліңе келмесін, шынын айтсам, сенің бұл сөздерің көңіліме онша қоныңқырамай отыр. Ойпырмау, тіпті, керек болса, бұл санитарлық пойызды осында құдайдың өзі айдап келгендей емес пе. Елін, жерін сағынып, ата-ана, туған-туыстарын бір көруді аңсаған өзің секілді жаралы солдатқа, айы оңынан туғандай, бұдан өткен сәттілік, бұдан өткен бақыттылық болар ма? Қалай болғанда да үй-ішіңе “осында келе жатырмын” деп хабар беруің керек еді ғой. Ал сен болсаң, “ауырып қалдым” дейсің. “Уақытысында тие ме, тимей ме дедім” дейсің. Ойпыр-ау, ауырып қалсаң, осындағы мына қасыңда жатқан жарақаты жеңілдеу бір жолдасың арқылы болса да, беруге болмас па еді? Телеграмма салсаң, неге дер кезінде тимеске? Дер кезінде тимесе, азар болса, бірер күн кешігіп тиер. Әйтеуір тиеді ғой. Соның өзі неге тұрады. Шешең мен келін байғұс, тым болмаса, сені көрмесе де, амандығыңды біліп төбелері бір көкке жеткендей болып қалмас па еді? Әй, інім-ай, інім-ай!.. Баласың-ау әлі!...

	Тұржан Әбдікерімнің бұл ағалық “ренішін” түсіністікпен қабылдады.

	– Түсінем аға, түсінем, – деді ол сосын – айтқаныңыздың бәрі жөн. Бұл жайында өзім де аз пұшайман жеген жоқпын. Расында, өзіңіз айтқандай, қалай еткенде де, бір хабар беруім керек еді. Бірақ, амал қанша, ол ақылды құдайым қас қылғандай, менің басыма алдын-ала салмапты. Бәрі әлгі: “О байғұстар мені көргенде не мәз табады?” деген кежегені кейін тартқан кертартпа ойдың кесірі ғой...

	– Жә, жарайды, – деді сосын, әңгіме бетін бірден басқа жаққа бұрып, – енді айтып не, айтпай не? Болар іс болды. Одан да басқа әңгіме айтайық, аға. Қалай, көз көрген ел-жұрт, ағайын-туғандар аманшылық па? Біздің үй ше? Апам мен келініңіздің жағдайы қалай?

	– Бәрі аманшылық. Апаң да, Гүлжан келін де аман-есен. Күнделікті қыбыр-қыбыр тіршілік қамымен ел қатар-лы жүріп жатыр. Уайымдары, жатса-тұрса ойлайтындары тек бір сен ғана, сенің амандығың ғана. Әбдікерім осыны айтты да, енді әңгімеге Тұржанның өзін тартты.

	– Ал өз халің қалай? Қайда әкетіп барады енді сендерді?

	– Анығын білмедім, аға. О жағын бізге айтады дейсіз бе?

	Шамасы, Тәшкенге, не Алматыға апаратын шығар...

	Осы кезде жаңағы медбике қыз келіп, пойыздың жүргелі тұрғанын хабарлап, Әбдікерімді сыртқа шығуға асықтыра бастады.

	– Ал енді үйіңе не сәлем айтасың? – деді орнынан тұрып сыртқа шығуға ыңғайлана бастаған Әбдікерім.

	– Сәлемім сол – осыдан барған соң, барған госпитальдан өзім хат жазамын. Оған дейін оларға: “Осындай мені көрдім” деп ештеңе демей-ақ қойыңыз. Апамды білесіз ғой, ол мұны естісе, жаны тынбайды. Мені іздеп әуре болады.

	Әбдікерімнің Тұржан жайлы бар көрген-білгені осы болды. Бұдан соң, есік аузына дейін медбике қызға ерген күйі вагоннан түсіп қалды. Пойыз жүріп бара жатқанда, Тұржанмен вагон терезесінен тағы да қол бұлғасып, қоштасып қалды.

	Кенет, Әбдікерімге бір әдемі ой келді. Ол: “Осы мен, жаңа вагоннан неге түстім? Сестра қызбен келісіп, Тұржанмен Арысқа дейін неге сөйлесіп бармадым?” деген ой еді.

	Бірақ не пайда, бұл ой Әбдікерімнің басына кеш, пойыз әлдеқашан жүріп кеткен соң барып келді.

	Әбдікерімнің бар өкініші осы.

	– Тұржанның жарақаты қандай екен? Ауыр емес пе екен?

	Әбдікерімді бар ықыласымен есі шыға тыңдаған Бәтима әжейдің, ол әңгімесін аяқтаған соң, қайта-қайта қадала сұрап, Тұржан туралы білгісі келген бір нәрсесі – осы сұрақтың жауабы болды.

	– Жалған айтып неғылайын, оншасын біле алмадым. О жағын сұрастырып үлгере алмадым. Әйтеуір, жаңа айттым гой. Оң аяғын тізеден асыра дәкемен бірнеше қабаттап таңып тастапты. Түрегеп отырғаны болмаса, орнынан тұра алмайды. Бірақ, былайынша, көңіл күйі сергек....

	Мұны естіген Бәтима әжейде ес қалған жоқ. Үйдегі іліп алар көрпе-төсектерді сатып қаражат қылды да, Тәшкенге тартты. Қасына серік қып, бір жақын жамағайындарының баласын ертіп алды. Мұнда келген соң пәтер жалдап тұрып, келген шаруасына жатып-жастанып, асықпай кірісті. Бармаған Әскери комиссариаты, бармаған госпиталы қалмады. Бірақ, не керек, олардың бір де бірінен, Әбдікерім айтқандай, санитарлық пойызды, бұл жаққа келген Тұржанды көрдім-білдім деген бір жанды кездестіре алмады. Құр сенделіспен он бес күнін өткізіп, ауылға босқа қайтты. Бұдан кейін, соғыс біткен соң тағы бір қауесет есітті.

	Тұржанмен бірге қызметтес болған Нәбидов деген бір татар кісі бар еді. Бір күні сол келіп: “Ойбай, несін айтасың, балаң Алматыда госпиталда жатыр дейді. Сестралар далаға сүйеп шығарып, сүйеп кіргізеді екен дейді” дегенді айтты. Сол екен, тағы да сатынып-суынып, Алматыға тартты.

	Алматы – Бәтима әжейге бұрыннан таныс қала. Тұржан соғыс басталардан бес-алты жыл бұрын осындағы Қазақ атты әскер полкының кавалериясында әскери борышын өтеген болатын. Сол кезде баласының артынан бірер мәрте келіп қайтқаны бар. Алдымен шалымен екеуі, одан соң бір өзі келген. Іздеген госпиталы сол баяғы өзі көрген, Тұржандар әскери қызметін өтеген жақта, каланың тау жақ үстіртіндегі жасыл желек жамылған ақ шаңқан үйлерге орналасқан екен. Әлгі үйлерді тегіс сүзіп шықты. Сестралар далаға сүйеп шығарып, сүйеп кіргізіп жүрген талай жаралыларды көрді. Талай жаралылармен сөйлесті. Бірақ, не пайда. Тұржанды “көрдім-білдім” деген бір жанды кездестіре алмады. Алматы қонақ үйінде бір аптадай жатып, ауылға тағы да құр қол оралды.

	Алматыдан оралған соң көп ұзаған жоқ. Бәтима әжей баласы жайлы тағы бір жылы дерек есітті. Бұл жолғы дерек Бәтима әжейді аяқ-қолын жерге тигізбестен Шымкенттегі мүгедектер үйіне алып келді. Мүгедектер үйі дегеніміз, сыртында дуал қоршауы бар, темір шатырлы үлкен бір жер там екен. Ауласына еніп, ішке бет алған кезде Бәтима әжей, әлгі үйдің терезесінен өзіне қадала қарап отырған біреуді байқады. Үйдің есігін ашып, ішке кірген соң да, алдымен көзіне түскені сол адам болып шықты. Енді аңғарды: жап-жас жігіт екен. Жас шамасы сол Тұржандар қатарлы. Түр-әлпеті де соған келеді. Әсіресе, қас-қабағы айнымай қалған. Терезе алдына қойылған кереует үстінде шоқиып отыр. “Отыр” дегеніміз болмаса, оның бұл “отырысы” әдеттегі біз көріп жүрген отырысқа ұқсамайды: екі аяқ–жуан саннан, екі қол: бірі – шынтағынан, бірі – қоспасынан жоқ. Бейне бір әбден бұтарлап, кесіп-кесіп, керуеттің үстіне әкеп қоя салған томар ағаш секілді құр кеудесі ғана отыр. Баждиып екі көзін Бәтима әжейден алар емес. Бөлмеде одан басқа тағы да үш-төрт мүгедек бар екен. Олардың арасынан Тұржан көрінбейді.

	Мынадай тосын жайға тап келген Бәтима әжей, ішке кіруін кірсе де, “Осы мен жаңылысып басқа жаққа келген жоқпын ба?” дегендей, олай-бұлай қарағыштады да, әлгі терезе алдындағы мүгедек жігіттен жөн сұрады:

	– Шырағым, әлгі соғыс мүгедектерінің үйі дегеніміз осы ма? – деді.

	– Осы апа, келіңіз. Кім керек еді сізге?

	Мүгедек жігіт осыны айтты да, Бәтима әжейді сөзге келтірместен, өзінше бәйек болып, қасына шақырып алды. Жанындағы орындыққа отырғызып, келген шаруасын білді.

	– Мен Тұржанды білемін, апа, – деді ол, Бәтима әжейдің келген шаруасына қаныққан соң, – екеуміз бір кезде бір мектепте оқығанбыз. Сосын, екеуміздің фамилиямыз да ұқсас. Ол да – Шыңғысов, мен де – Шыңғысов. Мені бұл жерге жақында ғана алып келді. Бұған дейін госпиталда болдым. Ресейдегі Саратов деген қаланы естуіңіз бар ма? Міне, сондағы госпиталдан. Бұрын болып кетпесе білмеймін, ал өзім келгелі бері Тұржанды көрген де, мұнда ондай адам келді деп естіген де жоқпын. Осында жаңадан бір мүгедек келе қалса болды – оның кім, қай жақтан екені, әп-сәтте-ақ “Ұзын елдің ұйырына, қысқа елдің қиырына” тарап үлгереді. Бәлкім, фамилиямыз ұқсас болған соң, біреулер шатастырып, сізге мені “Тұржан” деп жеткізген болар.

	Бұдан соң ғаріп жігіт бұл үйге кімдердің әкелінетіндігін, олардың мұндағы хал-ақуалы, тұрмыс-тіршілігі туралы әңгімеледі.

	– Мұнда негізінен, үйінде қарайтын ешкімі, жанашыр жақыны жоқ, жалғыз басты кембағал, ғаріп-қасерлерді әкеледі, апа. Мен келгенде осында бес-алты соғыс мүгедегі бар еді. Біреуі жақында Алматыдағы мүгедектер үйіне ауысып кетті. Біреуін өзіңіз секілді туыстары іздеп келіп, алып кетті. Екі қолы жоқ тағы бір мүгедегіміз бар еді. Оны қай күні, қайта-қайта бақырып-шақырып, басын дуалға соққылап, осындағы жұрттың тынышын ала берген соң, “Психдиспансерге” әкетті. Сөйтіп, әзірге мұнда қалғанымыз– ғаріп жігіт абажадай кең бөлмедегі өзімен бірге тұрып жатқан серіктері жаққа бір қарап қойды – осылар ғана. Бәтима әжей ғаріп жігіттің әңгімесінің соңғы жағына онша түсінбей қалды.

	– Бақырып-шақырғаны, басын дуалға соққылағаны несі тағы да? – деді.

	– Ой, апай, о жағын сіздерге түсіндіру қиын. Оны мына біздер, сол секілді мүгедектер ғана түсіне алады... Мұның бәрі, бір сөзбен айтар болсақ, шарасыздықтан болатын нәрсе. Кейде адам торығып, өмірден түңілген кезде өстіп не істерін білмей кетеді. Мұндайда ол басын тауға да, тасқа да ұрады. Керек болса, мұндай кезде өзін-өзі мерт қып жібе-руден де тайынбайды. Бір жағынан оны бұл үшін кінәлау да қиын. Әйтпесе өзіңіз ойлап қараңызшы. Енді, әлгі байғұстың өзінің бар жастық ғұмырын өстіп азаппен, қасірет-күйікпен өткізгеннен басқа, алда көретін кандай қызығы бар?!

	Бұл сөздер Бәтима әжейге дуалды сүзгілеп, “Психдиспансерге” түскен мүгедек жігіт емес, осыны айтып отырған дәл осы ғаріп жігіттің өз ойы секілді көрінді. Бұл жағы оның бұдан кейінгі әңгімелерінің аңғарынан да айқын сезіліп тұрды.

	Ғаріп жігіт Бәтима әжейлермен көршілес Мырғалымсай маңындағы “Ақ жар” деген жерден екен. Соғысқа дейін сонда мұғалім болып істепті. Өзі майданға аттанғанда үйінде қарт шешесі, емізулі баласы бар, жаңа үйленген жас жұбайы, жетінші класта оқитын бір қарындасы қалыпты.

	– Өзің мынау тұрған Мырғалымсайдан екенсің. Қарт шешең, семьяң бар екен. Ендеше үйіңе бармай, бұл жатысыңның мәнісі қалай, шырағым? – деді мына сөзді естіген соң ойында еш-теңе жоқ Бәтима әжей.

	Мүгедек жігіт таусыла сөйледі:

	– Не қалайын сұрайсыз, апай? Қалай екенін көріп отырған жоқсыз ба? Енді біз кімге керекпіз?!

	Мына сөзді мүлде күтпеген Бәтима әжей не дерін білмей абдырап қалды.

	– Құдайым-ау, не дейді? Кімге керекпізі несі, тағы да? Қарт шешең мен қарындасың, әйелің мен балаң ше? Егер барсаң, солар сені осындай болған екенсің деп кеудеңнен кері итереді деп отырсың ба?

	– Жоқ, апай, сіз мені түсінбепсіз. Бұл менің олай деген сөзім емес. Барсам, мені олардың кеудемнен кері итермейтінін де, құшақ жайып қарсы алатынын да түсінем, бірақ әңгіме онда емес... Ал, жарайды мен бардым дейін. Сонда не істеймін? Өстіп тірі өлік боп, ертеден кешке дейін от басында шоқиып отырғаннан басқа не бітіремін?!

	– Ойбай-ау, ештеңе бітірмесең бітірме. Ол байғұстар үшін әйтеуір сенің тірі болып, көз алдарында қарайып отырғаныңның өзі неге тұрады?

	– Түсінем, апай, түсінем!.. Бұл жайлы өзім де аз ойланып, аз толғанған жоқпын. Ақырында, бұл қасіреттен өзімді де, оларды да құтқарудың бұдан басқа – өз хабарыммен өзім болып, өмірбақи осында қалудан басқа ешбір жолын таба алмадым.

	– Тым болмаса осында келдім деп хабар берсең қайтеді? – деді кезекті сөзінен тосылып, ойланып қалған Бәтима әжей.

	– Жоқ, апай, олай етуге де болмайды. Егер сіз құсап біреуден хабарымды естіп, өздері келсе – амалым жоқ. Әйтпесе, өзімше бармаймын да, хабар да бермеймін.

	Бәтима әжей тағы да әрі-бері білген ақылын айтып көріп еді, ғаріп жігіттің оған құлақ асатын түрі көрінбеді. Тіпті Бәтима әжейдің: “Үйіңе хабарыңды өзім-ақ айтып барайын” дегеніне де келіспеді.

	– Жоқ, апай, әуре болмаңыз, – деді.

	Әйтсе де, мұны тыңдаған Бәтима әжей болған жоқ. Осыдан соң екі күн өткеннен кейін Ақжардағы мүгедек жігіттің үйінен бір-ақ келіп шықты. Ғаріп жігіттің өзі айтқандай, шешесі мен әйелі де, баласы мен қарындасы да – бәрі де төрт көзі түгел үйінде екен. Көрген-білгенін жырдай қылып айтып берді. Байқұстардың сондағы қуанғанын көрсең. Жаңа Бәтима әжейді көргенде бір суық хабар күткендей үрпиісіп, ыпындары қалмаған еді, лезде жүздеріне қан жүгіріп, үй іші жайнап сала берді. Әсіресе уайымнан бір уыс боп шөгіп қалған кемпір байқұс, “осы айтып отырғаның шын ба, өтірік пе?” дегендей, Бәтима әжейден бір сұрағанын тәптіштей қайта-қайта сұрап, көз жасын көл қылып, аңырады да отырды.

	Кейіннен есітті: өзі барып кеткен соң көп ұзамай, әлгі мүгедек жігітті Алматыга ауыстырыпты. Соңынан алып қайт-пақшы болып әйелі мен қарындасы барған екен, көнбепті.

	Осы күндері Тұржанды ойласа, есіне сол мүгедек жігіт түседі. Тұржанды да соған ұқсап өз қасіретімен өзі боп, бір жерде, мүгедектер үйінде ғұмыр кешіп жатқандай көреді.

	* * *

	Мүгедек жігіт оқиғасынан кейін Бәтима әжей біреулердің ақыл-кеңесімен Тұржанына жергілікті әскери комиссариат арқылы іздеу салып көріп еді, онысынан да ештеңе шықпады. “Белгісіз кеткен” деген хабар алды. Бұл хабар Гүлжанның Тұржанға деген, үміт жібін қайтып жалғанбастай етіп, біржола шорт үзіп жібергендей болды. Оның бер жағында осы тұста: “Біреудің босағасында қашанғы отырады, үйге келсін!” деп Текедегі төркін жұрты да қайта-қайта хабар айтып, қоймады. Ақыры бір күні Гүлжан таңертеңгі шай үстінде Бәтима әжейге өзінің соңғы ойын білдірді.

	– Апа, Тұржан енді жоқ, келмейді дегенге көңілім сенбейді. Бір себептермен бізді ұмытқан шығар дегенге де аузым бармайды. Тек осы кезге дейін бір хабар бермегеніне таң қаламын. Бітер соғыс бітті. Енді қашанғы отыра беремін. Үйдегілер де қоятын емес. Жас та, кәрі де өзінің алдағы тіршілік қамын ойлайды емес пе? Ренжімесеңіз, маған рұқсат беріңіз, – деді.

	Бәтима әжей келіні осы сөздерді айтып отырғанда, өзіне дегенде рақымы бір түспей-ақ қойған тағдыр атты қатігез күштің тағы бір үкімін тыңдағандай, сай-сүйегі сырқырап, жан-жүрегі қан жылап кетті.

	– Айтқаныңның бәрі орынды, шырағым. Неғыл дейін мен саған. Азды-көпті дәмдес-тұздас болдық. Бір-бірімізге қабақ шытып, ищай дескен жеріміз жоқ. Тоғыз баладан қалған Тұржан еді, келін сүйіп, енді қызығын көрдім бе деп едім. Соғыс келіп килікті. Ақыры мынау болды. Қайтейін, менің тілегенім осы ма еді. Балам соғыстан оралмаса, ол сенің кінәң емес. Сүйіп қосылған жарының жолын бір әйел сендей-ақ күтсін. Бағыңды байлап не қылайын, шырағым. Мен риза, құдай риза. Рұқсат. Тәңір алдыңнан жарылқасын, – деді.

	Осыдан соң ене мен келін біраз үнсіз қалды. Сонсоң Гүлжан орнынан тұрып, кетуге жинала бастады. Сондағы алғаны, өзінің киім-кешегі мен бір шамадан ғана. Бұған қоса төргі қабырғада ілулі тұрған ағаш жақтаулы айнаның астындағы көп суреттің ішінен Тұржан екеуі қол ұстасып түскен сурет пен соғыс алдында он бір айлығында шетінеген ұлы Едігенің суретін алды.

	Осы кезде Бәтима әжей:

	– Едігежанның суретін тастап кет, Тұржанның тірі көзі емес пе? Біреуге тисең, тағы бір Едіге туып аларсың,– деп қалды.

	– О не дегеніңіз, апа. Мен осы бір баладан басқа не қызық көрдім. Едігемен, Тұржанмен бірге көрмеген қызықты енді біреуге барып көреді деп отырсыз ба? – деп Гүлжан әлгі суретті өзіне қаратып ұстаған күйі томсарып тұрып қалды.

	Бәтима әжейге келінінің осы сәттегі түрі бейкүнә сәби секілді, тым аянышты көрініп кетті. Әлгі аңдаусыз айтып қалған сөзі үшін өзіне іштей кейіді.

	– Айналайын-ай, ақылдым-ай... Жасаған ием, маңдайыма тым болмаса сені де сыйғызбады-ау!.. Енді менің күнім сенсіз не болар дейсің... Мейлің, ала ғой. Сенде-ақ болсын сол сурет.

	Гүлжан Бәтима әжейге деген ризалығын үнсіз ғана білдіріп, қолындағы суретті апарып чемоданына салды.

	* * *

	Бәтима әжей бұдан кейін де әрі өткен, бері өткендерден сұрастырып, келінінің хал-жайын қалт жібермей біліп тұрды.

	Ол кезде Сырдың ар жағында өкпесі ауырғандарды кеурек деген шөппен емдейтін емдеу орны бар еді. Бір күні, дімкәстанып, соған кетіпті деп естіді. Енді бірде: “Сол жақта жүріп біреуге қосылыпты, бала туған екен, онысы шала болып, ауруханаға келіп, туысымен өліп қалыпты” деп естіді.

	Бір күні таңертеңгі шайын ішіп отыр еді, үйге көрші үйдің келіншегі кіріп келіп:

	– Апа, Гүлжан келді. Үйге кіруге сізден бата алмай, дарбаза алдында тұр.

	– Несіне бата алмайды. Байға тигенін бетіне шіркеу қылып тұр ма екен? Кіре берсін!

	Гүлжан онша өзгермепті. Тіпті киіміне дейін көзіне оттай басылды: басында кәдулігі ақ жолақ үшкіл орамалы, үстінде – өзі базардан алып берген келте жеңді, өрік гүлдес кірпішін көйлегі.

	Тек аздап жүдеу тартыпты. Бейтап екендігі көрініп тұр. Есіктен кірген бойда жүгіріп келіп, Бәтима әжейдің мойнына асыла кетті. Қанша дегенмен, жалғыз баладан қалған жалғыз келіні, бес жыл бойы Тұржанның көзіндей болып, туған қызындай бауыр басып қалған емес пе, Бәтима әжейдің кеудесіне басын сүйеп, булыға жылап едәуір уақыт тұрды.

	Ене мен келін көрісіп болып, өздеріне-өздері келіп, жайғасып отыра беріп еді, әлгі көрші үйдегі келіншек тағы кіріп келді.

	– Апа, Гүлжан күйеуімен келген екен. Үйге кіруге сізден қаймығып сыртта тұр, – деді.

	– Несіне қаймығады. Келінімді алса, менің баламды өлтіріп алған жоқ қой. Тағдырдың жазуы солай шығар. Кіре берсін.

	Күйеу бала, сірә бұл да ауру болса керек, аяқ-қолы сыйдиып, көзі аларып, қаншырдай қатып қалған біреу болып шықты. Орамалын әлсін-әлсін көзіне апарып, әлі өксігін тия алмай отырған Гүлжанға жақтырмаған кейіппен қарап-қарап қойып отырды. Мұны сезген Бәтима әжей де қарап қалған жоқ.

	– Шырағым, Гүлжанды бұл қай жылап-сықтағаның дегендей жақтырмай отырған сыңайың бар. Өзіңдей Тұржаным соғыстан оралғанда, бұл бүйтіп жыламаған да болар еді. Бұл үшін Гүлжанды айыптап бірдеңе деп жүрме,– деді.

	Күйеу жігіт өз айыбын түсінгендей, қипақтап қалды.

	– Дұрыс қой, шеше, дұрыс кой. Түсінемін ғой. Бұл үшін Гүлжанды кінәламаймын ғой...

	Осыдан кейін әрі өтіп, бері өтіп жүріп бірде жалғыз өзі, бірде күйеуімен екеуі Бәтима әжейдің үйіне тағы да екі-үш мәрте келді. Келген сайын құр келмейді. Бірде көйлектік мата, бірде қант-шай дегендей бірдеңе ала келеді.

	Бір күні: “Мен ауырып, Шорнақта ауруханада жатырмын. Апам байғұс неғып жүр екен? Әбден сағындым. Тым болмаса бір келіп кетсін” деген хабар алды.

	Бәтима әжей Шорнаққа хабар тиген күні-ақ келіп жетті. Гүлжанның бір өзін бір тамға жеке жатқызып қойған екен. Жуған шүберектей боп-боз. Көзі шүңірейіп, ұясына кіріп кетіпті. Шоқтай жанған жанарынан жан шошырлық.

	– Келдіңіз бе? – деді Бәтима әжейді көрген сәтте ыңырси сөйлеп. Орнынан тұра алмайды екен. Бәтима әжейге құр сүйегі қалған қауқарсыз қолын қалтырап-дірілдеп, жатқан күйінде әзер ұсынды.

	– Қалай, тәуірсің бе? – деді амандасып болып, Гүлжанның қасындағы орындыққа отыра кеткен Бәтима әжей.

	– Шүкір, жатырмын әйтеуір.

	– Дәрігерлер не дейді?

	– Өзім де білмеймін. Айтпайды. Әсілі жіңішке ауру-ау деймін. Алғаш осында келгенде жұртпен бір палатада жататын едім. Екі-үш күннен кейін бір өзімді бөлек жатқызып қойды. Бас дәрігер Қалабаевқа: “Бұларыңыз қалай?” – деп едім:

	– Ешкім мазаламасын, бала-шағаның шуынан аулақ болсын деп әдейі жатқыздық,– деді. Сірә, менің ауруымды басқаларға жұғады деп ойласа керек.

	Бәтима әжей Гүлжанның кеселі жіңішке ауру екенін жаңа есіктен кірген бетте-ақ білген-ді. Емі жоқ індет. Мұны келінінің өзі де сезіп, біліп жатыр.

	Бәтима әжейге келінінің көңілін аулап, бірдеңе деу керек болды.

	– Құдайға тәуекел қыл, Гүлжан, шырағым. Жасаған ием, ем-шипасын салса, әлі-ақ құлан-таза айығып кетесің.

	– Ой, апа-ай, қайдағы жазылған. Менің ажалыма туралап келген кесел ғой бұл...

	Осыны айтып Гүлжан өз ойымен өзі болып аз-кем үнсіз жатты да, Тұржанды еске алды:

	– Тұржан болғанда, бәлкім, үлкенірек жердің доғдырына көрсетер ме еді, әлде қайтер еді... Иә-иә... Тұржан болғанда бүйтіп ауырмас та едім ғой... Сол ғой, соның күйігі ғой менің түбіме жеткен...

	Енді Тұржан қайда, мен қайда!... Тағы да үнсіздіктен соң:

	– Апа, Тұржанның майданға аттанар сәтте бізбен қош-тасып тұрып айтқан сөзі есіңізде ме? – деді. Сөйтті де, жауап күтпестен сөзін қайта сабақтап кетті.

	– “Гүлжан, өзім келгенше апамды ренжітпе, енді апамның өзіңнен басқа кімі бар?” деп еді-ау Тұржанның осы аманатына ақырына дейін адал болсам деп едім. Қайтейін бола алмадым. Сізді жалғыз тастап кете бардым.

	– Бұл жерде сенен ешқандай кінәрат болған жоқ қой, Гүлжанжан. Қайдағыны айтып өзіңді босқа шаршатпашы.

	Гүлжан мұны елең қылған жоқ, сөзін жалғастыра берді.

	– Тым болмаса, сіздің қолыңыздан Тұржанның өлі-тірісіне көз жеткізіп барып та кетпедім ғой. Едіге тірі болғанда не көрсем де сізбен бірге көріп, отыра берер ме едім, әлде қайтер едім... Амал қанша, маңдайымызға сыймады ғой...

	Гүлжан көңіліндегі шемендей қатып қалған шер-мұңын шертіп, бұдан кейін де біраз нәрселер айтты.

	Әсіресе, қоштасар сәтте қатты қиналды:

	– Енді сізді көремін бе, көрмеймін бе?... – деп көзіне жас алды. Гүлжанның бұл аянышты халі Бәтима әжейге де оңай тиген жоқ. Тамағына бірдеңе кептеліп қалғандай, даусы жарық-шақтана шығып:

	– Қойшы, Гүлжанжан, көрмегені несі? Мен сен жазылып шыққанша келіп тұрамын әлі, – деген сөзді әрең айтып, жаулығының ұшын көзіне апара берді...

	Бейшара “мал болмасын” сонда-ақ біліп жатыр екен. Бір аптадан кейін ауруханаға қайта келген Бәтима әжей, Гүлжанды қай күні төркін-жұртынан адамдар келіп, төрт атпен “теңге” салып алып кеткенін, содан үйіне жеткен жерде жан тәсілім еткенін білді.

	Сол күні біз әңгімемен отырып, қонақ үйге түннің бір уағында қайттық. Қоштасарда Елсүйер, Бәтима әжейге:

	– Әже, Тұржанды іздеуден қам жемеңіз. Ол жағын енді өзім бірдеме етермін, – деді.

	Кейуана Елсүйердің бұл сөзін аналық алғысын жаудыра қабылдады. Бізді дарбаза алдына дейін шығарып салып, екі алақанын жайып тұрып, ақ батасын берді.

	Осы әңгімеден кейін неге екенін білмеймін, әйтеуір Елсүйердің көңілін, Тұржан жайлы әлгі Сәнәу айтқан соңғы қауесет аудара берді. Қалай да Сайрамға емделуге кеткен Сәнәуге жолығып, сол сөздің анық-қанығына көз жеткізгісі келді де тұрды. Мен бұл жолы әдепкі жолғы ойыма бағып: “Осымыздан бірдеңе шыға қояр ма екен?” деп қарсылық білдіргендей болып едім:

	– Жолымызда ғой, көңілімізде күмән қалмасын, не де болса өз аузынан естіп көрейік, – деп болмады.

	Сонымен не керек, Сайрамдағы Сәнәуге соқтық.

	Шынында, Сәнәудің бір ішкілік үстінде бейтаныс біреуден сондай бір әңгімені есіткені рас болып шықты. Әлгі адамның бір танысы Тұржан секілді кешегі соғыста жоқ болып кеткен екен. Соны туристік саяхатта жүріп, шетелде көріпті. Сәнәудің Бәтима әжейге Тұржан деп айтып жүргені сол екен.

	– Кемпірдің қазір бала боп қалған кезі ғой,– деді ол, бір жағы осы бір болмашы нәрсеге бола біздің әуре болып келгенімізге күліп, бір жағы – жақсылық жасаймын деп кейуана жүрегіне айықпас жара салып алғанына өкініш білдіре сөйлеп.

	– Көрген сайын баламды іздемейсің деп құлағымның құрт етін жей берген соң, әрі өзім кетіп бара жатқан соң, көңіліне бір сәт те болса жұбаныш болсын деп айта салып едім. Байғұс кемпірдің, мұның артын мұншалық әңгіме қыларын қайдан білейін сорлы басым.

	* * *

	Елсүйер Тұржанды іздестіріп, Алматыға келген соң да бар әрекетін салып бақты. Онда жазды, мұнда жазды.

	Әйтсе де онысынан ештеңе шыға қоймайды.

	Жуырда Елсүйер Бәтима әжейдің жай-күйінен хабар алмақ болып, әлгі біз болған станцияға тағы барып қайтты. Өзімен бірге Алматыға біржола көшіріп ала келмекші болған екен. Бәтима әжей көнбепті. “Енді өлерімнің шағында сенің босағаңа барып көрген рахатым не болар дейсің, Елсүйер, шырағым. Енді құдай не көрсетсе де, осы өз ошағымда көрсетсін. Топы-рағымды осы шалым жатқан жерден бұйыртсын”, – депті.

	Бұған көнбеген соң: “Тым болмаса, отын-суына жеңілдеу болсын” деп коммуналдық үй алып бермекші болған екен, одан да бас тартыпты. Бас тарту себебі: жуырда, осы маңдағы өкімет үйінде тұратын, өзі секілді бір орыс шалы дүние салыпты. Дүние салғанда, әлгі бағұстың өлгендігін бірнеше күннен кейін, ол тұратын пәтерден бұзылған мүрденің жағымсыз исі шыға бастаған соң, есікті бұзып ашу арқылы ғана біліпті. Соны айтып: “Сол құсап, бір тамда бір өзім арам өліп қалармын”, – деп қорқыпты.

	Одан бері де едәуір уақыт өтті. Елсүйер болса, бұрын-ғысынша Тұржан туралы қайткенде де, бір дерек білемін деген сеніммен күдерін үзген жоқ. Әлі де іздестіру үстін-де. Рас, Бәтима әжейдің әсері ме, әдепкіде Тұржанды тірі табамын деген де ойы жоқ емес еді. Бұл күнде ол жағын мүлде сөз қылмайды. Ендігі мақсаты: жоғарыда біз сөз еткендей, Тұржанның әлгі санитарлық пойыздан Әбдікерім көргеннен кейінгі тағдыр-талайының немен біткенін анықтау: қаза тапса – қайда жерленгенін, белгісіз кетсе – қандай жағдайда белгісіз кеткенін білу.

	– Байғұс кемпірге тым болмаса, көзі тірісінде баласының жатқан жерін тауып берсем еді. Өзім ертіп барып өз қолынан бір уыс топырақ салдырсам еді, – деп армандайды





ҚЫЗЫЛ ӘСКЕР ТҰРАРОВ




	Бауыржан Момышұлы бірде, Жеңіс мерекесі қарсаңында, өзіне келген тілшілерге: «Бір адамды қайта-қайта жаза беру қисынға да, әдетке де сыймайды. Дүниеде не көп, аттары аталмаған батырлар көп. Соны іздеңдер», – деп сөзін шолақ қайырған екен.

	Шынында да, егер соңына түсіп, іздеген адамға кешегі Отан соғысы кезінде жасаған ерлік істері осы күнгі біздің қайта-қайта жазып жүрген белгілі батырларымыздан бірде-бір кем емес, белгісіздері қаншама десеңізші. Оған мен осынау бір мысқал да боямасы жоқ Тұрғара Тұраров туралы әңгімені жазу барысында тағы да көз жеткізгендей болдым.

	Архивте облыстық «Оңтүстік Қазақстан» газетінің соғыс жылдарындағы тігіндісін қарап отырғам.

	Кенет көзіме «Тұрғара Тұраров» деген шағын мақаладағы (1943 ж. 23 февраль) «...Ол Фрунзе ауданы, Сауран селолық Советіндегі «1 Май» колхозының мүшесі» деген жолдар көзіме оттай басыла кетті. «Апырмай, бұл кім болды екен?».

	Мақаланы ары қарай оқи жөнелдім:

	«Тұрғара Тұраров Н. гвардиялық дивизиясына 1942 жылдың май айында келген болатын... Ол әуелгі кезде қатардағы гвардеецтердің бірі еді. Қазір сержант, бөлімше командирі. Ол – көздегені мүлт кетпейтін, сілтегені босқа өтпейтін, қайтпас-қайсар, тапжылмас табанды қазақ мергені.

	Қазір Тұрғараның жасы 35-ке шықты. Фашистерді қыруда оның атағын қазір Момышұлы басқарған бөлімдегілер ғана емес, бүкіл дивизия жауынгерлері біледі. Командование оған әлденеше рет алғыс жариялады. Оның қолындағы фашист «аңдарды» аулауға берілген мылтықтың бір оғы да босқа шыққан емес. Ол қазірдің өзінде 31 фашисті жер жастандырды.

	Біздің майданға келген Монғол Халық Республикасының делегациясы мұндай қазақ жауынгерлеріне қатты риза болды.

	Жоғары командованиенің көрсетуі бойынша, делегаңия Тұраров жолдасты Монғол Халық Республикасының жоғары наградасы – Соғыс медалімен наградтады».

	Мақала соңына авторы ретінде «Гвардия старшинасы – А.Тұрғанов, Майдандағы армия» деп қол қойылыпты. Мына жай менің көз алдыма сонау бір мектеп қабырғасында жүрген оқушылық кездердің бір көрінісін алып келді.

	Бұл біздер, «Қаражон» колхозының бір топ балалары, мақалада аталған Фрунзе ауданының орталығы – Шорнақ селосындағы орта мектепте оқып жүрген елуінші жылдардың бас кезі болатын. Ол кезде бір-екі өгіз арбасы мен түйе арбасынан басқа ешқандай транспорты жоқ, шалғай бір түкпірде жатқан біздің ауылға аудан орталығынан қатынау деген қияметтің қиыны болатын. Сондықтан біз қысқы, кектемгі каникулға шыққанда ауылдан келетін ол арбаларды күтіп жатпай-ақ поезға отырып, ескі Сауран қорғанының түбіндегі №30 разъезден келіп түсетінбіз де, Қаратауды бетке алып, осы арадан жиырма шақырымдай жердегі ауылға жаяу тартатынбыз. Сонда жарты жолымызда бір топ тал түбіндегі қазақы қоржын тамдарының мұржаларынан қисық түтіні шұбақтаған бір шағын ауыл бізді қашан өзіне жеткенше ынтықтырып, асықтырып тұрушы еді. Сол ауылға жетсек, ар жағынан үрген иттердің даусы талып естіліп, сағынтқан ауыл төбесі де «мен мұндалап» тұрар еді.

	Мақалада аталған «1 Май» колхозы деп отырғанымыз – міне осы ауыл.

	«1 Май» қай жылдары колхозды ірілендіру кезінде осы өңірдегі өзге шаруашылықтармен бірге таратылып, көршілес Ленин атындағы колхозға қосылған-ды. Қазір ол Түркістан ауданындағы «Майдамтал» совхозының Ленин бөлімшесі. Қазір байырғы 1-майлықтар негізінен осы бөлімше орталығы – Сауран станциясында тұрады. Ал бұрынғы «1 Май» аталмыш совхоздың «1 Май» учаскесі болып есептеледі. Участке деген аты болмаса, бұл жерде қазір бір-екі мал қорасы мен үш-төрт түп талдан басқа ешқандай ел жоқ.

	Міне, менің «1 Май» туралы бар білетінім.

	Ал Тұрғара Тұраров жайлы бұрын-соңды естіп отырғаным осы. Кім болды екен бұл? Ауылға мың-сан барып жүріп бұл кісі туралы осы күнге дейін қалайша білмегенмін. Әлде, әлгі колхоз таратылған кездерде басқа бір жаққа көшіп кетті ме екен? Әлде соғыстан оралмай қалды ма екен?

	Өстіп айран-асыр ойда жүргенімде, тағы бірде, әлгі архивте Фрунзе аудандық «Стахановшы колхозшылар» газетінің ескі тігінділерін қарап отырып, Тұрғара жайлы және бір қызықты дерекке – оның әйелі Тұрарова Рахияға қатысты «Стахановшылар партия қатарына өтті» деген шағын хабарға (29 октябрь, 1942 ж.) кез болдым. Онда 1-майлық алдыңғы қатарлы стахановшылар Тұрарова, Биболатова, Мәкишевалардың партия мүшелігіне кандидат болып қабылданғаны, қазірге дейін бұлардың әрқайсысының тапқан еңбек күндері 300-350-ге жеткендігі, бұл күндері олардың Октябрь мерекесін табысты қарсы алу үшін мақта терімінде нормаларын екі есеге дейін асыра орындап жүргендігі айтылыпты.

	«Алтын шыққан жерді белден қаз» деп, газет тігіндісін одан әрі парақтай түсіп едік, Тұрғара жайлы тағы бір «көмбенің» үстінен түстік. Ол – Т. Тұраровтың аталмыш газеттің 1943 жылғы 1 январь күнгі санында жарияланған «Соғысамын жеңгенше жауды таптап» деген 1-майлық жерлестеріне арнап майданнан жолдаған хаты.

	Тұрғара бұл хатында алдымен өзінің жауынгерлік міндетін қалай орындап жүргендігі жайлы жерлестері алдында есеп беріпті.

	«Жауын таптап жеңгенше басылмауға» ант етіпті. Сосын о баста елімізге опасыздықпен шабуыл жасаған басқыншы жаудың бұл күнде Сталинград түбінде, Орталық майданда, Кавказда, Орта Дон шенінде соққы үстіне соққы жеп, екпіні басылып, есеңгіреп қалғанын, енді Жеңіс күнін тойлайтын сәттің де алыс еместігін, әйтсе де, бақайшығына дейін қаруланған айлалы жауды әлі де оңайлықпен жеңіледі деп есептеуге болмайтынын, ол үшін майдан мен тылдың тығыз бірлігі қажеттігін, майдандағы жауынгерлер қимылы секілді, тылдағы еңбеккерлер де жұмысты бір сәт бәсеңдетпеу керектігін айтыпты. Сөйтіп жерлестерін соғыста жүрген аға-інілері мен бауырларының орнын босаңсытпай, олардың да сыбағалы нормасын қоса орындап, стахановша еңбек етуге шақырыпты.

	Бұдан соң газеттің 1943 жылғы 23 февраль күнгі нөмеріндегі «Барлығымыз да гвардеецтерше істейік» деген тақырыппен Тұрғараның жаңағы хатына жауап ретінде, оның жұбайы Рахияның ауданның барлық Қызыл әскер семьяларына арнаған шақыру хаты басылыпты.

	Рахия бұл хатында майданда жүрген ері Тұрғараның оғынан қазірге дейін 43 неміс жендетінің жойылғанын, оның мұндай ерлік істері жоғары бағаланып, «Ерлігі үшін» медалмен наградталғанын, мұның бәрі өзінің мәртебесін биіктетіп қуаныш сезіміне бөлейтіндігін білдіріпті. Сосын өзінің Тұрғарадан қалыспай, оның майдандағы ерлік істеріне тылдағы еселі еңбегімен жауап беріп жатқандығы жайлы айта келіп, бұған мысалға өткен жылы дәнді егісті жинауда, мақта терімінде күн-түн демей жұмыс істеп, 350 еңбеккүн тапқанын, оған қоса майданға бір жауынгерді толық киіндіруге жететіндей киімдер мен көптеген сәлемдемелер жібергенін, өткен жылы қатардағы колхозшы болса, биыл звеновод, әйелдер арасындағы ұйымдастырушы екенін баяндапты.

	Одан әрі 1943 жылғы ауыл шаруашылығы егістерінен мол өнім алуға байланысты 1-майлықтар алдында тұрған міндеттерге тоқталып, бұл міндетті орындау үшін оған өзінің жеке нормасымен бірге, Тұрғараның нормасын да қоса орындау арқылы мол үлес қосуға берік бел байлап отырғандығын сөз етіліпті.

	Сөйтіп, хатының соңында өзінің құрбы-құрдастарын, апа-сіңлілерін, үй-іштері мен туған-туысқандарын майданда жүрген ерлерінің, аға-інілері мен бауырларының қаскөй жауды талқандап, елге жеңіспен оралуын тездету үшін олардың да нормасын қоса орындап, еселенген жігермен еңбек етуге шақырыпты,

	Осы тұста айта кететін бір нәрсе: газеттің нақ осы бір біз сөз етіп отырған нөмірінде Рахияның хатымен бірге, Тұрғара есімімен байланысты тағы бір материал басылыпты. Ол – «1 Май» колхозының 1943 жылғы 10 февральдағы жалпы жиналысы бекіткен көктемгі дәнді егісті егуге байланысты атқарылатын дала жұмыстарының іс-жоспары. Онда бұл іс-жоспардың Тұраров Тұрғараның жазған хатын оқып, талқылай отырып, «1943 жылдың ауылшаруашылығы егістерінен мол өнім алу, майданға көмекті мейлінше күшейте беру мақсатында жасалып отырғандығы» атап көрсетілген.

	Ал, газеттің 1943 жылғы 18 марттағы нөмірінде басылған шағын хабарда, 1-майлықтардың Тұрғараның колхозға жазған хатына қайтарған жауабына орай сөзінде тұрып, 43 гектар бидай мен 15 гектар арпа егісін мерзімінен бұрын, төрт күн ішінде егіп бітіргендігі, бұл ретте әсіресе, күніне 0,5 гектар орнына 1,1 гектар жер айдаған комсомолец соқашылар Оңалбаев пен Бұйрабаевтардың, жер шабуда алған міндеттемесін үш есеге дейін асыра орындаған Тұрарова Рахияның ерекше көзге түскендігі айтылған.

	Тізе берсек, «Стахановшы колхозшылардың» біз көрген тігінділеріндегі «1 Майдан» жазылған материалдардың ішінде Тұрғара, Рахия есімімен байланысты бұл секілді материалдар аз емес.

	Сонымен не керек, осыдан кейін Тұрғара мен Рахияны іздеп, ауылға тарттым.

	Алайда ауылда Тұрғараны білетін адам жуық маңда табыла қоймады.

	«Мүмкін, осындағы «Қызылізшілер» бірдеңе білер» деп, совхоз орталығындағы орта мектепке артқан үмітімізден де ештеңе шықпады.

	Тек, бір-екі көпті көрген көнекөз кісілерден Тұрғара жайлы шетпұшпақтап бірдеңе білген болдық. Олардың айтуынша, Тұрғарадан соғыстың соңғы жылдарының бірінде «қара қағаз» келген. Содан соң, Рахия жақын қайнысы Салғараға қосылған. Рахия одан екі қыз, үш ұлмен қалған. Бұл күнде ұлын ұяға, қызын қияға қондырған. Қазір Түркістанда, ортаншы баласының қолында тұрады. Міне, ол үйді де таптық. Біз іздеген Рахия шешей етжеңді келген қара кемпір болып шықты. Жасы жетпістің біріне келсе де, әлі тетік, тұғырдан таймаған түрі бар. Әлі қылау шала қоймаған көмірдей қара шашы, жүзіндегі терең түскен айқыш-ұйқыш әжім сызықтары, сәл тұқылданып қалғаны болмаса, әлі қатары сиремей, қаз-қатар тұрған майда тістері, ширақ та ықшамды қимыл-қозғалысы – бәрі-бәрі әлгі біздің газеттен оқып білгеніміздей, кешегі ел басына күн туған қиын-қыстау күндерде ерен істің үлгісін көрсеткен қажыр-қайраттың ізін айқын аңғартып тұрғандай.

	Әйтсе де, жетпістің аты жетпіс екен. Көп нәрсе естен шығып, көп нәрсе көңілден көмескі тарта бастапты. Оны қайта жаңғыртып, қаз-қалпына келтіру оңайға түсе қоймады. Бірді айтып, бірге кетіп, аракідік қосымша сұрақтармен жетелей отырып, қарт анамен ұзақ әңгімелесуге тура келді. Сондағы мынау еді ол кісіден естіген әңгімелеріміз.

	Тұрғара әке-шешесінен төрт жасында жетім қалып, алдымен Жібек деген әкесінің жеңгесінің қолында, одан соң Мақтааралдағы «Мақташы» колхозында тұратын әкесімен туысқан әпкесінің қолында өскен екен. Рахия Тұрғараға осы әпкесінің қолында жүргенде косылыпты. Бұл 1932 жылдың күзі, Тұрғараның әскери борышын өтеп, қызыл әскер қатарынан оралған беті еді.

	Тұрғара үйленген соң бұдан әрі әпкесінің қолында қалғысы келмеді, елін тапқысы келді. Оның бер жағында осы тұста іздеуші ағайындар да табылып, қайта-қайта елге жүр деп қоймады. Ақыры сол жылы жұбайлар Тұрғараның туған жері – Сыр бойындағы «Иіркөл» колхозына көшіп келді.

	Бұл жаққа келген соң, алдымен, үш-төрт жылдай осы «Иіркөлдің» өзінде, одан кейін тағы да үш-төрт жылдай «1 Май» колхозында завхоз, парторг болып істеді. Сөйтіп жүргенде, бір күні аяқ астынан әскер қатарына қайта шақырылды. Алғашқыда Түркістанда бес-алты ай болды. Одан Алматыға ауысты. Сол екен, соның артынша соғыс та бұрқ ете түсті.

	1942 жылдың бас кезі. Елге де, ерге де сын болған осы, бір қиын-қыстау күндерде 1-майлықтар алыстағы майдан даласынан Тұрғараның ерлік істері туралы жылы хабарлар есіте бастады. Бұл Рахияның төбесін көкке жеткізіп, оны жаңа еңбек биігіне жігерлендірді. Енді бір әзірде майдандағы Тұрғара мен тылдағы Рахия есімі ел аузында қатар атала бастады. Аудандық газеттің бетінен жиі көрінетін де, ауданның әйгілі ақыны Әбдірайым Байтұрсыновтың жырына жиі қосатыны да, басшылардың жиналыстарда жиі ауызға алатыны осы екі есім болды.

	Тіпті аупарткомның бірінші хатшысы Қабылбек Құрманбековтің өзі «1 – Майға» келсе, Рахия жұмыс істеп жатқан жерге бір соқпай, оның хал-жағдайын бір сұрамай кетпейтін еді. Бір келгенінде оның Рахияны еңбектес құрбыларының көзінше қуанта сөйлеп:

	– Тұрғара келген соң тойды алдымен аудан орталығында өзіміз жасаймыз. Сіздерге сосын жібереміз, – деп күле қоштасқаны бар.

	Сосын, Рахияға партия қатарына өтуге алдымен ұсыныс жасаған да, артынан, аупартком бюросында: «Қабылдансын», – деп, бұл ұсынысын «бірауыздан» өткізген де, осы бірінші хатшының өзі болды.

	Несін айта береді. Ол кезде ісінің бәрі оңынан келіп, бар арманы, бар қуанышы ертеңгі қызығы мол күндерден қол бұлғап тұрғандай еді ғой. Амал қанша, қу соғыс ол тілегіне жеткізбеді.

	Бұл егін орылып, қырман айдалып, барлық іс-қимыл «Майдан үшін, жеңіс үшін!» деп, Отанға астық тапсыруға жұмылдырылған 1944 жылғы июнь айының аяқ шені еді. Бір күні ауылға әлгі Әбдірайым ақын келе қалсын. Ол кезде «1 - Майда» клуб, кино, электр жарығы дегендеріңіз атымен жоқ еді ғой. Оқта-текте осындай Әбдірайым секілді бір ақын-жырау не артист келе қалса, ауылдағы төрт кластық кішкене мектеп немесе тәуірлеу деген тамы бар кез-келген бір актив үйі «клуб» бола салатын. Бұл жолы мұндай клуб Ақсайдағы мақталық басында отырған Рахияның жақын қайындары, колхоз партия ұйымының секретары Бекболат Айтмағанбетовтің киіз үйі болды. Кешкісін жұрт сол үйдің алдына жиналып, қада басында алаулай жанған майлы шоқпыттың жарығымен Әбдірайым жырын тыңдады.

	Әбдірайымның бұл кештегі жырының негізгі арқауы Тұрғара төңірегінде өрбіді. Алдымен айтар жырына аздап кіріспе жасап, «Бәрі майдан үшін, жеңіс үшін!» деген ұранмен еңбек етіп жатқан аудан колхозшыларының толайым табыстары туралы айтып өтті. Сосын, қазіргі барлық майданда жаппай шабуылға шығып, неміс фашистерін өзінің келген ізімен Батысқа қарай түре қуып бара жатқан совет жауынгерлерінің жеңісті қадамдары жайлы толғады. Сөйтті де, бұл кезде солардың қатарында жүрген Тұрғараның жеке өзі туралы жырлай жөнелді.

	Осы тұста Рахияның есіне өткен жылғы күзде қаражондық Шөкеманова Қымбат екеуінің еңбек озаты ретінде аудан еңбеккерлерінің атынан Әбдірайымға еріп, облыстық ақындар айтысына барған кезі түсті. Әбдірайым Тұрғара туралы сонда да жырлаған-ды. Бірақ неге екені белгісіз, ақын бұл жолы ол жолғыдай бірден кең көсіліп, емін-еркін жырлай алмады. Әлденеден мүдіріп, әлденеге кібіртіктеп қала берді. Осылайша ақын жыры шарықтау шегіне де жетті. Бір кезде Тұрғара бір қиян-кескі шайқас үстінде оғы таусылып, жау қоршауында жалғыз қалып кетті. Ендігі бар сенгені – қолындағы жалғыз гранаты... Ал, одан соң не болды? Ақын ол жағын ашып айтпады. Оның орнына жоқтауға ұқсас бір мұңды сарынмен Тұрғараның осы сәттегі құлазыған көңіл күйін, оның осынау туған ел, өскен жерін қалай еске алып, оны бір көруді қалай армандағанын айтып, жыр аяғын жымба жолдап, түсініксіз қып жіберді.

	Осы тұста Рахия Әбдірайымның нені мегзеп отырғанын онша түсініңкіремей, «бұл не дегені?» деп ішін тартып қалып еді. Әйтсе де, бұл жерде Тұрғара жөнінде көңіліне пәлендей жаман ой келе қойған жоқ. Мұны ақынның әдеттегі жырдың нәші үшін ойдан шығарып айтатын жәй әсірелеуі шығар деп түсінді. Ал, өзге жұрт болса мұны мүлде басқаша түсініпті. Бұл жыр тегін жыр емес. Тұрғараға неғылса да бір кәкір болған дегенге сайды оның түйіні. Сөйтсе, жұрттың мұнысы бекер емес екен. Кейін білді, расында да, Әбдірайымды аудандағылар әлгі жолы Тұрғараның қазасын естірту үшін әдейі жіберген екен. Бірақ оған ауыл басшылары көнбепті. «Тұрғара жай адам емес. «1 Май» былай тұрсын, осы өңірдің, қала берді, бүкіл аудан жұртшылығының ардақ тұтып, мақтаныш етер азаматы. Тұрғараның қазасы – тек Рахияның ғана қайғысы емес, осы отырған бәріміздің қайғымыз, бүкіл ел қайғысы. Сондықтан оны дәл қазір науқан кезінде есіттіріп, онсыз да күні-түні табанынан сүрлігіп, шаршап-шалдығып жүрген жұртты одан сайын шаршатпайық деп Тұрғараның қазасын естіртуді кейінге, жиын-терімнің аяқталуына қалдырыпты. Онда да жыршының жырымен емес, ауданнан ресми бір өкілдің келіп арнайы жиналыс жасап, естіргенін жөн көріпті.

	Солай болды да, Әбдірайым келіп кеткен соң ұзаған жоқ, бір күні қырманда жұмыс істеп жүрген жерінен Рахияны колхоз председателі Иманбек Ақылбеков кеңсеге шақыртты. Колхоз кеңсесі қырманнан сәл-ақ жерде еді. Рахияны председательдің өзі кеңсе сыртынан тосып алды. Сөйтсе, ауданнан бір кісілер келіпті. Тұрғараның үйіне «түстенеміз» дейтін құсайды. Сосын, сол жерде өткізетін жиналыстары бар ма, қалай? Оған қажетті дастархан мәзірін де өздері ұйымдастырып қойыпты...

	Председатель осыны айтты да, Рахияға:

	Сен қазір үйге қайта бер. Біз де кешікпей барып қаламыз, – деді. Үйге келсе, Рахияға, шынында да, председатель айтқандай, қонақ қамын істеп, әуре болатындай ештеңе қалмапты. Есіктің алдындағы жерошақта жаңа сойылған жас малдың еті бүлкілдеп қайнап жатыр. Қатарластыра қойылған екі-үш самауыр иығынан дем алып тұр. Қызмет жасап, әрі-бері қарбаласып жүрген көрші-қолаң, абысын-ажындар...

	Рахияның ізінше председатель де жетті. Қасындағы әлгі айтқан кісісі аупарткомның үшінші секретары Ахметов деген жігіт болып шықты. Рахия Ахметовты жақсы біледі. Қай жылы Киров каналын қазуға аудан колхоздарынан жіберілген жәрдемшілерді осы Ахметов басқарып барған-ды. Сонда сол Рахияға еңбек озаты ретінде өз қолымен бір-екі мәрте ауыспалы Қызыл жалауын тапсырған-ды. Бұлармен іле-шала еркек, әйелі бар – жұмыста жүрген өзге адамдар да келе бастады.

	Еркектер жағы ауданнан келген кісімен бірге әрі кең, әрі дүние-жиһазы дұрыстау Рахияның жақын қайынағасы Байжанов Шоқанның үйіне кіргізілді де, әйелдер жағы Рахияның қоржын тамы мен оның алдындағы киіз үйге жайғасты.

	Ауқат ішіліп, аяқ-табақ жиналып біткен соң, әйелдер жағы еркектер отырған үйге шақыртылып, ауданнан келген өкіл жиналысын ашты.

	– Жолдастар, – деді ол әңгімені әріден қозғап, – Отанымызға ойламаған жерден ойран салған гитлершіл қанішерлер о баста елімізді үш-ақ айда жаулап аламыз деп еді. Содан бері үш ай емес, үш жыл өтіпті. Енді, міне, көріп отырсыздар, олардың бұл арам ниеті іске аспақ былай тұрсын, мүлде келмеске кетті. Оған Москва түбінде, Сталинград түбінде, Курск иінінде жеңістен жеңіске жетіп, фашистік құзғындарды өз ұясында талқандау үшін батысқа қарай түре қуып бара жатқан айбынды Қызыл армиямыздың қазіргі іс-қимылдары айқын дәлел...

	– Әрине, – деді өкіл, – бүл жеңіс өзінен-өзі келіп жатқан жоқ. Бұл жеңіс мына отырған сіздердің, сіздер секілді бүкіл еліміздегі тыл еңбеккерлерінің табан ақы, мандай терімен, керек болса, мына сіздер мен біздердің бұл күндері майданда жүрген бауырларымыз бен батыр ұлдарымыздың төгілген қанымен келуде. Міне, бүгін біз сондай ұлдарымыздың бірінен айрылып отырмыз. Ол – сіздердің жерлестеріңіз Тұрғара...

	Бұл жерде «Күні күйіп, айы тұтылған» қаралы жанның қандай күйде болғанын айтып неғылайық. Бірақ Рахия әлгі жерде қайғыдан қаншама қан жұтып, көз жасын қаншама көл қылса да, Тұрғара өлді дегенге сенген жоқ. Сол бір тұстарда соғыстағы біреуден алдымен өстіп «қара қағаз» келіп, артынан оның тірі болып шыққандығы жайлы бір әңгіме естігені бар еді. Соған ұқсап көңіліне Тұрғара тірі, ол жөніндегі әлгі жаманатты хабар әлдеқалай жаңылыс келген хабар секілді көрініп, қашан оның анық-қанығына күмәнсіз көз жеткізгенше, жаны бір жай таппай қойды.

	Ақыры, таңертең өзіне көңіл айтып келе бастаған жұртқа да қарамастан, колхоздың ат қорасына келіп, қарауылдан бір ат сұрап мінді де, тіке Шорнаққа, аудандық әскери комиссариатқа тартты.

	Ол кезде Шорнақта колхоздан келгендердің бәрі қонақ жайы, әрі ат-көлігіне қарайлайтын Әбу деген кісінің үйі бар еді. Түске таяу сол үйге жетіп, атын қойып, бір-екі кесе шай ішіп алды да, тура Әскери комиссариаттың бастығына келді. Әскери комиссариаттың бастығы орыс кісі екен. Рахиямен тілмаш арқылы сөйлесті.

	– Күйеуіңіздің қазасы жөніндегі күдік-күмәніңіз орынды, – деді ол Рахияның келген шаруасына қаныққан соң, оны жұбата сөйлеп, – Соғыста сіз ойлағандай алдымен «өлді» деген қағаз келіп, артынан тірі болып шығатындар аз емес. Кім білсін, мүмкін, Тұрғара да солардың бірі шығар. Оны біз де өлімге қиып отырған жоқпыз. Бірақ амал қанша, қолда бар документке сүйенуге тура келеді...

	«Военком» осыны айтып, алдындағы папканың арасынан тасқа басылған жазуы бар бір парақ қағазды алды да, соған қарап отырып, әлгі аупартком хатшысы айтқан хабардың растығын қуаттап шықты. Сосын, бұған қоса Тұрғараның қаза тапқанда қалтасында документтері мен қоса елу сом ақшасы болғанын, оның көп кешікпей өзіне почта арқылы барып қалатынын айтты.

	Бірақ кейіннен қалай екені белгісіз, қанша күтсе де «военкомның» ол айтқандарының ешқайсысы да Рахияның қолына тиген жоқ. Одан соң сол документтер жайлы, Тұрғараның өзі жайлы сұрастырып, әскери комиссариатқа Рахия да қайтып ат ізін салған жоқ. Осы күні өзінде Тұрғараның көзіндей көретін ескерткіштік ештеңесі де қалмапты. Тым болмаса, жазған хаттары мен салған суреттеріне де ие бола алмапты. Ал, соғыс кезінде Тұрғарадан келген ондай хаттар мен суреттер аз емес еді. Тіпті бір жолы Мәлік Ғабдуллин екеуінің бірге түскен суретін де алған. Соның бәрін, Тұрғараны жетім қалған соң қолына алған Жібек кейуана ықтияттап жинастырып, сақтап жүруші еді. Ол байғұс қай жылы қайтыс болып кетті. Одан соң ол хаттар мен суреттер де ұшты-күйлі құрыды.

	Тұрғара әлгі отызыншы жылдары қызыл әскерде жүргенінде Түркменстанның «Қарақұмында» баспаншылармен болған қанды айқасқа қатысқан ғой. Үйде сол айқастан қалған бір ескі шинелі болушы еді. Әлгі кемпір байғұс «Тұрғарам соғыстан аман-есен келер ме екен» деп ырым ғып, оны да көзінен бір елі таса қылмаушы еді. Кейін ол шинельдің де кімнің қолында кеткенін білмей қалдым.

	Тұрғараның қара қағазы да осының кебін киер ме еді, әлде қайтер еді, бірақ ол Рахияның қолына тиген жоқ. Тұрғараның қаза тапқанын ауызша айтқаны болмаса, әлгі аупартком хатшысы да, әлгі аудандық әскери комиссариат бастығы да – ешкім де қолына ондай қағазды ұстатқан емес. Сөйтсе, кейін білді, сол кезде, сірә, елдің көңіл күйіне көлеңке түсіре бермейік десе керек, мұндай «қара қағаздарды» қолға бермей, қоя тұру жөнінде аудан тарапынан арнайы нұсқау болған көрінеді. Сонда да іздесе табар ма еді, таппас па еді, бірақ, оны ол кезде керек еткен, түбінде керегі болар-ау деп ойлаған Рахия болмапты. Өзі өлген соң «қара қағаздың» не керегі бар деп есептепті. Енді міне, өзінің асыраушысы соғыста қайтыс болған семья мүшесі екенін де «дәлелдей» алмай, тиісті қазына жәрдеміне де қолы жетпей отырысы мынау. Тым болмаса Тұрғараның қашан, қайда, қандай жағдайда қаза болғанынан да бейхабар. Оны қайдан, қалай сұрарын да білмейді. Ана жолы алдына барғанда аудандық әскери комиссариат бастығы соның бәрін айтқан сияқты еді. Ол да есінде қалмапты. Бүл қараңғылықты қойсайшы. Әйтпесе, сонда өзінен басқа адам болса, соның бәрін сол жерде бір қағазға түрттіріп алар еді ғой. Әнеукүні осында біреулерді соғыс кезінде Мәскеу жақта бір жерде қаза тапқан туысының жатқан жеріне барып қайтыпты деп естіді. Тұрғара байғұстың ең болмаса солар құсап іздейтін іздеушісі де жоқ...

	Ойда жоқ жерден қай-қайдағысын еске түсіріп, «ескі жарасының» аузын қозғап алдық білем, Рахия шешей осы тұста бір түрлі қамығыңқы, шарасыз кейіпте өзімен-өзі үнсіз отырып қалды.

	Осы «кінәмізді» жуып-шаюға тырысқандай болып, кейуананы қайта сөзге тарттық.

	– Апай, өзіңіз айтып отырғандай Тұрғара жайлы документтер мүмкін осындағы Әскери комиссариаттан да табылып қалар?

	– Қайдам?

	– Онда егер қарсы болмасаңыз, сонда Сізді ерте барып, Тұрғара жайлы тағы бір сұрастырып көрсек қайтеді?

	Бұл ұсынысымызға Рахия шешей қуана келісті.

	Осыдан соң Рахия шешей екеуміз аудандық комиссариаттан бір-ақ шықтық.

	Алайда, ондағылар бізге:

	«Осы адреске жазып көріңіздер» деп СССР Қорғаныс министрлігінің архивіне сілтегені болмаса, Тұрғара жайлы ешқандай мәлімет бере алмады. Тіпті, басқасын былай қойғанда, «Тұрғара Тұраров» деген фамилия еш жерде – соғысқа кеткендердің де, соғыстан оралмай қалғандардың да тізімінде болмай шықты. Мұның себебін сұраған бізге архив бөлімінің қызметкері: «Мұның бәрі бұрынғы Фрунзе аудандық әскери комиссариатының ескі тізімінен көшірілген жаңа тізімдер. Кім білсін, мүмкін тізімдерді көшіріп жазған адам әлдеқалай жаңылысып, Тұраровтың фамилиясын қалдырып кеткен шығар» дегенді айтты.

	Сонымен не керек, енді Тұрғара жайын сұрастырып, СССР Қорғаныс министрлігінің архивіне хат жазып көруден басқа амал қалмады. Бірақ ол хатымызға жуық манда жауап келе қоймады.

	Сөйтіп жүргенімізде бір күні бізге бұрынғы панфиловшы, гвардия капитаны, әлгі Тұрғара болған 19-гвардиялық полк штабы бастығының орынбасары Алексей Сергеевич Трефиловпен кездесудің сәті түсті.

	– Тұрғара Тұраров, – деді ол, – өзгелерден әскери тәртіпті қашанда мүлтіксіз орындайтындығымен, қысылтаяң жерлерде тез шешім таба білетін ержүректілігімен, адамдармен тез тіл табыса білетін ақкөңіл, адалдығымен ерекшеленуші еді. Тұрғараны осы қасиеттері үшін бүкіл полк жақсы көретін, оны өздерінің нағыз батыры санап, ардақ тұтатын.

	А. С. Трефилов Тұрғараны жақсы білетіндігінің, оның ерлік істеріне талай рет өз көзімен куә болғандығының үстіне, кезінде сол Тұрғара секілді полктас, дивизиялас достарының майдандық өмірінен көрген-білгендерін қойын дәптеріне түсіріп отырған, қазір ол жазбаларының негізінде кітап жазып жүрген болып шықты.

	Уақыт табы сарғайтқан ол жазбаларының ішінде Т. Тұраровқа арналған жолдар да бар екен. Негізінен Тұраровтың 1942 жыл мен 1943 жыл аралығындағы майдандық өмірінің кейбір сәттерін қамтитын өл жолдар мына төмендегіше:

	* * *

	...Музыка, көркемөнердің құдіреті күшті ғой... Соғыс кезінде біздің полкта жауынгерлерге сондай рух беріп, оларды жеңіске жігерлендіруде Темірбек Көкібаев басқарған көркемөнерпаздар үйірмесінің рөлі аз болған жоқ. Бұл үйірме концертінен кейін гвардияшылар өздеріне жүктелген жауынгерлік тапсырмаларды орындауға ерекше бір тың күшпен, көтеріңкі көңіл күймен кірісуші еді.

	Бірде, осындай көңілді концерттен кейін фашистік жыртқыштарды «аулауға» шыққан мерген Т. Тұраров ағаш үстінде жасырынып отырған бір гитлершілді атып түсірді.

	Біздің Панфиловшы 8-ші гвардиялық атқыштар дивизиясы 1942 жылдың апрелінен бастап екі жылға таяу уақыт Холм қаласының түбіндегі Ловать өзенінің шығыс жақ бойында қорғаныста тұрды. Бірде, бекіністерді аралап көрген полк командирі Б. Момышұлы бірінші атқыштар батальонындағы ату нүктесі орналасқан блиндажды жарамсыз деп тауып, оны бұзып, келесі күнге дейін қайта салып бітіруге бұйрық берді. Бұл оңай тапсырма емес еді. Әйтсе де, парторг Т. Тұраров бастаған батальон жауынгерлері бұл сыннан мүдірмей өтті. Ату нүктесін полк командирі айтқандай етіп, келесі күні дәл уақтысында қайта тұрғызып бітті. Бұл істе парторг Т.Тұраров бір өзі бір жарым норма орындап, өзгелерге сөзімен ғана емес, ісімен де үлгі бола білді.

	* * *

	1942 жылдың 14 сентябрі. Тұрғара бастаған 34 жауынгер мергендер курсын бітіріп, полктың өзге гвардияшылары секілді Ұлы Октябрьдің 25 жылдығын лайықты табыстармен қарсы алу мақсатында жауынгерлік міндеттемелер қабылдады. Олар бұл сертті қадамын сәтті бастап, сол күні 14 фашистің көзін жойды. Оның ішінде Тұраров бұл күні немістің күзеттегі бір қасқыр итін оққа ұшырды.

	* * *

	1942 жылдың октябрі. «Тұрғара сынды мергенін халқы мақтан тұтады». Дивизиялық газетте Т. Тұраров туралы осылай деп жазды. Айтса айтқандай, қазірге дейін Тұрғараның оғынан ұзын саны 24 фашист жер қапты. Мұның алтауы соңғы екі күннің есебінде.

	* * *

	Ұлы Октябрьдің 25 жылдығы мерекесіне орай әскери оқуда және соғыста ерлік ісімен ерекше көзге түскен жауынгерлердің тылдағы үй-іштеріне посылкалар мен құттықтаулар жіберу ұйымдастырылды. Бұндай сыйлықтар пулеметші М. Тарада, минометші Батырбеков, Душеханов, тағы басқалармен қатар парторг Т. Тұраровтың семьясына да жіберілді.

	* * *

	1942 жыл. 18 декабрь. Бұл күні жауынгер-батырлар комбат, майор А. А. Суханов пен оның қарамағындағы мерген Т.Тұраровқа жауынгерлік наградалар тапсырылды.

	1942-43 жылғы соғыстың ауыр кезеңдерінде полкта Қазақстан мен Қырғызстан Компартиясы Орталық Комитеттерінен, кәсіпорындар мен колхоздардан, ата-аналар, жұмысшылар мен колхозшылардан келген жауынгерлерді жауға аянбай соққы беруге шақырған жүрек тебірентерлік хаттар оқылып, оларға жауаптар қайтарылды. Сондай жауап хаттардың бірі – 8-ші гвардиялық панфиловшы атқыштар дивизиясы жауынгерлерінің қазақ халқына жолдаған хаты болды. Республикалық «Социалистік Қазақстан», «Казахстанская правда» газеттерінің 1943 жылғы 14 мартындағы санында жарияланған бұл хатқа гвардия генерал-майоры С. С. Черногов, гвардия полковнигі Д. И. Шершин, гвардия полковнигі А. Л. Мухамедьяров, гвардия подполковнигі Б. Момышұлы, гвардия старшиналары М. Тарада, Батырбеков және гвардия аға сержанты Т. Тұраров, тағы басқа отыз шақты адам қол қойды.

	* * *

	Бізге о баста, осы әңгімені жазуға түрткі болған газет мақаласын оқып шыққанда, Тұрғара жайлы Бауыржан Момышұлының өзінен сұрап көрсек қайтер еді деген ой келген-ді. Сол ойымызды мына Алексей Сергеевичпен кездесу тағы жаңғыртты. Бірақ қолымызда Баукеңнің Тұрғараны білетіндігі жөнінде «әйтеуір соның бөлімінде болыпты» дегеннен басқа нақты дерек болмағандықтан, қалай сұраудың есебін таппай тайсақтай бергенбіз. «Қарамағында мың-сан адам болған. Осы күнге дейін ол кісінің есінде олардың қайсыбірі тұр дейсің» деп ойлағанбыз.

	Міне, енді сол ойымызды жүзеге асырудың да сәті түсе кетті. Б. Момышұлының «Жауынгердің тұлғасы» (көркем әдебиет баспасы, 1958 ж.) атты кітабын қарап отырып, Тұрғара жайлы жазылған екі әңгімені кезіктірдік. Оның бірі – «Көк төмпеш», екіншісі – «Өлтір оны» деп аталыпты. Мұның алғашқысында 1942 жылдың 29 сентябрь күнгі оқиға: Т. Тұраровтың өзімен екі сағат бойы аңдысқан, көк шөпке оранған жауды қалай атып түсіргені, «оның жүзінен Отан алдындағы борышын қашан да тапжылмай орындауға әзір, қырағы да сергек, мерген де ержүрек қазақ жігітінің кейпін көргендігі» баяндалса, ал «Өлтір оны» деген әңгімесінде 1942 жылғы 29 ноябрьдегі оқиға – Т. Тұраровтың өзінен пулемет атуды үйреніп жүрген қасындағы серігі – қырғыз жігіті Өмірәлі екеуінің ойда жоқ жерден 13 немісті қалай жусатып салғандығы сипатталған.

	Аяқ астынан «көктен іздегеніміз жерден табылғандай» болған біз, осыдан соң дереу Алматыға, Б. Момышұлына хат жазып, Тұрғараның әлгі әңгімелерден кейінгі тағдыры жайлы сұрастырдық. Бірақ бұл хатымызға жуық арада жауап бола қоймады. Ақырында, Баукеңнің өзіне телефон соғуға тура келді. Бұл Баукең қайтыс болардан аттай бір жыл бұрын, 1981 жылдың 10 апрелі, кешкі сағат 17-нің шамасы еді.

	Сәті түскенде Баукең үйінде екен. Трубканы көтерген бір кішкене қыз бала арқылы телефонға шақырттық.

	«Сегіз қырлы, бір сырлы» Баукеңнің мінез-құлқының тізгінді бірден жұлқа тартып, тым қаталдау кететін кейбір тұстары туралы аз айтылып, аз жазылған жоқ. Телефонға шақыртуын шақыртсақ та: «Апырмай, осымыз қалай болар екен?» деп қашан ол кісі телефонға келгенше өткен бес-алты секунд бес-алты жылдай көрініп еді.

	Сөйтсек, онымыз бекер екен. Бізге телефоннан бұл ойымызға үш қайнаса сорпасы қосылмастай мүлде кереғар, сөздерінің сырбаз мәнері, сыпайы үн-әуезі сізді тыңдаған сайын өзіне еріксіз мойынұсындырып, тарта түсетін, мейлінше үлағатты, мейлінше инабатты ізгі жан елес берді.

	Сәлем беріп, шаруамыздың жөн-жосығын айтып, Тұрғараның атын атауымыз мұң екен:

	– А..а, Тұрғара ма?! – деп пейілденіп сала берді Баукең. – Иә, анау түркістандық божбан ғой... – Білем, білем. Есімде ол...

	Бұл Баукеңнің ауырып жүрген, қолына қалам ұстамақ түгілі, қағазға да қарауға зауқы жоқ кезі екен. Соған байланысты өз атына келген хат-хабарларды үйдегілер алады екен де, архивке тастай береді екен.

	Баукеңнен әлгі өз атына жолдаған хатымыздың тағдыры жайлы білгеніміз осы болды.

	– Ұлы Отан соғысына – деді Баукең бұдан соң әңгімесін одан әрі сабақтай түсіп, - миллиондаған адам қатысты. Соғыс аяқталғанда менің дивизиямда он екі мың адам болды. Олардың бәрін еске ала берсең, бас шыдамайды, жаза берсең, қағаз шыдамайды. Олардың бәрін есте сақтау да мүмкін емес. Ал Тұрғара менің есімде. Ол туралы кішкене болса да әңгіме жаздым. Бұл вымысел емес. Мен военный адаммын. Мен естеліктерімді ғана қағазға түсіремін. Онда вымысел деген болмайды. Сол әңгімелерімде қалай жазсам, Тұрғара сондай адам.

	Осы тұста Баукеңнің тым келте қайырып, әр сөйлемнің аяғына нүкте емес, леп белгісін қойғандай, кесіп-кесіп сөйлегеніне қарап, әрі сырқаттығы еске түсіп, бізбен әңгімесін осымен бітірген шығар, деп ойлап едік. Олай болмады. Баукең:

	– Ал-лоу! Сен мені естіп отырсың ба? – деп бір гүр ете түсті де әңгімесін одан әрі соза берді.

	– Ол кезде біздін 8-ші гвардияшылық атқыштар дивизиясының 19-шы полкы 1073-ші полк болып аталатын. Мен осы полк командирі едім. Полкта үш батальон әр батальонда үш рота және бір барлаушылар ротасы болады ғой. Оған анау-мынау адамды ала бермейді. Әбден сыннан өткен, сайдың тасындай іріктелген адамды ғана алады. Тұрғара сол барлаушылар ротасында еді. Полянский деген командирі болатын.

	Тұрғара орта бойлы, қараторы келген, біреуге қылдай қиянаты жоқ, ақ көңіл, ақ ниетті, адал кісі еді. Оны біздің полк қана емес, бүкіл дивизия білетін. Өзі жас жағынан менен үлкендеу болатын. Ол кісі әлі сол қалпы менің есімде.

	Баукең енді Тұрғараны соңғы рет қалай көргенін есіне алды.

	– Бұл 1942 жылдың октябрь, ноябрь айлары болатын. Ол кезде біз Калинин облысының (қазіргі Новгород облысы) Холм қаласының түбінде, Ловать өзенінің бойындағы Навышкин, деген қыстақта қорғаныста тұр едік. (Жоғарыда аталған А.С. Трефилофтың айтуынша, аталмыш полк бұл жерде 1942 жылдың 3 февралынан 1943 жылдың 23 ноябріне дейін болған). Өзеннің шығыс жағында – біз де, батыс, жағында – немістер. Тұрғара осы жерде бір қапылыста пулеметтен атқан жау оғынан ауыр жарадар болды. Өзі бір қадірі бар жан еді.

	– Тұраров жарадар болды, – дегенді есітіп келсем, ат арбаға салып, санбатқа әкеткелі жатыр екен.

	Соғыста ақ түсті адам өлсе – сап-сары болып кетеді де, қара түсті адам өлсе – қап-қара болып кетеді. Тұрғараның түсі қарауытып кеткен екен. Ішім шошып қалды. Сонда да сыр бермеуге тырысып:

	– Ау, Тұреке, не болды бұл? – дедім.

	Ол кезде мен майор едім. Тұрғара мені сол әскери шеніммен атап:

	– Болары болды ғой, жолдас майор, – деді қинала сөйлеп.

	Жарақатын байқасам, шынында да ауыр көрінді: құйымшак тұстан тиген оқтың жұлынға да зақым келтіргендей түрі бар.

	– Ештеңе етпес. Сәл шыда... Қазір санбатқа жібереміз. Бес-алты күн жатып шығасың, – деп жұбатқан болдым.

	– Әй, қайдам, енді мал болуым қиын-ау! – деді.

	– Қой, қайдағыны айтпа.

	– Шын айтам, жолдас майор. Екі аяғым ұйып әкетіп барады!.. Арамызда болған бар әңгіме осы.

	Бұдан соң Тұрғараны санбатқа алып кетті.

	Айтқанындай, Тұрғара санбатқа апарған соң, бір жарым тәуліктен кейін қайтыс болды. Ол кезде қатты соғыс болып жатыр еді. Сол себептен мен өзім жерлеуіне бара алмадым. Штабымда инженер-архитектор Ләтип Нариманбеков деген әзірбайжан жігіті бар еді. Өзі Тұрғараны жақсы білетін. Орныма соны жібердім. Мүрдені жерлеуге қажетті ағаш-тақтай, тағы басқа құрал-жабдықтарды беріп, Тұрғараны мұсылманшалап, өз қолыңмен жақсылап жерле, деп тапсырдым. Ол бұл тапсырманы қалай айтсам, солай мүлтіксіз орындап келді.

	– Біз Тұрғараның суретін таба алмай отырмыз, Бауеке. Жұбайы Рахия бірер мәрте Тұрғараның хатымен қоса, Мәлік Ғабдуллинмен бәрге түскен фото суретінің келгенін, бірақ сақталмағанын айтады. Сізде Тұрғараның қандай да бір суреті бар ма?

	– Иә, ол рас. Мәлік Тұрғараны жақсы білетін. Мәлік те менің полкымда болды ғой. Ол екеуін алғаш таныстырған мен болатынмын. Мүмкін, Тұрғара жайлы Мәліктің кітаптарында жазылған шығар. Суреті де бір шықса, содан шығады.

	Сәті түсіп, өзімен телефон арқылы сөйлескен оншақты минут ішінде Бауекеңнен Тұрғара жайында бар біліп үлгергенім осы болды.

	Осыдан соң көп ұзамай, Бауекеңнен осы естіген әңгімемізге шүбә келтіргендей, бір күтпеген жәйтқа тап болдық. Бұл әлгі, біздің Бауекеңмен болған әңгімеге дейін, Тұрғара жайлы сұрау сап СССР Қорғаныс министрлігінің Орталық архивіне (Подольск қаласы) жіберген хатымызға келген жауаппен байланысты еді.

	Онда былай делініпті:

	«Совет армиясының шығын болған сержанттар мен жауынгерлерді есепке алу жөніндегі архив құжаттары бойынша Т.Тұраров туралы мына төмендегі мәліметтер анықталды. «33-ші атқыштар дивизиясы 73-ші атқыштар полкының бөлім командирі, аға сержант Тұраров Тұрғара 1908 жылы туылған. Оңтүстік Қазақстан облысының, Фрунзе аудандық әскери комиссарианты арқылы шақырылған. 1944 жылы 25 апрельде алған ауыр жарақатынан қайтыс болды. Калинин облысының, Пушкиногорский ауданындағы Башово деревнясының батысынан сегіз жүз метрдей жерде жерленген».

	Көріп отырсыз, Тұрғараның қаза тапқан жері және мерзімі Бауыржан Момышұлының айтуы бойынша бір басқа да, Қорғаныс министрлігінің Орталық архивінен келген хат дерегі бойынша бір басқа. Дәлірек айтқанда Бауыржан Момышұлының айтуынша: Тұрғара 1942 жылдың октябрь-ноябрь айларында Калинин облысы, Холм қаласының түбінде, Ловать өзенінің шығыс жағындағы Навышкин, қыстағында қорғаныста тұрған кездерінде ауыр жараланып, бір жарым тәуліктен кейін санбатта қайтыс болған соң, сол маңға жерленсе, Қорғаныс министрлігінің Орталық архивінен келген құжат бойынша: 1944 жылы 25 апрельде ауыр жарақатынан қайтыс болып, Калинин облысының, Пушкиногорский ауданындағы Башово деревнясының батыс жағында жерленген.

	(Новгород пен Псков облыстары 1944 жылы құрылған. (Қазақ Совет энциклопедиясы, 9-том, 1977ж.) Оған дейін Калинин облысының құрамында болып келген. Мына жерде Бауыржан Момышұлының – Новгород облысына қарасты Холм қаласы мен Ловать өзенін, Орталық әскери архивтің – Псков облысындағы Пушкино-горский ауданы мен Башово деревнясын Калинин облысының құрамында атау себебі содан болса керек).

	Қайсысы дұрыс? Әрі ойлап, бері ойлап кеп Бауекеңнің айтқандарына пәлендей шек келтірмесем де, қанша дегенмен, ресми орын ғой деп әскери архивтен келген дерекке сүйенгенді жөн көрдім. Тұрғара жайында жазылған очеркімде осы деректі пайдаландым.





Сүйегі қайда қалды екен, есіл ердің?


	(Эпилог орнына)



	Дегенмен, жазуын жазсам да, ондағы Тұрғараның қашан, қайда қайтыс болып, қайда жерленгеніне қатысты әлгі әскери архив дерегінің анық растығына көңлім онша толыңқырамады. Бәлкім, мұндағылар да бір жаңсақ мәліметке сүйенген болар, әйтпесе, олардың Тұрғара туралы Бауекеңнен артық білуі мүмкін емес қой деп ойладым. Осы оймен ылажы болып, мүмкіндік туса, не де болса Бауекең айтқан әңгіме мен әскери архив дерегінің ізімен аталған, 19-полк қорғаныста тұрған Тұрғара жараланды, Тұрғара жерленді деген жерлерге барып, бәрін өз көзіммен көріп-білгенді жөн көрдім. Көп ұзамай бұл ойым іске асып, 1986 жылдың қыркүйегінде Болгарияның Варна қаласындағы Халықаралық журналистердің демалыс үйіне барудың сәті түсті.

	Қайтар кез жақындағанда демалысымды мерзімінен төрт-бес күн ерте бітіріп, әскери архив айтқан Тұрғара жерленді деген жер – Калинин облысының, Пушкино-горский ауданының, Башово деревнясына тарттым. Қыркүйектің 20-сы күні кешкісін Варна-Москва пойзына отырып, 22-ші қыркүйек күні Москва қаласына келдім. Одан екі сағаттан соң Ленинград вокзалынан «Москва-Ленинград» пойызына отырып, қыркүйектің 23-і күні таңертең Псковқа келіп түстім. Мұнда ауа-райы Варна, Мәскеудегідей жұрт көйлекшең жүре беретіндей емес, суық екен. Суық болғанда, аспан түнеріп, қар борап тұр. Қарасам, пойыздан түскендердің бәрі артынып-тартынып, қалың киініп алыпты. Үстімде жалаң костюм-шалбар, аяғымда спорттық кроссовка, басқа жан сауғалар лыпасы жоқ – мен ғана секілдімін. Әлгі жерде ілгері басқан аяғым кері кеткендей, не істерімді білмей аңтарылып тұрып қалдым. Біресе: «осы жақа айдап келген қай құдайдың азабы?!» – деп өзімнің осындай дер кезінен кеш қалып жүретін босбелбеу болбырлығыма күйінемін. Варнада бірге демалған, менімен бір вагонда бірге қайтқан мәскеулік журналист жігіт бар еді. Оған келе жатқанда өзімнің осы жақа, осындай шаруамен баратыным жайлы айтқан болатынмын. Соны еске алып:

	«Апыр-ау, сонда ол: «Ол жақ суық болады, жылы киіміңді қамдай бар, – деп бір ауыз ескертсе қайтеді?» деп, біресе айдаладағы соған ренжимін. Біресе: «Бәрін қойып, осы аман-сауымда ізімше қайтып кетсем бе екен?!» деймін де, бұдан соң бұл жақа енді қайтып жолым түсе ме, түспей ме деп, бұл ойымнан тағы айнимын. Ақырында: «қой, келіп қалдым ғой, не де болса барып қайтайын» деп тәуекелге бел буып, алған бетімнен қайтпауға бекіндім. Сөйттім де, алдымен осы арадағы әудем жердегі теміржол депосының асханасынан тамақтанып, қаланың «Сауда орталығынан» үстіме бір плащ, бір жүн жемпір алдым да, автовокзалдан автобусқа отырып, осы арадан 120 шақырым жердегі Пушкино-горский ауданына тарттым. Бірақ, мен іздеген Башов деревнясы әскери архив жазғандай, бұл ауданда емес, бұл арадан 30 шақырым жердегі Локня ауданында, яғни осы екі ауданның орта шенінде болып шықты. Біз мінген автобус бұл жерге түс әлетінде жетті.

	Автобустан түскен соң, осы жерге өзімізбен бірге келген тұрғындардың бірі – Валентина Смирноваға жолығып, жөн сұрадық.

	– Бұл жағын біле алмадым, – деді ол. Тұрғараның осы деревняның батыс жағында жерленгені жөнінде біз көрсеткен әскери архив хатымен танысқан соң, – мүмкін кезінде ондай қабір болса болған шығар. Бірақ одан бері қанша уақыт өтті, қанша су ақты. Қазір ол жерлерге қаншама үйлер салынып, талдар егіліп кетті...

	– Айтпақшы, – деді ол сосын, сөзін одан әрі жалғастырып. – Осы маңда бір ескерткіш бар.

	– Оныңыз қандай ескерткіш? Әскери зиратты ма, әлде зиратсыз, жәй азаматтық па?

	– Ол жағын біле алмадым. Білетінім – ол осы жақын жерде. Мен баратын жақта. Төбесінде «бес жұлдызы» бар, цемент бетон үстіне тұрғызылған, төрт қырлы, сұлбасы шағын ғана ескерткіш. Көрем десеңіз, жүріңіз, жолшыбай көрсете кетейін...

	Жолсерігім осыны айтып, бізді әлгі ескерткішке ертіп келіп, «міне осы» деп көрсетті де, өзі кетіп қалды.

	Жаңа мен жолсерігімнен бұл ескерткіш туралы естігенімде, орталық әскери архив дерегінде көрсетілгендей, Тұрғараның қабірін ағаштар мен үйлер басып кететін болған соң, алғашқы жерленген жерінен осында көшірілгендей көріп, қуанып қалып едім. Қуанғаным сонша, әлгі ескерткішті жөндеп көрмей-білмей жатып, асығып-аптығып, келген бойда суретке түсіре беріппін... Сөйтсем, алданыппын. «Тұрғара жатыр» деп келген жерім – осы арадағы «Труженик» колхозының кешегі соғыста қаза тапқан мүшелеріне арналған, ешқандай зираты жоқ, әншейін «іші қуыс» ескерткіш боп шықты. Ескерткіштің сыртына елу-алпыстай адамның аты-жөні тіркеліпті. Олардың ішінде біз іздеп келген Тұраров Тұрғара есімді қазақ жоқ. Тіпті, бірде-бір қазақ жоқ. Бәрі орыс.

	«Мүмкін сондағылар бірдеңе білер» – деп бұдан соң Башов ауылдық Советіне келдік. Ауылдық Совет төрағасы өзінде жоқ екен. Оның орнына осында есепші болып істейтін бір орыс әйелмен сөйлестік. «Осы жерден, – деді ол – бес-алты шақырымдай жерде Монакова селосына барар жолдың бойында бір үлкен Ескерткіш-зират бар. Бірақ қандай зират екенін жөнді білмеймін. Білетінім, сол зиратта қазақтың батыр қызы – Әлия Молдағұлова жатыр. Соған барып көрсеңіз болады. Мүмкін, Сіз іздеген адам да сонда шығар?

	– Әлия Молдағұлова дедіңіз бе? – деймін мен өз құлағыма өзім сенбегендей.

	– Иә, – дейді есепші әйел де, әлгі айтқанын шегелей қайталап, қазақтың батыр қызы Әлия Молдағұлова.

	Әлия Нұрмұханбетқызы Молдағұлова! Кім білмейді оны. Кешегі күндері мектеп қабырғасында жүргенде есімі аузымыздан түспейтін, біз үшін нағыз ерліктің, нағыз Отан сүйгіштіктің үлгісі саналған – Әлия емес пе. Талайлардың аяғы жетпей жүрген ескерткіш қой бұл. Ендеше, оған әудем жер келіп тұрып, неге бармасқа? Осы оймен сыртқа шықтым. Есік алдында экономист әйел мініп жүрген колхоз бастығының «Виллисі» тұр екен. Экономист-қожайын «бір жақа асығыстығын» айтып, одан қайран болмаған соң, жол-жөнекей кездесер автокөліктің біріне үміт артып, үлкен жолдың бойына бет алдым. Сол екен, алдымнан бір мотоциклді шыға келді. Қол көтеріп едім, қиыстап келіп, қасыма тұра қалды. Осындағы колхоз механизаторы екен. Аңқылдаған еркөңілді жігіт. Аты – Виктор.

	– Менің әкем де соғыста хабарсыз кеткен екен, – деді ол, бізбен танысқан соң. – Менің сіздей адамдарға деген алғысым шексіз. Сіздің бұл ісіңізді мен өз әкемді іздегенмен бірдей бағалаймын. Үлкен ерлік іс деп білемін. Мен сізді қайда апар десеңіз де апаруға дайынмын.

	Ол осыны айтты да, мені артына мінгестіріп алып, жауып тұрған жаңбырға қарамастан, құйғытып отырып, әне-міне дегенше әлгі есепші әйел айтқан Ескерткішке алып келді.

	Сөйтсек бұл, Латыш атқыштар дивизиясының жауынгерлеріне арналған Ескерткіш-зират екен.

	Аспанмен тірескен алып домкрат секілді, ақ түсті еңселі Ескерткіш-монументтің кеуде тұсына күрең түсті жылтыр тастан төрт бұрышты үлкен тақтайша орнатылып, оған былай деп жазылыпты: «1941-1945 ж.ж. Ұлы Отан соғысында Отанымыздың бостандығы мен тәуелсіздігі үшін күресте ерлікпен қаза тапқан 43-ші гвардиялық ригалық латыш атқыштар дивизиясының ержүрек батыр солдаттары мен сержанттарының және офицерлерінің даңқы мәңгі өшпесін!»

	Ескерткіш-монументтің алдыңғы жағындағы үй орнындай ашық алаңқайға қатарластырылып, елушақты жауынгерлер жерленіп, олардың әрқайсысының үстіне аты-жөні, туған жылы, қаза тапқан жылдары жазылған мая жонды, көк тас төселіпті. Бұлардың орта шенінде үлкен сандық секілді, төрт бұрышты, үстінде гүл өсірген «табақшасы» бар бір қабір анадайдан «мен мұндалап» ерекше көзге ұрып тұр. Бұл Әлия Молдағұлова жатқан жер екен. Оның қабырғасына тасқа ойылып, былай деп жазылыпты:

	«Бұл жерде қазақ халқының қызы, Совет Одағының батыры, 54-ші жеке атқыштар бригадасының мергені, Әлия Молдағұлова Нұрмұханбетқызы жерленген...».

	Әлияның қабатына бір қазақ жерленіпті. Оның үстіндегі көк таста: «Қатардағы жауынгер Оралбаев Тұрғын, 1909ж – 9.02.1944ж.» деген жазу бар. Ал өкінішке орай біз бұл жерден өзіміз арнайы іздеп келген Тұрғара Тұраров есімді ағамызды тағы да кездестіре алмадық.

	Біз бұл жерде жарты сағаттай болдық па, болмадық па? Әлия жатқан Ескерткіш-монументті суретке түсіріп болған соң (бізге бұл суретті, әлі сол бұрынғысынша біз осында келгенге дейінгідей толассыз жауып тұрған жаңбырдың астында жүріп түсіруге тура келді), ізімізше Башов деревнясына кері қайттық.

	Осы кездерде мектептерде «Қызыл ізшілер» деген үйірме болушы еді. Олар онда-мұнда хат жазысып, хат алысып, кешегі соғыста хабарсыз кеткен жерлестері мен ағайын-туыстарын іздестірумен айналысатын. Башов деревнясына келген соң, сол есіме түсіп: «Бәлкім, Тұрғара жайлы осындағы мектеп «Қызыл «ізшілері» бірдеңе білер?» деген оймен сонда барғым келіп еді. Бірақ кеш болып қалғандықтан олай етудің реті келмеді. Жарық барда баратын жеріме ертерек жетіп алғанды жөн көріп, «үйге жүр» дегеніне қарамастан, жолсерігім Виктормен қоштастым да, кездескен бір автобусқа отырып, аудан орталығындағы қонақ үйден бір-ақ шықтым.

	Қонақ үй иесі Зинайда Тимофеевна Кравченко жасы егде тартып қалған, ет-жеңді әңгімешіл кісі екен. Мұнда істегеніне бірталай жыл болыпты.

	– Бұл жақа, – деді ол кісі, біздің шаруамызға қаныққан соң, әңгіме ауанын солай қарай бұра сөйлеп, – келетіндер негізінен өзіңіз секілді журналистер мен осы жерде соғысқа қатысып, хабарсыз кеткен боздақтардың туыстас бауырлары мен жақын-ағайындары. Мұндай келушілер Совет Одағының барлық республикаларын қамтиды десек те болады. Сонда олардың алдымен бас сұғатын жері – осы қонақ үй. Олардың қайсы-біреулері бірнеше күндеп, тіпті бірнеше апталап жатады.

	– Сондай келушілердің есіңізде қалған бір-екеуін айта аласыз ба? Қонақ үй иесі сәл ойға беріліп, бір қазақ әйелін есіне алды.

	– Ол әйел соғыста осы жерде қаза тапқан күйеуінің сүйегін іздеп келді, – деді сосын. – Келгенде бір емес, үш жыл қатарынан келді. Соңғы келгенінде бұл жаққа енді қайтып келместей болып күдер үзіп кетіп еді. Бірақ артынша күйеуі «табылып» қайта келді. Апырай, қалай тапты екен? – дейміз біз, әлгі әйелдің мынандай ерлік ісіне, сүйген жарына деген айнымас адал махаббатына еріксіз тәнті болып.

	– Ол былай, – деді Зинайда Тимофеевна – Осындағы мектептің «Қызыл ізшілері» соғыс болған жерлерге экскурсия жасамай ма? Сөйтіп жүргенде, олар әбден мүжіліп жер боп кетуге таянған бір қабірге кез болады. Қабірді қазса, одан адамның қаңқа сүйегі мен ішінде әлгі қаңқа сүйек иесінің аты-жөні мен әдірісі жазылған қағазы бар патрон шығады. Тексере келгенде, бұл қағаздағы жазу әлгі әйелдің өздеріне жазып қалдырған қағазындағы әдіріспен және оның іздеп жүрген адамының аты-жөнімен бірдей болып шығады. Сөйтіп осыдан соң көп ұзамай, «қызыл ізшілер» жіберген хабар бойынша ол әйел осында тағы келіп, қабірден табылған күйеуінің қаңқа сүйегін еліне алып кетеді.

	Өкінішке орай, Зинайда Тимофеевна ол әйелдің аты-жөнін, мекен-жайын айта алмады. Есінде қалмапты. Тек қазақстандық, қазақ екенін ғана біледі. (Апырмай, кім болды екен, сол қазақ әйелі?!).

	Зинайда Тимофеевна осыған ұқсас тағы бір әңгіменің тиегін ағытты. Мұнысы, өзі қатарлы 1924-ші жылғы мәскеулік Людмила Петровна Пескова деген әйел туралы екен. Бұл әйел де өзінің соғыстан хабарсыз кеткен бір танысын іздеп, осы жерге бір емес, үш жыл қатарынан келіпті. Ақырында, ол танысының жерленген қабірін тауып, оның есімін осы арадағы ескерткіштік құлпытасқа жаздырып кетіпті. Зинайда Тимофеевна осыларды мысалға келтіріп: «Мүмкін, сол құлпытастан сіз іздеген адамның да аты-жөні табылып қалар, барып көрсеңіз болады» – деді.

	Ертеңіне таңертең барып, әлгі құлпытасты көрдім. Бұл – Локнян селсоветіне қарасты ескерткіштік құлпытас екен. Қонақ үйден үш жүз метрдей жерде орналасқан. Мұнда осы селсовет аумағындағы әскери зираттарда жерленгендердің аты-жөндері тіркеліпті. Барлығы жүз шақты адам. Ішінде қазақтары да бар. Олар мыналар: Абдуллаев Атамбек, Аманов Дидар, Ғабитов Әнес, Дауылбаев Тоқсаноян (Тоқсанжан болса керек), Төлегенов Хадил. Бұлар 1943-1944 жылдары қаза тауыпты.

	Ескерткіш-құлпытастың ең соңына әлгі бізге қонақ үй қызметкері әңгімелеген мәскеулік әйел Людмила Пескованың іздеп тапқан таныс адамы болса керек, лейтенант Якутин Иван Николаевич деген есім қызыл бояумен жазылыпты.

	Ал, біз іздеген Тұраров Тұрғара атты есім бұл құлпытасқа жазылғандардың арасынан тағы да кездеспеді.

	Ендігі үміт артқанымыз. Локния аудандық әскери комиссариаты болды. Мұнда біздің келген шаруамызбен бөлім бастығы Василий Петрович Сунковский айналысты. Көмекшісімен екеуі кабинетіндегі шкафты олай-бұлай ақтарыстырып жүріп, ішінен әрқайсысы үш-төрт беттен тұратын машинкаға басылған екі-үш тізімді алып шықты. Локния ауданының, Подберезеньский селолық советі аумағындағы әскери зираттарға жерленгендердің тізімі екен. Сол арада әлгі тізімдерді бір-біреуден бөліп алып, үшеулеп қарадық. Алайда, олардың ішінен қанша іздесек те Тұрғара кездеспеді. Есесіне, өзім қараған тізімде қазақ ағайындар баршылық болып шықты. Іздеу салып жүрген етжақын біреулері болса, бәлкім, осы жазбамыз арқылы көмегіміз тиер деген оймен бұлардың да аты-жөндерін блокнотымызға түртіп алғанды жөн көрдік.

	Олар мыналар: Кіші және аға сержанттар: Нақышев Думбай, Қоқымбаев Мұрат, Сатыбаев Мамарасул, Ұлымтаев Отарбай, Ақтанбердиев Кемелхан, Айталиев Құспан, Қадыров Нұраш, Купенов Басомбат, қатардағы жауынгерлер: Сүлейменов Танчубай, Тажибаев Ғұлам, Урашов Жұмақай, Усманов Урал т.б.

	Біз бұлардың аты-жөнін аталмыш тізімде қалай жазылса, солай беріп отырмыз. Бұлар негізінен 1920-1925 жылдары туылып, 1943-1944 жылдары қаза тапқан боздақтар.

	Мұндай қазақ қандастарымыздың әлгі Василий Петрович пен оның көмекшісі қараған тізімдерде де бар екендігіне ешқандай күмәнім болған жоқ. Бірақ әрі уақытым болмай, әрі онша мазам болмай отырғандықтан ол тізімдерді қарап отыруға зауқым соқпады. (Шамасы, кеше жаңбырдың астында жүргенде суықтап қалсам керек).

	Жаңа әлгінде осында келгенімде Василий Петровичке, Тұрғара жөнінде өзіме Қорғаныс министрлігінің орталық архивінен келген құжаттық хатты көрсеткем-ді. Өздеріндегі тізімдерді қарап ештеңе шығара алмаған соң, ол сол хатты еске алып:

	– Қорғаныс министрлігі архивінің деревняның атын жаңылыстырса да, ауданның атын жаңылыстыруы мүмкін емес. Сондықтан, енді Новержев қаласындағы Новержев пен Пушкиногорский аудандарының біріктірілген әскери комиссариатының архивін қарап көрсеңіз болады, – дегенді айтты.

	Осы кеңес бойынша Локнян аудандық әскери комиссариатынан шыққан бетімізше сол біріккен әскери архив бөліміне келдік. Мұндағы бастық Николай Иванович Иванов өзінде жоқ екен. Оның орнына біздің шаруамызбен осы бөлім қызметкері Людмила Анатольевна айналысты.

	Ол өзінің отырған столының суырмасынан папкаға салынған бір буда кәртішкені алды да, біртіндеп мұқият қарап шықты.

	– Бұл кәртішкелер, – деді ол сосын, – біріккен екі ауданнан бөлек, осы араға Совет Одағының өзге өңірлерінен келіп, соғысқа қатысып, осы жерде қаза тапқандардың тізімі. Мұның ішінде сіз іздеген Тұраров Тұрғара есімді адам жоқ, – деді.

	– Ойпырмай, қалайша жоқ? – дейміз біз өзіміздегі Тұрғараның осы аймақта жерленгенін білдіретін Орталық әскери архив қағазын тағы да алға тартып – Сонда мұндағы жазылғанның дұрыс блмағаны ма?

	– Олай да болуы мүмкін. Бірақ бұл жерде мына нәрсені ескеру керек. Соғыстан кейін осы аймақтағы жергілікті қорымдарға және одан бөлек әр жерде қалған жеке қабірлерге жерленгендердің сүйектері жинастырылып алынып, әскери зираттарға көшірілген ғой. Мүмкін, солардың ішінде сіздің іздеген адамыңыздың да сүйегі болған шығар. Бірақ, қабірден алған кезде өзінің кім екенін айғақтайтын құжаты, не басқадай заты болмағандықтан сүйегі жерленгенімен, есімі зираттың құлпытасына тіркелгендердің тізіміне енбей қалған болар. Әйтпесе, әлгі жинастыру кезінде қабірі көзге түспей, бір қалтарыста қалып қойған шығар. Ондайлар көп болған ғой...

	Людмила Анатольевна осыны айтты да, машинкаға отырып, мендегі Тұрғара туралы Қорғаныс министрлігінің орталық архивінен келген хаттың көшірмесін алып алды.

	– Мен мұны келген соң Николай Ивановичке көрсетейін, – деді ол сосын – Егер ол кісі мақұл десе, Тұраровтың есімін осы жердегі әскери зираттық ескерткіштердің біріндегі тізімге қосып жазып қоярмыз.

	Аудандық әскери комиссариат қызметкерінің бұл айтқанын аяқсыз қалдырмайтынына, оның бастығының да әлгі бізден көшіріп алынған орталық әскери архив дерегіне сүйеніп, Тұрғараны осындағы ескерткіштік құлпытастардың біріндегі тізімге қосып жазып қоятынына біздің ешқандай күдік-күмәніміз болған жоқ. Кәміл сендік.

	Әйтсе де, Тұрғараны іздестірудегі қолымыз жеткен бұл «жетістігімізге» көңліміз онша тола қоймады. Тола қоймаған себебі: орталық әскери архивтің Тұрғараның 44-ші жылы апрельде Башово деревнясында жерленгені туралы біздің хатымызға қайтарған жауабы қате, дұрыс жазылмаған секілді, бұл жайындағы нағыз бұлтартпас шынайы дерек – әлгі өзімен телефон арқылы сөйлескенімізде Бауыржан Момышұлы айтқан әңгіме құсап көрінді. Мені ендігі ойым, сол әңгімеде айтылған Калинин облысы, Холм қаласының түбіндегі 1942-43 жылдары Бауекең полкы қорғаныста тұрған – Ловать өзенінің шығыс жағындағы Навышкин қыстағына қарай жетеледі... Тұрғара мәйіті, бұл жақта жеке қабірлердегі сүйектерді жинастырған кезде «құжаты болмай», не басқадай бір себептермен, жаңағы аудандық әскери комиссариат қызметкері айтқандай жағдайға ұшырамағандай, есімі осындағы әскери зиратқа жерленгендердің еңселі ескерткіштерінің бірінде жазулы тұрғандай көрінді. Енді сол жаққа барғым, сол ескерткішті өз көзіммен көргім келді...

	Өкінішке орай, демалыс мерзімі бітіп қалды да, бұл сапарымда олай етудің реті келмеді. Бұл жағын, осылайша жолымыз түскен келесі бір келісіміздің үлесіне қалдырдық. Бірақ, осының артынша дүние астаң-кестең болып, «мәңгілік мызғымас» деп жүрген Советтік Одағымыздың іргесі сетінеп, ыдырап кетті де, бұл ойымыз жүзеге аспай қалды...

	Кім білсін, бұл біз көре алмаған мұндай ескерткіш-зиратты, бізден соң Тұрғараның ағайын-туыстары көрген болар. Ол жағын біле алмадым.





ӨЛМЕС ӘННІҢ РУХЫ




	Бұл Қазақ ССР-ның елу жылдық мерей тойы қарсаңы еді. Осыған орай, газетіміз арнайы айдар ашып, мақалалар бере бастаған. Осындай күндердің бірінде маған Түркістанға іссапарға шығуға тура келді. Жүрер алдында бөлім бастығы өз тарапынан берген тапсырысын тағы да пысықтап:

	– Ылажы болса, Ұлы Октябрь жеңісін қорғауға, Азамат соғысына қатысып, Қазақстанда Совет өкіметін орнатуға тікелей атсалысқан ардагер туралы жазсаң дұрыс болар еді. Менің білуімше Түркістанда ондай адам болуға тиіс, – деді.

	Сосын бұл айтқанына:

	– Осыдан барған соң аудандық комсомол комитетіне соғып көрші. Бәлкім, бұл жөнінде содан бірдеңе білерсің,– дегенді қосты. Бөлім бастығының бұл айтқаны бекер емес екен. Аудандық комсомол комитетіндегілер маған қажет деген ондай ардагерлер қатарында бір емес, екі-үш кісінің есімін атады. Солардың бірі – Баймұратов Баймұқан болды.

	– 1917 жылғы февраль революциясынан кейін осы Түркістанда Қызыл гвардияшылар ұйымы құрылған екен, – деді бізге бұл кісі жайында, мақтауын жеткізе сөйлеген аудандық комсомол комитетінің қызметкері, қаршығадай қағілез қара сұр жігіт. – Сол ұйымға алғаш мүше боп кірушілердің бірі, міне, осы кісі. Кәдімгі айта беретін, Азамат соғысыңды да, Ұлы Отан соғысыңды да бастан аяқ бастан өткерген ақиық ардагеріңнің өзі. Өлмегені болмаса, көрмегені жоқ. Біз бұл кісімен мектеп оқушыларымен кездесулер ұйымдастырып тұрамыз. Анау айтқандай, жоғары оқуы болмаса да тоқуы мол, көкірегі даңғыл, шежіре жан. Бұл кісі жайында мақала ғана емес, қолдан келсе роман жазса да артық емес.

	Комсомол қызметкері бізге болашақ геройымызды қалай табу керектігін де сұратқан жоқ.

	– Үйі осы қалада. Мына Тельман паркінің алдынан автобусқа отырып, Амангелді аялдамасынан түссеңіз жетіп жатыр. Сол жердегі фин үлгісінде салынған үш-төрт үйдің бірі – сол кісі тұратын үй.

	Іздеген кісіміз көзіне қара әшки киген, капсағай денелі, шоқша сақалды, сары шал екен.

	Танысып-біліскен соң, әңгіме тізгінін өзі алып, қонақжай пейіл көрсетіп, өз жайымен, жанұялық, тұрмыстық хал-ахуалымен таныстыра отырды. Ұлы Отан соғысы кезінде Харьков түбінде жау бомбасы қопарған топырақ астында қалып, контузия болып, екі ай госпитальда жатыпты. Сонысы осыдан екі жыл бұрын қайта сыр беріп, оң көзі көрмей қалыпты. Соған операция жасатып, Алматыдан жақында ғана оралыпты. Енді операцияны оң көзі жазылған соң, сол көзіне жасайтын көрінеді. Мына көзіне кара әшки киіп алуының себебі сол екен.

	Аядай үш бөлмеден тұратын осы пәтерде өзі мен зайыбын қосқанда, жеті жан тұрып жатыр екен. Ержеткен ұлы – жұмысшы, үлкен қызы – мұғалім, қалған үш қызы мектептің жоғары класс оқушылары екен.

	Әңгіме арасында біздің бір байқағанымыз: жеті жан тұрып жатқан осынау пәтердің тым тарлығы ғана емес, мұндағы үй-ішілік жасау-жиһаз дерлік дүние-мүлік атаулының тым жұпынылығы болды. Пәтердің ең үлкен бөлмесі – біз отырған бөлмеден ондай дүние атаулыдан ескі кебеже-сандықтың үстіне жиналған бір-екі қатар көрпе-жастықтан бөлек, бір шкаф кітап пен бір ескі телевизордан басқа іліп алар ештеңе көрінбейді.

	Әйтсе де, қайсыбір әріптестері құсап, “Соғыс ардагері” атын жамылып, біресе машина сұрап, біресе пәтер сұрап, әр кеңсенің есігін тоздырып жүрген жайы жоқ. Осы құба төбел тұрмыс-күйінің өзін үлкен қанағат тұтқандай, осы өмір тіршілігінің өзіне шүкіршілік еткендей жайы бар.

	Қарт сөзін аяқтағандай болып:

	– Біздің жағдай, міне осы, шырағым. Жас болса, жетпістің бесеуіне келді, – деп сөз кезегін бізге аударғандай ыңғай білдірді.

	Мен де осы сәтті пайдаланып, қариеге маналы бері қойсам ба деп отырған көкейімдегі көп сұрақтың бірін көлденең тарттым.

	– Өзіңіз білесіз, алдымызда Қазақ ССР-ның елу жылдық мерей тойы келе жатыр. Қарап отырсам, Сіздің, кезінде туған республикамыздың осындай дәрежеге жетуіне қосқан үлесіңіз аз болмапты. Басқасын былай қойғанда, Азамат соғысын да, Отан соғысын да бастан аяқ бастан өткерген екі майдан ардагері екенсіз. Шынын айтсам, мұндай ғұмыр кешкен қызық тағдырлы адамды Сізбен тұрғалас, ұрпақтас деген кісілердің арасынан бірінші рет кездестіріп отырмын. Ендеше, осы Совет өкіметі жөнінде не айта аласыз? Бұл өкімет Сізге, мына бізге, жалпы қазақ халқына не берді деп ойлайсыз?

	Қарие бұл сұрағымызга жауабын біраз ойланып барып берді:

	– Қарағым, бұл елу жыл қазақ халқы үшін осының алдын-дағы елу ғасырмен пара-пар болды десем асыра сілтегенім болмас. Олай дейтінім, қазақ халқы бұл елу жыл ішінде елу ғасыр бойы қолы жете алмаған жетістігіне қол жеткізді. Ол әмбеге аян нәрсе. Оны қазір бүткіл әлем алақанындағыдай көріп отыр. Ал ол жетістігіміз қандай жетістік дегенге келсек, ол дегеніміз: өзің жақсы білесің, ең алдымен әлеуметтік теңдік, яғни, қоғамның әрбір мүшесі оның байлығы, игілік-ырыздығымен ортақ жағдайда бірдей пайдаланып, бір-бірімен терезесі тең жағдайда бірдей өмір сүруге мүмкіндік алуы, бұрынғыдай, мынау бай, мынау батырақ, мынау қанау-шы, мынау қаналушы тап деп бөле-жарудың келмеске кетуі ғой. Мені–дүниеге көзімді ашып, адам еткен осы елу жыл, Совет өкіметі. Совет өкіметі болмаса, мен мына осынша бала-шағамды оқытып, бағып-қағып, не ішем, не кием демей, қартайған шағымда өстіп жан бағып жайыммен отыра алар ма едім? Ішсем тамаққа, кисем киімге жарымай,бір байдың малының соңында шоқайымды сүйретіп жүрмес пе едім? Адамға бақытты болу үшін, бақытты өмір сүру үшін бұдан артық не керек? Қандай заман керек?!

	– Сіз қалай ойлайсыз? – деймін мен қариені одан әрі сөзге тарта түсіп, – Сіздіңше, бұл қоғамға балама, бұл қоғамнан гөрі жақсырақ, бақыттырақ дегендей, тағы да бір басқа қоғамның құрылуы мүмкін бе?

	Бұл жолы қарие менің сұрағыма берген жауабын ұзақтан қайырды. Бұл жауабы маған сұраққа берген жауаптан гөрі, қариенің өзінің көптен бері көкейінде жүрген жеке көзқарасы, жеке пәлсапалық ой-толғамдары секілді болып көрінді.

	– Қарағым, арғы-бергі тарихқа зер салсақ, дүние дүние болғалы,адамзат баласы осынау жұмыр жердің үстінде қаншама соғыстарды бастан кешіріпті. Қарап отырсақ, сол соғыстардың бәрі, негізінен қоғамдағы әлеуметтік кереғарлық, әлеуметтік теңсіздіктен туындаған екен. Небір дүниенің тылсым-тілін меңгерген ғұлама ғалымдар мен данышпандар, небір аузымен құс тістеген саясаткерлер мен туа біткен талант иелері, бар ғұмырын осы әлеуметтік теңсіздіктен құтылу жолындағы күреске сарп етіп, өзінің көз майын тауысып, жүрегін жарып шыққандай шығармалары мен еңбектерін осындай әділетті қоғам құру жолындағы күреске арнапты. Соның бір мысалы – мына өзіміз осы күндері үлкен-үлкен жиналыстар мен партия съездері кезінде телевизордан жиі естіп жүрген “Интернационал” әні. Бұл әннің алғашында жас Совет өкіметінің мемлекеттік гимні болғанын, одан соң, қырық төртінші жылы мемлекетіміздің жаңа гимнінің пайда болуына сәйкес, оның Совет Одағы коммунистік партиясының гимніне айналғанын білетін боларсың. Бұл әннің сөзін жазған, кезінде жаңа тұрпатты пролетарлық мемлекет құрудың тұңғыш үлгісін жасаған, Париж Коммунасы үшін болған төңкеріске белсене қатысушылардың бірі – Эжен Потье екендігінен, оның музыкасын шығарған Пьер Дегейтер есімді белгиялық композитор болғандығынан да, оқыған жігітсің ғой, хабардар шығарсың. Эжен Потье “Интернационалдың” сөзін Париж Коммунасы жеңіліс тапқан соң, сырттай өлім жазасына кесіліп, жасырын жағдайда жүрген кезінде, елу бес жасында жазған болса, Дегейтер оған арналған ән сазын арадан он алты жыл өтіп, Потье қайтыс болған соң бір жыл өткеннен кейін, мың сегіз жүз сексен сегізінші жылы, оның әлдеқалай қолына түскен өлеңдер жинағы бойынша бір түнде жазып шыққан ғой.

	Дегейтер Потьеден отыз екі жас кіші, екеуі бірін-бірі көрмеген екен.

	Сонда мұның бәрі не үшін? Бұл екеуін бұлайша “кезіктіріп”, бұлайша “біріктіріп” жүрген не нәрсе, қандай күш?

	Ол – әлеуметтік теңдік жолындағы, әділетті азат өмір жолындағы мақсат бірлігінен, күрес бірлігінен туындап жатқан күш! Мұны “Интернационалдың” әрбір жолы, әрбір сөзі айтып тұр емес пе?! Өмірі ескірмейтін, өршіл рухты өміршең ән ғой, бұл ән! Мені,қариенің, маған берген жауабына басқа мысал таппай қалғандай, қайдағы бір ойда жоқ, түсте жоқ “Интернационал” әнін мысал қылғаны, мысал қылып қана қоймай, оның шығу тарихын да тәптіштей баяндағаны қайран қалдырды. “Бұл шал, бұл әнге соншалықты бүйтіп, қайдан әуес болып жүр?” деген ой келді.

	Осы оймен қариеге:

	– Мына сөздеріңізге қарағанда, бұл әнді кезінде өзіңіз де айтқансыз-ау шамасы? – деп қалдым.

	Менің бұл сөзім, қариенің сезім пернесін дөп басып, жан дүниесін бір шайқап өткендей болды.

	– Ой, қарағым-ай!... Оның несін айтасың? Айтуын айттық қой!.. Тіпті бұл арада “айту” деген сөз де олқы соғар. Бұл әнді кезінде, біздің айрылмас серігіміз, айнымас сеніміміз, торыққанда қайратымыз, жорытқанда айбатымыз болды десем де артық айтқандығым болмас еді... Бірақ не пайда, енді оның бәрі көрген түстей, сағымдай, адам айтса нанғысыз ертегідей...

	– Сіз бұл әнді қалай үйреніп, бұл әнге қайдан әуес болып жүрсіз?

	Қарие бұл сұрағыма сұрақпен жауап берді.

	– Жаңа аудандық комсомол комитетіндегілер, өзіңе мен туралы айтқанда, менің он жетінші жылы осы Түркістанда құрылған Қызыл гвардия ұйымына мүше боп кіргенімді айтқан жоқ па?

	– Айтты.

	– Айтса, бұл әнді мен сол Қызыл гвардия ұйымында жүргенде үйренгем. Ол кезде бізге ұйымда жауынгерлік жаттығулармен бірге, бірінші кезекте үйретілген нәрсе– ылғи революциялық бағыттағы әндер, оның ішінде “Интернационал” әні болды. Біз бұл революциялық бағыттағы әндерді шеру жасап көшелерге шыққанда айтсақ, “Интернационалды” тұратын казармамыздағы арнаулы бөлмеде хормен айтып жүрдік.

	– Қазір осы әнді айта аласыз ба?

	Қарие менің бұл сөзіме кеңкілдей күлді. Сосын:

	– Неге айта алмаймын. Бірақ, оған бұрынғыдай дауыс қайда? – деп қойды.

	– О жағының оқасы жоқ. Бұл жерде әңгіме сіздің даусыңызда емес. Маған былайша, өткенді еске түсіріп дегендей, жобасын келтіріп, сәл-пәл шет жағасын айтып берсеңіз де жетеді.

	Қарие менің бұл қисынсыз қолқама тағы бір езу тартып койды.

	Сосын:

	– Ол кезде бұл әннің қазақшасы жоқ еді ғой. Қазақша мәтіні Октябрь төңкерісінен кейін, беріде пайда болды емес пе. Сол себепті, біз алғашқыда бұл әнді орысша айттық. Кейін, бірде– қазақша, бірде–орысшаға көштік. Мен саған қайсысын айтып берейін, – деді.

	– Қазақшасын айтқаныңыз мақұл-ау...

	Қариеүндегенжоқ. Меніменкеліскендігінқимыл-қозғалысымен білдіріп, иығын қомданып, тамағын бір кенеп қойды. Сөйтті де, алдымен әнді сөзін қоспай, жәй әуен-сазымен ыңылдай айтып, көңіл күйіне келтіріп алды да, одан соң,сөзін қосып, ерекше бір тебіреніспен, жігерлі шабытқа мініп, шарықталған шалғы орақтың шыңылындай шау тартқан қарлығыңқы даусымен жәйімен әуелетіп, әндете жөнелді:



	Аттан, азап шегіп жаншылған,

	Әлемнің құл мен аштары!

	Кекпен ой-санамыз ашынған,

	Дайын тұр майдан ашқалы.

	Талқандап зорлықшыл жалғанды,

	Жасаймыз жаңа дүние.

	Теңейміз тепкіде қалғанды

	Әлемге болмақ сол ие.



	Қарие осы араға келгенде, әнін кілт үзіп:

	Әйтпесе, мына жолдарға қараңыз, – деп қойып, гимн сөзінің қалған жолдарын әнін қоспай, тек сөзін ғана жатқа айта жөнелді:



	Азаттық бізге ешкім бермес,

	Құдай да, патша да, батыр да.

	Бостандық бізге өзі келмес –

	Аламыз жеңіп ақырда!..



	Әннің қайырмасына келгенде, қарие тіпті құшырланып, арқаланып кетті. Өлеңнің бұл шумағын, өзінің қимыл-қозғалысымен ерекше жігерлі екпін беріп, нақа бір дирижер құсап, бір қолын сермелей отырып айтты:



	Бұл біздің ең ақырғы,

	Зор майдан ғаламат,

	Интернационалмен

	Өркендер адамзат!



	Осы арада мен де үнсіз қала алмадым. Қариенің көңілімді жықпай, мына көрсеткен “қызметіне” шын ризалығымды білдіріп:

	– Ой, рахмет, Жәке! Жүз жасаңыз! – деп қойдым.

	Біздің “кінәмізден” ойламаған жерден тап болған мына шаруа, қолын жылы суға малып, жан бағып отырған қартыңа оңай тимесе керек. Ән соңында тері алынбаған қам ат секілді әжептеуір болдырып қалды.

	Сонда да болса, сыр берген жоқ, кішкене ентігін басып, өзіне өзі келді де, сөзін одан әрі жалғастыра түсті:

	– Міне, сол “Париж коммунасынан”, “Интернационалдан” басталған адамзаттың бұл арманы, данышпан Ленин бастаған Ұлы Октябрь төңкерісі арқасында жүзеге асты. Енді бұл жеңіс ешқашан жеңіліс таппақ емес. Өйткені, бұл жеңіс дүние жүзінде тұңғыш рет шын мәніндегі “зорлықшыл жалғанды талқандап, әлемнің құл мен аштарын” әлеуметтік теңдікке жеткізген жеңіс болды.

	Сосын, біздің әдепкі сұрағымызға берген жауабындағы ойларын тағы да тәптіштей қайталап, бұл айтқандарына мына жолдарды қосты:

	– Қандай қоғам болсын, ол қоғамда ең алдымен әлеуметтік теңдік, әлеуметтік әділеттік болуы керек. Онсыз ол қоғамнан шын мәніндегі өркениетті ел шығуы мүмкін емес. Ал мұндай қоғам құру үшін ең алдымен әрбір адамның қоғам игілігіне өз үлесін қосуымен бірге, әлеуметтік жағынан бірдей қорғалуы қамтамасыз етілуі керек. Бұл үшін, жаңа айттық ғой, мынау бай, мынау кедей деген ұғымға ешкандай орын қалмауға тиіс. Егер олай болмай, қоғамның әрбір жүз мүшесінің тоқсаны жоқшылықпен, қайыршылықпен күн кешіп, елдің бар байлығы, бар жиған-тергені қалған ат төбеліндей оншақты байлар мен байшыкештердің иелігіне айналса, ондай қоғамның барынан жоғы жақсы. Ондай қоғамға ертелі-кеш әйтеуір бір зауалды заманақырдың туары анық. Өйткені, ондай қоғамды халық, қара табан қалың бұқара қолдамақ емес. Оның бір дәлелі – кешегі өзім қатысқан, өзім куәсі болған Азамат соғысы мен Ұлы Отан соғысы. Өзің айтшы, егер тыл, тылдағы еңбеккерлер қолдамағанда, елдің ертеңіне деген сенімі болмағанда, осы соғыстарда, әсіресе Ұлы Отан соғысында біз жеңіске жете алар ма едік? Соғыстың алғашқы күндері, ең арғысы найзалы мылтық та жетіспеген Совет әскері, бізге дейін бүкіл Европаны екі-үш айдың ішінде жаулап алған, басынан бақайшағына дейін бес қаруы сай неміс-фашистері сияқты басқыншы жауға төтеп бере алар ма еді?! Әрине, төтеп бере алмас еді.

	Байқаймын, шалың шынында да қара жаяу емес екен. Бір сөзінен бір сөзі асып түсіп, бауырын жазған жүйріктей, шапқан сайын төске өрлеп барады. Өстіп кете берсек, әңгімеміздің,әлгі комсомол қызметкері айтқандай, шынымен де романға айналып кететін түрі бар. Сол себепті қариенің сөзіне орай:

	– Мен сіздің бұл айтқандарыңызға толық қосыламын, Жәке! Расында, бұл соғыста бізді жеңіске жеткізген қолымыздағы қаруымыздың мықтылығы емес, кеудеміздегі рухымыздың күштілігі, халқымыздың ертеңге, нұрлы келешекке деген сенімінің беріктігі болса керек, – деп мен де өз ойымды білдірдім де, жанама сұрақтарды тоқтатып, әңгіме арнасын тікелей келген шаруама – қариенің әлгі Ұлы Октябрь төңкерісі қарсаңындағы өзі мүше боп кірген Қызыл гвардия ұйымынан басталып, Азамат, Ұлы Отан соғыстарымен жалғасып жатқан жауынгерлік өмір жолдарына қарай бұрдым.

	Сондағы қариеден естіген әңгімем мынау еді.

	Өмірі байдың жалшылығында өтіп келе жатқан алпыстан асқан әкесі қайтыс болды да, он екі жасар қаршадай баланың өзін және қарт шешесін асырау үшін оқуды тастап, бес жыл жұмыс істеуіне тура келді.

	Бұл он жетінші жылдың көктемі, буржуазиялық февраль төңкерісі жеңіліс тапқаннан кейін, істің беті пролетаршыл большевиктер жағына қарай ауып, жер-жерлерде Түркістан өлкелік жұмысшы және солдат депутаттарының Советі құрыла бастаған кез еді. Бір күні Байекең: “Ойбай, несін айтасың. Түркістанда Қызыл әскер жасақтарын даярлайтын Қызыл гвардия ұйымы ашылыпты!” дегенді естіді де, соған өз еркімен келіп мүше боп кірді.

	Енді ойлап қараса, бұл Қызыл гвардия жаңағы өзі айтқан жетпіс екі күн өмір сүрген, тұңғыш пролетарлық революция– Париж Коммунасын жеңіске жеткізген Ұлттық гвардияға өте ұқсас, соның үлгісімен құрылғандай екен. Ұлттық гвардия ерікті халық жасақтарынан құрылса, Қызыл гвардия да ерікті халық жасақтарынан құрылыпты.

	Баймұратов Баймұқан ақсақал өмірден татқан алғашқы дәмін осылайша еске алып, біраз үнсіз отырды да, зайыбы Қасиетке:

	– Әлгі документтерді әперші, – деді.

	Қасиет апай алдымызға қалың бір қағаз папканы әкеліп қойды.

	– Міне, көре беріңіз, бәрі осының ішінде. Байекең әңгімесін қайта жалғады.

	Бұл он жетінші жылдың тамыз-қыркүйек айларының іші еді. Осы тұста Қызыл гвардия өмірінде ерекше бір өзгеріс, қозғалыс пайда болды: Қару-жарақ көбейді. Түркістанның көше-көшелерінде мылтық асынған кезекші-патрульдер жүретін болды. Маңызды деген объектілерге күзет күшейді.

	Түркістандағы Қызыл гвардия штабы мен оның Ташкенттегі Бас командашысы арасында жедел байланыс жиілей түсті... Осы бір қарбалас сәттердің бірінде:

	– Патша өкіметі кұлады!

	– Октябрь төңкерісі жеңді! – деген жылдам хабар да келіп жетті. Біздер “Уралап!” кепкаларымызды аспанға аттық.

	Түркістан темір жолы вокзалының басында алқызыл жеңіс жалауы желбіреді.

	Ұлы Октябрь төңкерісінен кейін, осы айдың аяқ шенінде, Ташкентте большевиктердің ұйымдастыруымен тағы бір қарулы көтеріліс бұрқ ете түсті. Үш-төрт күнге созылған бұл көтеріліс нәтижесінде 1 қараша күні Ташкентте Совет өкіметі орнады.

	Осыдан соң, қараша айының орта шенінде, Ташкентте Түркістан советтерінің өлкелік үшінші съезі болып етті. Съезд Түркістан өлкесі аймағында Совет үкіметінің толық жеңіске жеткенін, үкімет билігінің түгелдей жұмысшы, солдат және шаруа депутаттарының қолына көшкендігін жариялап, Түркістандағы тұңғыш Совет мемлекетінің ең жоғарғы атқарушы үкіметтік органы – Түркістан Халық Комиссарлар Советін сайлады. Бұдан кейінгі, келесі жылдың көктемі мен күзінде өткен Түркістан советтерінің өлкелік бесінші және алтыншы съездері бұл шешімдерді одан әрі дамытып, нығайта түсті. Бесінші съезд – Түркістан автономиясының құрылғанын жарияласа, алтыншы съезд– оның (Түркістан АССР-нің) конституциясын қабылдап, Ташкент қаласын республика астанасы етіп белгіледі.

	Қазіргі Қазақстан мен бүкіл Орта Азия республикаларындағы халықтарды бір өзінің қол астына біріктіріп, алты жыл (1918-24 ж.ж.) бойы өмір сүрген, РСФСР құрамындағы Түркістан Автономиялық Советтік Социалистік Республикасы (ТАССР-ы) о баста дүниеге осылай келген еді.

	Бұл Октябрь жеңісін баянды етуге, Түркістан республикасын аяғынан тік тұрғызуға, өзі бір мүшесі болған Қызыл гвардия жасақтары қаншалық үлес қосты? Біздің геройымыздың ендігі әңгімесі осы бағытта өрбіді.

	* * *

	1918 жылдың марты. П. И. Ерохиннің басқаруымен Қызыл гвардияның жүзге жуық мүшесі Орынбор майданына, атаман генерал Дутовтың әскеріне қарсы аттандық. Орынборға жеткенше бізге Қызылордадан, Қазалыдан, Аралдан әскерлер қосылып отырды. Марттың аяқ шенінде Ақтөбенің солтүстігінде Ақбұлақ станциясында соғыс басталды. Ақтар шегіне отырып ұрысты. Біз олар бұзып кеткен темір жолды ізбе-із жөндей отырып, қуа бердік. Ақыры Елецк станциясында қуып жеттік. Ар жағынан Орынборды ақтардан тазартып, қызыл әскерлер де келді. Енді Дутов Орскіге қарай қашты... Орынбор майданынан келген соң, майдың бас кезінде штаб мәжілісі болды. Онда Түркістан қаласының Әскери комиссары болып Дубинин сайланды. Ерікті түрде әскерге адам алу үшін арнаулы ұйым құрылды. Оның мүшесінің бірі мен болдым. Сөйтіп, үш айдай жер-жерде болып, қазақтан, өзбектен үш жүздей адам алып, байлардан екі жүздей ат жинадық.

	Июль айының аяғында мені командир етіп, екі жүз атты әскерді Ташкенттегі Түркістан майданы революциялық Әскери советінің қарамағына жіберді. Мұнда келген соң үш айдай партиялық – жауынгер жасақшылар советінің нұсқаушысы болып істедім. Содан Ташкент уезіндыегі қыстақтарға барып, батырақтар арасында үгіт жұмысын жүргізіп, олардан байларға қарсы жасақшылар ұйымдас-тырдық. Сөйтіп жүргенде,бір күні бізді Ташкентке, эскадронға қайта шақыртып алды. Сөйтсек, Жаңабазар, Телеу, Абылық деген жерлерге баспаншылар келіп ойран салып жүргенге ұқсайды. Баспаншылардың бастығы тау арасындағы Панқаз деген қыстақтан шыққан тәжік Әшірмет, Рахманқұл, Саид ишан дегендер көрінеді. Бізді сонда жібермекші екен. Ертеңіне әлгі Түркістаннан келген солдаттар түгелдей және оған қоса жүз шақты жасақшы, барлығы – үш жүздей жауынгер баспаншыларға қарсы аттандық. Тәшкеннен таңертең шыққан біздер суыт жүріп отырып, отыз километр жердегі Тойтөбе қыстағына ат басын бір-ақ тіредік. Жергілікті халық жиналып келіп Қызыл әскерлерге баспаншылардан көрген қорлығы мен зорлығын айтып шағынды.

	Сол жерде жергілікті тұрғындардан жолды жақсы білетін бір адамды ертіп алып, баспаншылардың ізіне түстік. Жол бастаушы кісі бізді: “Бір болса осында болады” деп Телеу деген қыстаққа алып келді. Тура-ақ келген екенбіз. Бірақ іздеген жауымыздың орнын сипап қалдық. Сол жерде ақылдаса келе, осы ауылдағы сенімді активтің бірін жағдайды біліп, тіл алып келу үшін елеусіз түрде осы арадан он километр жердегі Жаңабазарға жібердік. Намаздыгерде кеткен ол кешкі сағат он шамасында қайтып оралды.

	– Жаңабазардағы екі сарайдың екеуінде де лық тол-ған баспаншылар. Қазір сонда тамақтанып жатыр. Бүгін түнделетіп, таңалакеуімнен кететін көрінеді. Өтетін жері – Қошырабат асуы, – деді “барлаушымыз”.

	Біз олардың жолын тосуды ұйғардық та, дереу атқа қондық. Жүріп келеміз.

	Сағат түнгі үш болды.

	– Міне, асуға да келдік, – деді бір кезде жол көрсеткішіміз, – Меніңше, осы араға бекінгеніміз мақұл. Әлгі баспаншылар жатқан Жаңа базар,осы белдің арғы астында үш шақырымдай-ақ жерде.

	Расында, мына жер жол тосуға қолайлы-ақ екен. Аттарымызды қалмақша матастырып қойдық та, асудың астындағы ойпатқа, жолдың екі жағындағы жартастың панасына жата-жата кеттік.

	Таң саз берді.

	Кенет, асудың үстінде жатқан қарауылымыз:

	– Ал, келе жатыр! – деп бізге қарай домалай жүгірді. Әне-міне дегенше болған жоқ, баспаншылардың үркердей бір тобы асудың басына шыға келді. Қаперлерінде ештеңе жоқ сияқты. Арты шұбатылып, бізге қарай жақындай түсті. Кенет командиріміз:

	– “Огонь!” – деді.

	Сол екен, дүние тарс-тұрс, гүрс-гүрс болды да кетті Алдыңғы топтың үш-төртеуі жұлындай үзіліп, жалп-жалп ете қалды. Ері босаған аттар кісінесіп, кейін қарай жалт бұрылды. Олармен қосылып, қалғандары да қашты. Біз қуа жөнелдік.

	Баспаншылар жаңа әлгінде өздері шыкқан қыстақтағы екі сарайға барып бекінді. Осы арада екі сағаттай атыстық. Ақырында олар сарайды тастап қашты. Сол жерде: “Біз баспаншы емеспіз, жергілікті адамбыз” деп колын көтеріп алдымызға келген жиырма шақты адамды тұтқынға алдық. Ішіндегі бесатар мылтығы бар бес-алтауын табанда атып тастадық. Әшірмет, Рахманқұлдар қолға түспей кетті.

	Тұтқындарды айдауылмен Ташкентке жібердік те, біз баспаншылардың ізіне қайта түстік. Абылық деген қыстаққа келдік. Олар мұнда да болмай шықты. Сол жерде: “Бас қыстақтан (қазіргі Ангрен шахтасы) бізбен соғысқалы Саид ишан бастаған баспаншылар келе жатыр” деген хабарды есіттік. Біз оларды осы арада тосып алуды ұйгардық. Қыстақтың оңтүстік жағындағы таудың етегіндегі сайдың бергі бетіне бекіндік.

	Намаздыгерде баспаншылар да жетті. Саны бізден әлденеше көп сияқты. Сол жерде күн батқанша атыстық. Қараңғы түскен соң, біз шегіне отырып, жардың үстіндегі биік корғанға келіп бекіндік. Жау қорғанды қоршап алды. Олардың күші шынында да бізден басым болып шықты. Қояр емес. Сол күні түнде бір адамымызды қорғаннан әзер дегенде шығарып, көмек беруді сұрап, Ташкентке, Топырақ қорғандағы бекініс бастығы Беловқа жібердік.

	Арада екі күн өтті. Азық-түлік те, оқ дәрі де таусылуға айналды. Баспаншылардың қорғанды алып қою қаупі төне түсті. Үшінші күні кешқұрым біздің әскерлер де келіп жетті. Келген бойда пулеметпен жол аша отырып, қорғандағы бізге қосылды. Сол күні түнімен, ертеңіне күнімен толассыз атыс болды. Ақыры кешке қарай баспаншылар быт-шыт боп, бет-бетімен қаша жөнелді...

	* * *

	1919 жылдың 16 январы. Күн қақап тұр. Қар қалың. Баспаншыларды тындырып, Ташкентке келгенімізге сәл-ақ күн болған. Кенет, Совет өкіметіне қарсы тағы да бір бүлікшілер – Түркістан Өлкелік әскери комиссары және Өлке қарулы күштерінің қолбасшысы, компартия мүшесі, опасыз, сатқын К.П.Осипов бастаған бандылар бас көтерді.

	Біздер, Белов басқарған жұмысшы бекінісінің әскерлері бандалармен аңдысып үш күн атыстық. Төртінші күні таң қылаң бере, Белов бізді жинап алды да, істің барысымен қысқаша таныстырды:

	– Анау құбыры көрініп тұрған үйді көрдіңдер ме? – Біз өзімізден жарты километрдей қашықтықтағы үйлердің бәрінен биік тұрған еңселі Сарай жаққа қарадық. – Міне, Осиповтар орналасқан екінші полктың штабы – сол үй. Біздер құтқаруға тиісті адамдар да сонда. Қазір соған шабуылға шығуымыз керек.

	Біз алға лап қойдық. Бірақ кеш қалыппыз. Штабта ешкім болмай шықты. Стол үстінде ашылған консерві қалбыры, ішілмей қалған арақ, әлі тұқылы сөніп үлгермеген шылым... Бандалардың жаңа ғана қашып кеткенін айтып тұрғандай. Тек қораның іргесіндегі шөп түбінен адам көргісіз ғып әбден азаптап, атып тасталған 13-14 адамның өлігін тауып алдық.

	Көп ұзамай, бір топ ақ гвардияшыл бандылармен бірге қашып құтылған Осиповтан басқа бүлікшілердің бәрі қолға түсіп, көзі жойылды.

	– Ташкент вокзалындағы мәңгілік от жанып тұрған ескерткішті көріп пе едің? – деді осы арада Байекең. – Сондағы бейнесі тастан ойып салынған коммунистердің – Түркістан республикасының сол кездегі басшылары екенін білесің бе? Міне, олар осылайша қаза тапқан-ды.

	* * *

	1919 жылдың авгусы. Түркістан майданының әскери Советінің қолбасшысы болып, Москвадан Михаил Васильевич Фрунзе келді. Жанында еріткен көп әскері бар. Сол екен, біздерге тәуір киім берілді. Қару-жарақ жақсартылды. Осыдан соң көп ұзамай, Шымкенттен Черняев полкі бар, Қазан полкі бар – барлығы он шақты полк Түркіменстанды ақтардан азат етуге Ашхабад майданына аттандырылды. Беченко бастаған біздің бірінші полктың үлесіне Мары қаласын жаудан тазарту міндеті жүктелді. Жол өте ауыр болды. Ыстығы ми қайнатқандай Қарақұмның ішімен бірнеше күн жүрдік. Жүз елу түйеге артып алып шыққан үш жүз бөшке суымыз сегіз жүздей солдатқа ештеңе де болмады. Шөлден жұрттың алды қалжырай бастады.

	Ақыры,арып-ашып, әзер дегенде қалаға жетіп, қоршауға алдық. Жаумен бірнеше күн айқастық. Көп адамымызды құрбан етіп, ақыры Марыны ақтардан тазарттық.

	Бұдан соң армиядан босанып елге келдім. Арнаулы үш айлық, курсын бітіріп, он жеті жыл қоғамдық тәртіп күзетінде болдым. Төрт жыл заготскотқа бастық болдым. Үйлендім. Сол екен, Отан соғысы бұрқ ете қалды...

	– Қарап көрші, – деді қарие осы тұста тағы да алдымызда жатқан папкіге сілтеме жасап, – осының ішінде СССР Қорғаныс министрлігінің кадрлар бас басқармасы берген справка болса керек. Сонда жазылған бәрі. Мүмкін, менің бұған қосымша тағы да ұзақ-сонар әңгіме айтып жатуымның қажеті болмас. Бір кәдеңе осы қағазда жазылғандар да жарап қалар.

	Біз қарие айтқан “справканы” қарап отырмыз.

	Бұл құжатта Байекеңнің өзі соғыста болған бес жыл ішінде жиырма мәрте жаумен қоян-қолтық, шайқасқа қатысып, соның он үшінде жауынгерлік міндетін мүлтіксіз орындағаны үшін командованиенің бұйрығымен бірнеше рет алғыс жарияланып, орден, медальдармен марапатталғаны, соғыста болған соңғы екі жылы – қырық төрттің ақпаны мен қырық бестің наурызы аралығында: Корсун-Щевченко, Могилев-Подольск, Баку-Бырлад және Венгрияның – Эгер, Чехословакияның – Рожняев, Иелгава сияқты қалаларын жаудан тазартып, Будапештің оңтүстік батысында бір топ неміс танкілерін жоюға қатысқан жауынгерлік үздік қызметі үшін Жоғарғы бас қолбасшы, Совет Одағының маршалы И. В. Сталин жолдастың бұйрығы бойынша алғыс жарияланғандығы айтылыпты.

	Әскери анықтамамен танысып шыққан соң, қариенің әлгі айтқан сөзіне біз де қосылдық. Бұған қосымша тағы да ананы бір, мынаны бір сұрап, қариені одан әрі шар-шатқымыз келмеді. Осы құжатта айтылғандарды қанағат тұтып, әңгімемізді осымен аяқтағанды жөн көрдік.

	* * *

	Осыдан соң арада бірер жыл өтті ме, өтпеді ме, жолым түсіп Өзбекстан астанасына бір барғанымда, жаңағы, осы әңгімемізде айтылғандай, Ташкент темір жол вокзалындағы ескерткіш-монументті әдейі барып көрдім.

	Біртұтас үлкен сом тастан қашап жасалған бұл ескерткіш-монументте қолдарындағы найзалы мылтықтарын кезене ұстап, алға қарай ентелей ұмтылып, шабуылға шығып бара жатқан бір топ революция сарбаздарының жауынгерлік сұсты бейнесі мүсінделген еді.

	Ескерткіш-монументтің табанына алау от жағылып, қабырғасына былай деп жазылыпты:

	“1919 жылдың январында революция жауларының қолынан қайғылы жағдайда қаза тапқан Түркістан Советтік Республикасының комиссарлары:

	Вотинцев В.Д., Гордеев С.П., Дубицкий Е.П., Качуринер М.С., Лугин Г.И., Мальков А.Н., Першин А.Я., Тройцкий М., Фигельский В.Д., Финкельштеин В.Н., Фоменко И.П., Червяков А.В., Шпильков Д.Г., Шумилов Н.Е.

	Коммунизмнің ісі жолындағы ержүрек күрескерлердің есімі мәңгі жасай берсін!

	1962 жыл.

	Бұлар әлгі, біздің “геройымыз” өз көзімен куәсі болған, опасыз Осипов бастаған ақгвардияшыл бандылар қашып бара жатып, әбден айуандықпен азаптап, атып тастап кеткен сол кездегі Түркістан Республикасының басшылары еді.

	* * *

	P.S. Міне, енді сол біздің “геройымыз”, осылайша өз қолымен ірге тасын құрысқан, “ешқашан жеңіліс таппақ емес” деп сенім артқан (және сол сеніммен дүниеден аттанған), Октябрь төңкерісімен келген ұлы жеңісіміз – советтік өкіметіміздің де, Советтік Одағымыздың да, ойда жоқ, түсте жоқ жерден, бір сәттің ішінде быт-шыты шықты...

	Өз алдымызға егемендікке ие боп, батыстық үлгідегі жеке даму жолымен капитал билеген қоғамға карай бет бұрдық. Нарықтық базар реформасына көшудің жөні осы екен деп, колхоз-совхоздарды бірден таратып, зауыт-фабрикаларды бірден жаптық. Жетпіс жыл бойғы жиған-тергеніміз “жекешелендіру” желеуімен қос қабатты үйлер салдырып, қос-қос машина мінген байшыкештер мен ақшаларын шетелдік банкілерге жасырған “белгісіз” қалталылардың жеңі ұшында кетті. Мұндайларды әшкерелеп, ауыздықтауға ықпал жасау орнына, Парламентіміз: “Бұларға амнистия жасалсын. Бұлардың кімдер екені және шетелдік банкілерде қанша ақшасы бары айтылмасын, бұл жағы кұпия сақталсын” деп заң қабылдады.

	Жұмыс таппай сенделген жұрт базар жағалаумен күн кешті.

	Көшеге шықсаң да, көлікке мінсең де, базарға барсаң да көретінің – алдыңнан шығып, алақанын жайған қайыршы болды.

	Ұрлық-қарлық (әсіресе, мал ұрлығы), парақорлық, нашақорлық, жезөкшелік секілді қылмыстар мен адами азғын-даудың неше түрлісі ұрық шашып, етек жайды.

	Сыбайлас жемқорлардың құдайы беріп, “айы оңынан, күні солынан” туды.

	Терроризм, теракт дегендер шықты.

	Мұндай терактіні жасаушы террористердің аяғы, тіпті, капиталистік алпауыттар билеген дүниенің Ақ Ордасы іспетті, азуы алты қарыс Америкаға дейін жетіп, Вашингтон, Нью-Йорк қалаларындағы АҚШ Қорғаныс министрлігі мен Әлемдік сауда орталығының аспанмен тілдескен алып ғимараттарын жолаушылар ұшағымен соғып, қаншама мыңдаған адамдардың өмірін жалмаған өрт құшағына орады...

	Осындайда жаңағы, біздің “геройымыздың” айтқан әңгімесі мен салған әні – “Интернационал” еріксіз еске түседі. Адамзатты әділетті қоғам құрып, әлеуметтік тең жағдайда өмір сүруге шақыратын осы бір өлмес әннің өршіл рухты, құдіретті әуені жадымызда қайта жаңғырып, көңіліміздің шырқау көгінде қайта құйқылжи жөнелгендей болады.





	Оглавление

	ТҮРКІСТАН ТҰТҚЫНЫ

	Горбачев: қайта құру кереметі немесе «темір шымылдықтың» күйреуі

	Күтпеген кездесу және екінші кездесу

	2. Қанды қол Голощекин немесе Ақ патша қалай атылып, қазақтар қалай аштан қырылды?

	3. Мәскеудің суық ызғары немесе морозовшылдық пен морозовшылдар хақында

	4. Солоханың қателігі немесе оның Сейфуллинге тәнті қалуы

	5. Досовтың орнынан алынып, қамалуы немесе обкомның 37-жылғы атышулы екі пленумынан архивтік репортаж

	6. Қамалар алдында немесе тосыннан шақырылған бюро

	7. Абақтыда немесе «троцкийшіл халық жаулары» Троцкий туралы

	8. Айдау

	9. Колымада

	10. Оралу

	11. Қайта тұтқындалу

	12. Сталиннің қаза болуы

	13. XX cъезд: Хрущевтің ерлігі

	14. “Тілсіз” түрмелер немесе хан қабірі үстінде “ат ойнатқан” экскаваторшы

	ГКЧП оқиғасы немесе аузымызға өзі келіп түскен тәуелсіздік алмасы

	ӘҢГІМЕЛЕР

	... АЛ, ПОЙЫЗ КЕТІП ҚАЛДЫ

	БӘТИМА ӘЖЕЙ

	ҚЫЗЫЛ ӘСКЕР ТҰРАРОВ

	Сүйегі қайда қалды екен, есіл ердің?

	ӨЛМЕС ӘННІҢ РУХЫ





Notes


	[←1]

С.Мұқановтың жазуынша ("Есею жылдары" ҚКӘБ, 1964 ж.) С.Сейфуллиннің жиырма екінші жылдың аяқ шенінде "Асау тұлпар" деген атпен жарық көргенөлеңдержинағынаенгізілген, жиырма үшіншіж ылымарттаОрынбордаөткенІІІ Өлкелік партконференция жүріп жатқан кезде, жиынды басқаруға Мәскеуден келген өкіл Ярославскийдің қолына тигізілген бұл өлеңді ("Азияны") орыс тіліне аударып беруші – аталған өлеңдер жинағының редакторы және оны бастырушы, Сәкенге дос боп жүретін – Мұхтар Саматов деген қазақ болған.





[←2]

Бұл өлеңнің біздіңше қазақша аудармасы мынау:

Адамдары тыныс алар еркімен,

Көрген жоқпын бұдан басқа елді мен!





[←3]

Баспасөз материалдарынан мәлім болған тарихи деректерге сүйенсек, Қазақ хандары: Есім, Жәңгір, Тәуке және Абылай мазараттары, "Әзірет-Сұлтан" кесенесінің алдыңғы жағынан, үркердей шоғырланып, бір аумақтан орын тепкен. Хандарымызға қатысты сондай деректердің бірін – жазушы Ирина Стрелкованың "Тамаша адамдар өмірі" сериясы бойынша жарық көрген (Москва, 2008 ж.) Шоқан Уәлиханов туралы кітабынан көреміз. Ол бұл кітабында: "Абылай умер 1781 году и был похоронен в склепе под знаменитой в мусульманском мире мечетью Ходжи Ахмеда Яссави в Туркестане"-деп Абылайханның Қожа Ахмет Яссауи кесенесінің іргесіне, яғни, жоғарыда атап көрсеткеніміздей, оның өзге хандармен қатарлас, кесене сыртына, кесене қақпасы алдына жақын жерге жерленгендігін жазады. Осы күндері осы тақырыпта айтып, жазып, көзге түсіп жүрген қайсыбір "ғалымдарымыз" секілді: "Абылайхан кесене ішіне жерленген" демейді, кесене ішінен қазып алынған, антропологиялық тұрғыдан жете зерттелмеген әлдекімнің бас сүйегін "Абылайхан осы" деп көрсетпейді. Бұл жерде әңгіме сол туралы.





