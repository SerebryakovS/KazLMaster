	Оразбек Сәрсенбай

	Өмiрнама





	Мемлекеттiк сыйлықтың лауреаты, аға жазушымыз Оразбек Сәрсенбайдың бұл жаңа кiтабын оның соңғы он-он бес жылдардаң берi қалам тартып жүрген адамгершiлiк, философиялық тақырыптардың жалғасы ретiнде қарауға болады.

	Ұсынылып отырған шығармада автордың (бас кейiпкердiң) осы өмiрiнiң iшiнде бастан өткергендерi, көзбен көргендерi мен бiлiп-түйгендерi жеке оқиғалар мен көрiнiстер арқылы, күнделiктi жазбалар түрiнде суреттеледi. Әдеби-көркемдiк тұрғыдан қарағанда мұндай ұтымды тәсiл жазушыға өзi өмiр сүрген заман мен әлеуметтiк ортада өтiп жатқан iрiлi-ұсақты оқиғалар мен әлеуметтiк құбылыстарға ден қойып, ой таразысына салуға, кейде объективтiк, кейде субъективтiк баға беруге мүмкiндiк жасаған. Әр адамның өмiрi сынақ дейтiндей негiзгi философиялық ұстанымға сүйенетiн бас кейiпкер соның бәрiнде де, қай тақырыпты қозғаса да, шындық аясынан шығып кетпей, шетiн пiкiр-түйiндерден бойын аулақ ұстағанын байқау қиын емес.

	Негiзiнен мемуарлық жанр үлгiсiнде жазылған бұл шығармада қазақтың әдеби кеңiстiгiнде “алпысыншы жылдардың жаңа буыны” аталып жүрген өнерпаз ұрпақ өкiлдерi қатысатын мезгiлдiң көркемдiк бейнесiн жасау көзделген. Бұл ретте бұл кiтапты бұдан бұрынырақта, 2005 жылы жарияланған “Өмiрнаманың” заңды жалғасы деп бағалаймыз.





24 қыркүйек 2004 жыл




	Бүгiн Қалдарбек Найманбаевты ақтық сапарға шығарып салдық.

	Қалдарбекпен ұзақ жылдар қызметтес, әрiптес, көңiлдес болдық. Тұтастай қарағанда, ол қатар өскен жiгiттер арасындағы жiбi түзу, ешкiмге қиянаты жоқ, қайта қайырымы мол, қабағы ашық, мәмiлешiл, кең пейiлдi азаматтың бiрi едi. Жасынан билiкке жақын, ат үстiнде жүргендiктен бе екен, кезiнде оның артынан өсек-аяң сөздер де көп ерiп жүрдi. Ондай өсек-аяңның айтылуына өзiнiң себепкер болған жерлерi аз емес. «Жазушы» баспасында ол – директор, мен – бас редактор болып қызмет iстеген жылдарда кейде екеумiздiң келiспей қалған тұстарымыз қазiр еске түседi. Бiрақ Қалдарбек кекшiл, өкпешiл жiгiт емес едi. Өзi бiрдеңенi бүлдiрсе, артынан сонысын жуып-шайып, тез түзеп жiберуге тырысатын.

	Бiрде Қалдарбек ол тұста елге танымал емес бiр автордың екi томдық таңдамалы шығармаларын шығарып бермекшi болып шарт жасамас па? Бiрақ баспаның бас редакторы ретiнде менiң сол шартқа қол қоюға үзiлдi-кесiлдi бас тартқаным бар. Мұны көрген Қалдарбек менi кабинетiне оңаша шақырып алып, үгiттеуге кiрiстi.

	– Жоғарғы жақтан бiреулер өтiнiш айтып едi. Қол қоя салсаңшы, – дейдi.

	– Жоқ, – деп мен қасарысып отырмын.

	– Әзiр жиырма бес процент қаламақысын төлеп жiберейiк. Кейiнгiсiн көре жатармыз.

	– Жоқ. Анау атақты жазушыларымыз Қалиханның, Әкiмнiң, Мұхтардың, Дулаттың таңдамалы томдықтары басылмай тұрып, мен қайдағы бiреудiң екi томдығына қолымды қоя алмаймын, Қалеке! Күнi ертең елге не бетiммен көрiнемiз?

	– Дұрыс қой. Бiрақ мен ана жаққа уәде берiп қойып едiм... Ендi қайттiм?

	– Ол жағын өзiң бiлесiң.

	Қалдарбек сонда қып-қызыл болып өзгерiп кеттi. Содан соң:

	– Әй, Ореке, осы сенiң сопылығыңнан-ақ өлетiн болдым-ау! – дедi де, алдында жатқан әлгi автормен жасасқан шарт қағаздарды ортасынан қақ бөлiп, оң жағында тұрған торлы жәшiкке қарай атып ұрды.

	Мұндай қызықты оқиғалар жеткiлiктi едi.

	Қалдарбек өзiнiң туған ауылында өз қаражатына мешiт салдыра бастаған екен. Демек, ол жақсы ниет үстiнде жүрiп, дүниеден өтiптi.

	Бiрге өскен, өмiрдiң ыстық-суық ағымдарын бiрге кешiп келе жатқан бiздiң замандас буынымызға да шет-шетiнен ажал құрығын салып, осылай анда-санда ескертiп қояды ма, қайтедi? Жалпы, әрбiр өлiм – өмiр атаулыға жасалған ескерту емес пе? Бiрақ соны дер кезiнде түсiнiп жатқан пенде шiркiн бар ма?

	Бұл дүние сұрақтарын жаратып,

	Жауаптарын қойған кiмге қаратып?





12 желтоқсан 2004 жыл




	Бүгiн осында М.Мағауиннiң үйiнде баяғыда университетте бiрге оқыған жiгiттер бас қостық. Ортамызда Нұрмақан Оразбеков, Сонарбай Таңқаев, Лина Ахметова болды. Өткен-кеткендi еске алып, ұзақ әңгiмелестiк. 1957-58 жылдарда кiм кiм едi, қазiр солар кiм болды? Атақ, мансап, бейғам тұрмыс үшiн заманның, билiктiң шылауында кеткендерiмiз қайсы? Топқа, жаққа бөлiнiп кеткендерiмiз көп пе? Бiз, бiздiң шамалауымызша, өззгелердiң айтуынша, талантты, пассионар ұрпақ едiк. Не бiтiрдiк? Не таптық? Не жоғалттық?

	Осының бәрi айтылды. Қатарымызда небiр жақсы жiгiттер бар едi. Солардың бiразы – Бақыт Сейтжанов, Марат Нұрғалиев, Марат Тоғатаев, Сапархан Мырзабеков, т.б. дүниеден өтiп кетiптi. Ендi байқап отырсақ, сол 1957 жылы Алматыға келiп, КазГУ-ге оқуға түскен замандастарымыздың iшiнде осалы жоқ екен. Кейiн ғылым қуып, академик, доктор атанып кеткендерi аз емес. Мен бiлмеушi едiм, мына Нұрмақанның айтуынша, университеттi тәмамдаған соң елге қарай бет алған жiгiттерiмiздiң бiразы жергiлiктi жерде газет редакторы, мектеп директоры, ең әлсiздеу көрiнетiн курстастарымыздың өзi ауылдық кеңес, мәдениет бөлiмдерiн басқарған көрiнедi. Мен өзiм 1959 жылы қатты ауырып, осы Алматыда пышаққа түстiм де, кейiн Шиелiге кетiп, ескi достардан бiраз уақыт көз жазып қалдым емес пе? Ал бұлар ұзақ жылдар бойы бiр-бiрiнен жұп жазбай, араласып тұрған. Мен бiраз курстастарымның аты-жөнiн ұмытып, олардың кейiнгi тағдырынан бейхабар болсам, мына Нұрмақандар, Мұхтарлар бәрiн бiлетiнге ұқсайды.

	Бiздiң курстастарымыздың көбiсi филолог, мұғалiм, журналист, ал ең «iрiлерi» жазушы болып кеткендiктен, қазiргi әдебиет, өнер, саясат төңiрегiнде әңгiмелердiң өрбiгенi түсiнiктi. Осы күнгi баспасөз бетiндегi әдеби айтыстар да (бас қаһармандары М.Мағауин, М.Шаханов, Қ.Мырзалиев, т.б.) қағыс қалған жоқ.

	М.Мағауин, мәселен, биылғы Мемлекеттiк сыйлықты бөлiсетiн комиссияда болған таластарды егжей-тегжейлi айтып бердi. Өткен жолғыдай әдiлетсiздiктiң, дауыстардың өтiрiк саналуына тiкелей жол бермей, принципшiлдiк көрсеткен Рымғали Нұрғалиев болыпты. С.Қирабаевтың ұсынысымен есептеу комиссиясына өткен Рымғали вицепремьер Б.Әйтiмова, оның қасындағы тағы бiр жандайшаптың үгiтiне көнбей, дауысты қайта санатуға келiсiм бермей, тәртiп сақтап отырып алғанға ұқсайды. Бастықтардың көмейi – дауысы жетпей жатқан бiр жазушы жiгiтке қалай да Мемлекеттiк сыйлық алып беру екен.

	– Имекеңнен ұят болды-ау! – деп, Бiрғаным қайта-қайта өкiнiш бiлдiрiптi.

	Қасындағысы Астана жақтағы тағы бiреуге звондап:

	– Мына Рекең көнбей отыр, – деп шағынса керек. Соңында Б.Әйтiмова:

	– Әлi де ақылдасармыз, – деген көрiнедi.

	– Бәлкiм, бiздi қайта шақырып, қайта дауыс бергiзуi... – дейдi Мұхтар. – Қай жылы солай iстеген жоқ па?

	– Биыл өйте алмас. Биылғы саяси ахуал ондай өктемдiктi көтермейдi, – деп мен болжам айттым. – Сiрә, сол Әбдiков пен Сейдiмбековтiң тiзiмiне ешкiм руластары мен жерлестерiн әкелiп қоса қояр ма екен? Елбасы қолын сiлтеп: «Кетiңдершi әрi» дейтiн шығар.

	Мұхтар иығын көтердi. «Әй, қайдам» деген сыңайы. Осындай отырыстардағы әдетпен бiраз жазушыларға, олардың iшiнде қатар өскендерге сырттай баға берiлiп, сын айтылмай қалған жоқ. Әсiресе Әбiшке қойылған «минустар» көбейе бастаған тұста Нұрмақан:

	– Әй, сендер Әбiштi жамандай бергендi қойыңдар, – деп ескерту жасады.

	Өзiме сөз кезегi тигенде дастарқан иесi Мұхтарды жаужүректiгi, шыншылдығы, туралығы, тiптi қыңыр-қисықтығы үшiн әбден мақтадым.

	Нұрмақан болса, менiң «философтығымды» өзге ресми философтарға үлгi ретiнде көтермелеп отырды.

	Қыздарымыз жас кездегi ғашықтық хикаяларын бiраз еске түсiрдi.

	– Шаштарының ағара бастағаны болмаса, бiздiң жiгiттер түк өзгермептi! – деп Лина курстасымыз бiздiң көңiлiмiздi көтеруге тырысты.

	Әй, бiрақ бiздiң арамызда сол өзгермегендерге қарағанда – өзгергендер әлдеқайда көбiрек шығар-ау.





27 желтоқсан 2004 жыл




	Жуықта, 16.12.04. күнi құдамыз Ш.Мусин дүниеден өттi. Марқұм 10 күндей реанимацияда жатты. 15.12. күнi қыздарының өтiнiшi бойынша реанимацияға барып, өлiм халiнде жатқан мұсылман баласының басында тұрып, құран оқып, дем салдым.

	Дәрiгерлермен сөйлескенiмде:

	– Есiн бiлмейдi. Кез келген уақытта жүрiп кетуi мүмкiн, – деген.

	Шәкеңнiң жатқан бөлмесiне кiрсем, шынында да ахуалы өте ауыр екен. Екi мұрнынан түтiк өткiзiп қойған – осы түтiктер арқылы өкпесiне таза ауа жiберiледi екен. Аузы ашық. Көздерi әрең жылтырап көрiнедi. Қасына жақындап еңкейiп тұрып, аяттар оқып, дем салдым. Көзiне қарасам, кiрпiк қақпайды, бiрақ бәрiн түсiнетiн секiлдi.

	– Шәке, iшiңiзден болса да, кәлима айта берiңiз, – дедiм.

	Ауру кiрпiгiн қозғап, түсiнгендей шара жасады. Мен бата жасағанда да екi қолын қозғап, алақандарын қысқысы келгенiн байқатты. Мұны көрген қызы әкесiнiң алақандарын бiр-бiрiне тигiздi...

	Келесi күнi түс әлетiнде ауру есiн жиып, тiлге келiптi. Кеше түнде менiң барғанымды, өзiне дем салғанын ризашылықпен айтыпты. Содан кейiн екi қасық ботқа жеген. Жарты сағат өткен соң бiржола қайтпас сапарға кете барған.

	Ш.Мусин кешегi Кеңес дәуiрiнде жолы болған атақты кiсi едi: Еңбек Ерi, Мемлекеттiк сыйлықтың лауреаты, әлденеше ордендерi бар деген секiлдi. Пәлен жыл совхоз директоры болған. Бiрақ өте қарапайым, қанағатшыл, таза тiршiлiк еткенiн көрдiк. Маған дегенде пейiлi түзу, өте ықыласты едi. «Үңгiртас» ауылына барғанымызда кiлең алдымыздан мал сойып қарсы алтын жомарттығы да бар едi.

	Қазiр осындай үлкендер сиреп барады. Ондайлар бiздiң елде де таусылып бiтуге айналды. Тек Қызылордада Ғафур Мұхаметжанұлы, Шиелiдегi Досмақан Сұлтанұлы секiлдi бiрен-сараң қариялардың төбесi қылтиып көрiнедi.

	Ғафекең, мәселен, жақында үйiне барған бiр жiгiттен:

	– Оразбекке сәлем айт... Мен бұрындары кiтапты көп оқушы едiм. Ендi жасым сексеннен асқасын, өзiме ең керегi болмаса, оқуды мүлдем азайттым. Соңғы кездерде мен тек үш автордың шығармаларын оқып жүретiн әдет тапқанмын! Оларым – Қожа Ахмет Иассауи, Абай және өзiмiздiң Оразбек Сәрсенбаев. Осыны жеткiзерсiң! – деп сәлемдеме жiберiптi.

	Мынандай оқырманымыз азая бастаған тұста Ғафекеңдей көзқарақты, сауатты қариялардың өмiр сүрiп жатқаны, әрине, зор ғанибет қой...

	Осындай қадiрлi кiсiге жақында бiр iнiсi:

	– Ой, Ғафеке, қойыңызшы осы... рас, сiз аудан басқардыңыз. Бiрақ мына бiз секiлдi облыс басқарып, атыңыз шыққан жоқ. Бiрақ соған қарамай, қай жерде де алдымызға түсiп, сөз бермейсiз! – деп кейiгенге ұқсайды.

	Ғафекең, әрине, ондай ақылсыз iнiсiне тиесiлi жауабын айтады ғой. Бiрақ бұдан кейiн ана iнiсiмен арасы суысып, қатты ренжiптi.

	– Ғафекеңнiң бiр кемшiлiгi – қашан да тiк, қатты айтатыны, кiсiнiң көңiлiне қарамайтыны... – дейдi әлгi жақсы сәлемдi маған жеткiзушi жiгiт.

	– Сонда ол кiсi бiреуге қиянат жасап көрiп пе? Өтiрiк айтып па? Әдiлдiктен тайыппа? – деп сұраймын ғой мен өзiмдi мақтаған оқырманыма сырттай ара түсiп. – Олай болмаса, нағыз азамат, нағыз адамыңыз сол. Ал әлгi «облысты басқардым» деп шiренген сенiң досың Фарабидi, Ғазалидi оқымаған құр көкiрек надан ғана!

	Бұдан басқа да бұралаң сөздер айтып тастағаным түсiнiктi. Менi тыңдап отырған жерлестерiм не маған қарсы шығып, не басын шұлғып қостаған сыңай танытпады.

	«Әй, бұл жазушыларға ешкiм жақпайды...» деп iштей күстаналайтын да шығар.





31 желтоқсан 2004 жыл




	Оңтүстiк-Шығыс Азияда болған сұрапыл жер сiлкiнiсi, қаптаған топан су жүздеген мың адамды үй орманымен жер бетiнен сыпырып алып кеттi деп ақпарат құралдары күн сайын жазып, көрсетiп жатыр. Осы оқиғадан кейiн небiр топас, небiр атеист-сынақ надандардың талайы аз уақыт естерiн жинап: «Бұл қалай?» деп ойланып қалған болуы керек. Өздерiнiң әлемдi жаратушы құдiреттiң алдында түк шарасыз, қауқарсыз екенiн терең ақыл санамен емес, ең құрымаса, құрғақ түйсiк-сезiммен қабылдап, тiрi жан иесiне тән үрей, қорқыныш бойларын билесе керек едi. Құдiреттiң қаһарына ұшырасаң, мына табаныңның астында талтаңдап жүрiп жатқан жұмыр жұмсақ жерiң де, бәрiң де қас пен көздiң арасында жоғалып, шексiз, шетсiз ғарыш кеңiстiгiнде шаң-тозаңға айналып кетуiң оп-оңай екен. Осы жолғы дүмпудiң өзiнде жер өз осiнен аз-маз жылжып, оның әлемдiк кеңiстiктегi зымырап ұшып келе жатқан жылдамдығы бiр секундқа көбейген деп жазып жатыр ғалымдар. Сонда деймiн-ау, зiлзаланың қуаты бұдан да зор болып, әрi ол бiрнеше мәрте қайталанса не болмақ? Жер орбитасын өзгертiп жiбермес пе? Одан әргiсi – күн жүйесiндегi бiр ғаламшарда ақырзаман орнамақ па? Алла сақтасын!

	Осының осылай екенi баяғыда-ақ «Құранда» жазылған. Мұнда түк жаңалық жоқ. Бiрақ адам ұрпағы бiр күнгi, бiр жылғы көрген қызықтарын ғана малданып, келешегiн ойлағысы келмейдi, бәрi бүгiнгiдей мәңгi өзгермей тұра беретiндей көредi. Ал ең үлкен үрей, қауiп – сол мәңгiлiкте емес пе?





3 қаңтар 2005 жыл




	Үлкен ұлымыздың таныстары, дiн жолына түсiп жүрген екi-үш жiгiт жаңа жылмен құттықтау сылтауымен бiздiң үйге келiп, шәй-су iшiп кеттi. Ересегiнiң аты-жөнi Мұхтар, қасында ислам дiнiн қабылдаған Мағди деген орыс жiгiтi, Мейрамбек деген бозбаласы тағы бар. Айтып отырса, бұлар осы қалада «Үмбет» атты мәдениет орталығын құрып жатқан көрiнедi. Мақсаттары – жастар арасында ислам тағлымдары мен үрдiстерiн тарату болса керек.

	Iшiндегi ересегi (сiрә, осылардың жетекшiсi ме екен) көп сұрақтар қойып, әр нәрсенi бiлгiсi келетiнiн аңғартты. Аңдап, сыпайы сөйлейдi. Терең бiлiмi болмағанмен, естияр жiгiт екенi байқалады.

	Мен бұларға:

	– Ислам үрдiстерiн насихаттағандарың әбден дұрыс.

	Бiрақ тура, түзу жолмен жүру керек. Экстремизм, фанатизм – әуелден бiздiң дiнiмiзге жат. Екiншiден, жастар ең алдымен мемлекетшiл, ұлтшыл, халықшыл ұстанымдарды қолдап, тәуелсiздiктi қорғау керек екенiн бiлсiн. Бiрақ дiн мен саясатты араластырып, дiндi саясат құралына айналдырудан аулақ жүрсiн, – деп ақыл айттым.

	– Бiзге осы сiздей ақылшы ағалар керек едi, – деп емеурiн танытқан естияр жiгiтке:

	– Мен ешбiр партияда, саяси ұйымда жоқ адаммын. Әрине, жеке көзқарастарым бар. Оларды жасырмаймын да. Бiрақ ешбiр тiркелген ресми ұйымдарға кiрмеймiн. Бiз ондай жастан өтiп кеткенбiз, – дедiм.

	– Қазiр отыратын офисiмiздi дайындап жатырмыз. Орталықтың ашылу рәсiмiне өзiңiздi шақырсақ, қатыса аласыз ба, аға?

	– Ол жағын кейiн көре жатармыз.

	Осылардың iшiндегi Мағди атанған орыс жiгiтi маған көбiрек ұнаңқырады. Өзi Шешенстанда, Грозный қаласында туған екен. Сезiмтал, сабырлы, ниетi таза көрiнедi.





20 қаңтар 2005 жыл




	«Түркiстан» газетiнде (№3, 2005) жазушы Ж.Дәуренбековтiң «Аман бол, ағаларым» атты эссе-мақаласы жарық көрiптi. Мұнда ол Нұрмақан екеумiздi бiраз мақтапты. Ұнағаны – автор өз объектiлерiн дұрыс түсiнген. Бұған Жақаудың бiзбен ұзақ жылдар бойы бiр ғимараттың iшiнде қатар қызмет атқарып келе жатқаны себеп болса керек.

	Жалпы, жылы сөз естiгендi ешкiм жек көрмейдi, бiрақ бiлiп, түсiнiп айту өте сирек кездесетiн құбылыс. Бiздiң қазақ газеттерiнде бiреулердi ерекше ұлықтап, мадақтаған мақалалар қазiр ерекше көбейiп кеттi. Бiрақ солардың көбiсi ескерусiз, елеусiз қалып жатады. Өйткенi – сендiрмейдi. Өйткенi – iшкi есеппен жазылады. Оның үстiне, қазiргi қазақ газеттерiнiң басшылары тұлғаларды «өзiмдiкi», «өзгенiкi» деп екi топқа бөлiп алған. Мәселен, «Қазақ әдебиетiнiң» кiмдердi мақтайтыны, «Жас Алаштың» кiмдердi насихаттайтыны бесенеден белгiлi. Егер «Жұлдыз» журналында бiреулер сыналса, артынша «Қазақ әдебиетiнде» сол сыналғандарды аспанға көтерiп мақтауға кiрiседi т.с.с. Осыдан барып оқушы әбден адасып бiтедi.

	Қолында уақытша билiгi бар, өздерi мына заманда әбден шылқып байып алған, билiк пен байлықтың арқасында атақ, дәрежеге оп-оңай қолдары жеткен бiреулер ендi келiп, «Егемен Қазақстан» мен «Казахстанская правда» беттерiнде көлдей-көлдей мақалалар жариялайды да, ұлттық руханиятқа қатысты төте билерге тән төрелiк айтпақ болатынын қайтерсiң! Иә, бұрынғы-соңғы мәдени, әдеби құбылыстарға өзiнше баға берiп, сол сандырақтарына саналы қауым басын изеп отырғандай көрiп, газет бетiнде көлбеңдеп жатып алатынын қайтерсiң! «Ит жоқта шошқа үредiнiң» керi.

	Бiзде, руханият әлемiнде «қой, балалар» деп, әйтпесе «бұл былай ғой, балалар!» деп үлкендiк айтып отыратын ақсақалдар да көрiнбейдi.

	Бiздiң буынның да жасы ұлғайып келедi. Бiз де ағалар қатарына қосылып қалған секiлдiмiз. Бiрақ қанша күшейсек те, ақсақалдыққа лайық қайсымыз бармыз? Әлде бiздiң заманымызда ақсақалдықтың күнi өтiп бара ма?

	* * *

	Күнделiктi қызметте әр түрлi жағдайлар кездесе бередi.

	Жыл басында Ақпарат министрлiгi тарапынан баспалар жұмысын тексеру деген болады. Биыл да басшылық ауысып (нешiншi рет!), жаңадан тексерулер жүрiп жатыр. Бiз де осы жолы комиссия алдында отырып, есеп бергенбiз.

	– Өткен жылы авторларға жарытып қаламақы төлемегенсiздер ме? – деп сұрады менен бiреуi.

	– Немдi төлеймiн?! – деп қатқылдау жауап бердiм. – «Память о целине» деген кiтап-альбом шығарамыз. Екi миллион сегiз жүз мың теңге ақшамызды өтеген жоқсыңдар. «Халық құрметi» атты көлемдi кiтап шығарамыз. Оның да дотациясы быж-тыж болды. Бастықтар «бәрiн өтеймiз» деп ауызша уәде бередi де, артынша не орындарынан түсiп қалады, не «көрермiзбен» сиыр құйымшақтандырып жiбередi...

	– Анау Мамытбек деген автор жоғарыға арыз жазыпты. Содан амалдап құтылыңыздар, Ореке, – дедi жаңадан тағайындалған басқарма бастығы.

	– Жарайды, оның бiр ретiн табармыз. Бiрақ бiздiң қарызымызды қашан қайтарасыңдар? «Халық құрметiнiң» қалған басылмаған тиражын қайтемiз?

	– Министрлiкке хат жазарсыз.

	– Ондай хаттың талайын жiбергенбiз.

	– Ол жазған кiсiлерiңiз кетiп қалды ғой... – деп күледi басқарма бастығы.

	Осы жерде министрлiктiң бөлiм бастығы, талай жылдардан берi бiздiң салада қызмет iстеп жүрген Райхан Мәженқызы сөзге араласты:

	– Осы Орекең ағайдың баспасын шұқшиып тексермей-ақ қойсаң қайтедi? – дедi. – Мен, мысалы, «Қайнарды» тексерiстеп жатуға ұяламын.

	Райханның айтқанына қаржыгер кексе әйел келiп қосылды.

	– Рас, «Қайнарда» бәрi тәртiпке лайықты. Олардың бухгалтерi де тәжiрибелi кiсi, – деп. Мен бәрiбiр қарап отырмай:

	– Өмiрiмде бiреудiң ақысын жеп көргенiм жоқ. Бiреуге бiр сом берiп, бiреуден бiр сом алған адамың емеспiн, – деп нығарлап қойдым.

	Бұл сөзiмдi өзге баспагерлердiң жақтырмаған сыңайын байқадым. “Осы кекеш кiмдердi айтып отыр”– деген сұрақты көрдiм көздерiнен.





31 қаңтар 2005 жыл




	Бiр шаруамен С.Ақсатовтың кеңсесiне соғып едiм, сол жерде Алтынбек Сәрсенбайұлымен кездесiп қалдым. Қасында О.Жандосов бар екен. Екеумiз көрiсiп амандасқан соң, жағдай сұрастық.

	– Кешегi құрылатйларыңыз қалай өттi? – деген сауалыма Алтынбек:

	– Бәрi жақсы, – деп жауап бердi. Жүзi жарқын, ықыласты көрiндi.

	– Газетте жарияланған жаңа Конституция жобасын оқып шықтым. Бәрi дұрыс екен. Бiрақ келешек президентке бес жыл мұрсат бергендерiңiз қалай? Аз емес пе? Төрт жылдан екi рет сайласа болмас па? – деп сұрадым.

	– Әзiрше бес жылды көрсету керек. Кейiн демократиялық үрдiстер қалыптасқан соң, әрi қарай өзгертiп алу қиын емес, – дедi Алтынбек. – Ал өз жағдайыңыз қалай? Баспаңызда не жаңалықтар бар?

	– Бастықтар баспамызды оңдырмай тұр. Былтыр басып шығарған «Память о целине» деген альбом-кiтабымыздың ақысын өтемей, баспаханадағылар, басқалар ақысын сұрап, салық органдарына қағаз түсiрiптi. Сiрә, бастықтар «Қайнарды» банкротқа ұшырату үшiн тағы бiр кезектi әрекетiн iстеп жатқан болуы керек.

	Былтыр көктемде осы Алтынбек Ақпарат министрi орынтағына қайта отырғанда: «Ореке, қарыздарыңыздан құтқарамын» деп уәде берген. Бiрақ артынша бiр айдан соң Парламент сайлауына араласпақ ниетпен демалысқа шығып кеткен. Содан асяси бiрбеткейлiгi, принципшiлдiгi үшiн министрлiк таратылып, мұның өзi арыз берiп, жұмыстан босанған.

	– Жоғарыға қағаз жiбермекпiн, – дедiм. – Жаңа министрдiң қандай көмек көрсететiнiн бiлмеймiн. Бiздiң жiгiттер «Әуезовтен басқа ешкiмнiң атын бiлмейдi» деп сырттай тон пiшiп жүр ғой...

	– Ақшаны өзара бөлiсiп алу үшiн жiберген бұл жiгiттi, – деген Алтынбектiң қысқа қорытынды сөзiнен кейiн әңгiмемiздi ұзартпай, қоштаса бастадық.

	Бiрақ осы Алтынбектiң билiктен кетiп, бiржола саясатқа қарай бет бұрғанын iштей ұнатпадым. Саясат – тұнған былық емес пе?





17 ақпан 2005 жыл




	Елдiң бiразы үмiт артқан «Ақ жол» партиясының басшылары өзара араздасып, бүлiнiп жатқанға ұқсайды. Жiк шығарушы – бұрын тәуiр саясаткер саналып жүрген Ә.Бәйменов. Әрине, саяси күресте бұрын да, кейiн де мұндай қақтығыстар болған. Бiрақ бiздiң қазақ арасындағы айтыс-тартыстарда ел мүддесiнен гөрi жеке бастық қам-қарекеттердiң кейде рулық, топтық былықтардан алға түсiп кететiнi белгiлi емес пе?

	Әйтеуiр демократиялық күштердiң арасына iрiткi түсуi – бүгiнгi билiк үшiн өте қолайлы жағдай болмақ. «Алтау араз болса, ауыздағы кетедi» деген осы.

	Менiң бәрiнен де Алтынбекке жаным ашиды. Мiнезiнде, жүрiс-тұрысында кем-кетiктер жеткiлiктi шығар. Бiрақ дәл қазiр өз қатарында осыдан асқан бiлiмдi, табанды, ұлтжанды саясаткер жоқ. Келешекте қандай биiктерге шығатынын бiр Алла бiледi.

	Әл-Ғазалидiң «Әмiрлерге насихат сөз» атты философиялық еңбегiнде бүгiнгi билiк тiзгiнiн ұстаған ұстындарға үлгi боларлық үлгiлер жеткiлiктi-ақ екен. Бiрақ бұлар кiтап оқушы ма едi? Оқыса да, көңiлiне тоқып, басшылыққа алушы ма едi? Билiк атаулыны түзу жолға түсiретiн жалаң мораль емес, бұлжымас заң, қалыптасқан жүйе болуы керек.





3 наурыз 2005 жыл




	Астанада келер жылдың кiтаптарына берiлетiн мемлекеттiк тапсырманы қараған кезектi тендер өткен. Өзiм қатыспай, орынбасарымды жiберген едiм. Сол талқылау үстiнде мынадай «қызықты» оқиға болыпты. Алматыдағы баспаның бiреуi бiзбен келiспей, сыртымыздан «Ауыл кiтапханасы» атты сериямызға «құда түсiптi». Ондағы мақсат – бiзге тиесiлi азғантай сыбағаны өздерiне қосып алмақ, сөйтiп «Қайнар» баспасын биылға мемлекеттiк тапсырыстан құр қалдырмақ.

	Менiң орынбасарым талқылаудан соң әлгi «құдамызға» жолығып:

	– Мұныңыз қалай? – деп сұрамай ма?

	– Сенiң директорың бiзге балама болуға келiспедi. Содан соң әдейi iстедiм, – деп жауап берiптi анау.

	Онысы рас едi. Тендерге барудың дәл алдында, кешқұрым үйге әлгi «құда» звондаған.

	– Ореке, бiздiң баспаға балама болуға қалайсыз? – деп сұраған.

	– Ау, ертерек айтпадың ба? Бiз былтырдан берi «Ана тiлi» баспасымен өзара балама болып жүрмiз ғой. Ақшамызды банкке өткiзiп қойғанбыз, – дегенмiн.

	– Райхан айтып едi... «Қайнармен» келiсiңiз деп.

	– Райханның журналында бiздiң «Ана тiлiмен», «Жетi жарғымен» балама екенiмiз жазулы тұр. Жаңылыс айтқан шығар.

	– Екi баспамен баламаға түсiп жүрсеңiз, о, ақшаңыз көп екен ғой!

	Әңгiмемiз осымен аяқталған. Тiптi «құданың» баспасымен баламаға түскiмiз келген жағдайда да, оған алдын ала төлейтiн қаржы жағы бiзде мүлдем кемсiн болатын.

	Осыны кек тұтып ренжiген «құда» әлгiндей сүйкiмсiз әрекетке барыпты. Егер ол «Ауыл кiтапханасын» «Қайнардан» гөрi арзан шығаруға ұсыныс бiлдiрсе, шынында да үлкен қауiп туады. Өйткенi биыл мемлекеттiк тапсырыс ең арзан бөлiнетiн баспаның бiрi (барлық көлемi 138 б.т.) – «Қайнар». Оның үстiне, министрлiк бiзге қыруар қаржымызды, қарызымызды қайтармай отыр. Президент кеңесшiсiнен көмек сұрап, хат та жазған едiк. Ол iнiмiз сыпайы шығарып салу ыңғайында жауап жазыпты.

	Ал өкiмет тарапынан қазiр кiтап бастыру iсiне айтарлықтай қаржы бөлiнiп отыр. Бiрақ соның денi ұстағанның қолында, тiстегеннiң аузында кетiп жатса, не шараң бар? Қазақстанның нарық жүйесiнiң сыйқы осындай.

	Субъективтi жағдай ретiнде бiлетiнiм: менi соңғы кездерi оншалық ұната қоймайтын «құдалар» көрiне бастады. Олар көп емес, бiрен-саран. Бiрақ негiзiнен қолында билiгi зор «iнiлерiм». Оларға неге ұнамай қалғанымды iштей сеземiн. Бiрақ оның бәрiн күнделiкке ашық жазудың не керегi бар... Әйтеуiр қабағы қату «құдалар» мен кекшiл «iнiлер» былтырдан берi менi талай тiзiмнен шығарып тастады. Шөмiштен де қағып келедi. Ара түсетiн адал жiгiттерiм бәрiнен шеттеп қалған.





5 наурыз 2005 жыл




	Қай күнi ауылдан Талғат жиенiм звондаған.

	– Көке, бiз көшiп жатырмыз, – дейдi. Өзi аптығып сөйлейдi.

	– Қайда көшiп жатырсыңдар? – деп сұрадым.

	– Бәрi кеттi... Мен малға қарап, үйде жалғыз қалдым.

	– Неге?

	– Бұл жақта су тасып жатыр...

	Түсiнiктi болды. Биыл да дария тасып, оңтүстiк халқын әбiгерге түсiргелi қашан!

	Менiң бiлуiмде: Сырдария арнасында 1921 және 1958 жылдары алапат тасқындар болған. Оның аралығында, әсiресе 70 – 80-90 жылдарда дарияның суы қайтып, ақыр соңында Арал теңiзiнiң тартылып қалуына әкелiп соқты.

	Ал соңғы жылдарда табиғат тағы өзгерiп, жыл сайын көктемге салым дария тасып, айналасына қоныстанған ел-жұртқа апат қаупiн төндiрумен келедi. Ұзын аққан Сырдың табанын қайыр құмдар басып қалғандықтан әрi аршылып, тазартылмағандықтан, жоғарыдан берi қарай жөңкiлген жойқын су Арал ойпатына жетпей, жол-жөнекей асып-төгiлуде, босқа ысырап болуда. Табиғаттың жомарттығын пайдаланудың, қауiптен құтылудың тәсiлдерi жеткiлiктi әрi соны жүзеге асыруға мемлекеттiң күш-қуаты да әбден жеткiлiктi. Бiрақ бiздiң ескi әдетiмiз – «таз таранғанша, той өтiп кетедi» емес пе?

	Ауылмен күнде хабарласып тұрмыз. Бүгiн, шүкiр, үйлерiн тастап үдере көшкендер қайтып келiп жатқан көрiнедi. Тасқын су Шиелiнiң iргесiндегi 22-разъезд тұсына жеткен соң, тiзгiнiн тартқанға ұқсайды. Төменарық тұсынан буған сең әртүрлi жарылыс әрекеттерiн жасаған соң бұзылып, арна бойымен iлгерi жылжып кеткенге ұқсайды.

	Сөйтiп, туған топырақтағы ел-жұрт бұл жолы бiр қауiптен құтылған сыңайлы. Дүниенiң төрт бұрышына шарпуын тигiзген биылғы табиғат алапаты бiздiң кiшкентай ауылымызды да осылай айналып өтiптi.

	Табиғат шiркiн жер бетiн мекендеген саналы тiршiлiк иелерiне қайта-қайта ескертулер жасап жатыр-ақ!

	Өткен айдың iшiнде Алматы төңiрегiнде жер сiлкiнiп, жұрттың зәресiн алғаны тағы бар.

	Өткен жылдың 27 желтоқсанында ғарыш түкпiрiнде нейтрондық жұлдыздың жарылғанын да ақпарат құралдары талай мәрте хабарлады. Сол жарылыс ошағы бiздiң мекенiмiзден небәрi 30 жарық жылындай қашықтықта екен. Егер 20 жарық жылындай жақындықта болса, жер бетiндегi жаны бар тiршiлiк бiр сәтте жойылып кететiнге ұқсайды.

	Осы туралы өзiм танитын бiрер оқыған азаматқа айтып берсем:

	– А, солай ма? Адамды қорқытпашы! – дегеннен басқа әрiге бармады.





20 наурыз 2005 жыл




	«Аударма» баспасымен жасалған шартқа сәйкес соңғы айларда француз классигi Э.Золяның «Шабыт» атты романын қазақшаға аударып жүр едiм. Аяқ астынан көзiм бұлдырай бастаған соң, бұл жұмысымды тоқтатуға мәжбүр болдым.

	Туасы классиктердi өзге тiлге аударудың оңай шаруа емес екенi белгiлi. Э.Золяның бұл романы да сондай екен: баяндау, суреттеу мол да диалог сирек кездеседi. Жазушының өзi ортасында өскен импрессионист суретшiлердiң өмiрi мен күресi, жалпы өнер адамдарының қиын тағдыры, психологиясы жан-жақты, жерiне жеткiзiле жазылған бұл романның өнегелi жақтары жеткiлiктi. Осындағы импрессионист суретшiлердiң ескi академиялық дәстүрлердi терiске шығарып, өздерiнше жаңалықтар ашуға ұмтылысы, тоғышарлық кертартпа көзқарастарға қарсы ұрысқа шығуы, осы жолда бастарынан кешiрген азап-мехнаттары – баяғыда, өткен ғасырдың 60-жылдарында қазақ әдебиетiнде «төңкерiс» жасамақ болған мына бiздердiң өмiр тарихымызға ұқсайды.

	Тағы бiр үйренерлiк жағы – Э.Золядан қала тұрмысын қалай суреттеуге болатынын көруге болады.

	Әйткенмен, кiтаптың орысша аудармасында (Т. Иванова, Е. Яхнина) қарадүрсiндiктер мен қайшылықтар кездеседi екен. Қазақшасында солардың жiгiн жатқызып жiберуге тырысудамын.

	* * *

	Ақпарат комитетiнiң төрағасы С.Тәуекелдiң басшылығымен Алматыда жиын өткен. Пiкiр алмасу кезiнде «Қазақстан» баспасының директоры Н.Оразбеков бiраз ұсыныстар айта бастап едi, «Өлке» баспасының директоры М.Құлкенов iнiмiз:

	– Шартқа қол қойдық. Ендi мұндай бос сөздiң не қажетi бар? – деп бiрден қарсылық бiлдiрдi.

	Биылғы кiтап басу iсiнде «бiреудiң өзi жақсы, бiреудiң көзi жақсы» ыңғайында әдiлетсiздiктер етек алғанына шұқшиып тұрған Нұрмақан да дүрсе қоя берген.

	– Сен секiлдi он баспасына ондаған миллионды басып отырғандардан басқаға, бәлкiм, менiң ұсынысым қажет болар, – деп.

	– Мен жиырма баспа ашармын. Ну что же? – деп анау айылын жияр емес.

	С.Тәуекел мырза Нұрмақанның ұсыныстарының көбiсiн қолдағанмен:

	– Нұреке, маған сiздiң сөзiңiздiң тоны ұнамады, – деп ескерту жасады.

	Әбден қызып алған Нұрмақан:

	– Менiң алпыс сегiз жылдан бергi тоным осы. Ендi келiп оны өзгерте алмаспын, – деп жауап бердi.

	С.Тәуекел мырза орнықты, көнбiстiк сыңай танытқанымен, оның орынбасары Б. Қанапиянов қайта-қайта қызбалыққа салынып, әр нәрсенi шапшаң түсiндiрумен болды.

	Кезiнде ГКЧП-ге қарсы Қазақстанда жалғыз өзi ашық жария түрде, өзi басқарып отырған Қарағандының облыстық газетiнде мәлiмдемесiн бастырған Нұрмақан Оразбеков әлi де әдiлет сүйгiш адал жолынан керi бұрылып қайтар емес. Осындай жiгiттер болмаса, тiршiлiктiң таразысы әлдеқашан аударылып кетер ме едi, қайтер едi? Әлеуметтiк iрi оқиғалар тұсында да, тiршiлiк талқысындағы кiшiгiрiм тартыстар үстiнде де Нұрмақан болып қалу – өзгемiздiң қолымыздан келмей жүр.

	* * *

	Бүгiн Шара екеумiз елден жуықта көшiп келген жерлестерiмiзге көңiл айтуға барып қайттық. Бұлардың қаржы полициясында қызмет iстейтiн ұлы Қапшағай жолында көлiк апатына ұшырап, қапияда қазаға ұшыраған екен.

	Үй иесi мол пiшiлген отағасы:

	– Кемпiр екеумiздi қоярда қоймай, Алматыға көшiрiп әкелген осы ұлымыз едi,– деп түсiндiрiп отырды. – Кезек бiздiкi едi. Бiрақ Алла жасы отыз төрттегi жасты алып кеттi...

	– Өзi ылғи асығып-үсiгiп жүрушi едi. Жақында ғана үйге екi-үш күн қонып, ата-анасының қасында аунап-қунап кеткен. Әлде қоштасқаны ма екен? – деп анасы аһ ұрады.

	Бiз Шара екеумiз бiлетiн жұбату сөздерiмiздi айтып отырдық.

	Бүгiндерi өсiп-өнген бала-шағасын паналап, Алматыға көшiп келiп жатқан ата-аналар баршылық. Мұны нарық заманының бiр көрiнiсi деп бағалауға болады. Етi тiрi ер-азаматынан айрылған мына екi мұңлық та солардың iшiнде. Әкесi Тұрысбек, шешесi Тұрсынкүл, марқұм ұлдың аты – Дәулет. Шиелiлiктер. Осылай атап-түстеп жазуымның себебi де бар.

	Өйткенi мына отырған кең етектi көйлек киген бәйбiше... Иә, иә, баяғы Т-ның өзi. Тұрсынкүл Мәмiрасылқызы. 1988 жылдан кейiнгi көрiсуiмiз осы. Апырмай, талай мезгiл өтiп кетiптi-ау. Егер ойда жоқта көшеде кездессе, мен Т-ны мына күйiнше танымас едiм. Осыдан бiраз жылдар бұрын, Шиелiдегi Жағыпардың үйiнде Т-ны көрген әрi ұнатқан бiздiң кеңпейiл Шара ханум да оның бойындағы, түр-тұлғасындағы өзгерiстердi жiтi байқапты... Бәрiмiз де қартая бастаған болармыз.



	Кешегi – жас, бүгiнгi қартың, мiне,

	Ризасың аман жүрген әр күнiңе.

	Суық шалып, маңдайға қырау түскен –

	Көнесiң уақыттың тәртiбiне.





21 мамыр 2005 жыл




	Бүгiн осындағы Достық даңғылы бойында орналасқан «Ритц – Палас» аталған мейрамхана – ресторанда «Аталы батаға» (тақырыбы түсiнiксiздеу) шақырылған үлкен Ас өткiзiлдi. Жиынға Астана мен Алматыда тұратын зиялы қауым өкiлдерi қатысты, барлығы 600 кiсi.

	Сенат төрағасының орынбасары Ө. Байгелдi беташар сөз сөйлеп, бүгiнгi басқосудың мәнiсiн түсiндiрген болды. Оның айтуынша, баяғы сақ заманынан берi бiздiң ата-бабаларымыз үлкен тарихи кезең, құбылыстарда үш жүздiң басын құрап, осындай баталар, астар беретiн көрiнедi. Бүгiн де бiздiң халқымызды тарихи құбылыстар («құбылыстар» – Байгелдiнiң өз сөзi) күтiп тұрғандықтан, елiмiздiң игi-жақсыларын жинап, Құран оқу, бата беру салтын қайта жаңғыртпақ едiк. Астың иесi де – халық. Жоғарғы жақтағылар да, әрине, бiлiп, қолдап отырса керек.

	Мүфти Ә.Дербiсәлi құран оқыған соң, Қазақстан үкiметiн ұзақ жылдар басқарған Б.Әшiмов ағамыз баяндамаға татитын сөз сөйледi. Бұл кiсi елiмiз тәуелсiздiк алғалы бергi қол жеткен табыстарымызды тiзбелеп келiп, бұл ретте қазiргi Елбасымздың еңбегiн айрықша жоғары бағалады. Ынтымақ, бiрлiк керек екенiн қайталап, кейiнгi жастарға өсиет-өнегелерiн айтты.

	Бұдан соң жарыссөзге (әлде бата беруге шыққан) А.Айталы, А.Сейдiмбеков, С.Тәнекеев, Ш.Уәлиханов т.б. осы ыңғайдағы ой-пiкiрлерiн әрi қарай өрбiттi. Бәрi де «бiрлiк керек, бөлiнбейiк» дегенге саяды. Тек С.Сартаев ағамыз тоқсаныншы жылдың басындағы Қазақстан тәуелсiздiк алған тұстан қызықты естелiк-үзiндi келтiрдi. Оның айтуынша, бұны Н.Назарбаев шақырып алып, түнгi сағат 3-тер шамасында Мәскеуден Разумовскийдiң звондап: «Қазақстанда Президенттiк институт кiргiзудi тоқтатыңыздар. Бұл Горбачевтiң өтiнiшi» деп талап етсе керек. Өте көңiлсiз отырған Назарбаев сонда: «Не iстеймiз?» деп сұрамас па? С.Сартаев мән-жайды ұғындырып, бәрiбiр Жоғарғы Кеңеске осы мәселенi қоюдың керек екенiн дәлелдегенге ұқсайды. Содан Жоғарғы Кеңес Қазақстанда Президенттiк билiк жүйесiн қабылдайды. Әрине, бұл ол тұста үлкен батылдық, шешiмдiлiк едi.

	Асқа шақырылған жазушылар қарасы маған аздау көрiндi.

	Оның есесiне, ешкiм танымайтын кездейсоқ бiреулер кiрiп кетiптi. Мәселен, бiздiң үстiмiзге елден бұрын басына өрнектi тақия киген, қырықтар шамасындағы бiр қара жiгiт жайғасып алған екен. Сол өзiн бiрден:

	– Мен жәй адам емес, атақты көрiпкелмiн. Атым Т... Жаңа осында кiрiп жатқан адамдарды көрдiм де, мен де қатысуға келдiм. Өйткенi осындай ас болатынын күнi бұрын аян арқылы бiлгенмiн... – деп соқты.

	Бұдан әрi «көрiпкелдiң» сөзiне құлақ аспай, қасымда отырған М.Қаназовпен сөйлесiп кеткенмiн.

	Әлгi «көрiпкелiм» осыдан соң С.Оспановқа қарай еңкейiп, өзiнiң керемет қасиеттерiн айтып түсiндiрiп жатты...

	Мен бiздiң дастарқандас серiгiмiз, Жазушылар одағының төрағасы Н.Оразалинге қарап:

	– Саған Герольд Бельгердiң сәлемдемесiн жеткiзейiн. Қарыз болмасын... – дедiм. «– Менi асқа шақырмағандарына қарағанда, немiстiң батасы қабыл болмайтынын қазақтар бiлген болуы керек» дедi...

	Мұны естiгенде, Н.Оразалин ыңғайсыздана күлiп:

	– Ә, айтады екен-ау, – дедi.

	Ас ұзаққа созылған жоқ. Бiр жарым сағаттан соң құран оқылып, бәрiмiз орнымыздан көтерiлдiк. Өзге көпшiлiк Республика сарайындағы ойын-сауыққа кеттi де, мен үйге қайттым.





30 мамыр 2005 жыл




	Бүгiн осындағы Опера және балет театрында Қазақстан жазушыларының 70 жылдығына арналған салтанатты жиын болып өттi. Кеңес Одағы құлағалы берi жазушылардың ең үлкен басқосуы осы шығар. Бiрақ баяғы замандағыдай, мұнда не көрнектi президиум столы, не төрге жайғасқан мемлекет басшылары көрiнбедi. Қатысушылар iшiндегi ең жоғарғы лауазым иесi – қазiргi Мемлекеттiк хатшы О.Әбдiкәрiм болды. Ол Президент Н.Назарбаевтың құттықтау хатын оқып берумен шектелдi.

	– Шiркiн, баяғыда жазушылардың мұндай жиындарына Қонаев бастаған бюро мүшелерi түгел қатысушы едi-ау...

	– Тiптi бiздiң пленумымызға Орталық комитеттiң хатшысы мен бөлiм меңгерушiлерi келмеушi ме едi?

	– Ол кездегi көзқарас басқа... Партия жазушыларды уысында ұстауға тырысқанымен, құрметтеуден кенделiк болған жоқ. Анау Қонаевтың өзi: «Жазушылар жағы тыныш па? Олар не айтып жатыр?» деп қасындағылардан жиi сұрайды екен.

	– Бұл Қонаевтың емес, партияның ұстанған саясаты едi. Идеологияны бiрiншi кезекке қоятын коммунистер әрқашан жазушылармен есептесетiн, санасатын. Әне, сондықтан бiз әр кiтабымыз шыққан сайын құрығанда бiр-екi жылға күнкөрiске жететiн қаламақы алушы едiк.

	– Елге шықсақ, алдымыздан аудан, облыс басшылары шығып, қарсы алатын... Өйткенi олар да «жазушылар жағымсыз әңгiме айтып қояр ма екен» деп қорқатын.

	– Қорыққанын сыйлайды десеңшi!

	– Әрине. Бiрақ әйтеуiр сыйлағанға не жетсiн!

	– Оның есесiне, еркiндiк алдық емес пе?

	– Алдық. Алғанымыз сондай, қазiр қалтасы қалыңның бәрi кiтап бастырып, кiмнiң жазушы, кiмнiң қағаз былғағыш әлдебiреу екенiн ажыратып бiлмес бейберекет халге жеттiк. Қаламгердiң қадiрiн кетiрудiң бiр жолы – осы қазақи капитализмнiң де әсерi емес пе екен?

	Опера театрында бас қосқан жазушылардың, әсiресе бiз қатарлас мосқалдардың әңгiмесiнiң сықпыты осындай.

	– Жазушы қай заманда қай билiк жүйесiне болса да наразы емес пе едi? – деген менiң сөзiме қасымдағы тұрған бiр бiлгiш:

	– Билiкке наразы емес жазушыға мен жалпы күмәнмен қараймын, – деп соқты.

	– Неге? Мысалы, Шыңғыс Айтматов өмiр бойы билiктi мақтап, билiк атаулыға жағымды болып келе жатқан жоқ па? Бұдан ешкiм оның классик екенiне күмән туғызған емес, – дедi екiншi бiр әрiптесiмiз.

	Осыдан кейiн-ақ бiр-бiрiмен көптен кездеспеген жазармандар арасында жаңа пiкiрталас басталып кеттi. Жақында ғана «Жұлдыздың» 5-санында жарияланған, Ш.Айтматов көкемiздi өкiрте сынаған М.Мағауиннiң мақаласы төңiрегiндегi айқыш-ұйқыш әңгiмелердi бiздiң Г.Бельгер қорытындылағандай болды. М.Мағауин мақаласында өзiнiң де сын садағына iлiккенiне қарамастан, Герекең:

	– Мұхтардiкi дұрыс, – дегенге қосылды.

	Сiрә адамгершiлiк принциптердi қатты ұстанатын Герекеңе Ш.Айтматовтың көпе-көрiнеу келiсiмпаздығы, тайғанақтығы ұнамаған секiлдi. Әйтпесе, бұл Шықаңның жазушылық талантын айрықша бағалайтын «қазақтың» бiрi.

	Ал осы жиында сөз алған Ш.Айтматовтың сөзi көпшiлiкке ұнағаны хақ. Тек соңғы жағында тұрақтылығы, бағытының түзу келе жатқаны үшiн Қазақстанды, жоғарғы басшылықты дәрiптей бастағанда, менiң қасымда қатар отырған Софы Сматаев:

	– Ақыры бүлдiрiп тынды-ау! – дедi.

	Мәскеуден келген қонақ Ф.Кузнецов әдеби байланыстар туралы толғап, Ш.Айтматов пен Ә.Нұрпейiсовтың аттарын атай келе, сөз арасында Сәбит Досанов әрiптесiмiздi есiне түсiрген тұста:

	– Қап, әттегене-ай! – деп Софы тағы басын шайқап қойды.

	– М.Шолохов сыйлығын алған жазушыны атамағанда қайтедi? – дедiм.

	Алдыңғы жағымызда отырған бiреу:

	– Досановтың Нұрпейiсовтен бұрын Шолохов сыйлығына қол жеткiзгенiн ұмытпаңдар, – деп ескерттi.

	Салтанатты жиыннан кейiн «Ритц – Палас» аталған ресторанда жайылған дастарқанға бардық. Ас берушi – қала әкiмi И.Тасмағамбетов.

	Бiз бес-алты жазушы алдын ала белгiленiп, тiзiмделiп қойылған №18 үстелге жайғасқан едiк. Әңгiмемiз онша жараса қоймады. Тек Дулат Исабеков бiр кезде:

	– Әлгiнде Шаханов екеумiз осы он сегiзiншi үстелге қарай келе жатыр едiк. Анадайда отырған бастықтарды, Тасмағамбетовтi көре салысымен, солай қарай бұрылып кеттi. Мұның ендi осы әдетi жаман... Әне, қараңдаршы! – деген.

	Шынында да бiздiң қатардың қарсы бетiнде орналасқан басшылар үстелiнiң бер жағында, бiзге арқасын берiп отырған О.Әбдiкәрiмов, И.Тасмағамбетов, Ф.Кузнецов, Ш.Айтматов, Н.Оразалин жайғасқан екен.

	Бiз Дулатты иә жақтап, иә қарсы пiкiр айтпадық. Тек С.Елубаев:

	– Өзiңiздiң жерлесiңiз ғой, – дедi де қойды.

	Мұнда да сырт жақтан келген қонақтар мен өзiмiздiң iрiлер сөз сөйледi (Қ.Қайсенов, Ш.Мұртаза, Қ.Исабаев т.б.). Жақсы концерт болды. Бiраздан кейiн араққа, тамаққа тойып алған бәзбiреулер әрлi-берлi теңселiп жүре бастады. Елдiң көңiлi көтерiле түскенi байқалады. Тiптi Опера театрындағы жиын кезiнде шаршаулы, жапалылау көрiнген (әрине сырт көзбен қарағанда) қарт классик Нұрпейiсiвтiң өзi Айтматов пен Кузнецовтың мақтауынан кейiн еңсесiн көтерiп, әркiммен ықыласты тiлдесе бастапты.

	Жалпы қазiр заман ғана емес, сол заманның ең озық адамы саналатын жазушылар да өзгерген. Кейiнгi жастарды бiлмеймiн. Алдымыздағы ағалар мен қатарластарымды айтамын. Айрықша құлық-пейiл жағы әуелбастағы максимализмнен, тазалықтан арылып, бiржола тиiмдiлiкке, келiсiмпаздыққа, пендешiлiкке жеңдiруге айналған. Бiр кездегi жақсы жолдастарыңмен ендi емiн-еркiн, ашық пiкiрлесудiң өзi сиреп бара жатқаны анық. Өйткенi қазiр әркiм әркiмнiң шылауында жүр. Жазушы мен кәдуiлгi тоғышардың арасын ажырату қиындап барады.

	Ал бiрақ бiреудi сыртынан ғайбаттауға шебер-ақпыз.

	– Әне, Тасмағамбетов кетiп едi, Мұхтар да орнынан тұра жөнелдi... Әне, қараңдаршы! – дедi жазушылардың бiрi.

	– Бәлкiм Мұхтардың Тасмағамбетовке айтатын шаруасы бар шығар. Мұнда тұрған не сөкеттiк бар екен? – дедi тағы бiреуi.

	Дегенмен, Жазушылар одағы биылғы мерекеге орай тәп-тәуiр кiтаптар, оның iшiнде бiр альбом да бар, шығарыпты.





22 маусым 2005 жыл




	Биыл Алматыдағы №38 гимназияның төртiншi сыныбын үздiк бағалармен бiтiрген немерем Әминаны қазiр Шымкент қаласында тұрып жатқан шешесiне апарып тастадық. Әмина ендiгi оқуын сол жақта жалғастырмақ.

	– Ата, мен сенi сағынамын ғой, – дейдi немерем.

	– Қам жеме, қызым. Артыңнан жиi барып тұрамын, – деп уәде бердiм.

	Мен сiрәда балажан аталардың қатарына қосыламын. Айрықша немерелердiң тәттi болатынына көзi жеткендердiң бiрiмiн. Мен ғана емес, ата, әже жасына жеткендердiң бәрi солай екенi ақиқат. Тiптi жас күнiнде өз балаларының қалай өсiп, есейгендерiн байқамай қалатын ата-аналардың бәрi дерлiк қартайғанда немерелерiне өбектеп, өлiп кете жаздайтыны белгiлi. Неге? Бiрiншi себебi сол – қартая бастағандық болса керек. Немерелердiң өмiр жалғасы, тiршiлiк сабақтастығы екенiн бұрынғыдан гөрi айқынырақ түсiнесiң. Екiншi себеп – бойыңдағы барша мейiрбандық пен сүйiспендiк сезiмдерiңнiң сыртқа шығатын бiрден-бiр жолы да осы.

	Демек, қатыгездiктiң ең төте көрiнiсi – балаларына, немерелерiне деген шын ықылас, пейiлдiң жоқтығы. Өз ұрпағына немқұрайды, салқын қараған адамның жақсы көрiнгiсi келгенiне сенбеңiз! Балаларын қаңғытып кеткен әкелердiң әрекетi – Отанын сатқан опасыздықпен бiрдей. Өкiнiшке орай, осы күнi бiздiң арамызда, тiптi өздерiн озық ойлылар санатына қосып жүрген жазушылар iшiнде қарындарының тойғанына мәз болып, бiр кезде қатынға өкпелеп далада қалдырып кеткен ұрпақтарының қазiргi тағдырынан хабарсыз жүрген, жаны ауырмайтын «жарандар» да бар.

	Әрине, өмiр-тiрлiк қийтұрқыларға тұнып тұр. Үнемi сенiң қалағаның бола бермейдi. Бiрақ бәрiбiр қандай жағдайда да сенiң кiндiгiңнен тараған ұрпағың жабырқап, жапа шекпеуi керек. Әсiресе, сенiң кiнәңнан, немқұрайлығыңнан, ақылсыздығыңнан, дегбiрсiздiгiңнен...

	Былтыр дүниеден өткен келiнiмiздiң артында тiрi қалған сәбиiмiз қазiр он бiр айдан асып, кәдуiлгiдей адам қатарына қосылып келедi. Анасының сүтiн тек сегiз күндей уақыт емiп үлгiрген немеремiздi бағып-күту әсiресе әжесiне – Шара ханумға оңай болған жоқ. Әрi әжесiнiң денсаулығы нашар, жиi-жиi емханаға түседi. Соған қарамастан, түн ұйқысын төрт бөлген әжесi Зересiн аман-есен өсiрiп келедi. Қартайған шағында осындай бейнетке ұшыраған бұрынғы енесiнiң қазiргi ахуалына жаны ашыған бұрынғы келiнiмiз Гүлнәр Шымкенттен звондап, Әминаны қолына алуға ықырар екенiн бiлдiрген соң, қанша қимасақ та, Әминаны шешесiнiң қасына апарып тапсыруға мәжбүр болған жағдайымыз бар.

	Шымкентте өз үйiнде Шара екеумiздi ықыласты қарсы алған бұрынғы құдағиымыз да:

	– Әминаны осылай өсiрiп, тәрбиелеп бергендерiңiз үшiн сiздерге рақмет айтамыз! – деп, көңiлiмiздi көтерiп қойды.

	Осы немереме менiң де азды-көптi еңбегiм сiңiп келедi.

	«Қызғалдақтай қыз өсiрген халықпыз» атты рисаламда айтылатын жағдайлар да осы Әминаға қатысты болатын. Өкiнiшке қорай, әдетте өзiң үшiн жазылатындай көрiнетiн күнделiк беттерiнде де бар шындықты айта алмайсың. Әсiресе, жеке басыңда, ошақ айналасында жиi кездесе беретiн кикiлжiңдердi жариялай алмайсың.

	Бұл ғана емес, әлеуметтiк ортадағы, құбылыстарға қатысты пiкiрлерiңдi ашық-шашық күйiнше қағазға түсiре алмайсың. Бұған бiр жағынан өзiң кiнәлiсiң, екiншi жағынан – шындықты тыңдап үйренбеген төңiрегiң кiнәлi. Ең бастысы – сенiң шындық деп ұққаның бiреулердi сырттай кiнәраттау, сөге жамандау болып шығуы мүмкiн.

	Осындай себептерден бiз жазушылардың ежелгi тәсiлi – бейнелеп жазу, тұспалдап сөйлеу арқылы заманауи шындықтарды көрсетуге тырысамыз.

	Мұның өз өмiрнамаңа да қатысы бар.





1 шiлде 2005 жыл




	Ауылдан кеше қайтып келдiк. Ол жақта күн күйiп тұр екен. Жол-жөнекей машинамыздың бензинiне дейiн қайнап кетiп, жарты сағаттан астам далада тұрып қалдық. Техника тiлiн жетiк бiлетiн жүргiзушi жiгiтiмiз «Волганың» әр жерiн шұқылап көрiп, ешбiр кiнәрат таппай:

	– Бұған не болды? Мотор неге өшiп қалды? Машинамыз су жаңа әрi жолға шығарда әбден тексерiп алғанбыз... – деп бiраз сасып тұрған соң:

	– Сен саспа. Көлiгiмiздi бiраз суытып алайық, – деп басу айтқанмын.

	Бiраздан кейiн:

	– Ал, «бiсмiллә!» деп, моторыңды қос! – деп бұйрық бергенмiн.

	Бұл жолы машинамыз бiрден «гүрр» етiп оталып кеттi.

	– Әне, көрдiң бе? – дедiм орыс жүргiзушiме. – Шығарда мешiтке соғып, садақа бермедiк пе? Садақаның пайдасы осындай болады...

	Өзiммен бiрге 1996 жылдан берi жұмыс iстейтiн бұл жiгiттi соңғы жылдары бiржола мұсылман қатарына қосып алуға айналдым десем болады. Өзгелер құран оқыса, бұл да елмен бiрге батаға қол жаяды. Мешiтке кiрiп өлген шешесiне (орысқа тиген), татар әйелiне дұға оқытады. Мен мешiтке кiрiп садақа берсем, бұл да бес-он теңгесiн мешiтке тастап кетедi.

	Биыл көктемдегi орасан апатты су тасқынынан кейiн ауа райына едәуiр өзгерiстер енгенi бiздiң жақта да байқала бастаған. Оның үстiне, үй iргесiндегi Байқоңыр ғарыш кешенiнен ұшқан зымырандардың да кесапаты тиiп жатпаған болар. Әйтеуiр Қызылорда даласы үйiткен құйқадай қарайып, күйiп кетiптi. Ала жаздай жаңбыр жаумағанға ұқсайды.

	Шиелiнiң күнгейiнде ағып жатқан каналға барып суға түсiп, төрт-бес күн құмға аунап, аз-маз сергiп те қалдық.

	Шиелiнiң ортасына ағайын, таныс, ақсақалдарды жинап, өткен жылы дүниеден өткен келiнiмiздiң жылдық асын берiп қайттық.

	Осы жолы «Бидайкөл» ауылында тұратын 85 жастағы Алтынбекұлы Дүйсенбай ақсақалға екi мәрте соғып, әңгiме-дүкен құрмақ болдым. Бұл бiр оқшау қызық жүздесуге ұқсап кеттi. Осы қарияның Алматыда тұратын ұлы, медицина ғылымдарының докторы К.Алтынбековтiң кеңесi бойынша кешегi жаһандық соғысқа қатысып, немiстерге тұтқынға түскен, ал 1942-44 жылдарда «Түркiстан легионына» кiрiп, Европаның бiраз жерлерiн аралаған жауынгердiң өмiртарихын жазып алмақ ниетпен барғанмын. Бiрақ бұрынғы легионер жарытып ештеңе айтпады. Айтпағаны сол, менi КГБ (НКВД) жiберiп отырған бiреу деп ойлап, сөйлескiсi келмей, терiс қарап жатып алды. Қасындағы есi дұрыс балаларының айтқан үгiтi де шалға кәр қылмады.

	– Бұл балаң Шегiр екен. Сен туралы жазып, атыңды шығармақшы, – деген қызының сөзiне:

	– Шегiр болса қайтейiн? – деп шал бәрiбiр қыңбады.

	– Бұйырмаған шығар... Өзiмен бiрге бар құпияны ана жаққа алып кетпек қой, – деп бұдан кейiн қызы қорытынды шығарды.

	Бұл кiсiнiң қысқаша өмiрбаянын балаларының аузынан жазып алуыма тура келдi.

	Дүйсенбай ақсақалдың балалары менiмен сөйлесуге немiс тұтқынында болған Бектұрған Мақанов ақсақалды шақырған екен. Бұл ақыл-есi бүтiн, сергек, сөзуар кiсi болып шықты. Соғыстан кейiн НКВД қармағына iлiнiп, 25 жылға сотталғанына қарамастан, ендi ештеңеден қорқып, сескенбей, бәрiн сайрап айтып отырды. 1920 жылы дүниеге келген бұл қарияның «тарихқа кiруге» ешбiр қарсылығы жоқ екенi байқалды.





5 шiлде 2005 жыл




	Бүгiн үйге Тұрысбек Сәукетаев келген. Қолында екi беттiк мәтiн жазған қағазы бар. Қазiргi Ақпарат министрi Е.Қосыбаевтың атына жазылған ашық хат екен.

	– Менi Мұхтар Мағауин досыңыз жiбердi. Жуықта «Ана тiлi» газетiнде депутат М.Шаханов iнiңiз мәлiмдеме жасап, қазақтың өткен-кеткен зиялылары мен қазiргi көзi тiрi жазушыларын сынға алғаны үшiн әсiресе, Ш. Айтматов пен М.Шаханов шығармашылығына зор кiнәрат таққан мақалалар жариялатқаны үшiн үкiмет пен парламент, министрлiк «Жұлдыздың» бас редакторына шара қолдану керек деген мағынада талап қойыпты. Осыған орай, бiз бiр топ жазушылар атынан ашық хат жазып едiк. Осыған қол қоюға қалайсыз? – дейдi.

	– Алдымен хаттарыңды, газетте жарияланған мәлiмдеменi оқып көрейiн, – дедiм.

	М.Шахановтың «шағымына» жиырмадан астам депутаттың (iшiнде орыстары да бар) қол қойғаны орынсыз көрiндi. Сонда әдеби журнал бетiнде жарияланып жатқан әдеби айтыстарға Парламент мүшелерi төрелiк айтуы керек пе екен? Әдеби айтыстар ұйымдастырған бас редакторды баяғы коммунистiк замандағы ескi әдiспен жазалау қажет болғаны ма?

	Оның үстiне, осы «Жұлдызда» жарияланып жүрген Б.Алдамжаровтың, М.Мағауиннiң мақалалары түп-түгел дәлелсiз деп ешкiм айта алмас едi. Әсiресе, Ш.Айтматовтың атына айтылған сындар негiзсiз емес. Ш.Айтматов, сөз жоқ, үлкен жазушы. Бiрақ, шынымды айтсам, маған әуелден оның космополитизмi, кейiнгi шығармаларында шаң берген масондық, құдайсыздық идеялары ұнамайтын. Шайтан да өте талантты, асқан бiлiмдi екенi белгiлi. Бiрақ Шайтан шайтандыққа қызмет етедi емес пе? Қайта кейiнгi жылдарда «керемет феномен» Ш.Айтматов еңбектерiн сынаушылар оның осы бағдардағы «елеулi қызметiн» ашып, түстеп көрсете алмай жүр.

	«Айтматовты көре алмаушылардың әрекетi» деген де – бос сөз.

	Тәуелсiздiк алғаннан бергi жылдарда өткен тарихқа, оның iшiнде мәдениет, әдебиет тарихына «ревизия» жасап, қайта қарау талабын да терiске шығаруға болмас.

	«Ана тiлiндегi» депутат М.Шахановтың мәлiмдемесiн, «Жұлдызды» қорғаған жiгiттердiң ашық хатын оқып шыққан соң:

	– Мен қол қояйын, – дедiм. – Бiрақ хаттың соңындағы «оспадарсыз» деген сөздерiң артық. Мұны өзгертуге болмай ма?

	– Оған мүмкiндiгiмiз жоқ. Ондай редакция жасасақ, қол қойған өзге жазушыларға да көрсетуiмiз керек. Уақыт тығыз...

	– Бiрақ мұндай хатқа қол қоюшыларды iздегенде майдаламаңдар. Белгiлi iрi жазушылармен сөйлесiп көргендерiң дұрыс.

	– Iрi жазушылардың саны азайып қалыпты... Тұманбай ағамыздың үйiне звондап едiк, ол кiсi қалада жоқ болып шықты.

	– Бельгер, Иманасов, Дүкенбайлар қайда жүр?

	– Олармен әзiр сөйлесе алмадық. Бельгерге келсек, ол кiсi келiсе қояр ма екен? Журналдың бесiншi нөмiрiнде аты аталған едi әрi бiр материалын баспай қойғанбыз...

	– Герольд әрқашан шындықты айтудан тайсалған емес.

	– Онда, Ореке, өзiңiз сөйлесiп көрсеңiз қайтедi? – деп осы арада қонағым қолқа салған соң, көп ойланбай, немiс досымның үйiне қоңырау шалдым.

	Амандық-саулықтан соң Герағаға мән-жайды түсiндiрiп едiм, ол бiрден келiсiм бердi.

	– Мен қазiр сыртқа сейiлге шығып барамын. Тұрысбек Шоқан Уәлиханов ескерткiшiнiң қасына келе қойсын. Сол жерде ашық хаттарына қол қойып беремiн, – дедi.

	Бұған кәдiмгiдей қуанып қалған Тұрысбек:

	– Мен тезiрек жетейiн, – деп жинала бастады.

	Мен бұдан соң келушiнiң көрсетуiмен Ә.Нұршайықов пен Қ.Жұмадiловтiң пәмилелерiнен кейiн айдақтатып өз қолымды қойып кеп жiбердiм.

	Туысымнан мұндай ұжымдық мәлiмдемелерге қатысуды қаламаушы едiм. Университетте бiрге оқыған жiгiттi қорғаудың өзге тәсiлiн көре алмадым.





15 шiлде 2005 жыл




	Бiрақ бiздiң бұл әрекетiмiз оншалық сәттi бола қоймағанға ұқсайды.

	Бүгiнгi «Қазақ әдебиетiнде» (№28, 2005) «Рухани бас-бұзарлыққа тоқтау бола ма?» деген тақырыппен халық қаһармандары Қ.Қайсенов, М.Әлиев бастаған бiр топ зиялы қауымның Елбасының назарына ұсынған ашық хаты жарияланыпты. Әрине, мұнда М.Мағауин мен Б.Алдамжаровтың сiлiкпесiн шығарып сынап, мемлекет есебiнен қаржыланатын «Жұлдыз» журналын заманымыздың заңғар жазушысы, қазақ халқының үлкен досы Ш.Айтматовқа және ұлтымыздың бiр топ белгiлi қаламгерлерiне қолшоқпар ретiнде пайдаланудан жалықпаған әрi ата тарихымызды шатастыруға «елеулi еңбек сiңiрген М.Мағауиннiң рухани басбұзарлығына тоқтау қойылар кезең әлдеқашан жеттi деп бiлемiз». Осылай қорытынды шығарады, талап етiледi.

	Әрине, олардың жазғандарында, әсiресе баяғыда сүйегi қурап қалған Шыңғысханның зұлымдығы жайындағы пiкiрлерiнiң жаны бар. Бiрақ М.Мағауин қоңыраттарды кемсiтпек болды, «тiл мүддесiне қарсы жасырын күш тұр» деу – қисынсыз қыжыртпа сөз екенi анық.

	Сөйтiп, екi Мұхтардың арасындағы дау-дамайдың әзiрше тоқтайтын түрi жоқ. Әрi бұл айтыстың кездейсоқ еместiгi, қазiргi танымал екi жазушының арасындағы мiнез қақтығысы, басараздық салдары ғана емес екенi де әркiмге түсiнiктi болса керек едi. Бұдан тәуелсiздiкке қол жеткен замандағы өткен-кеткендi, тарихты, рухани әлемдi қайта қарау, сүзгiден өткiзу, жаңа әдiлеттi бағасын беру талаптарын байқаудың орнына, бiз бұрынғыша жiк-жiкке, топ-топқа бөлiне бастаймыз. Үкiметке, Президентке арыз айтамыз. «Мағауин секiлдi бүлiкшiнi қызметтен алу керек!» деп талап етемiз. Мағауин қызметiнен кетсе, айтыс тоқтап, бәрi баяғыдай тым-тырыс бола қалатын секiлдi.

	Одан да Жазушылар одағына, әйтпесе Ғылым академиясына бар бiлгiштi, оқымыстыларды жинап алып, неге ашық, жария пiкiрталасын талқылап өткiзбеске? Осындай ашық әңгiмеден қорқатындары несi? Бұлардың қайсысы «кертартпа», қайсысы «революционер? – осыны анықтап айтса болмас па?

	Түстен кейiн маған Ж.Дәуренбеков жолығып:

	– Жастар жағы сiздiң Мағауиндi қорғап, қол қойғаныңызға таңырқап жатыр, – дедi.

	– Неге?

	– Олар сiздi ешбiр дау-дамайға, топқа, жiкке қосылмайтын ағалардың бiрi деп ойлайды екен.

	– Солай ма? Ал ол ашық хатқа жалғыз мен емес, өзге мықтылар да қол қойды емес пе?

	– Олардың бәрi дерлiк бұрыннан дау-дамайға жақын жүретiн адамар деп бағалайды екен.

	– Бельгер ше? Мұратбеков ше?

	– Ол кiсiлер де бiрде олай, бiрде былай сөйлеп жүр ғой...

	– Е, менiң бұл әңгiмеге қатысқанымды қабылдай алмаған жiгiттер бар екен ғой, – деп мойындауға мәжбүр екенiмдi аңғарттым.

	«Отан» партиясының кеңсесiнде қызмет iстейтiн жерлесiм К.Шәймерденов үйге звондады.

	– Газеттi оқыдым. Өзiң де қол қойып жiберiпсiң ғой? – дедi.

	– Иә, жұрт не айтып жатыр?

	– Басқаларды қайдам. Өзiм Мағауиндi түзу жiгiт деп ойлайтынмын. Сөйтсем, сөйтедi екен ғой. Кiлең мықтыларды ғайбаттай ма, немене? Мыналар оны басбұзар деп бағалапты ғой..

	– Оларың кiм? Iшiнде бiр жазушысы жоқ. М.Бұлұтайдан басқа бiлiктi оқымыстыны да көре алмадым.

	– Қасым Қайсенов жазушы емес пе?

	– Қасекең ең алдымен партизан. Өзгелерi анау-мынаулар... – деп мен әдейi бетбақтырмадым.

	Қорытынды жасауын жасағанмен, iшiмде күдiк те жоқ емес едi.





16 шiлде 2005 жыл




	Немеремiз Зеренiң бiр жасқа толуы күнi мен тұсаукесерiн қосып, кәдiмгiдей той өткiзген болдық. Үйге негiзiнен шиелiлiктердi шақырдық. Бұл жолғы қызығымызға ауылда, аудан орталығында бiрге оқыған, бiрге өскен жерлестерiмiз қатысты. Бiздiң Шара көрегендiк әрi кеңпейiлдiлiк көрсетiп, осында былтыр қоныс аударып көшiп келген Т-ны күйеуiмен қоса шақырған екен, бәрi де арқа-жарқа болып жақсы отырды. Әрине, өткен-кеткен әңгiмелер, естелiктер айтылды. Бiрақ ешкiм әдептен асып, сыпайылықтан аттап кеткен жоқ.

	– Бiрге оқығандарың шетiнен мықты екен, – деп Нәсiп Жұмекен әйелi ризалығын бiлдiрiп отырды. – Бәрi шетiнен бiлiмдi, айтқыш...

	Ең қызық штрихi Т. бiздiң Шара ханумға баяғыда, осыдан тура 50 жыл бұрын Шиелiнiң фотостудиясына барып түскен суретiмiздiң (бiреу емес, екеу) түпнұсқасын қағазға орап, қалдырып кетiптi. Иә,... бiздiң бозбалалық кезiмiздегi бар машақатымызға бастау болған сол суреттер. Мен олардан айрылып қалған едiм. Т. сақтапты.

	Өткен бiр жолы телефон арқылы сөйлескенiмiзде, Т-дан осы суреттердiң жағдайын сұраған едiм.

	– Менде бар болуы керек. Iздеп көрейiн, – деген.

	– Табылса, кезектi кiтабыма кiргiзiп жiбермекшi едiм, – дегенмiн.

	– Оны қайтесiң?

	– Бiздiң өмiртарихымызға қатысы бар бiр деталь емес пе?!

	Бұдан басқа, биыл жарық көретiн мемуарлық шығармам туралы, ондағы екеумiзге қатысты көрiнiстер туралы да там-тұмдап хабардар еткенмiн. Т. жүрекжарды қуанышын да, қарсылығын да байқата қоймады. Тек «өз атыммен жүруiм қалай болар екенге» саятын күдiгiн бiлдiрген.

	«Атыңды өзгертiп жазармын» дегенмiн.

	Ендi, мiне, мен сұраған суреттердi өзi әкелiп берiп отыр. Қағаздары сарғая бастағанмен, жақсы сақталған бұл суреттердi өңдеп, көшiрме жасауға бердiм де, қазiр өз қаржыммен шығаруға дайындай бастаған өлеңдер кiтабыма енгiзу үшiн архивiмдегi өзге де еске фотобейнелердi қотаруға кiрiскенмiн. Мұның бiр себебi – қазiргi оқырмандардың бiразы кiтапты оқымас бұрын оның iшiндегi суреттердi қызықтап, назар аударатын болған. Қазiр жалпы деректiлiкке құмарлық басым екенiн көрiп жүрмiз.





2 тамыз 2005 жыл




	Алматыдағы Достық даңғылының бойына орналасқан «Нағыз Ақ жол» партиясы орталық аппаратының жаңа кеңсесiне барып, Алтынбек Сәрсенбайұлына жолығып қайттым. Биыл жарияланған «Өмiрнама» атты кiтабыма қолтаңба жазып, көп жылдардан берi баспа саласында бiрге қызмет атқарған сыйлас iнiме сыйлық ретiнде тапсырғанмын.

	Дәл бүгiн Алматы қаласы әкiмшiлiгi алдында өткен баспанасыз тұрғындардың ереуiл жиынына қатысып қайтқан iнiмiз амандық-саулықтан соң, ұзынша кабинетiнiң терезе жағында тұрған аласа үстелге қарай бастап, екi жақты жайлы креслоға отырар-отырмастан, қазiргi елiмiздегi саяси ахуал жайындағы әңгiмеге кiрiсiп кеттi.

	Бұл жолы ұзақ сөйлестiк. Қазiргi саяси кеңiстiктегi ең белсендi, ең беделдi iнiмiздiң айтары да, тұжырымдары да жеткiлiктi екен. Елбасынан бастап, оның төңiрегiнде жүрген билiк иелерi жайында, Парламент сайлауынан кейiнгi «Ақ жол» партиясының екiге жарылуы, мұндағы Ә.Бәйменовтiң қызметi жайындағы пiкiрлерiне әбден қанықтырды. Кезiнде кейбiр жiгiттердi саяси аренаға өзi жетектеп шығарғанын, ал олардың бiразы саяси күрестiң тегеурiнiне шыдамай, сырт айналып кеткенiн өзiнiң қателiгi ретiнде мойындап отырды. Осы жерге келгенде мен де сөзге араласып, Алтынбектiң кейбiр «достары» жөнiндегi өз пiкiрiмдi олардың өскен ортасы, отбасы, айналасындағы бала жастан қалыптасқан тәрбие үлгiлерiмен байланыстырып, түсiндiрген болдым.

	Бұдан кейiнгi қосқаным: әлеуметтiк үлкен өзгерiстер мен төңкерiстер әбден пiсiп-жетiлген кезде, Гумилевше айтсақ, пассионарлық кернеулер ернеуiнен асып-төгiлген жағдайда ғана, ұлық Алланың қалауымен болады. Партиялық қозғалыстар, саяси күрестер себепкерлiк қызметтi атқарады. Ендеше, саяси жетекшiлерге асығып-аптығудың, алқынды әрекеттерге барудың, радикалды бағыттардың шылауында кетудiң қажетi жоқ. Күте бiлу керек.

	Мен күнделiктi саясат тәжiрибелерiнен хабарсыздау, сырт орай жүрген адаммын. Бiрақ билiк, билеушiлер төңiрегiндегi Фараби, Ғазали, Л.Толстой философиясымен таныспын әрi өз әлiмше танып, түйгендерiм бар. Мұның бәрi ең алдымен менiң жазушылық кәсiбiме қажет атрибуттар емес пе?

	Алтынбек iнiм де менiң кейбiр пiкiрлерiме басын изеп, келiскендей сыңай байқатып отырды.





11-12 тамыз 2005 жыл




	Қасымда немерем Әмина, үлкен ұлым Сабыржан бар – ауылға барып қайттым. Қарындасым Хадишаның үйiнде он күндей жатып, әрқилы шаруаның басын қайырғандай болдым...

	«Қызыл ту» ауылында тұратын молда Балтабайға бiрнеше рет баруға тура келдi. Осында бiр қызықты оқиғаға кезiктiк. Балтабайдың үйiнен ас iшiп, тұрағымызға қайтып келгенде менiң адал, бiрақ өте момын жүргiзушi жiгiтiм:

	– Машинаның төрт дөңгелегiндегi жел жiберетiн тетiктiң резеңке тығындарын әлдекiмдер ұрлап әкетiптi, – деп мiңгiрлеп тұр.

	– Қашан ұрлаған? – деп сұрасам:

	– Әлгiнде есiк алдында ойнап жүрген ауыл балалары шығар, – дейдi.

	– Ендi не болады?

	– Тығынсыз түтiктерге шаң, топырақ жиналып қалуы мүмкiн.

	– Ендi қайттiк?

	– Алматыға барған соң жаңа тығындар сатып аламыз ғой... онша қымбат нәрселер емес.

	– Алматыға қайтқанша өстiп тығынсыз әрлi-берлi жүре бермекпiз бе? Тығындардың ұрланғанын неге мана, молданың үйiнен ұзамай тұрып айтпадың?

	– Бәрiбiр iздеп таба алмайтын болған соң... нетiп... ойладым...

	– Неге iздеп таппаймыз? Айда, керi тарт! – деп бұйырдым жiгерсiз жүргiзушiме.

	Балтабайдың үйiне қайтып бардық. Мән-жайға қаныққан молдекең:

	– Бiздiң үйге келген машиналардың әрдайым осылай онысы-мұнысы жоғалып тұрады. Көршiлер жағынан суық қол араласады-ау деп ойлаймын, – дейдi.

	– Онда неге соларды тәртiпке шақырмайсыз? – деп сұраймын ғой.

	– Ұят қой. Көршi отырған соң, бiртүрлi ыңғайсызданады екенсiң.

	Бұл сөзден ұрының алыс маңайда емес екенi түсiнiктi болды.

	Мен көп бас қатырмай, тура iргелес отырған үйге қарай жүрiп, бастырманың астында қауын жеп отырған 11-12 жас шамасындағы баланы көрiп:

	– Әй, берi кел! – деп бұйырдым. Мұны естiгенде үрпек бастың есi шығып, көзi жыпылықтап кеттi.

	– Қане, жасырынбай шық берi! – Бала қапалақтап қасыма келдi.

	– Машинаның головкасы қайда? Айта ғой, балақай! – деп бастырмалаттым.

	– Ойбай, мен алғаным жоқ!

	– Онда кiм ұрлады?

	– Ә... анау Нұрлыбек те осы жерде ойнаған.

	– Ұрлаған сол ма? Ол қайда тұрады? Үйi қайда деймiн? Сен қазiр мына машинаға отырасың да, ұрыны тауып бересiң.

	– Жоқ, ойбай... Нұрлыбек емес!

	– Онда кiм ұрлаған? Сен бе?

	– Олла, бiллә! Мен емеспiн...

	– Әй, балақай, сен менен қашып құтыла алмайсың.

	Қолға түскен жерiң осы болды. Мен қазiр Шиелiден ит ерткен милиция ертiп келемiн. Ит мына машинаның дөңгелегiн иiскейдi де, бiрден ұрының алқымына қарай ұмтылады. Сонда сен сорлы қайда қашып құтыласың? – деп қорқыта бастадым.

	Бiрақ бала бетiнен қайтар емес.

	– Мен ұрлағаным жоқ, – деп безерiп тұр. Осы кезде бiздiң қасымызға Балтекең келiп:

	– Қарағым, ұрлаған болсаң, әкелiп бер. Сонда саған ешкiм ештеңе айтпайды, – деп үгiт жүргiзiп көрiп едi, анау алдауға оңай түсетiн мiнез көрсетпедi.

	– Ұрлағам жоқ.

	Мен ендi бiздiң әңгiмемiздi сырттай тамашалап тұрған өзге балаларға барып:

	– Ұрлаған кiм? – деп сұрадым.

	Сол жерде бiр қара домалақ ыржаңдап күлiп қойып:

	– Ұрлаған осының өзi! Жаңа сiздер iште отырғанда, бұл головкаларды бұрап, үйiне алып кеткен, – демесi бар ма?

	Бұдан кейiн ұрлықшы бiрден сылқ түсiп:

	– Әкеме апарып бергенмiн, – дедi.

	– Әкең қайда?

	– Әкем Шиелiге кетiп қалды.

	– Мұның әкесi таксист болып, адам тасиды, – деп хабар бердi молдекең.

	– Балақай, мен ештеңе бiлмеймiн, ешбiр өтiрiгiңе сенбеймiн. Ұрлаған нәрселерiңдi қазiр осында алып кел. Тез, бар! – деп, баланы үйiне қарай қуып жiбердiм.

	Содан молдекеңнiң көршiсiнiң үйiнде бiразға шейiн тыныштық орнады. Мен есiк алдында әрлi-берлi теңселiп жүрмiн. Қасымдағы үлкендер менiң бұл әрекетiмнен түк шықпайтынын маған туралап айтпағанмен, қабақтарымен бiлдiрiп қояды.

	– Алматыға барған соң сатып аламыз ғой... – деген жүргiзушiмнiң күңкiлi естiледi.

	Бiр кездерде көршiнiң үйiнен қолына шелек ұстаған әйел шығып, бiз жаққа көз тастап тұрды да, үйiне қайта кiрiп кеттi. Оның артынан велосипед жетектеген 15-16 жастағы бала шығып, берi қарай жүрдi. Бiзге келiп, қысылыңқырап тұрып амандасты.

	– Сен осы үйде тұрамысың? – деп мен ендi бұған жылы ұшырай қарадым.

	– Иә.

	– Қайда барасың?

	– Әкеме. Шиелi жаққа...

	– Онда, батырым, былай болсын. Әкеңдi тауып аласың да, ұрланған бөлшектердi мен жатқан үйге әкелiп бересiң. Түсiндiң бе?

	– Иә...

	– Менiң қазiр уақытым жоқ. Бiрақ менi алдап кетемiз деп ойламаңдар. Бәрiбiр құтқармаймын. Келiстiк пе?

	– Иә...

	Бұдан соң Шиелiде өтетiн Сейтжан iнiмнiң зейнеткерлiк тойына аттанып кеткенбiз. Бiздiң артымыздан көп ұзамай, әлгi велосипед мiнген бала ұрланған бөлшектердi бiз қонақтап жатқан қарындасымыздың үйiне әкелiп тастапты.

	Қаршадай ұлын ұрлыққа баулып жүрген әкесi осы кiшiгiрiм оқиғадан кейiн азын-аулақ ойланып, қорытынды жасар ма екен?

	– Бұдан былай жақын жерден ұрламай, аузыңды алыс жерге сал, – деп ақыл айтатын әкелердiң бiрi болмаса неғылсын-ау!

	* * *

	Осы жолы баяғы Үмбет молданың баласы Қалназарға жолықтым. Бiз Қалназармен 1945 жылы Жансейiтте ашылған мектептiң бiрiншi сыныбына оқуға бiрге барғанбыз. Менен екi-үш жас үлкендiгi бар. Әкесi менiң әкеммен пiрәдарлас, төңкерiстен бұрын Бұхара шаһарында дiни оқуды тәмамдаған ғұлама кiсi едi. Бұлардың бәрi бiздiң жаққа жоғарыдан қоныс аударып келген атақты ишан Әбдiқайымның мүриттерi болатын.

	Үмбет молда мiнезi шапшаңдау, ақкөңiл, адал, қазақы шаруа құлық-пейiлдi кiсi едi. Сол кездегi өкiметтен қатты қорқатын. Бiрақ оңашада ойындағысын бүкпей, ашық айтып отыратын.

	Сталин өлген соң бiздiң ауыл шетiндегi оңаша жер кепемiзге жиналған аз-көп дiндарлар арасындағы мәслихатта Әбдiқайым ишан:

	– Бұл мұртты ендi бес-алты жыл тiрi тұрғанда, қазақ тағы аштыққа ұрынып, қырылып қалар едi, – дегенде, осы Үмбет молда сол тұстағы қып-қызыл пионер мен жаққа жалтақтап қарап қойып:

	– Ол зәнталақтан құдай құтқарды ғой бiздi, – дегенi әлi есiмде.

	Жасыратыны жоқ, сонда Үмбет молданың сөзi маған ұнамаған. Өзiм әкеме елiктеп, iштей қатты сыйлайтын Әбдiқайым ишанға да өкпелеп қалғанмын.

	Артынан көкеммен сөйлескенiмде, саяси тақырыптарды қозғаудан қашқақтайтын ежелгi дағдысымен:

	– Үмбеттiң аузы жылдамдау ғой, – деген.

	– Ал ишан неге өйтедi? – деп сұрағанымда:

	– Бұл кiсi әлденеше мәрте абақтыда отырды емес пе? Жазықсыз жапа шеккеннiң жаны жаралы болады, балам, – деп бұлдыратыңқырап жiбергенi бар.

	Көкемнiң Үмбет молда жайында айтқан бiр әңгiмесi есiмде қалыпты.

	Бұлар, Әбдiқайым, Үмбет, менiң әкем үшеуi Сырдария бойында қыстап отырған малшы ауылдан қайтып келе жатып, қалың тоғай iшiнде жолдан адасып қалады. Орталарындағы жалғыз есектiң үстiнде Әбдiқайым ишан отырады. Қалған екеуi жаяу келе жатады.

	Тоғай iшiндегi ескi сүрлеу бұралаңдап барып, екi-үш тармаққа бөлiнген жерде есектiң үстiнде қонжиып отырған қожекең Үмбетке қарап:

	– Сен iлгерi озып, бiраз байқастап келшi. Бiз Сәрсенбай екеумiз осы арада күте тұрайық, – дейдi.

	Содан iлгерi озып, алыс-жақынды шолып қайтқан Үмбет керi оралып, ұзын шапанының етегiн қағып-қағып жiберiп:

	– Болмады... – деп басын шайқай берiптi.

	– Пiрәдар, болмағаны қалай? – деп сұрайды Әбдiқайым сонда қалың қара сақалын сипап тұрып, сырмiнез мүритiне сынай қарап.

	– Құдайдың қожаға арнап салған төте жолы жоқ екен! – деп өзi шаршап, әрi ашу қысқан Үмбет молда ат үстiнен түскендей қойып қалады.

	Сонда Әбдiқайым ишан басын шайқап, есегiнен түсiп:

	– Пiрәдар, сiз мұнда отырып, аздап аяғыңызды суытыңыз, – деген екен.

	Сол молда Үмбеттiң артында қалған Қалназар, Махмұткәрiм атты екi ұлы қазiр Шиелi төңiрегiне белгiлi дiндар адамдарға айналыпты.

	Әкесiне айнымай тартқан Қалекең де аузы батыр, мiнезi жылдам, ақкөкiрек қарияның бiрiне ұқсайды. Менi көргенде, құшақтап көрiсiп, шын қуанған пейiлiн танытты. Бiр сөзiнде:

	– Е, бiз бүгiнгi заманның молдасымыз ғой, – деп күлiп қойды.

	Мұнысы – бiз бұрынғы таза тақуаларға, әкелерiмiзге ұқсай бермейтiн дүниеқоңыз бiреулерге ұқсаймыз ғой дегендей естiлдi.

	Осындай сыншылдықтан құралақан еместiгiне қарағанда, баяғы Үмбет молданың ұрпағы шыншыл тура жолда жүргендей көрiнедi.

	* * *

	Балтабай молда мынадай тосын әңгiме айтты:

	Түннiң бiр уағында сыртқы есiктерi қағылған соң, мұның әйелi барып, кiм екенiн сұраса, әлдекiмдер:

	– Бiзге молдекең керек, – деп тықыршып тұрады.

	Бибiсi қайтып оралып:

	– Қайтейiн, есiктi ашайын ба? – деп рұқсат сұрайды.

	– Бүгiн ерекше шаршап қайттым. Ешкiмдi үйге кiргiзбе деген жоқпын ба мана? – деп, төсекте жатқан күйеуi ренжiп, басын көтередi. – Кiмдер екен өзi түнделетiп жүрген?

	– Бiлмедiм.

	– Онда барып бiлмейсiң бе?

	Бибi жатын бөлмеден шығып, тез қайтып келедi.

	– Мұхтар Шахановпыз дейдi...

	– Мұхтар Шаханов? Онда тез үйге кiргiз, – деп молдекең есiн жиып, киiне бастайды.

	Содан қасында бiрнеше серiгi бар М.Шаханов төрге қарай өрмелейдi. Ақынның өңi қашып кеткен, ентiгiп әзер демалатынға ұқсайды. Қасындағы серiктерi мән-жайды түсiндiре бастайды. Сөйтсе, мәжiлiске депутаттыққа түсiп, ел аралап, үгiт-насихат жұмыстарын жүргiзiп жүрген М.Шаханов бiр жерде меймангершiлiкте отырмай ма? Сонда әлдекiм бұған бата берiп: «Жолың оңғарылсын! Алла жәрдем қылсын!» деген сыңайда тiлек айтады да, кесеге құйған суға дем салады. «Ендi мынаны iшiп жiбер, шырағым. Сонда тiлеуiң орындалып, депутат болып шыға келесiң!» – деп мәймөңкелейдi. Ақкөңiл ақын «шипалы суды» тартып жiбередi.

	– Осыдан жиырма минут өткен соң-ақ мазам кете бастайды, – деп ендi Дәу молданың баласына арыз-шағымын айтып отырады. – Мен депутат болмай-ақ кетейiн... бәрi құрысын. Алматыға қайтамын. Ағайындарымның ортасына келгенiмде, бүйтiп қастандық жасайтындай не жазығым бар едi?

	Балтабай содан көп созбалақтамай, алдына қасиеттi Құранды ашып қойып, денсаулығы бұзылып, дегбiрi қашқан болашақ депутатқа дауыстап дем сала бастайды. Әлден уақытта есiн жиып, өз-өзiне келе бастаған Мұхтар молдекеңе әбден риза болып, қасындағы қосынына қосып, ертiп әкетпекшi де болады. Одан ештеңе өнбеген соң, кейiн Жаңақорғанда сайлаушылар арасында жүргенде Алладан соңғы жарылқаушысындай көрген ауыл молдасын шақыртып алып, оңаша бөлмеге кiргiзiп, тағы бiр рет дем салдырады. Алматыдағы үй адресiн, телефон нөмiрiн берiп кетедi.

	– Бұрындары мұндай зиянкестер туралы естiгенiмiзбен, көзбен көрмеген сияқты едiк. Ендi осы пәлелер қайдан қаптап кеткен? – деп сұрадым мен ауылдас молдадан.

	– Қазiргi iшкi-сыртқы қатынастар жеңiлдеп, барыс-келiстiң көбейгенi себептi ме екен... Әсiресе Өзбекстан арқылы қатынайтын әр түрлi терiс пиғылды зиянкестер, жады жасаушылар ақша, пұл үшiн ештеңеден тайынбайды. Олардың қызметiн пайдаланушылар да аз емес, – деп күрсiнiп қойды отағасы.

	Осы Балтабай әке жолын қуып, өз бетiнше мұсылмандық сауатын ашқан аузы ауыр, артық ауыс мақтан мiнезден ада, жүрiс-тұрысы таза, тура жолда келе жатқан азаматтың бiрi. Осы күнi ел iшiнде әсiре дiндар көрiнiп, көрiпкелдiк жасап, тәуiпшiлiк жолына түскен өзге пайда-күнем дүмбiлездердiң қатарында жоқ. Ондай дүмбiлездерге әуел бастан менiң де қабағым қату, олар да маған оңайлықпе жолай бермейдi...

	Менiң марқұм әкеме де ар-ұяты таза емес пенделер жоламаушы едi.





25 тамыз 2005 жыл




	Бүгiн әлдеқандай бәнәйi себеппен осында бiр нувориштiң үйiнде қонақта отырып, бiздiң аталас ағайынымыздың Мәскеу жақтан келген, қазiр «Тұран Әлем» банктiң директорлар кеңесiнiң мүшесi болып қызмет iстейтiн белгiлi бизнесмен iнiмiзбен сөйлесудiң сәтi түстi. Бұл сiрә менi оппозиция жақтастарының қатарында деп ойлайтын болуы керек (бұрындары да әкесiнiң үйiнде отырып бiрер рет тiлдескенбiз), қасыма жақындап келiп, амандық-саулықтан соң бiрден саясат жағдайына көштi.

	– Мұқаң айтады: биылғы сайлауда қазiргi Елбасы сөзсiз жеңiске жетедi. Демократтардың мақсаты осы жеңiстi барынша қиындату, қолдаушылар пайызын барынша азайту болмақ. Арада екi-үш жыл өткен соң бәрi өзгередi. Ал саяси жүйе өзгермей, ешнәрсеге қол жетпейдi, әдiлдiк орнамайды.

	– Екi-үш жылың тым тез емес пе?

	– Мұқаң солай дейдi...

	– Сайлау науқанын қалай қиындатпақшысыңдар? Теледидар түгелдей билiктiң қарауында. Тек әлгi «31-арна» ғана шындыққа жуықтайтын хабарлар беруге тырысады...

	– Рас, бұл жағы жабық тұр. «31-арнаның» иесi Өтемұратов... демек, газеттердi пайдалануға тура келедi. Интернет, спутниктiк телевидение деген бар...

	– Оған көп қаржы жұмсалуы керек шығар?

	– Қаржы табылады-ау, тек өтiмдi үгiт-насихат жүргiзiлсе...

	Бұл жiгiттiң өзi де, анау Мұқан да кезiнде Мәскеуде оқыған «жас түрiктер». Билiкке араласқан, бiлiмдi, белсендi жiгiттер. Шетiнен орысшаға ағып тұр. Мiнез-құлықтары да орысшалау. Қазақы дәстүрлер мен жосықтарға шоқырақ, шорқақ. Ұлттық тарих пен мәдениеттен, әдебиеттен бейхабар десе болады.

	Бұлардың көбi шын мәнiсiнде қазiргi нарық, сауда заманының түлектерi. Тапқандары мол, жоғалтқандары да аз емес. Бiрақ ниеттерi түзу сияқты. Қазақстан әлем таныған дәулеттi, беделдi, демократиялық мемлекет болса екен деп армандайтын сияқты. Әрине, бұл жiгiттер әсте жеке бас мүдделерiн ұмытпақ емес. Билiк пен байлық – болашақ ұлттық буржуазияны iлгерi қарай жетелейтiнiн анау қаба сақал Маркс айтып кеткен. Ал бiрақ сол билiкқұмарлық, дүниеқұмарлық түптiң түбiнде қалың бұқара мүддесiне қайшы келiп жүрмесе жарады.





17 қыркүйек 2005 жыл




	Сәске түс кезiнде үйге Мәгәсiнбай звондады.

	– Мен Мәгәсiнбаймын ғой. Кеше Астанадан келiп едiм.

	– Иә, не жаңалық бар?

	– Жаңалығым: Меккеге үмрә қажылыққа бара жатырмын, Ореке!

	– Өте жақсы болған екен. Сен де бiрте-бiрте тура жолға түсiп келе жатырсың ғой. Бәрекелдi!

	– Әкем марқұм көзiнiң тiрiсiнде Айқожа иманның ұрпақтарының бiрiне пiрге жығылған. Дiндар кiсi едi.

	– Онда сен де әкеңе ұқсап келесiң. Дұрыс-ақ. Ал қажылыққа өз қаражатыңмен барамысың?

	– Саудтар жағынан жыл сайын бiздiң президентке пәленбай орын берiледi екен. Соның бiреуi маған тидi. Бәрiмiздi Қайрат Сатыбалды бастап апарады. Ақшаны да көтеретiн сол жiгiт.

	– Дұрыс-ақ.

	– Өзiң де үлкен пiрәдарсың ғой. Сенен бата алу үшiн звондап отырмын.

	– Ой, онда жолың болсын! Ниетiң қабыл болсын!

	Бiрақ әлгi бiреулерге ұқсап... Меккеден қажылықтан қайтқан соң, көп ұзамай арақ iшiп жүрме, ұрлық iстеп Мәгәсiнбай!

	– Мен бiр жылдан берi арақ нәрселермен қоштасқан адаммын...

	– Онда жарайсың. Жолың болсын!

	– Қайтарда өзiңе соғып, көрген-бiлгенiмдi баяндаймын ғой.

	(Бiрақ Мәгәсiнбай бұдан кейiн маған қайта оралып келген жоқ).





19 қыркүйек 2005 жыл




	Ақша алмақ болып, халық банкiнiң Гагарин көшесi бойындағы бөлiмшесiне барған едiм. Кезегiм келген кезде кассирге қарай еңкейiп тұрып:

	– Шырағым, iрi ақшаларың бар ма? – деп сұрадым.

	– Бар... Қандайынан берейiн?

	– Он мың сомдықтан берсең, ыңғайлы болар едi.

	Осы кезде менiң ту сыртымда кезекте тұрған қазақ кемпiр:

	– Iрiсi не, ұсағы не... бәрiбiр емес пе? Әйтеуiр ақша болса болды ғой, – деп ескерту жасады.

	Артыма бұрылып қарағаным жоқ. Жауап та бермедiм. Кассир қыз менiң өтiнiшiммен iрi купюраларды дайындай бастады. Соны көрген кемпiр тағы қағынды.

	– Кiлең көп ақша ұстап, жаман үйренгенсiң ғой! – деп, ендi маған ұрса бастады.

	Еркiн сөйлегенiне қарағанда, жасы менен үлкен болуы керек.

	Үндегенiм жоқ. Керектi ақшамды алдым да, жөнiме қарай кеттiм.





23 қыркүйек 2005 жыл




	Жазушылар одағындағы жиынға барып қатыстым. Денсаулығым оңбай жүргендiктен, үйде тыныш жатыр едiм. Өткен жолы Қ.Найманбайдың жылдық асында бiздiң ұйымның бiрiншi басшысы Н.Оразалин жолығып:

	– Ореке, көрiнбейсiң ғой? Бiздiң өткiзiп жатқан шараларымызда сiздiң төбеңiздi көрмейтiн болдық, – деп наз айтқанда:

	– Былтырдан берi әртүрлi жағдайды бастан өтергендiктен, сыртқа көп шықпай жүрмiн, – деп сылтауратқанмын.

	– Өмiрi бұғып үйде жатасың. Елге жолағың келмейдi, ешкiммен араласқың жоқ. Еркiңе салса, Чукоткада чукчалардың арасында жүретiн адамсың ғой, – деп Шара ханум да соңғы кездерде маған жиi ескерту жасайды.

	– Чукоткада чукчалар жоқ. Менiң еркiме салса... Шиелiнiң бiр шетiне үлкен үй тұрғызып, айнала ну ағаш өсiрiп, жазда қауын ектiрiп, оңашадан оңаша тым-тырыс өмiр сүрер едiм. Алла өмiр берсе, денсаулық жараса, қағаз бетiн шимайлай берер едiм. Бiрақ қасымда немерелерiм жүруi керек...

	Пенденiң бар құпия арманы орындала бере ме? Ендеше, осылай барға қанағат етуге тура келедi. Алматының өзiнде де өмiр ернеуiнен асып, қайнап жатыр. Тек бiзге ұқсаған бойкүйездiң белсендiлiгi жетiспейдi, сылтауы таусылмайды. Ал менiң ежелден әкеме ұқсап, үйкүшiк екенiм өзiме аян. Оңашалықты ерекше ұнатамын. Ырдуы-дырдуы көп жерде кәдiмгiдей шаршай бастаймын. Сөзiңдi ұғар ұғымталдары болмаса, ешкiмдi iздей қоймаймын. Одан гөрi кабинетiмнiң есiгiн тас бекiтiп алып, әл-Фарабидi, әл-Ғазалидi, әл-Бухаридi, Кантты, Гумилевтi қотарғанды артық көремiн. Әйтпесе теледидардағы «Тарихтар» деп аталатын шетелдiк арнаны сағаттар бойы көруден жалықпаймын... Бұрындары да белсендiлiгiм шамалы едi, әлде осының бәрi қартая бастаудың белгiсi ме екен?

	Мiне, Одақ басшысына айтқан сылтауымның ар жағында осындай суыртпақтар жатар едi.

	Сонымен, Жазушылар одағында өткен бұл жиында бiр ғана мәселе талқыға түстi – биылғы Президент сайлауына кандидат ұсыну. Одақтың төрағасы кiрiспе сөз сөйлеп, бұл орынға ең лайықты адам қазiргi Елбасы екенiн дәлелдеп берген соң, Қ.Қайсенов, Ә.Нұршайықов, Ж.Смағұлов, С.Қирабаев, Қ.Исабаев, И.Щеголихин, Л.Скальковский секiлдi ақсақалдар кезек-кезегiмен шығып, осы ұсынысты қызу қолдайтындарын бiлдiрiп жатты. Тек Қалмұқан Исабаев қана:

	– Мен өзi осы жолғы президент сайлауында кiмге дауыс берерiмдi бiлмей, екi ойлы болып жүр едiм, – деп бастады. – Жаңа осында келе жатып, анау сквер iшiнде тапатал түсте сүйiсiп отырған екi жасты көрiп, ренжiп қалдым да: «Әй, бұларың қалай? Басқа оңаша жер таппадыңдар ма? Жұрт көзiнше сүйiсетiн қазақты қайдан көрiп едiңдер?» деп кейи жөнелдiм. Қыз бетiн басып, ұялып отырып қалды. Ал жiгiт түк болмағандай: «Ата, президентiмiз қазақтың санын көбейту үшiн программа жасап берген жоқ па? Бiздiкi де соны жүзеге асыру үшiн алдын ала жасап жатқан әрекет қой!» демесi бар ма? Мен басқа жауап таппай: «Онда бұларың дұрыс екен, балалар!» дедiм. Ендеше, жастар президентiнiң нұсқауын есiнде сақтап жүрсе, бiздер, қарттар, неге оны қолдамауымыз керек деп ойладым.

	Мұны естiгенде манадан берi ықылассыз қол соғып отырған жазушылар көңiлденiп, гуiлдеп кеттi.

	Қабдеш Жұмадiлов бүй дедi:

	– Менiңше, қазiргi Президенттi насихаттап, әуреге түспесек те болады. Нұрекең сөзсiз жеңiп шығады. Менiң шамамда сол... Жетпiс пайыздай дауыс жинайды. Ал бұл аз көрсеткiш емес. Анау сексен, тоқсан пайыз дегенiңiз ендi тым артықтау. Бiз бұл жерде Елбасына аманат, тiлек айтуымыз керек. Менiң, мысалы ол кiсiге айтар үш түрлi аманатым бар. Бiрiншiден, оралмандар жағдайы. Шет елдерде жүрген бес миллион қазақтың екi-үш миллионын елге қайтармай, бiз тәуелсiздiк мәселесiн түбегейлi шеше алмаймыз. Қазiргi қарқынымыз өте баяу. Екiншiден, осы сайлау қарсаңында анау түрмеде жатқан Ғалымжан Жақияновты босату керек. Мен Ғалымжанды жақсы бiлемiн. Өте iскер, кристальный адал жiгiт. Қай жылы Семей облысын басқарып тұрғанда, Абайдың жүз елу жылдық тойын жақсы өткiздi, үздiк ұйымдастырды. Ендi келiп бес-он мың долларды басқа жаққа жұмсап қойды деп, осындай азаматты жетi жылға соттап жiберемiз. Бұл жерде Нұрекеңнiң жазығы жоқ, айналасындағы арандатушылардың әрекетi деп ойлаймын. Мерзiмiнiң жартысын өтеген екен, ендi бостандыққа шығару керек. Үшiншiден, жемқорлық мәселесi. Басқаларды қойғанда, Елбасының туысқандары, құда-жекжаттары, жақындары тiптi дандайсып кеттi. Мен жуықта Шығыс Қазақстанды, Жетiсу жағын аралап қайттым. Сонда естiп, бiлгендерiм тiптi ыңғайсыз... Барлық шұрайлы жерлердi, көлдердi, суларды солар иемденiп алған, тiптi мынау Кеген төңiрегiндегi, Алатау етегiндегi жерлердiң қожайындары солар. Ана жолы Жер туралы Заңды жекелеп отырып қабылдатқандағы мақсаттары ендi белгiлi болып қалды: күнi бұрын бөлiп алған жерлерiн заңдастыру екен ғой! Ал анау Болат Назарбаев баласының сүндет тойын өткiзiп, бәйгеге оншақты машина тiгiптi. Ау, бұл сұмдық емес пе?! Әр джип жетпiс-сексен мың доллар тұрса, сонда қанша ақша жұмсалған?! Әрине, олар ешкiмдi тыңдамайды, айылын жимайды. Тыңдаса, тек Президентке құлақ асады. Нұрекең соларға: «Қойыңдар. Ұят болады» деп тоқтатуы керек. Мiне, бiз бүгiн осындай тiлектер айтуымыз керек.

	Қабдеш бұл сөзiнен кейiн бiраз қол шапалақты «жеңiп алды».

	Бiздiң артқы қатарымызда отырған сәулетшi Шота Уәлиханов:

	– Сыбырлағанды Құдай естiмей ме? – деп қойды. Мен ағамызға қарай еңкейiп:

	– Шәке, осы сiз өзiңiздi президенттiкке ұсынсаңыз, бiраз дауыс жинар едiңiз-ау, – деп көңiлiн көтермек болдым.

	– Оған Шерхан құрдасы көне қояр ма екен? – деп У. Қадырханов әзiл айтты.

	– Шерханды көндiрер едiм, басқалар болмаса, – дедi Ш. У. – Маған дауыс жиналатынын да бiлемiн.

	– Онда тәуекел деп бәйгеге түспейсiз бе?

	– Әй жiгiттер, кiсiнi бұзбай отырыңдар!





20 қазан 2005 жыл




	Осы кездерi уақытымның көбiн бос қыдырыс, қонақшылық жеп қоятын болып жүр. Шақырушылар көбейiп барады. Әрине, шақырушылардың ниеттерi дұрыс. Оның үстiне, бiздiң қазақ қонақжай, дабырашыл, думаншыл халық.

	Бiрақ кейде... кейде емес-ау, көбiнесе мен сондай жерлерден бойымды аулақ ұстап, бармауға тырысамын. Оның себептерi де түсiнiктi. Бiрiншiден, санаулы уақытты сандалбаймен өткiзудi ұнатпаймын. Екiншiден, ондай отырыстардан үнемi ләззат ала бермеймiн. Iшiм пысады. Әсiресе сөзiңдi, өзiңдi түсiнбейтiн тоғышар ортада отырғым келмейдi.

	Лаж жоқ, бiреулер шақырып қоймаған соң, бiр-екi сағатқа баруға тура келедi.

	Бүгiн де дүниеден өтiп кеткен бiр жақсы ақынның жасы жетпiске таянған жесiрiнiң үйiне Шара екеумiз шақырумен барған едiк. Екi сағат отырысқа әрең шыдадық. Жеңгемiз әдеттегiше осы күнгi көзi тiрi әйтпесе көзi жоқ ақындарды сынап, өзiнiң марқұм болып кеткен күйеуiн үздiксiз мақтаумен болды. Әдеттегiше тағы да Мұқағали мен Қадырды жамандауға кiрiстi. Жалпы бiз кiмнiң атын атасақ, солардың бәрi жаман, бәрi жексұрын. Бұл – жеңгемiздiң пәлен жылдан берi айтып келе жатқан ескi сарыны.

	Мен де пәлен жылдан берi бұл кiсiге тоқтау айтып, тоқтата алар емеспiн.

	– Сiздiң күйеуiңiз зор ақын. Әдiл бағасын алып жатыр. Жыл аралап, кiтаптары жарияланып жатыр. Қанағат ету керек! – деймiн.

	– Неге елдiң бәрi Мұқағалиды мақтайды? Ұлы жүз болғасын сөйтедi! – дейдi жеңгемiз осы сөзден бiр жаңылмай.

	– Қадыр неге бiздiң отағасымызды «iшкiш едi» деп жамандайды? Өйткенi ол көре алмайды... Өйткенi Қадыр бiздiкiнiң қасында ақын емес, – деп қайталай бередi жеңгемiз.

	– Бұл екеуi де жақсы ақындар. Оларды ғайбаттаған кiсiнi былайғы жұрт дұрыс көрмейдi. Өйтпеңiз. Сiздiң отағасы да классик. Солай деп талай жаздық қой, жазып жүр ғой... Шүкiршiлiк ету керек, – деймiн.

	Әрбiр кездескен сайын осылай қайталаймын. Жеңгемiз де кездескен сайын көне гөй-гөйiн қайталаудан жалықпайды.

	Бұл жолы дастарқан басында бiзбен бiрге күйшi Әзидолла ағамыз отырды. Мiнезi жұмсақ, өте сыпайы кiсi екен. Бiздiң сөзiмiзге араласқан жоқ.

	Жеңгемiз ақыр соңында менi таныстыруға кiрiстi.

	– Мынау Оразбек Сәрсенбаев деген өте жақсы жiгiт. Бiздiң отбасының ең жақын жанашыры, әдебиеттiң жанашыры... – деп. Бұл – мақтағаны едi. Жеңгемiз қайда жүрсе де, менi осындай сөздермен мақтайды. Кейде көңiлденсе: «Әдебиеттi Оразбектен артық бiлетiн ешкiм жоқ. Өйткенi баяғыда-ақ бiздiң отағасының ұлы ақын екенiн бiлген...» – деп көтермелейдi.

	Дәл осы арада мен аяқ астынан қитығып:

	– Осы сiз менi әдебиеттiң жанашыры деп таныстырғанша, әдебиеттi жасаушылардың бiрi деп неге айтпайсыз?! – деп кесе көлденеңдедiм.

	Жеңгемiз сасып қалды.

	– Ойбай, сенi әдiл дегенiм ғой?

	– Әдiл екенiмдi өзiм де бiлемiн.

	Бұдан кейiн бұл кiсi Әзидоллаға қарап:

	– Ал, не iшесiңдер? Ана жақта арақтың түр-түрi тұр, – дедi.

	– Мен iшпеймiн ғой, – деп күмiлжiдi күйшi ағамыз.

	– Былтырдан берi денсаулығы көтермей жүр мұның, – деп қасындағы бәйбiшесi жағдай айтты.

	– Мұсылманның ораза айы өтiп жатқанда, неге арақ ұсынасыз? – деп мен тағы көтерiлдiм.

	– Қайдан бiлейiн... – деп жеңгемiз тағы сасып қалды.

	– Ораза айында тыйым салынған харамнан ауыз тию, құдайға қарсылық көрсетумен бiрдей! – деп мен сөзiмдi әдейi ауырлата түстiм.

	Үйге қайтар жолда адам баласын ғайбаттауды бiлмейтiн бiздiң Шара ханум:

	– Бұл апамыз жақсылықты бiлмейтiн кiсi екен ғой, – дедi.

	Шынында, мен кезiнде Жазушылар одағының кәсiп-одақ ұйымын басқарып жүрген кезiмде О.Сүлейменовпен айтысып жүрiп, осылардың отбасына жақсы пәтер бөлгiзуге септiгiмдi тигiзген едiм. Жеңгемiздiң отағасы жайында мақалаларымда, естелiктерiмде талай мадақ сөздерiмдi айттым. Үнемi асқа шақырып сыйлап тұрамыз. Ал өзгелердiң көбi бұл отбасынан қашықтап кеткен. Олардың iшiнде бұрынғы достары да бар. Бәрi осы кiсiнiң әлгiндей артық-ауыс әңгiмелерiнен шаршап бiткен.

	Психологиялық жағынан, әрине, бұл жеңгемiздi түсiнуге, кешiруге болады. Бiрақ осы кiсiнiң өзге дүниеден өтiп кеткен ақын, жазушылардың артында қалған өзге әйелдерден бiр артықшылығы бар. Онысы марқұм отағасының бар дүниелерiн жинақтап, жариялатып жүргенi. Марқұм отағасына шексiз берiлгендiгi де күмән туғызбайды.





5 қараша 2005 жыл




	Осындағы М.Әуезов атындағы академиялық драма театрының үйiнде Қалиқан Ысқақ ағамыздың 70 жасқа толуына орай мерейлiк кеш болып өттi. Жазушылар одағының өтiнiшiмен мен осы кеште қысқаша баяндама жасадым. Негiзгi айтар ойларымды қағазға түсiрiп алдым да, қалғанын ауызша жалғастырдым. Шынында да реалист, жақсы жазушы туралы пiкiрiмдi «ұлы», «ұлық» деген ұғымдарды талдаудан бастап, қазақта «ұлы» деген сөздiң жоқ екенiн, ал «ұлық» деген сөздiң мағынасы әлдеқайда терең, мағыналы екенiн түсiндiре келiп, соңғы екi ғасырдың iшiнде бiздiң ұлттық тарихымызда осындай атаққа лайықты жалғыз тұлғамыз Абайдың болғанын тұжырымдауға тырыстым. Менен кейiрiнекте сөйлеген ғылым академиясындағы әдебиет институтының директоры С.Қасқабасов: «Мұхтар Әуезов те – ұлық» деп бұл тiзiмдi толықтырған болды.

	Баяндамамның қолжазбасын Қалиқан ағамыздың қолына ұстатып кеттiм. Менiң мiнбердегi сөзiмдi жұртшылық тым-тырыс тыңдап, ара-тұра қол соғып отырды. Соған қарағанда, ұнаған болуы керек. Әйтеуiр үзiлiс кезiнде ауызша мақтаушылар табылды.

	Кештi артист Т.Жаманқұлов жүргiзiп отырды. Бұл да көпшiлiктiң көңiлiн тапқыш, аңғарымпаз, сөзге жүйрiк жiгiт екен.

	Әйтеуiр жазушының тойына жиналған жұрт ықыласты, бейiлдi көрiндi. Қарасы оншалық көп емес, бiрақ сапалы, сауатты қауымға ұқсайды.





6 қараша 2005 жыл




	Достық үйiнiң фойесiнде Д.Исабеков пен С.Нарымбетов оңаша сөйлесiп отыр екен. Бұрылып кете алмай, қастарына бардым.

	– Екi Қоңырат неғып бүйтiп бөлектене қалдыңдар? – деп сұрадым.

	– Мен қоңырат емес, Тамамын ғой, – дедi Сатыбалды. – Осы жұрт менi ылғи қоңыраттарға қосып жүредi...

	– Мен де солай ойлаушы едiм. Оқасы жоқ. Қоңыраттар – менiң нағашым, сүйкiмдi ел... Ал Мұстафа Шоқай туралы фильмдi бастадыңдар ма? – деп мен әңгiмемдi бастадым. Шынында соны бiлу үшiн бұрылған едiм.

	– Дайындық жұмыстарын бiтiрдiк. Жақында бастап кетемiз...

	Бiздiң тақырыбымыз Дулатқа онша қызықты көрiнбедi ме әлде басқа себептерi бар ма (сiрә солай шығар), әйтеуiр осы арада ол орнынан тұрып кеттi.

	Содан Сатыбалды екеумiз бiр сағатқа жуық мезгiл сұхбат құрдық.

	Бұл екi сериялы болып түсiрiлмек көркем фильмнiң қазiргi жағдайын тәптiштеп түсiндiре бастады. Сонда байқағаным – бұлар М. Шоқай өмiрiн жете зерттеп, толық бiлiп үлгiрмеген. Түркияға барған, Францияға барған. Бiздiң «Қайнар» баспасында шыққан кiтаптарды (әсiресе Мәрия Шоқай естелiктерiн) оқыған. Қастарына А.Қара дейтiн Стамбұлда тұратын қазақ тарихшысын кеңесшi етiп қосып алған.

	– Сендер неге Бақыт Садықованы көмекке шақырмадыңдар? Пәлен жылдан берi Европа архивтерiн ақтарып, шоқайтануды байытып жүрген бiрден-бiр ғалым сол, – дедiм.

	– Оған ақшамыз жоқ... Оның үстiне, бiреулер Садықованың мiнезi өте шатақ деп қорқытты емес пе?

	– Ол қарындасымыздың мiнезi жiбектей емес екенi рас. Соның салдарынан оның әр кiтабын қиындықпен шығарып жатырмыз. Бiрақ нағыз ғалым, зерттеушi. Қазiр бiзде Шоқай тақырыбын Садықовадан артық бiлетiн ешкiм жоқ. Осыны пайдалану керек едi.

	– Әрине, Шоқай жайында кемiнде он екi сериялық телефильм түсiруге болар едi. Екi серияға ештеңе сыйғыза алмайсың. Сондықтан мен психологиялық бiрдеңе жасамақпын. Бұрын мұндай саяси тақырыптарда ештеңе түсiрген емеспiн. Шоқайдың уайымын, қасiретiн жеткiзсем, жетпей ме? Ең болмаса, Ресей көрермендерi көретiн дүние жасауымыз керек.

	– Мұстафа рөлiнде кiм ойнамақ?

	– Тұңғышбайдың да, Досқанның да түскiсi келедi.

	Бiрақ олардың фактурасы келмейдi.

	– Дұрыс екен. Бiрақ өмiрде болған тарихи адамның рөлiн ойнайтын артистiң түр-тұрпаты түпнұсқадан алыстап кетпегенiн қадағалайсың ғой...

	– Ертең бұл фильмдi қазақ iшiнде сынаушылардың табылатынын бiлемiн. Бiрақ бiзге қазақ iшiнде ғана көрсетiлетiн кино керек пе?

	– Онда менi кеңесшi қылып алыңдар. Сонда қателеспейсiңдер, – деп күлдiм.

	– Оған ақша жоқ қой, ақша... Небәрi үш миллион бөлiндi. Онымен қай жыртығыңды бүтiндейсiң? Егер «Хабар» керектi қаражатты бөлiп бергенде, он екi сериялық фильмдi түсiруге болар едi. Ана Ресейдi қараңызшы... Бәрi керемет!

	Қазiргi белгiлi режиссермен арамыздағы әңгiменiң сарыны осындай бағытта өттi.





10 қараша 2005 жыл




	Бұрынғы министр А.Сәрсенбайұлымен кездескенiмде, ол менiң биыл баспадан шыққан «Өмiрнама» кiтабымды толық оқып бiтiргенiн, кiтаптың өзiне өте-мөте ұнағанын, оның себептерiн айтып түсiндiрiп, бiраз мерейiмдi өсiрiп тастады.

	– Пiкiрiмдi толықтырып, өзiңiзге арнайы хат жiберермiн, – дедi.

	Осыған орайлас пiкiрдi бiздiң баспагер бастығымыз Райхан Мәженқызы да айтты.

	– Жазда Пекинде емдеуде жатқан едiм. Бiр ай бойы сiздiң кiтабыңызды оқыдым. Өзiңiздi бұрын да қатты сыйлаушы едiм. Мына кiтабыңызды оқып шыққан соң, тiптi жақсы көрiп кеттiм... Iшкi мәдениетiңiздiң кеңдiгiне таңқалдым, – деген секiлдi.

	«Өмiрнаманы» ұнатқандар әдеттегi мемуарлық шығармаларда жиi кездесетiн авторлық «мендi» дәрiптеудiң атымен жоқ екенiн, өзгелердi ғайбаттап, өзiнiкiн дұрыстыққа саятын өзiмшiлдiк мiнезден аз екенiн тәптiштеңкiрейдi.

	Мен мұндайда:

	– Мұсылмандық дәстүр бойынша бiреудi сыртынан әсте ғайбаттауға болмайды ғой. Мен бұл кiтапта көзбен көрiп, құлақпен естiген нәрселерiмдi ғана қысқаша қағазға түсiруге тырыстым. Барынша баға беру жағынан қашқақтадым. Өйткенi менiң «дұрыс» дегенiм басқаларға бұрыс көрiнуi мүмкiн ғой! – деп уәж айтамын.

	Ал бiрақ... түпнұсқа дәптерiмде бiреулерге ренжiген, үкiм шығарған пенделiк үстiрт пiкiрлерiмнiң бар екенiн, кiтапты құрастыру кезiнде ондай жерлердiң қайшыға түсiп, қысқартылып кеткенiн бұл оқырмандарым қайдан бiлсiн!

	Жалпы, кез келген мемуарлық кiтаптан таза, қоспасыз шындық iздеудiң өзi бекершiлiк пе деп ойлаймын.





29 қараша 2005 жыл




	Бүгiн түстен кейiн денсаулығымды кезектi тексертуден өткiзу үшiн орталық емханаға барған едiм. Сол жерде сатирик жазушы Ғаббас Қабышевпен кездестiм. Амандық-саулықтан соң бiрден:

	– Анау Заманбектiң қазасынан не хабарыңыз бар? – деп сұрадым.

	Бұлай сауал қоюыма себеп: Ғабекең оппозицияға жақындау жүредi, өзiнiң қазiргi билiкке, қоғамға қатысты сыни пiкiрлерiн жиi жариялайды, жалпы алғанда азаматтық, саяси белсендiлiгiмен танылған қаламгерлер қатарында.

	Оның үстiне, биылғы Президент сайлауы алдында З.Нұрқадiловтың оқыс, түсiнiксiз өлiмi бiраз әңгiмеге, саяси саудаға азық болып тұр. Газеттер күн құрғатпай жазып жатыр.

	– Мен Заманбекпен жиi хабарласып тұрушы едiм, – дедi Ғ. Қ. – Биыл шыққан кiтабын да жазып берген.. Соңғы айларда саясатқа араласпай, сырттап кеткен.

	– Неге өйткен?

	– Президенттi қатты сынап, оппозиция жағына шықты емес пе? Бiрақ екi жақпен де тiл табыса алмаған. Мысалы, ол биыл ортақ үмiткер Жармаханның сайлау штабын өзi басқармақшы болып, ұсыныс жасайды. Жармахан «көрейiк, ойланайық» дейдi. Артынша штабты басқару жұмысына Болат Әбiлевтi тағайындайды... Заманбек кiм, Болат кiм? Болат тәжiрибесi аз, жас саясатшы. Ал Заманбек елге белгiлi адам. Артынан еретiндердiң да қарасы көп...

	– Сонда бұл жiгiттер Зекеңдi ауызша қолдағанмен, қатарларына кiргiзуден жалтарған ба?

	– Абай айтқан: «Бас-басына би болған өңкей қиқымның» керi шығар... Кейде мен осылардың тiршiлiгiне түсiнбеймiн. Ниеттерi түзу, жазғандары, бағдарламалары дұрыс, бәрi бiрауызды секiлдi. Бiрақ бәсеке ме, сондай бiрдеңелерi бар.

	– Адам бар жерде, бәсеке бiрге жүредi ғой... Мақпалмен сөйлестiңiз бе? Не дейдi?

	– Мақпалға барып, көңiл айтып шықтым. Оның сөзiн тыңдасаң, осы жуықта ғана Заманбекке Астанадан Болат Өтемұратов звондап, екеуi ұзақ сұхбаттасқан. Соңында Заманбек көңiлденiп, телефон тұтқасын әйелiне ұстата салған. Президент жанындағы мәртебелi ұлықпен Мақпал бiр-екi ауыз тiлдескенде, сөздiң ыңғайы – «Ендi бәрi жақсы болады, Зәкең саясатты қойып, шығармашылық жұмыспен айналысуға келiсiм бердi» дегенге ұқсайды. Нұрқадiловтың өзi де: «Саясаты құрысын. Бәрiн қойдым. Ендi адамға ұқсап тыныш өмiр сүрейiкшi!» – дептi.

	– Бiрақ бәрiбiр тыныштық болмай шықты ғой... Сонда оны өлтiрiп кеткендер кiм? Бұл турасында қандай жорамалдар бар?

	– Өкiмет тергеушiлерi «Нұрқадiлов өзiн-өзi атып өлтiрген» деген қорытынды шығармақ көрiнедi. Сайлау өткеннен кейiн ресми түрде жарияламақшы екен.

	– Оған жұрт сене қояр ма?

	– Адам өзiн-өзi үш рет атпақ түгiл, қолын екi рет кесуге де жүрегi дауаламайды. Әрине, қисынсыз нәрсе. Бұл жайында жазған мақалам «Апта.kz» газетiнде жарияланбақ.

	– Ғабеке, мен осы жайсыз хабарды алғаш естiген күннен-ақ, бұл қылмысқа қазiргi билiктiң қатысы бар дегенге сенгенiм жоқ. Биылғыдай теке-тiрес сайлау алдында оппозицияның беделдi адамының көзiн жоярлықтай, билiктi не қара басыпты? Сiрә үшiншi бiр топтар араласқан шығар деп ойлағанмын. Олар билiк тағына ұмтылса, алдарынан кесе-көлденең шығып, қарсылық көрсететiн бiрден-бiр жаужүрек тұлға сол Нұрқадiлов деп есептеген болар-ау.

	– Үшiншi топтың әрекетi екенi сөзсiз, – деп Ғ.Қабышев бұл пiкiрге қосылатынын бiлдiрдi. – Ендi Зәкеңнiң артында қалған туысқандары iшiнде бiр белсендi қарындасы бар көрiнедi, Мақпалдың соңына шырақ алып түсiп жатса керек. Зәкеңнiң үйiне, дүниесiне иелiк етiп, тоқалды қуып шықпақ секiлдi.

	– Е, кәдiмгi пендешiлiк әрекет қой, – дедiм.

	Егер қазiргi билiк басындағылар зәуiмен З.Нұрқадiловтың өзiне қол жұмсағанын дәлелдеп шыға алса, бiраз жеңiске жетпек. Құпия қазасы аңызға айналып, өзi ұлттық батыр дәрежесiне көтерiле бастаған азаматтың өзiн-өзi өлтiруi, әрине, оны едәуiр төмендетiп, тiптi арзандатып тастар едi.

	– Ал ана бiр Көкбөрiнiң сайлау алдында Нұрқадiловпен кездесуге уәде байласып едiм. Сонда ол Президенттi әшкерелейтiн тағы бiр бомбасын жаратын едi... деп ресейлiк газетке сұхбат бергенi қалай? – деп кезектi сауал қойдым оппозицияның iшкi кухнясын бiзден гөрi тәуiрiрек бiлетiн ағамызға.

	– Мақпал ондай әңгiменi естiмептi.

	– Ендеше, Көкбөрiнiкi не сөз? Көкбөрi рас айтса, Нұрқадiлов бұрынғы пiкiрлерiнен қайтпаған болып шығады ғой.

	– Әй, сол Көкбөрiңнiң өзi... – деп Ғ.Қ. сөзiнiң аяғын жұтып қойды.

	– Немене ұрмалау жiгiт пе?

	– Қайдам. Әйтеуiр айқайлап жүредi...

	– Айғайшылар қай жақтан да табылады емес пе?

	– Мен осылардың көп жиындарына қатысқан емеспiн.

	– Сiз бәрiбiр өзiңiздiң азаматтық ойларыңызды ашық жазып жүрсiз, – деп мен Ғаббас ағама тiлектестiгiмдi бiлдiрдiм. – Жазушының қолынан басқа не келедi?

	Шынында адалын ашық айту – бұл заманда ерлiкке барабар болып тұр.





30 қараша 2005 жыл




	«Егемен Қазақстанда» Қадыр Мырза Әлiнiң (өзi бiрде осылай, бiрде басқаша жазып жүр емес пе?) «Бiреулерге Президенттiң орны керек, халыққа оның орнында отырғаны керек» деген газеттiң тұтас бiр бетiн алып жатқан мақаласы жарияланған екен. Жалпы сарыны – бұрынғы-соңғыны қазбалап, мысалға келтiре отырып, қазiргi Елбасымызды мақтап, сайлау алдында оған қолдау бiлдiрiптi. Жаңа пiкiрлерi жоқ, билiк төңiрегiндегi насихатшылар айтып жүрген үйреншiктi пiкiрлердi қайталап, ақын болғандықтан өлеңмен тұздықтайды. Оқып шығып, Асқар Сүлейменовше: «Е, анау екен ғой...» – деп қоя салғанмын.

	Бiраздан соң жұмыста есiктес отырған «Ана тiлi» баспасының директоры кабинетiме кiрiп келдi.

	– Оқыдыңыз ба? – деп бiрден сұрақ қойды.

	– Оқыдым, – деп жауап бердiм оның сұрағының төркiнiн түсiне қойып.

	– Қалай екен?

	– Не қалайы бар? Қадыр ағаңның ежелгi стилi ғой... – дегенмiн.

	Содан екеумiз ұзақ отырып, қазiргi үлкен ақын ағаларымыздың осы «стилiнiң» iшек-қарнын ақтарып, әбден талқыға салдық. Мұнымыз кәдiмгi жазушылар арасында, өзара бас қосқанда айтыла беретiн сыни, мiни талқылауларға ұқсап кеттi. Әдетте саяси өмiрдiң оң жағында да, сол жағында да бұл iнiмiз жалпы алғанда ақын ретiнде сыйлап жүретiн ет жақын ағасына осы жолы қатты шүйлiктi.

	– Бұл кiсiнiң әдiлдiк, адалдық туралы күңiренiп жазып жүргенiнiң бәрi өтiрiк екен ғой! – дедi. – Жазғандарына өзiнiң жеке бастық әрекетi сәйкес келмейдi. Биыл жетпiс жасқа толып едi. Ендi әлдекiмдердiң ақыл беруiмен ана кiсiнi мақтап жазып отыр. Сонда бұл көкеме не керек? Неден тарығып жүр екен? Бәрi жеткiлiктi емес пе?

	Мұның сөзiне мен де басымды изей түсемiн.

	– «Жалғызбын. Ешкiм звондамайды, хабарласпайды» деп, мұңын шағады. Оның да себептерi бар шығар... Ал бiздiң үйге әрбiр үш минут сайын қоңырау соғылады. Тiптi емiн-еркiн тамақ iшкiзбейдi-ау! – деймiн.

	Дәлiздес әрiптесiм бұдан әрi әңгiмесiн тереңдетiп, тектiлiк, тексiздiк жайындағы философиялық, психологиялық иiрiмдердi шарлап кеттi. Бұл төңiректе қызық тұжырымдар, мысалдар келтiрдi. Марқұм әкесiн есiне түсiрдi. Сауатты шалдың Ә. Нұрпейiсовтiң «Қан мен тер» романын оқып шыққанда:

	– Апырмай, мына бiздiң Арал төңiрегiнде мұндай оқиғалар болған жоқ едi. Мұның бәрiн ол қайдан алып жүр? – деп таңғалғанын айтты.

	– Сен бүгiн маған бiр рисала жазуға керектi тақырыпты тауып бердiң, – деп мақтадым мен сұхбаттасымды. – Тектiлiк, тексiздiк жайында...

	Өстiп әр нәрсенiң басын шатып-бұтып тарасқанбыз.

	Түнемелiкте үйге қоңырау шалды.

	– Ореке, мына бiздiң үйдегi келiнiңiз қызық пiкiр айтып отыр, – дейдi.

	– Ол не нәрсе?

	– Қадыр ақын неге халықтың атынан сөйлейдi? «Маған оның орнында отырғаны керек» деп жазбай ма? Мысалы, мына мен, қарапайым сайлаушы ол кiсiге ондай хұқық бергенiм жоқ деп ашуланып жатыр...

	– Келiндiкi дұрыс. Кiмнiң кiмге дауыс беретiнiн әркiм өзi шешедi. Әркiм өзiнiң еркiне өзi жауап беруi керек қой! – деп күлдiм. – Мен, мысалы, Мэлс Елеусiзовке дауыс беретiн шығармын. Табиғатты қорғаштап жүрген қарапайым, көргендi жiгiтке ұқсайды. Әрине, дауыс берер кезде ешкiмнен ақыл сұрамаймыз ғой...

	Саясат, саясат дегенiңiз осы... Одан қашып құтылуың қиын. Бiреулер билiкке ұмтылса, қалғандары қара басының қамын күйттейдi. Әрине, елдiң келешегiне жаны ашып жүргендер де аз емес. Бәлкiм, өмiр-тiрлiк осындай қырық құбылған құбылыс, бояуларымен қымбат шығар.





16 желтоқсан 2005 жыл




	Менiң биыл жариялаған «Өмiрнама» кiтабымды ауылдағылар да қызығып оқып жатқан көрiнедi. Оның себебi де әбден түсiнiктi. Кiтаптағы кейiпкерлердiң бiразының әлi көзi тiрi, бiразы ел-жұртқа таныс. Әсiресе менiң «Махаббат машақаттарымды» қызықтайтындар табылуға тиiс. Соның бiрi – Пүлiш деседi. Ол замандасымның кiтапта аты өзгертiлген. Бiрақ өткен уақыттардағы, бәрiмiздiң жас, аңғырт кездерiмiздегi iс-әрекеттерi күнделiк дәптер бойынша ешбiр қоспасыз, анық суреттелген. Өтiрiгi жоқ. Қайта мен кiтапты баспаға дайындау үстiнде Т-мен екеумiздiң арамыздағы «машақаттарды» шиеленiстiруге ең басты себепкер болған «кейiпкерiме» қатысты кезiнде жазылып қалған терiс пiкiрлерiмдi бiраз жұмсарттым емес пе? Жас күнiмiзде талай түсiнбеушiлiк, ақымақшылықтар өткен.

	Ендi, мiне, араға елу жыл түскенде «Өмiрнама» кiтабынан өзiн танып қойған Пүлiш:

	– Оразбек менi әбден жамандапты ғой, – деп ренжiп жатқан көрiнедi.

	Онысы да – пенделiк тұрғыдан – дұрыс шығар.

	Оның үстiне, бiз кейiнгi уақытта, жасымыз ересек тартқан тұста осы Пүлiштiң отбасымен жақсы араласып кеткенбiз. Ауылға барған сайын Пүлiш-екең бiздi сыйлы қонақ ретiнде қарсы алады. Мен әсiресе оның айран қатқан жүгерi көжесiн өте сүйсiнiп iшемiн... Қосағы да аңқылдаған ақкөңiл азамат.

	Бiр жаманы: Пүлiш қазiр ауыр сырқат екен. Осы жуықта Қызылорда емханасының реанимация бөлiмiне түсiп шығыпты. Бiздiң Шарамен телефон арқылы сөйлескенде:

	– Бұл жолы бiрнеше күн ессiз-түссiз жатып, бiр ажалдан қалдым, – дептi.

	Жезқазғаннан Сәруар қыдырып келген. Өткен-кеткендердi айтып, талай оқиғаларды еске түсiрдiк.

	– Қай жылы Қанымжан жеңгемiз дүние салып, соның қырқына барғанымда, Пүлiшпен кездесiп қалдым, – дейдi Сәкең. – Сонда оның баяғы қылықтарын бетiне басып, әбден састырдым-ау! «Сен баяғыда Оразбек екеумiздiң соңымызға түсiп алып, Қарасарының екi қызын бiзге бұйыртпай жолатпап едiң. Қане, содан не таптың?» – деп қыспаққа алдым. «Жоқ, ойбай, менiң түк жазығым жоқ!» деп Пүлiш сонда азар да безер болды.

	Сәкеңнiң әңгiмелерiне бiраз рақаттанып, күлiсiп отырдық.

	Мiне, өмiрнама осылай жалғасып жатыр.





18 желтоқсан 2005 жыл




	Соңғы кездерде баяғыда университетте бiрге оқыған жолдастар ара-тұра бас қосатын болғанбыз. Мұндай дәстүрдi бастап жүрген Лина Алтынбекова. Өткен ғасырдың 57-жылы КазГУ-дiң филология факультетiне оқуға түскен жастар iшiнде бес-алты қыз бала бар едi. Ол кезде елге, жерге бөлiну ешқайсымыздың әдетiмiзде жоқ. Ұлға, қызға бөлiнбей, тату-тәттi жүретiнбiз. Әсiресе бiзбен бiрге оқыған қыздар жағы шетiнен өркөкiрек, шетiнен бiлгiш ер балалардың өзара айтыстарына, дау-дамайларына қатыспай, бәрiмiзге қамқор көңiлдерiн ортақ, бөлiнбей бөлiсер едi. Солардың көбi кейiн ел-елдерiне кетiп, хабарсыз қалғанбыз. Әсiресе мен университетте бiрге оқыған жолдастардың қайда тұрып, қайда жүргендерiнен бейхабар болатынмын.

	Ендi, мiне, Линаның арқасында жиi-жиi бас қоса бастаған үш-төртеуiмiз уақыт шiркiннiң зырлап өтiп бара жатқанын, кешегi жастың бүгiн қартаюға айналғанын, бiраз құрбыларымыздан көз жазып қалғанымызды жиi-жиi әңгiмелейтiн болғанбыз. Өткен күндерден естелiк айтуға құмарлық – қартайғандықтың белгiсi екенiн мойындағымыз келмегенмен, жылжыған жылдар тiзбегi бәрiбiр өктемдiгiн жасамай қоймайды екен. Мұндайда өткен-кеткендi әсерлеп, әдемiлеп айту жиi кездеседi. Жас кезiңде шеккен жапа-қорлығың, тауқiметiң ұмытылып, тек жарқын, қызықты күндерiң есiңде қалады.

	Бұл отырыстарда ең көп сөйлеп, әңгiменi қыздыра түсетiн М.Мағауин. Мұның жадында сақтаған оқиғалары қисапсыз көрiнедi. Н.Оразбековтiң де түйгендерi, түйсiнгендерi аз емес. Бiрақ бұл сол оқиғалардың негiзгi қаһарманы екенiне қарамастан, артық мақтанбайды, желпiнбейдi. Ал бүгiнгi профессорымыз С.Таңқаев сөзге белсенiп араласпайды. Сыпайы, салғырт. Миығынан күлiп қойып, алдындағы ащы арақты қылқытып жұта бередi. Бұныкi нағыз философтың мiнезiне ұқсайды.

	Ара-тұра ескi естелiктердi былай жинап қойып, саясат соғамыз.

	– Сен қай күнi президенттi биылғы жеңiсiмен құттықтап, әбден мақтапсың ғой! – деп мен бiр кезде Мағауинге «сүйкене» кеттiм.

	Бұның Алматы қаласының әкiмi И.Тасмағамбетовке iлесiп, делегация құрамында Елбасын құттықтауға барғанын естiген едiм.

	– Мақтағаным жоқ, тiлек айттым, – деп Мұхаң ақталуға кiрiстi. – Мен оған үш түрлi тiлек айттым... Өткен жолғы кездесуде өзгелер жарамсақтанып жатқанда, аузымды ашпағанымды өзiң де бiлесiң ғой. Естiдiң емес пе?

	– Менi қамқоршы достарым ондай дәрежелi кездесулерге қатыстырмай қойса, қайдан естимiн?

	Бұдан соң биылғы президент сайлауын талқылауға көштiк.

	– Мен өз басым Назарбаевқа дауыс бердiм, – деп жариялады Мұхтар.

	Өзгелерiмiз iшiмiздi ашпай, iркiлiп отырдық.

	– Биыл оппозицияның жеңiлуiне екi түрлi жағдай себеп болды, – деп Мұхтар сөзiн жалғады. – Бiрiншiден, олар Қырғызстан мен Грузиядағы секiлдi жұртты көшеге шығарып, төңкерiс жасаймыз деп ойлады. Екiншiден, Мәскеуге барып, президент Назарбаев Қазақстаннан орыстарды қуып жатыр деп жамандады... Бұдан кейiн оларға қай есi дұрыс қазақ дауыс бередi?

	– Оппозицияның халықты төңкерiске шақырғанын естiген де, оқығаным да жоқ, – дедiм мен.

	Осы арада бiзбен бiрге Линаның үйiнде қонақта отырған сыпайы ақын И.Сапарбай:

	– Ондай шақырулар болды, – деп пiкiр қосты.

	– Қай тараптан?

	– Аналар жағынан...

	«Аналар жағы» – Ж. Тұяқбайдың қозғалысы екенiн түсiндiк.

	– Бәйменов қалай? Өзi не iстеп жүр? Депутаттық орнына бара ма екен? – деп сұрадым

	– Екi-үш рет шақырған. Бiрақ бара алмайды ғой, – деп жауап бердi Исраил. – Жалпы, Бәйменов жақсы жiгiт.

	– Әйтеуiр жүзi жылы секiлдi. Қалғанын өзi бiледi...

	– Иә, иә, жүзi жылы. «Жүзi жылы» – қазақтың жақсы сөзiнiң бiрi, – деп ақын iнiм қуанып қалды. Бұл менi Бәйменовтi мақтап отыр деп ойласа керек.

	Исраил – Бәйменовтiң қазiр командасында жүрген жiгiт. Биылғы сайлау кезiнде оның сенiмдi өкiлi болған.

	«Ақ жол» партиясы ұйымдастырған «Зерде» қорын басқарса керек-тi.

	Сыпайы ақынымыз бұдан кейiн үлкендердiң әңгiмесiне оншалықты килiкпей, анда-санда ұтымды репликалар тастап отырды. Оның әсiресе КазГУ-ге бiр жолы келiп оқуға түскен үш жiгiттi «Үш ноян» деп атағаны бiздiң құлағымызға жағымды тидi. Ол үш нояны – Ә.Кекiлбаев, М.Мағауин, О.Сәрсенбай едi.

	Мұны естiгенде:

	– Бiздi мақтай бер. Оразбек те мақтау сүйедi, ал мен одан гөрi мақтанды жақсы көремiн, – дедi Мұхтар.

	Мен iшiмнен: «Бәрекелдi-ай!» дедiм.

	Осы отырыс үстiнде М.Мағауиндi «Парасат» орденiн алуымен құттықтадық.

	Бiраздан соң:

	– «Жұлдыздың» оныншы нөмiрiн алып едiк, пәлендей қызықты материалды көрмедiм. Бекдiлда сыншы қайда жүр өзi? Көрiнбей кеттi ғой? – деп «мәселе» көтергенмiн.

	– Он екiншi нөмiрде тағы да бiр бомба жардық. Iздеп тауып оқырсың, – дедi бас редактор М.Мағауин.





31 желтоқсан 2005 жыл




	Өткен 24.ХII күнi осы Алматыдағы «Хан Тәңiрi» атты дәмханада Бауыржан Момышұлының баласы Бақытжан әкесiнiң туғанына 95 жылдығына орайластырып ас бердi, құран оқытты. Көп кiсi жиналып, ұзақ-ұзақ сөздер сөйлендi. Жазушылар атынан кезек алған Ә.Нұршайықов көкемiздiң гәбi әжептәуiр мағыналы, мазмұнды естiлдi.

	Осы құрапатта «Ақ жол» партиясының орталық аппаратында жұмыс iстейтiн қызылордалық С.Аңсатовпен бiр дастарқан басында отырдық.

	– Жағдайларыңыз қалай? – деп сұрағанмын.

	– Бәйменов сайлаудан соң бәрiмiзге рақметiн айтып, таратып жiбердi, – дедi Сәдуақас. – Ендi басқа жұмыс iздеу керек шығар.

	– Онысы қалай?

	– Үлкен аппарат ұстауға қаржы жоқ дейдi. Сайлау кезiндегiдей ендi ешкiм ештеңе бермейдi дейдi.

	Бұдан соң ол төр жақтағы бiр бұрышта О.Жандосовпен бiрге отырған А.Сәрсенбайұлын сыртынан сынап қойды.

	– Жаңа құран оқығанда қолын жайған жоқ, – деп.

	– Мүмкiн емес. Мен байқамадым, – дедiм.

	– Бұл өзi сондай... жiгiт екен.

	– Саясатта тап-таза адам бола ма өзi?

	– Неге болмасын? Бәрi адамына байланысты. Таза адам таза саясат жүргiзедi, – деп әдетте сөзге сараң Аңсатов пiкiрiн түйiндедi.

	Ертесiне таңертең сағат 11-ден кейiн үйге бiр әскери адам келiп, президент Н. Назарбаевтың өз атынан менi жаңа жылмен құттықтаған ашық хатын (открыткасын) тапсырып кеттi.

	Бүгiн қасымызға жиналған бала-шаға, немерелерiмiзге осы хатты көрсетiп, байғазы жинап алдық.





22 қаңтар 2006 жыл




	Жуықта бiздiң баспадан Т.Әбдiкұлының «Әке» аталатын кiтабын шығарып едiк. Соның сылтауымен автормен кездесiп, бiрге шай iшiп отырып, ұзақ сөйлесудiң ретi келдi. Төлен өмiрiнiң көбiн Жоғарғы өкiмет кеңесiнде, жауапты қызметте өткiзiп келе жатқан лауазымды жазушыларымыздың бiрi. Қазiр де Астанада, Президент әкiмшiлiгiнде жүр. Әдетте биiк мансаптың адамды өзгертiп, құлқы-пейiлiн бұзатыны бар. Әсiресе бiлiмi таяз, ақылы шолақ адамдар сөйтедi. Ал билiкке көбiнесе сондай адамдардың да баратыны белгiлi. Олардың өзгелерден ерекшелiгi, бәлкiм, артықшылығы да болар – шетiнен пысық, әрекетшiл, өзiмшiл, жағымпаз әрi iшкi сырын аша бермейтiн айлакер. Әрине, мансапқорлар арасында iскер, жiгерлi, алған бетiнен қайтпайтын қайраттылары да кездеседi. Бiрақ бәрiбiр жеке мүдде бiрiншi кезекте тұрады.Бұндайлардың қатарында кәдуiлгi шенеунiктер ғана емес, журналистер, жазушылар, артистер секiлдi өнер қауымдастар да жүредi.

	Мұндайлардың талайын көрдiк, көрiп келемiз.

	Ондайларға қосылмайтын ары таза, жаны таза азаматтарымыз да жоқ емес. Дәл қазiргi заманда адал, тәуелсiз өмiр сүру – ерлiктiң ерлiгi болып қалғаны хақ. Өйткенi бүгiнде екiнiң бiрi парақор, жемқор, өтiрiкшi, алаяқ, келiсiмпаз, кертартпа. Құдайдан қорықпайды, адамнан ұялмайды. Кешегi социализм заманында солай едi, қазiргi капитализм заманында жаманшылық атаулы мүлдем асқынып кеттi.

	Содан барып жiбi түзу, ар-ұятын сақтап қалған бiреудi көрсең, кәдiмгiдей көңiлiң өсiп, қуанып қаласың. Сөзiң де жараса кетедi.

	Бұл жолы Төлен iнiмiзбен едәуiр кеңес құрсақ керек. Саясат, тұрмыс, мәдениет, әдебиет жағдайын қозғап, бiраз жерге апарып тастадық. Пiкiрiмiзде алшақтық жоқ екен.

	Әуелi жаңа қабылданған Гимн жайын әңгiмеледiк.

	– Музыкасы да, сөзi де әуел бастан Гимн болуға лайық емес, – дедiм мен. – Жап-жақсы ән екенi рас. Бiрақ Гимнге қажеттi салтанат, биiк рух, пафос жетiспейдi. Айтуға, үйренуге жеңiл деген пiкiр дәлел емес. Гимн той-томалақта, концертте жиi орындала беретiн шлягер ме екен? Әйтпесе әскерилердiң шеруiн сүйемелдейтiн марш па? «Ерлiктiң дастаны – далама қарашы!» деп түзету жасапсыңдар. Өте арзан, ұран сөз болып шыққан. Ең дұрысы – музыкасын да сөзiн де өзгертпей, сол күйiнде қалдыра беру керек едi. Гимн ретiнде емес, патриоттық әндер қатарында.

	– Әртүрлi пiкiрлер болды. Елбасына соавтор болудың қажетi жоқ едi, – дедi Төлен.

	– Парламентке жазған хатында өзiнiң да ондай ойы жоқ екенiн бiлдiрдi емес пе?

	– Жағымпаздар көтерiп әкеттi ғой. Бiрақ жарлыққа қол қойғанда, өзiнiң атын сызып тастауына болатын едi.

	– Қалай да Шәмшiнiң бұл әнi түпкiлiктi Гимн болып қала алмас. Уақыт өте келе, бұл мәселе күн тәртiбiне қайтадан қойылатын шығар.

	Бұдан соң атышулы саясаткер З. Нұрқадiловтiң қапыс қазасы жайына тоқтадық.

	– Бұған қазiргi билiктiң қатысы барына сене қоймаймын, – дедiм мен бұрынғы пiкiрiмдi қайталап. – Әрине, өзiн-өзi үш мәрте атып өлген деген қисынға ешкiмдi иландыра алмайсыз. Бiрақ дәл президент сайлауы алдында ең ашулы қарсыласының көзiн құрту қосымша дау-дамайды көбейтетiнiн бiлмеушi ме едi? Сiрә бұл басқа топтардың әрекетiне ұқсайды. Газеттерде солай жазған қисындар болды ғой.

	– Егер билiктiң қатысы болмаса, қастандық жасағандарды неге iздеп таппайды?

	– Қастандық жасаушылар, бәлкiм, өте ықпалды күштер шығар?

	– Әйтеуiр әзiр шындықтың бетi ашылмайтыны белгiлi.

	– Жалпы кез келген шындық үнемi кешiгiп жүредi емес пе? Дәл уақтысында айтылған шындықты естiгенiмiз жоқ.

	Бұдан соң мемлекетiмiздiң қазiргi дiни саясатын талқылап тастадық.

	– Әйтеуiр ұлтаралық татулық керек екен деп, Қазақстанда Ислам мен Православиенi теңестiрiп қарау дұрыс емес, – деп Төлен тың пiкiр айтты. – Православие жолын ұстанушылардың отаны Ресей. Шiркеу басшыларын да Мәскеудегi орталық тағайындайды. Демек, бұл дiндi ұстанушылар негiзiнен Ресей халқының идеологиясын жүргiзедi. Онысы дұрыс та. Ал Ислам дiнiн ұстанушылар Қазақстан жерiнде тұратын байырғы халық, қазақтар, ұйғырлар, татарлар. Басқа елдерде бiздiң дiни орталығымыз жоқ...

	– Жалпы Исламда католиктер, православие секiлдi иерархия, орталық дiни мекеме сатылары болмаған. Қазiргiдей дiни басқарма, мүфтият дегендер кейiнгi замандарда шыққан. Жалпы Ислам монархияны да жоққа шығарады емес пе?

	– Иә, иә! Ендеше неге бiздiң мұсылман мемлекетiмiзде, өз жерiмiзде өз дiнiмiздiң басымдығы болмауы керек?

	Алматыға келгелi берi Төлен осында тұратын бас мүфтимен, дiн қызметкерлерiмен жан-жақты пiкiр алысқанға ұқсайды. Президент әкiмшiлiгiнiң идеологияға қатысы бар жауапты қызметкерi ретiнде дiни сауаттылыққа жол ашып, экстремизмге, фанатизмге тоқтау салатын әдiс-тәсiлдер жөнiнде ақылдасыпты. Дiн басқармасы жанындағы Кеңеске кез келген беделсiз, берекесiз адамдарды (оның iшiнде жазушылар да бар көрiнедi) қосып, беделдерiңiздi түсiрмеңiздер деген тiлегiн айтыпты.

	Бұдан соң соңғы жылдарда Астанаға көшiп барған кейбiр қаламгерлердi талқыға салдық.

	– Ұятсыздары қабат-қабат үй салып, қалта-қалта ақшы жинап, байып жатыр, – дедi Төлен. – Ал ұяттылары баяғыша кедей, iлдалдалап күн көрiп жүр.

	– Сен соның қайсы тобындасыз? – деп сұрадым.

	– Бiз байлардың арасында жоқпыз. Бiздiң балаларымыз да шетiнен өмiрге икемсiз, адал, принципшiл болып шықты. Мәселен, менiң Дарқан ұлым сондай...

	– Иә, бәрiмiздiң тiршiлiгiмiз ұқсас екен, – дедiм.

	Тiршiлiгi ұқсастар ғана оңай тiл табысады емес пе?





5 ақпан 2006 жыл




	«Жас Алаш» газетiнде (№9, 2006 ж.) бiр топ мәдениет, ғылым қайраткерлерiнiң президент Н.Назарбаевтың атына жазған ашық хаты жарияланды. Сол 22 адамның iшiнде менiң де қолым бар. Бәрiмiздiң сұрайтынымыз – оппозициялық «Нағыз Ақ жол» партиясын тiркеуден өткiзуге Елбасының ықпал жасауы керектiгiн жеткiзу.

	Ашық хатқа қол қойғызу үшiн мен отырған кеңсеге келген Айдос деген жiгiттен:

	– Мына тiзiмде неге Мағауиннiң аты сызылып қалған? – деп сұрадым.

	– Ол кiсi қол қоюдан бас тартты.

	– Неге?

	– Кейiн бiр жеке хат жазармын дедi...

	– Кiмге?

	– Президенттiң атына болуы керек. Тiзiмге үңiлiп қайта қарап шықтым.

	– Бұл жерге Мақпал Жүнiсованы қосудың не қажетi бар? Ол өкпелi, мүдделi адам. Өзге қол қойғызғандарың негiзiнен бейтарап тұлғалар екен. Сол принциптi сақтап қалғандарың дұрыс емес пе?

	– Бiз де осындай пiкiр айтып едiк, бiрақ бастықтар көнбедi... Әлде өзiңiз Алтекеңе айтып көресiз бе?

	– Жарайды, сөйлесейiк.

	Айдос бұдан кейiн Алтынбекке звондап едi, оның алдындағы хатшы қызы:

	– Жаңа ғана шығып кеттi. Бiрақ осында жүр, – деп хабарлады.

	– Кейiнiрек тiлдесермiз, – дедiм.

	Бiрақ қайтып Алтынбекке хабарласқаным жоқ. Бұл жерде де бiр нәзiк саясат бар шығар деп ойладым. Өзiм саясатқа жүйрiк болмағандықтан, дұрыс ниетiмдi бiлдiрiп жатсам, жеткiлiктi емес пе?

	Артынан естiдiм: бiздiң ашық хатымызды оқыған кейбiр бiлгiштер: «Әуелi қайтып көрместей дәрежеде кетiсiп алып, бұлардың ендi Президенттен көмек сұрағаны қалай?» – дейтiн көрiнедi.

	– Саясаттың өзi мәмiлегершiлiктен тұрмас па? Ендеше, қазiргi Елбасы бәрiбiр қазiргi позициямен санасатын шығар, – деп мен сәуегейсiп қоямын.

	Шынында, қашан бiз тәуелсiз мемлекет ретiнде кәдуiлгi демократия жолына түсер екенбiз? Мына iргемiзде отырған кiшкентай Моңғолияға қай кезде теңесер екенбiз? Демократия жолына түссек, лезде әдiлдiк орнайтындай көремiз ғой. Бұрын социализмнен әдiлдiк iздедiк. Одан кейiн капитализмнен әдiлдiк iздедiк. Соның бәрiнен опа таппаған соң, ендiгi қауым (әрине, бәрi бiрдей емес) жаңа демократияға үмiт артады.

	Ал бұрынғы заманды аңсайтындар да аз емес. Жуықта осындағы ҚазПИ-дiң бiр профессоры:

	– Бiзге қазiр Сталин керек, – деп соғып отыр. Мен бiрден:

	– Сталинге жүз пайыз қарсымын. Ол жазықсыз миллиондардың қанын төккен жауыз! – дедiм.

	– Бәлкiм, ол кезде сондай қаталдық қажет болған шығар? Соның арқасында Кеңес Одағы ұлы держава қатарына қосылған жоқ па? – деп профессор Сталинге қатысты үйреншiктi дәлелдердi келтiре бастады.

	– Екi жарым миллион қазақты аштан өлтiрудiң қандай қажеттiлiгi бар едi? Екiншiден, ұлы державаға айналған Кеңес Одағында Сталин өлгенше тоя тамақ iшiп, бүтiн киiм кигенiмiз жоқ. Сонда ол қандай ұлы держава болғаны?! – дегенiмде, профессор байғұс күмiлжiп, ешбiр жауап қайтара алмай:

	– Менiң сабағым бар едi... Кетейiн, – деп орнынан көтерiлдi.

	Жуықта бiздiң баспадан Ғ. Қайырбековтiң «Атамекен» деп аталатын кiтабын шығарғанбыз. Соның құрметiне Бәтеш (Бәдiғұл – Жамал) жеңгемiз үйiне шақырып, шай берген едi. Мұнда да Қостанай – Торғай жағынан шыққан бес-алты академик жиналған некен. Осылардың iшiндегi С. деген экономист ғұламаға мен сөз арасында:

	– «Егемен Қазақстан» бетiнде көлемдi мақалаңыз жарияланыпты. Бiздiң экономикалық болашағымызды болжапсыз. Сонда менiң бiр түсiнбегенiм, Сәке, ертең Қазақстанның мұнай мен газы таусылғанда, сiз бен бiздiң ұрпағымыз қалай күн көредi? Мұнай мен газды жан-жаққа шаша бермей, анау Америкадағы секiлдi жер астында сақтай тұруға болмай ма? – деп сұрақ қоймаймын ба?

	Академик С. тура жауап бермей, күлiмсiреп отырып:

	– Оны ойлап жатқан кiм бар? – дедi.

	– Мұнай, газдан түскен қаржыны ұлттық қорға жинай берудiң не қажетi бар?

	– Ұлттық қорға сондай-ақ қанша қаржы түсiптi? Бiзде жылына қанша тонна мұнай сатылып жатқанын бiлесiз бе? Одан қанша мың, миллиард доллар түседi?

	– Бiлмеймiз. Бiз ештеңе бiлмеймiз ғой...

	– Сол табыстың жиырма пайызы елiмiздiң қазанына түссе, қалғандары қайда кетiп жатыр деп ойлайсыз?

	– Оу, мен мұны өзiңiзден, көрнектi экономист ғалымнан сұрап отырғаным жоқ па?

	Мұны естiгенде, осы академикке қарама-қарсы отырған екiншi академик, физик-ғұлама iнiмiз:

	– Қалғаны қалтада, – деп қысқа қорытынды жасады.

	– Неужели соншама табыс талан-таражға ұшырауда? – деп мен таң қалдым.

	Қасымдағы академиктер бұдан кейiн бұл тақырыпты әрi қарай қаузауға құлықты емес екендерiн танытты. Бәрi Ғафу Қайырбеков туралы естелiктер айтуға кiрiстi.

	Айрықша ақынның артында қалған Бәтеш апамыздың еске түсiрулерi қызық естiлдi.

	– Қоғаш, сен тыңдай бер, жазуыңа керек болады, – деп апамыз Ғафумен ең әуелi қалай танысқаны, қалай үйленгенi жайында ұзақ әңгiмелеп кеттi. Кейiнгi өмiр-тұрмыстары да қағыс қалған жоқ.

	Менiң назарымды аударған штрихтар iшiнде – Ғафаңның өлер алдында, қасында басын сүйеп отырған апамыздан:

	– Бәтеш, таң атты ма?.. – деп сұрағаны болды.

	– Осыны айтты да, жүре бердi... – деп апамыз көзiне жас алған.

	Мен қорытынды бата сөзiмде осы көрiнiске ерекше көңiл бөлiп, бiраз фәлсәфа иiрiмдерiне қарай тартып кетсем керек.

	Дастарқанды басқарып отырған Қоғабай, Ғафаңның академик iнiлерi менi жер-көкке тигiзбей мақтай бастады. Әсiресе Қоғаш ұзаққа сiлтеңкiреп кеткен соң:

	– Ал мен қайтайын. Үйде Шара дiмкәстанып жатыр едi, бiржарым жастағы немерем де күтiп отыр, – деп рұқсат сұрап, орнымнан көтерiлдiм.

	– Орекеңнiң бұндай отырыстарда көп отырмайтыны рас. Өзi жеке дара өмiр сүргендi жақсы көредi, – деп Қоғаш та орнынан тұрды. – Ал мен шығарып салайын...

	– Далаға шықсаң, терiң қатып қалады. Қозғалма. Мен мына Сәкеңнiң көлiгiмен үйге жетiп қаламын ғой!

	– Иә, менiң жүрегiм... нелеу... Бiрақ есiк алдына шейiн шығаруға шамам келедi. Дұрыс па?

	– Дұрыс.

	Зиялы қауымның үйреншiктi ортасы осындай. Бұрынғы заманда өсек-аяңға, күңкiлге, күншiлдiкке бейiм қауым қазiр өзгерiп, естияр тарта бастаған ба, қалай?





16 ақпан 2006 жыл




	Кеше, сәрсенбi күнi қанқұйлы қаскүнемдердiң қолынан қаза тапқан Алтынбек Сәрсенбайұлын соңғы сапарға шығарып салдық.

	Ғылым академиясына қарақұрым халық жиналды.

	Жұрт қатарлы бiз де марқұмның үстi ашық қалдырылған табытының қасына барып, аз уақыт күзетке тұрдық. Марқұмның басын ақ орамалмен таңып тастапты. Көзi жұмулы, ернi жымқырулы. Аздап қаны қашқан ақсары өңiнде азап белгiсi жоқ. Қатты ұйықтап жатқан секiлдi. Ұзақ қарап тұруға шыдамадым...

	Табыттың жанында отырған туғандарымен көрiсiп шықтық. Менi көрген Рысбек Сәрсенбайұлы солқылдап жылап жiбердi. Ал жасы тоқсаннан асқан Сәрсенбай ақсақалдың даусы қарлығып:

	– Ешкiмге қиянаты жоқ едi... Не жазығы бар едi? – дедi. Кiмге қаратып айтқаны белгiсiз.

	Көп кiдiрмей, сыртқа шығып кеттiк. Есiк алды құжынаған ел. Әртүрлi плакат көтергендер, марқұмның суретiн ұстағандар бар.

	Бiз Т.Молдағалиев, Қ.Жұмадiлов үшеумiз сөйлесiп тұр едiк. Бiр өңдi әйел Тұмекеңе жақындап келiп:

	– Кiлең албандарды құртып жатыр ғой, – дедi. Тұманбай қабағын шытып, жақтырмай:

	– Ондай сөздiң не керегi бар? – деген. Мен килiгiп:

	– Тұмаға, қазақтың ру, тайпасын жiктегенiнде ешбiр сөкеттiк жоқ, – деп өзiмше түсiнiктеме бердiм.

	Тұмағаңның жүзi жылып, келiскендей сыңай танытты.

	– Мына бiреу бiздi төңiректеп, тың тыңдап жүр-ау өзi, – дедi Қабдеш артына қарай бұрылып.

	Жасы мосқал тартқан, еңкiш денелi қазақтың әркiмдердiң қасына барып, тiмiскiленiп жүргенiн мен де байқағанмын. Содан шеттеңкiреп кеттiк.

	Қаралы жиын өттi. Ашулы кектi сөздер айтылды.

	Күн ашық болғанмен, қытымыр аяз едi. Бәрiбiр ел тарқамай, бiразы шешендердiң сөзiне қол соғып, ұрандап, айқайлап тұрды.

	Сөйтiп, бұрынғы үлкен әкiм, кейiнгi саясаткер осындай мезгiлсiз өлiмi арқылы тарихи тұлғаға айналды.

	Жалпылап айтқанда, әдетте әкiмдер арасында қабiлеттi адамдар болғанмен, нағыз таланттар өте сирек кездеседi. Ал Алтынбек шын талант иесi едi.

	Талант иесi – мәмiлешiл емес, бiрбеткей, өр мiнездi болса, өмiрдiң жағалауына шығып қалуы мүмкiн. Өкiнiшке орай, Райымбек батырдың тумысы бөлек екi ұрпағы – Мұқағали мен Алтынбектiң тағдыры осылай күрмелдi.





2 наурыз 2006 жыл




	Көршi отырған баспагерiм айтады:

	– Маған Құрал Тоқмырзин ағам келiп едi. «Қайнар» баспасында шыққан жаңа романымен құттықтадым. «Орекең көмектестi. Рақмет. Бiрақ қаламақыға жарымадым», – дедi. «Қазiр мемлекет қаламақыға өте аз қаржы бөледi. Бәрiмiздiң жағдайымыз сондай ғой», – деп жұбату айттым.

	«Иә, солай екен, – дедi Құрекең. – Бiрақ бiреулер баспа директорын сотқа берiп, мол ақша өндiрiп алмайсың ба?» – деп азғыру сөздерiн айтты. Мен оларға: «Орекеңдi сотқа бергенше, өзiмдi сотқа бермеймiн бе?! – деп жауап бердiм», – дейдi. Осыған қарағанда, Тоқмырзин жақсы жiгiт-ау. Өзiн арызқой, қыңырлау деушi едi...

	Қыңырлардың iшiнде қайырымдылықты бағалай бiлетiндерi де кездеседi емес пе?





6 наурыз 2006 жыл




	Бүгiн М.Әуезов атындағы театрда Әбу Сәрсенбаевтың 100 жылдығына арналып салтанатты жиын өттi. Т.Молдағалиев ағамыз ақын туралы нағыз ақындық жақсы баяндама жасады.

	Мен Тұмағаңмен бiрiншi қатарда қатар отырып қалған екенмiн.

	– Сiздiң былтырғы тойыңызға қатыса алмадым, – деп кешiрiм сұрағандай ыңғай таныттым.

	– Иә, бәсе, көрiнбедiң ғой...

	– Елде жатыр едiм. Сiздiң салтанаттарыңызды телевизор арқылы көрумен болдым.

	– Иә, әйтеуiр ел-жұрт сый-сияпаттарын аяған жоқ.

	Екi аудан бiрiгiп, машина мiнгiздi.

	Тұмағаңнан соң мен де сахнаға көтерiлiп, Әбу баба жайында бiраз әңгiме айттым. Негiзiнен ол кiсiнiң бұл дүниедегi негiзгi миссиясы ақсақалдық, қариялық қызмет ету болды деп, алыс-жақынды бiраз жағалатып келiп, мысалдар келтiрдiм. Қазақ қауымы үшiн ақсақалдықтың маңызын түсiндiрдiм. «Ақсақалдыққа өте қарапайым талаптар қойылады, бiрақ сол қарапайым талаптардың үдесiнен шығу әркiмнiң қолынан келе бермейдi» деп те кеттiм. Осы сөз қазiргi кейбiр дұрыс қартая алмай жүрген даукес шалдарға ұнамай қалғанмен, көпшiлiктiң көңiлiне жақса керек, залды дуылдатып қол соққандарды байқадым.

	Сөзiмдi аяқтап, орныма қайтып келсем, Т.Молдағалевтiң қасындағы менiң орныма Ә.Нұрпейiсов көкемiз келiп жайғасып алыпты. Мен көкемiздiң сол жағындағы орындыққа отыруға мәжбүр болдым. Әбекең бiразға шейiн тырсиып үндемей қойды. Сахнадан назарын аудармай, анда-санда селқостау алақан соғып қояды. Мен де қайбiр кiшiпейiл адаммын, үлкен кiсiге қарай еңкейетiн мiнез танытпадым.

	Бiраздан кейiн Әбекең маған қарай бұрылып:

	– Бала, жағдайың қалай? – деп сұрады.

	– Шүкiр, жаман емес.

	– Қызмет қайда?

	– «Қайнар» баспасында.

	– Ә... сонда ауыл шаруашылығына арналған оқулықтарды шығарып жатырсыңдар ма?

	– Жоқ, оқулықтар шығармаймыз. Ауылға арналған әдебиеттердi басамыз.

	– Заказ, табыс көп шығар?

	– Көп емес.

	– Осы оқулықтарды басып шығару пайдалы деседi ғой, рас па?

	– Рас. Бiрақ бiздiң баспаға оқулықтар бермейдi...

	– Ал ана «Жазушы» баспасының жағдайы қандай?

	– Өте жақсы.

	Бiраз уақыттан берi Әбекеңмен қатар отырып тiлдескенiмiз осы шығар. Оның үстiне мен әлгiндегi сөзiмде алпысыншы жылдарда жастарға қамқорлық көрсеткен ағалар iшiнде З.Қабдоловты, Т.Ахтановты, Ә.Нұрпейiсовтi айырықша атап өткенмiн. Бұл айтқандарым көкемiздiң iшiн жылытқан болуы керек. Мақтағанды кiм жек көрсiн...

	– Зекеңнiң жағдайы қалай? Бiр кездерi өзiнен сабақ алған шәкiрттерi жиналып, көңiлiн сұрап қайту да ойымызда бар едi. Бiлетiндер: «Болмайды. Ол кiсiнiң жағдайы көтермейдi» деген соң тоқтап қалдық, – дедiм.

	– Әзiр баруға ертерек. Өте әлсiз. Жүре алмайды. Әбден сылынған, етi қашқан. Бiрақ ақыл-есi бүтiн. Көзi нұрлы. Әлгi бiр шетелдiк бiреу он тоғыз жыл комада жатып, қайтып тұрып кетiптi ғой. Кiм бiледi...

	– Зекеңнiң де бiраз уақыттан соң қатарға қосылуы әбден мүмкiн, – деп мен Әбекеңнiң сөзiн қостап қойдым.

	Зекең деп отырғанымыз, – былтыр инсульт алып, қазiр ұзақ айлар бойы үйiнде жатқан Зейнолла Қабдолов. Университетте бiздерге сабақ берген, бiлiмдi, бiлгiр, бiрақ өте күрделi құлықты қазақтың бiрi.

	Жиналыстан соң «Шығыс» ресторанына ас iшуге барғанымызда Ә.Нұрпейiсов ұзақ сөз сөйледi. Сөзiнiң арасында әлгiнде менiң мiнбеде айтқан «қарапайым талаптарыма» өзiнше жауап бергендей де болды.

	– Әбу Сәрсенбаев өмiрiнде ешкiмдi, үлкендi де, кiшiнi де ренжiткен адам емес едi, – дедi. – Ал бiз ондай бола алмадық. Бiреуге көңiлiмiз қалса, бiр нәрселердi ұнатпасақ, үндемей қала алмаймыз. Содан бiз де бiреулердi ренжiтiп жүремiз. Әбекең ондай емес, әулие адам едi...

	Мейрамхананың екi залына адам толып кеткен. Ескi партия, совет дөкейлерiнен С.Құбашев пен З.Камалиденов қатысып отырды. Екеуi де сөз сөйледi.

	Бiрақ жазушылар қарасы аздау көрiндi.

	Отырыстың соңына таман осындағы баспа директорларының бiрi Ғ. деген жiгiт менiң қасыма келiп:

	– Ореке, сiзбен бiрауыз оңаша ақылдаспақ едiм. Уақытыңыз бар ма? – деп сұраған.

	– Мақұл. Мен қазiр көп кiдiрмей, үйге қайтамын.

	Сыртқа шыққан соң сөйлесейiк, – дедiм.

	Мұнiкi осыдан екi-үш жыл бұрын Астанадан пойызбен қайтып келе жатқанда айтқан сырының жалғасы екен.

	– Келiнiңiзбен арамыз оңбауға айналды. Орал жақтан әке-шешесi көшiп келiп едi. Бәрi қосылып, менiң соңыма түсiп алды. Менiң не iстеуiм керек? – деп сұрайды.

	– Сонда саған қандай кiнә тағады?

	– Әйелiм орысша оқыған. Әке-шешесi де орыс болып кеткендер. Қазақи тәрбиеден хабарлары жоқ.

	– Иә, сонда не айтады?

	– Неге ауылда тұратын iнiлерiңе көмектесесiң? Неге екi балаңды қазақша мектепке бересiң? Әйтеуiр толып жатыр...

	– Үлкен кiсiлерiңдi, ағайындарыңды шақырып, қазақи жолмен бiтiспейсiңдер ме?

	– Ондай есi дұрыс ағайындар жоқ. Бәрi шала орыстар, надандар.

	– Өзiңнiң ойың қалай?

	– Басқа қатын алсам ба деймiн... бұған шариғат тарапынан кедергi жоқ емес пе?

	– Кедергi жоқ... Бiрақ екi балаңды қайда тастайсың?

	– Балаларымды қимаймын. Әлде шыдай берейiн бе?

	Қалай бүйтiп өмiр сүруге болады?

	Бұл өзi бiр ибалы, икемдi, кiшiпейiл жiгiт. Неге екенiн бiлмеймiн, маған ылғи iш тартып, жұғысып тұрады.

	– Айрылысудың қажетi жоқ. Егер мүмкiндiгiң болса, Астанадан үй алып, бала-шағаңды ертiп, көшiп кет.

	«Жұмыс жағдайым солай» деп түсiндiр. Ұрыспа, таласпа. Алдымен келiндi үгiтте. Менiң басқа айтар ақылым шамалы, – дедiм сарсаңға түскен жақсы жiгiтке.

	– Ондай мүмкiндiгiм бар сияқты...

	– Ендеше, уақыт оздырмай, бiр шешiмге кел.

	Жетпiске жақындаған сайын бiзден де кейiнгi жiгiттер ақыл сұрай бастапты. Құдайдың мұнысына да шүкiр!





18 наурыз 2006 жыл




	Осындағы «Есiк» ресторанында А. Сәрсенбайұлының дүниеден өткенiне 40 күн толуына орай ас берiлдi. Шамамен 350 – 400 адам жиналды ғой деймiн. Көп сөздер айтылды. Бiр топ жазушылар да ортаға шықтық. Маған Қ.Жұмадiлов пен Г.Бельгердiң пiкiрлерi ұнады.

	Өзiм де едәуiр толғадым бiлем. Негiзгi бағыттарым: Алтынбек о бастан халқына көсем болу үшiн туған жiгiт едi, соған жеткiзбедi. Ендi ол азаттық құрбандары А.Байтұрсынов, М.Шоқай, М.Дулатовтардың қатарына барып жатты. Қазақтың жаңа заман тарихында оның аты мәңгiлiкке қалды. Бiз ес бiлгелi күллi халықтың, Алатаудан – Атырауға шейiн, Қаратаудан – Көкшетауға дейiн тұтас аза тұтқанын көрген емес едiк. Осыған осындай ұл тапқан Алтынбектiң ата-аналары шүкiршiлiк етуi керек т.б.

	Жалпы, осы қазадан соң қазақ қауымының қатты қобалжып, едәуiр дүрлiгiп тұрғаны рас. Тiптi қолжаулық Мәжiлiстiң өзi қарап қалмады. Т.Әубәкiров, С.Әбдiрахманов, А.Тшанов секiлдi депутаттар адами ақ адал пiкiрлерiн бiлдiруден жалтарған жоқ.

	Көшеде, үйде, жұмыста, моншада, көлiк iшiнде – бәрiнде үздiксiз талқыға түсiп жатқан осы оқыс, одағай оқиға. Ел iшiнде де солай деп естимiз. Соған қарағанда, халық кәдiмгiдей сауаттанып, есiн жиып қалғанға ұқсайды. Көпшiлiк қиянатқа көнгенменен, оны ешқашан мақұлдамайтыны ежелден белгiлi.

	Депутат А.Тшанов өткен жолы: шексiз арам байлықты иеленгендер сол байлықтан айрылып қалмас үшiн кез келген қылмысқа бара бередi деген қарапайым, бiрақ ащы шындықты дұрыс айтқан екен.

	«Отан» партиясының аппаратында қызмет атқаратын менiң бiр жерлесiм К. Ш. осы әңгiмелердi естiген соң:

	– Алтынбектi «көсем» атап, Қонаевтың қатарына қосып жiбердiң бе, немене? – деп таңырқады.

	– Кiм Қонаевты көсем көрiптi? – деп мен де таңырқау сұрақ қойдым.

	– Ендi Қазақстанды ұзақ жыл басқарып, өсiп-өркендеттi емес пе?

	– Рас, Қонаевтың Қазақстанға сiңiрген еңбегi аз емес. Бiрақ сол көкемiздiң тұсында жетi жүзге жуық қазақ мектебiнiң жабылып қалғанын ұмытпа.

	– Ендi... ондай кемшiлiктер болады ғой...

	– Кемшiлiк пе, қателiк пе, әлде басқа ма? Оның бәрiн уақыт, тарих таразыласа керек. Ал Алтынбектiң қазiргi «кемшiлiктерi» – келешекте тарихи ерлiктер ретiнде бағалануы мүмкiн.

	– Сенiң Алтынбекпен араларың бұрыннан жақын болғанын естiгенмiн. Шынында да өзi жақсы жiгiт едi... бiр-екi рет кездескенде, сөзiне риза болғанымды бiлдiргенiм бар...

	Иә, қазақта жақсы жiгiттер аз емес. Бiрақ оның көпшiлiгi тұлға бола алмайтыны өкiнiштi.

	* * *

	Э.Золяның «Шабыт» романын қазақшаға әрең аударып бiттiм-ау! Көп уақытым кеттi, бiраз күш-қайратымды жұмсадым. Түпнұсқадан қалыспай, тiптi кейде асыруға да тырыстым. Сөз жоқ, бұл – классикалық, элитарлық шығарма. Әсiресе жазушының суреткерлiк шеберлiгiне риза боласың.

	Бiрақ... бiрақ маған романның аяқталуы, қорытындысы ұнамады. Бас кейiпкер Клод бiр суретiн толық бiтiрiп үлгiрмеген бiреу болса, оның данышпандығы, жаңашылдығы, төңкерiсшiлдiгi қайда қалады? Түк бiтiрмеген адам туралы роман жазудың не қажетi бар?

	Клодтың өзiн-өзi өлтiруi психологиялық жағынан дәлелдi, мiнсiз шыққан. Бiрақ философиясы кереғар, осал, әлсiз. Сiрә Э.Золяның импрессионистермен арадағы қайшылықтары жазған кiтабына да әсер етiп, бас кейiпкердiң бейнесiне көлеңкесiн түсiрген болуы керек.

	Рас, Клодқа ұқсаған өте жаңашыл, өте ереуiлшiл жiгiттер өткен ғасырдың алпысыншы жылдарында қазақ әдебиетi санатына келiп қосылған мына бiздiң арамызда да болды. Бiрақ кейiн, жылдар өте келе, солардың кейбiреулерiнiң көркем дүние жасау қолдарынан келмейтiнi белгiлi болып қалды. Содан ақылдылары ғылым саласына кетiп, доктор, академик дәрежесiне көтерiлсе, сөйтiп әжептәуiр мансап жасаса, базбiреулерi бiресе киносценарий, бiресе пьеса, бiресе повесть, әңгiмелер жазған болып жүрдi де, соның бәрiнен ештеме өндiре алмаған соң, бiрте-бiрте кәдiмгi күншiл дилетантқа айналып кеттi. Маскүнем, азғындық жолға түскендерi бар.

	Бұл жағынан Клодтың iзбасарларын қазақ өнерiнiң арғы-бергi тарихынан iздеп табуға болады. Әсiресе дүниеден ертерек өтiп кеткен бiздiң бiр замандасымыз оған ерекше ұқсайтын едi...

	Бiзде шығармашылық психологияны осыншама нәзiк, дәл, жан-жақты ашып берген реалистiк шығарма жоқтың қасы. Әрине, мұндай кiтаптарды жалпы қарапайым оқырманның оқымайтыны хақ. «Шабыт» – шын мәнiсiндегi элитарлық роман. Ал қазаққа қазiр элитарлық озық үлгiлер керек пе, керек емес пе?





15 сәуiр 2006 жыл




	Мен әдетте қызмет барысында, баспа жұмысына қатысты кездесетiн қиындықтар, мәселелер жөнiнде дәптерiме тәптiштеп жазғанды ұнатпаймын. Өйткенi жұмыстың аты – қашан да жұмыс... Мұнда да ұсақ-түйек «қызықтар» жеткiлiктi. Бiрақ солардың бәрiн, сенiң өмiрбаяныңа қатысты болғанмен, өмiр тарихың үшiн пәлендей маңызы жоқ.

	Дегенмен, сондай «қызықтар» көбейiп кетсе, белгiлi дәрежеде өмiр тарихыңды толықтыра түсуi мүмкiн.

	Биыл, мәселен, баспамызға мемлекеттiк сұраныс бойынша берiлуге тиiстi тендерге қатысу кезiнде небiр «құқайларды» бастан кешiрдiк.

	Түн ортасы жақындағанда Астанадағы бiздiң министрлiкте қызмет атқаратын Райхан қарындасым звондайды.

	– Аға, бiзге тездетiп адам жiберуiңiз керек болып тұр. Тақырыптық жоспар көлемi бойынша әрбiр баспа табаққа бөлiнген ақша мөлшерiн қайта қарауымыз керек, – дейдi.

	– Неге қайта қараймыз? Мен жуықта басқарма бастығымен сөйлесiп, әр баспа табаққа алпыс бiр мың жетi жүз теңге жұмсайтынымызды келiскен сияқты едiк қой, – деймiн.

	– Бiрақ сiздер жүргiзiп келе жатқан «Ауыл кiтапханасы» сериясына тағы бiреулер сырттарыңздан құда түсiп, әр баспа табағына елу мың теңге қойыпты.

	– Ол қайсысы?

	– Бiр мықтылар болуы керек.

	Ол «мықтының» кiм екенiн естiгенмiн. Тендерге қатысып қайтқан орынбасарым айтып келген. Осындағы бiз отырған ғимараттың әкiмшiлiгi бiзге айтпай, бiздiң №26 лотқа заказ берiп, ең төменгi соманы ұсынған. Мемлекеттiк тапсырыс берудiң өте-мөте шикi жасалған Заңы бойынша, кiтаптарды кiм арзанға шығармақ болса, тендердi сол жеңiп алуы керек. Соңғы кездерде әрқилы кездейсоқ адамдар осы әдiстi пайдаланып, мемлекет тарапынан бөлiнген миллиондарды талап әкетiп жатыр. Кiтап – бәтiңке шығару емес. Арзан қаражат жұмсалатын рухани дүниенiң де құны арзандап кететiнiн бiлгiсi келмейтiн чиновниктер осындай түкке қажетсiз тендерге сүйенiп, өздерiнiң көзтаныстары мен қалталастарын жарылқап жатқанын қазiргi баспа, баспасөз саласында жүргендердiң бәрi жетiк бiледi. Бiрақ жүгенсiздердi ауыздықтайтын ешкiм жоқ. Ең жаманы – осының бәрiне елдiң етi үйренiп кеткен. Ал биылғы әңгiменiң сыйқы мынандай. Министрлiк тарапындағы ар-ұяты бар, маған тiлеулес қарындасымның сөзi әлгiндей. Әрине, маған iш тартып, жанашырлық көрсетiп тұрғаны сөзсiз.

	– Алдын ала үйлестiрiп жасамаушы ма едiңдер? Баспалар үйiнен басқа да бiзбен бiрге тендерге түскен баламалы баспалар бар емес пе? – деп сұрауыма тура келдi.

	– Аға, мен бұл жолы министрлiктi тексеруге келген кiсiлердiң қасында жүрiп, бұл жолғы бөлiске уақтысында қатыса алмай қалдым. Кешелi берi бастықтар шақырып алып, осы жұмысқа қосып қойды. Қазiр күнi-түнi қайта есептеп жатырмыз.

	– Жарайды. Сонда не iстеуiмiз керек?

	– Оны өзiңiз де бiлесiз ғой... Әр баспа табаққа бөлiнетiн қаржы мөлшерiн азайтпасақ болмайды.

	– Өткен жылы әр баспа табағына елу сегiз мың сегiз жүз сом қаржы алып едiк. Ал биыл елу үш мыңнан да төмендеп кетедi екенбiз. Демек, авторларға көк тиын қаламақы төлей алмаймыз ғой.

	– Аға, басқа лаж жоқ. Қайта есептеу үшiн Тамараны тездетiп аттандырмасаңыз болмайды.

	– Жарайды, келiстiк. Тамара ертеңгi ұшаққа шығады.

	Осы әңгiменiң анық-қанығын кеше естiдiм. Маған жаны ашыр баспагер iнiмнiң бiрi «Баспалар үйi» әкiмшiлiгiнде қызмет iстейтiн жiгiтке кездесiп:

	– Әй, сендердiң бұларың не? Неге «Қайнардың» сыртынан оларға тиесiлi лотты сатып алмақ болдыңдар? Әлде бiлмей қалдыңдар ма? – деп сұрайды.

	– Бiлдiк. Бiрақ министрлiктегi бастықтар аяқ астынан бiздiң бастығымызға тапсырма берiп, «Ауыл кiтапханасына» заказ берiңдер, қағаздарыңды толтырып жiберiңдер деп тапсырма берiптi.

	– Ау, сендер қашаннан берi кiтап шығаратын болып едiңдер? Тендер мәжiлiсi үстiнде Есенғалидың: «Мусорщиктер де баспа ашып алған ба?!» деп мазақтағанын естiген шығарсыңдар?

	– Мен ештеңе бiлмеймiн ғой, көке. Бастықтардың бiр ойлағаны бар шығар...

	Осы оқиғадан соң, осы жердегi азғантай пiкiрлес iнiлерiммен бiрге мынадай қорытындыға келдiк.

	Мен биыл белгiлi саясаткер Алтынбек Сәрсенбайұлын жақтап, үш мәрте баспасөз бетiнде төбе көрсеткен екенмiн. Әуелi – ол негiзiн қалаған «Нағыз Ақ жол» партиясын тiркеуден өткiзу керек деген хатқа өзгелер қатарында қол қойдым, екiншiден – Алтынбек қайтыс болған соң оған қастандық жасаушылар жазалануы керек деген хатқа тағы да қол қойдым. Үшiншiден – марқұмның қырқына арналып жайылған дастарқан басында сегiз жазушының қатарында сөз сөйлеп, өзiмше баға берген болдым. Бiздiң бұл сөзiмiз келесi күнi «Жас Алаштың» бетiнде жарияланды.

	Былайша қарағанда, ешкiмнiң басы жарылып, көзi шығатындай әрекет емес. Рас, сегiз жазушының iшiнде айрықша Г.Бельгер мен менiң сөзiм әлдекiмдерге қатты ұнап, әлдекiмдерге ұнамай қалыпты деген алыпқашпаны естiсем де, оған пәлендей мән бергенiм жоқ. Өйткенi мен – саясаткер емеспiн. Ешқандай партияда жоқпын. Саяси акцияларға, жиындарға қатыспаймын. Мәселен, соңғы айдың iшiнде «Әдiлеттi Қазақстан» қозғалысы мен «Отан» партиясынан арнайы шақыру қағаздарын алсам да, барғаным жоқ.

	Әрине, менiң де әркiм секiлдi идеологиялық ұстанымдарым бар. Бiрақ саяси күреске араласу – менiң жазушылық жолыма кереғар нәрсе деп бiлемiн. Жазушы саяси мүдделерден жоғары тұруы керек деген сенiмнен әзiр айрылғаным жоқ. Өйткенi кез келген саясат – өткiншi. Ал өнер мәңгiлiк қағидаларға қызмет етеуi тиiс.

	Ал Алтынбекке жақын жүруiм – жеке бастық, адамгершiлiк қасиеттердiң үйлесiм табуынан едi. Кездескенде көп сөйлескенiмiз рас. Әрқашан пiкiрлерiмiз бiр жерден шығушы едi десем, өтiрiк болар едi. Өйткенi ол, орысша айтқанда, до мозга и костей саясаткер, социолог (әлеуметтанушы) жiгiт едi де, мен көбiнесе тыңдаушының қызметiн атқарсам керек. Оның бiр жақсы жерi – қарсы пiкiрге құлақ аса бiлетiн. Туысынан талантты, ниетi жағынан – ұлтшыл болатын.

	Әйтеуiр осы Алтынбектен кейiн бiздiң саламыз министрге жарымай қойды. Өйткенi бiздi басқаруға келгендер – жанашырлар емес, мансапқорлар қатарында жүр.

	Осындай бiр мансапқорға менiң Алтынбек Сәрсенбайұлын қорғаштап сөйлеген әрекеттерiм ұнамай қалған болуы керек.

	– Сiздi бұл жолы жазаға тартып жiберудi ойлаған екен. Бiрақ құдай сақтапты. Райхан қарындасымыздың арқасында аман қалыпсыз, – дейдi iнiм. – Дегенмен, сiзге мықтап ескерту жасалыпты.

	– Ол да мүмкiн-ау. Сiздiң шығарып жүрген тақырыпты тартып алуға өзге танымал баспагерлердi пайдалана алмас едi. Сондықтан жұмыстан кету қаупi төнген ана жiгiттi оп-оңай көндiрген ғой! – деп болжам тағы бiр баспагер.

	– Бiрақ сол жiгiттi жаңа басшылық бәрiбiр қызметтен босатып жiберiптi ғой.

	– Бұл Алтынбектiң адамы, соның туысқаны ма, жерлесi ме, сондай бiреу. Алтынбектiң арқасында Алматыға келiп, әбден байып кеткен. Жеке базарлары бар көрiнедi.

	Әрине, аш қалмас. Ореке, айтпақшы сiз бұнымен тәуiр емес пе едiңiз?

	– Сәлемiмiз түзу болатын. Алтынбектi төңiректеп жүретiнi рас едi...

	– Сол жақсы жiгiтiңiз ендi жаңа бастықтарға жағыну үшiн бес минут ойланбай, сiздi сатып кеттi.

	– Бiрақ өзi қызметiн сақтап қала алмады емес пе?

	Соңғы айда Астанаға үш рет барып қайтқан менiң өте орнықты орынбасарым да қатты түңiлiп жүр.

	Ал өнер қайраткерлерi, артистер Елбасының атына қайта-қайта үндеулер жариялап, бiресе қазақ тiлi мен мәдениетiнен түк хабары жоқ «орысшыл» министрдi айыптап, бiресе Ғалымдар үйiн сақтап қалуды өтiнiп, әбiгерленiп жатыр. Ең арғысы қашан да билiктiң сөзiн сөйлеп келген Бибiгүл Төлегенова «апамызға» шейiн соңғы кездерде теледидар алдында ренiштерiн жиi айтатын болып жүр.

	«Қазiр елiне жаны ашитын зиялылар жоқ» деген – бос сөз, әрине. Мына заман сол зиялылардың көңiлiн күптi қылып қойса, қайтпек керек? Кезiнде аузы дуалы Абай айналасын түзей алды ма? Абайдың ұлылығы – тек бәрiн жасырмай айтып кеткенi едi.





23 сәуiр 2006 жыл




	Жуықта Жасөспiрiмдер театрында Асқар Тоқмағамбетовтiң 100 жылдығы атап өтiлдi. Ғ.Қабышев жақсы баяндама жасады. С.Жүнiсов, М.Шаханов, К.Әмiрбеков, С.Оспанов, М.Рәшев т.б. естелiктер айтты.

	Облыстан келген әкiмнiң орынбасары сөз сөйледi. Ол өз сөзiнде Қызылорда облысынан шыққан қазiргi жазушылар iшiнен Ә.Нұрпейiсов пен Ш. Сариевтi атап өттi.

	Соның сөзiн ұнатпай тыңдап отырған менiң қасымдағы Сәкен Иманасов маған қарай бұрылып:

	– Әй, мынауың неге сенiң атыңды атамайды? – деп сұрады.

	– Мен Қызылорда облысының көлемiне сыймаймын ғой, – деп әзiл-қалжыңға сүйеген менiң жауабымды тыңдаған Сәкен жайбарақат, байсалды дауыспен:

	– Тұманбай екеумiз Талдықорғанға, елге барған едiк. Сондағы бiр отырыста қазiргi әдебиет, поэзия жайында сөз болды, – дедi. – Сонда едәуiр сауаты бардай көрiнген жергiлiктi жiгiттен, өзi менiң туысым едi: «Сенiңше, қазiргi қазақтың күштi ақындары кiмдер?» деп сұрадым. Мұны естiп, қасымдағы Тұманбай қозғалақтап, жөткiрiнiп қойды. Сiрә, өзiнiң аты аталатынына дайындалып отырса керек. Ал менiң әлгi танысым түк ойланбастан: «Е, ендiгi ең күштiлерiң Шаханов пен Сариев қой. Телевизордан жиi көремiз», – демесi бар ма? Бiз екеумiз түк үндемей қалдық. Бiрдеңе пiкiр айтсаң, «қызғанып отыр бұлар» дейдi. Оқушыларымыздың сыйқы осындай. Әкiмдердiң сыйқы анандай. Сендердiң Қызылорда жағы баяғыда сауатты, кiтапқұмар ел секiлдi едi. Ендiгi түрлерiң мынау ғой. Елдi надан әкiмдер басқарса, ақыры сондай болады.

	– Бұрындары да оншалық оңып тұрмайтын, олар да алдарына барып кiшiрейген жағымпаздарды, өтiрiк мақтағандарды ерекше ұнататын. Соларды күтiп, жағдай жасайтын. Дегенмен, бiлiмдар, кiсi сыйлайтын танымпаздар да бар едi.Мәселен, мен бiлетiнде Қызылорда облысын Кеңес дәуiрiнде басқарған И.Әбдiкәрiмов, Е.Әуелбеков ойы озық, жүйрiк адамдар едi.Өзiм туған Шиелi ауданында Қ.Мұқаметжанов, М.Ахметжанов, Ж.Тұрабаев секiлдi азаматтар адамгершiлiк, бiлiктiлiк болмысымен елдiң есiнде қалды. Қазiр соның бiреуi жоқ... Пысықайлар қаптап кеттi. Жақсы, жаманды айыратын оқырманың күнкөрiс қамымен базар кезiп жүр. Қайта қазақ әдебиетiн жасауға азды-көптi еңбектерi сiңген бұрынғы ұрпақты еске түсiрiп жатқандарына шүкiршiлiк етуiмiз керек шығар.

	Елде жүргенде мен Асекеңдi талай көрдiм. Алматыға қоныс аударғаннан кейiн да Жазушылар одағында, «Қазақ әдебиетi» газетiнiң редакциясында кездесiп, ұзақ әңгiмелескенiмiз бар.

	Қызылордаға командировкаға барғанымда бiр жолы Қомшабай С. екеумiздi үйiне қонаққа шақырып, ықыласпен күтiп алғаны есiмде.

	Сонда:

	– Алматыдан келген жiгiттер «Асекең сараң екен» деп жамандап кететiн көрiнедi... Алматының қай аш-арығын үйiме шақырып, тойғызып жiберуiм керек?! – дегенi бар.

	«Қазақ әдебиетi» газетiндегi кездесуде мен қарап отырмай:

	– Асеке, осы сiздiң замандас ақын, жазушыларыңыз паспорттарында неге жастарын кiшiрейтiп жазуға құмар болған? – деп сұрағаным есiмде.

	Асекең жымиып күлiп қойып:

	– Кiмдi айтасың? – деп көзiнiң астымен қулана, сығырая қараған.

	– Мәселен, менiң жерлес ағаларым Қалмақан Әбдiқадыров, Нартай Бекежанов сөйткенiн бiлемiн. Қалекең дүниеден өтер кезiнде жасының әлдеқашан алпыстан асып кеткенiн көңiлiн сұрай барған бiздерге өз аузымен айтса, Нарекеңнiң көзiн көргендер «ол Кенен Әзiрбаевпен құрдасы ретiнде қалжыңдасып отырушы едi» дейдi. Кене-кең документi бойынша 1890 жылы туды деп көрсетiлген. Бұл қалай?

	– Ондайлар болды, – деп Асекең бұдан соң жөн сөзге көшкен. – Мен, мысалы, жасымда «комсомол ақыны» атандым. Атымызға лайық жас көрiнуге тырыстық. Бiразымыздың сол кездегi аса беделдi саяси ұйым комсомол қатарынан шыққымыз келмеген шығар...

	– Сонда өзiңiз қай жылы тудыңыз? – деп сыншы Қадiрбек Уәлиевтiң «шалға» қадала түскенi бар.

	– Е, бiз де талай жасты артқа тастадық қой... – деп Асекең бұлтарып кетуге тырысқан.

	– Сексен жылдығыңызды қашан өткiзбек едiңiз?

	– Сексен... Документ бойынша әлi тола қойғаным жоқ. Бiрақ жақындап қалдық.

	Мұндай жауапқа бiздiң қалжыңбас Қадiрбектiң оңайлықпен қанағаттанбайтыны түсiнiктi.

	– Көке, онда сiз де сексендi қайырып тастаған болдыңыз-ау! – деп гүжiлдедi.

	Асекең жымиып күлiп қойды. Бiрақ «олай емес» демедi.

	– Құдай бiледi, көке, сiз Сәбит Мұқановпен түйдей құрдас боларсыз-ау! – деп ол кездегi жас сыншы өзiнше жылдам қорытынды жасаған едi.

	Өмiрiнiң көбiн ел iшiнде өткiзген Асекеңнiң артынан әртүрлi жағымды, жағымсыз әңгiмелер ерiп жүретiн.

	Көзi тiрiсiнде ең белгiлi танымал сықақшы ақын болғаны анық. «Ақтоған» мектебiндегi оқушы кездерiмде мен де ол кiсiнiң бiрер фельетонын колхозшы шаруалар алдында жатқа айтып, дуылдаған қол шапалақтарды иемденгенiм есiмде. Жасымыз алшақ болғандықтан ба екен, жақын араласқан емеспiз. Идеялық, көркемдiк ұстанымдарымыз да оншалық сәйкес келмесе керек.

	Қалай десек те, қазақ әдебиетiндегi сатира жанрының алғашқы iргетасын қалаушылардың бiрi екенi ақиқат. Әрi Кеңес заманында сатирашы жазушы болу – оңай шаруа емес-тi. Сатира объектiсi ұсақ-түйектер көрiнгенiмен (әрине, Гогольше iрi тақырыптарға аяқ бастырмайтын), кемшiлiктердi сынау, күлкiге айналдыру – ол тұстағы сөз өнерi үшiн әжептәуiр табысқа саналатын. Әрi ең қызығы – ол тұста сатираның газет, журналдарда жарияланған дүниелерiне билiк тарапынан мән берiлетiн, назарға iлiнетiн. Осындай себептерден сатирашы ақын, жазушылар өзге жағымпаздарға қарағанда әлдеқайда беделдi болатын.

	* * *

	Кеше Жазушылар одағында дәстүрлi әдеби жыл қорытындысы өттi. Деректi проза жөнiнде баяндама жасаған Ж.Дәуренбеков менiң былтыр жарық көрген «Өмiрнама» кiтабымды «өкiртiп» мақтап, көңiлiмiздi көтерiп тастады.

	Үзiлiс кезiнде фойеде тұрған Өтежанды көрiп, өзгелермен бiрге құттықтай бастап едiм:

	– Менi құшақтап құттықта! – деп гуiлдедi ақын.

	Еркек атаулымен көрiсудi жаным сүймейтiн мен (ерекше жағдайларда болмаса) оның талабын орындауға мәжбүр болдым.

	– Тек менiң орденiмдi қызғана көрме! – деп қорқытты бұдан әрi Өтежан. Сол жақ омырауына жарқыратып тағып алған орденiн шұқып көрсеттi.

	– Неге қызғанамын? Мұндай сылдырмақтар өзiмде де бар емес пе? – деп сұрадым.

	– Ә, солай ма? – деп көзiн бақырайтты ол. – Менiң орден алғанда жазған өлеңiмдi оқыдың ба?

	– Әрине.

	– Қалай екен?

	– Ой, тамаша ғой!

	Осы арада Қадiрбек Уәлиев келiп килiктi.

	– Әй, нағашы, қалтаңда ақшаң бар ма? – деп сұрады.

	– Бар. Қанша керек едi? – дедiм.

	– Қой. Қалжыңдағаным ғой. Ырымға он теңге берсең жарайды, – деп күлдi Қ. Уәлиев.

	Бүгiндерi бiздiң қатарымызда еркiн сөйлесiп, көңiлдi қалжың айтатын замандастарымыз да азайып барады. Көпшiлiгi бас қамының соңына түсiп кеткен. О бастан ар-ұяты аздары билеушiлердiң қолтығына кiрiп алып, күнi-түнi солардың аузына қарап отырады. Соларды мақтап мақала жазады, кiтап жариялайды. Қолынан келгендерi параға белшесiнен батып, байып жатыр. Ендi сол арамнан жинаған дүниесiн сақтап қалу үшiн «аюды апа, түлкiнi жезде» қылып, «бiзде бәрi керемет» деп шыр-пыр болады.

	Ең жаманы осылардың бiразы өздерiн жазушымыз деп ойлайды.

	Бұрындары «демократ» болып, Президенттi сырттай ғайбаттайтындар ендi «авторитарист» пе, сондай бiреулердiң қатарында жүр. Шынында, бұлар демократ та, автократ та емес, бiр құлқынның қамын күйттейтiндер, конформистер. Қаттырақ айтсақ, қара ниеттiлер. Халықтың қанын сорып жатқан да осылар. Мұндайлар әсiресе билiк басында отырса, аса қауiптi болады екен.

	Бiздiң жақсы таныстарымыз арасында да осындайлар бар. Соларды көргiм келмейтiнiн айтсам, қасымдағы ақкөңiл қосағым:

	– Саған бiрдеңе iстедi ме? Оларда сенiң не шаруаң бар? – деп кейидi.

	Ал Жазушылар одағында өтетiн жоғарыдағы жиындарда да бiрдi-екiлiмiздi мақтап, бiрдi-екiлi әдеби мәселелер талқылағанмен, баяғы кеңес заманындағыдай қызу-қызу сөздер айтылмайтын болды. Ол тұстарда жiкшiлдiк тартыстар дендеп тұрғандай көрiнгенмен, ел-жұрттың көкейкестi мәселелерi де жазушылардың назарынан қағыс қалмаушы едi. Ең бастысы – қатал тәртiп негiзiнде құрылған коммунистiк билiк әдебиет, өнер адамдарының пiкiрiмен бәрiбiр санасатын, қадағалай отырып, құлақ асатын.

	Қазiр соның бiрде-бiрi жоқ. Сөзiн тыңдайтын құлақ таппағандықтан, зиялылар да әбден ұсақтап кеткен.

	Әдiлетсiз кеңес заманында жазушылардың қарны тоқ едi. Тәуелсiз Қазақстанда олардың күнi әкiмдерге қарап қалды.





29 сәуiр 2006 жыл




	Кешегi «Жас Алаштан» Сәкен Иманасовтың бiр беттiк өлеңдерiн оқыдым. Ақын бәрiн жеткiзiп, жақсы айтқан. Ой азабы да, сезiм сергелдеңi де бар. Жалпы, әзiрше әдебиетте алпысыншы жылдардың ұрпағы озып тұрғаны ақиқат.

	Осында бiр қисық мойын, тар маңдай баспагер бар едi. Бұрынғы полиграфист-инженер. «Жазушыда», облыстық баспаханада кезiнде қызмет iстеген. Берекесiз, күлегеш жiгiт. Кеңес заманындағы бiр дөкеймен жақын туыстығы болғандықтан, әжептәуiр амалдар ұстап жүрген. Кейiнгi жылдары өзiнше жеке баспа құрып, бiрдеме кiтаптарды шығарып күнелту жолына түскен.

	Қай күнi дәлiзде қарсы кездесiп қалып, әлгi қисық мойыннан:

	– Қалай, жағдайың қалай? – деп сұрасам, бұл неме аяқ астынан бұлқан-талқан болып шыға келмесi бар ма?!

	– Өздерiңiз бар ақшаны алып, жетiсiп жатырсыздар.

	Ал бiзге түк жоқ! – дейдi.

	– Кiм жетiсiп жатқан? – деп сұрамаймын ба?

	– Бiз де адамбыз... Бiздiң де күн көргiмiз келедi... – деп қисық мойын басын ала қашып, жылыстап кете барды.

	– Дұрыс қой. Бiрақ оған менiң не қатысым бар? Ренiшiңдi Астанадағы бастықтарға айтпайсың ба? – деген менiң уәжiмдi тыңдаған жоқ.

	Қисық мойынның осы әрекетi жайында көршi отырған баспагерiме айтсам:

	– Ой, ол бiр оңбаған ғой. Мен онымен амандаспаймын да! – дедi. – Баяғыда оны анау Тәшкенбай артына бiр теуiп қуып жiберген.

	– Неге?

	– Е, сондай оңбаған болған соң, сөйткен шығар...

	– Қызық екен. Әрине, оның тендерден өтпей қалуы обал-ақ. Бiрақ неге маған ренжидi?

	– Қызғанғаны шығар.

	– Қызғанатын жердi тапқан екен. Жылына жетпiс-сексен миллионды жамбастарына басып жатқандарды көрмей, маған келiп ұрынғаны несi бұл байғұстың?

	Дегенмен, қисық мойын жiгiттiң өйтiп бүлiнетiндей қисыны бар. Ол түгiл (құрығанда пәленбай жыл баспа айналасында жүрген жiгiт емес пе?), әлiптi таяқ деп бiлмейтiн әлдекiмдердiң жекеменшiк баспалар ашып алып, мемлекеттiң миллиондарын жұтып жатқаны ып-рас. Соған күйiнгенi шығар. Тек әдiрiсiн таппай әбiгерге түскенi өкiнiштi-ақ.





17 мамыр 2006 жыл




	Бiздiң үйдiң қасында Есентай деген ұзынша өзен ағып жатады. Кеңес заманында Весновка аталушы едi, тәуелсiздiктен соң бұрынғы қазақи атын қайтарып алған. Арна бойын сатылап, екi жағалауын цементпен тақтайлап тастаған. Өзеннен гөрi қаланы қақ жарып өтетiн каналға көбiрек ұқсайды. Бiз қоныстанған тұста, ҚазМУ-дiң iргесiнде әжептәуiр сквер-бау бар едi. Осы төңiректегi қалалықтардың серуенге шығып, сейiлдейтiн орны.

	Мен де анда-санда осы жерге келiп, демалып қайтамын. Арнаға әлi су жiберiлмеген, құм басқан табаны құрғақ. Бiрақ бау iшiнiң ауасы мөлдiр таза. Аз-кем салқын желкем есiп тұрады.

	Қай күнi түстен кейiн осы жерге келiп, астыма газет орамын салып, қойтастың үстiне барып отырғаным сол едi, анадайда ағаштың көлеңкесiнде өзара гуiлдесiп әңгiмелескен үш жiгiтке көзiм түстi. Ортасындағы жас шамасы қырықтардан асқан, бурыл шашты, жұпыны киiмдi бойшаң жiгiттiң даусы өзгелерiнен қаттырақ естiледi. Құлақ түруiме тура келдi.

	– Бiз ел емеспiз! – дейдi бұл қасындағы жасы кiшiрек екеуге алма-кезек қарап. – Әне, анау қырғыздарды айт: бiз соларды оншалық менсiнбеушi едiк. Онымыз бекер екен. Бәрi жиналып Ақаевты аударып тастады. Қазiр қанша жамандасақ та, қырғыздардың жағдайы бiзден көш iлгерi. Ойына келгендерiн айтады, ойына келгендерiн ашық жазады. Көшеге шығады, көсемдерiн орталарына шақырып, талаптарын қояды. Ешкiм атып, асып қудалап жатқан жоқ.

	Осыны айтып тұрған ұзынтұраға қасындағы бәкенесi бiрдеңе дедi ме (даусын ести алмадым), бұнысы тiптi ашулана бастады.

	– Былшылбай сөз! – деп анаған жекiп тастады. – Қырғыздар Алматыға келiп сауда жасап жүрсе – сататын,

	өткiзетiн дүниелерiнiң болғаны. Бiздiң жақтың қатындары да Бiшкекке барып, киiм-кешек алып қайтады. Содан ауылға апарып сатады... Ал бiз немiздi сатып, саудаға саламыз? Өзiмiз шығарып жатқан бiрде-бiр құнды бұйымымыз жоқ. Немене, өтiрiк пе?

	Қасындағы бәкенесi тағы бiрдеменi айтып, мiңгiрледi.

	– Қырғыздар бiзге қарағанда кедей шығар... – деп ұзынтұра әрбiр сөзге жеңсiк берер емес. – Ал бiз баймыз. Бiзде мұнай көп, астық көп. Бәрiн сатып жатырмыз, сатып жатырмыз. Содан мына саған не түстi? Сен қырғыздан байсың ба? Ә, олай емес пе?.. Онда не шатып тұрсың?!

	Бұл үшеудiң әңгiмесi бiрте-бiрте бұзыла бастады. Өзiнше өзеуреуден тыйылмаған ұзынтұра, бәлкiм, жұтып алған болуы керек...

	– Бiз батыр қырғыздардың тырнағына татымаймыз! – деп, тiптi үдетiп жiбердi. – Ел де сонда, ерлер де сонда! Ал бiздiң жүрiсiмiз мынау... Бiз бүйтiп адам болмаймыз! – дедi де, қолын бiр сiлтеп, серiктерiн тастап, еңiстегi өзекке қарай жүре бердi.

	Қалған екеуi сәл күбiрлесiп тұрды да, бiреуi шығысқа, екiншiсi батыс жаққа бұрылып кете барды.

	«Үшеуiң үш бағытпен жүрсең, қайтып ел боларсың, жiгiттерiм?» деп ойладым мен қойтастың үстiнде жападан-жалғыз отырып.

	* * *

	Дүниеден озған бiр жерлесiмiздiң отбасына барып құран оқып қайту үшiн ұзақ жылдардан берi аралас-құралас жүрген көзтанысымыздың көлiгiне отырып, Алматының ықшамауданы жағына қарай жолға шыққанбыз. Осы қысқа жолда бiздiң көзтанысымыз лепiрмей, көпiрмей, әншейiн сыпайы сөйлесiп отырып, бiраз ақпарат берiп үлгiрдi. Жуықта жасы он алтыға шыққан немересiне әкесi жаңа «Тойота» машинасын сатып әперген екен. Соны естiген бұлар: «Ұлы машина мiнгенде, оны туған шешесiнiң не жазығы бар?» деп шешесiне судай жаңа Джип машинасын әперiптi. Ендi әлгi немересiнiң туған күнiн салтанатты мейрамханада атап өтпекшi екен. Егер сәтi түссе, қыздарына тағы бiр жаңа үйдi я салып бермек, я сатып әпермек. Осындай-осындай үйреншiктi әңгiмелер айтылды. Мұны естiген көлiк iшiндегi өзгелер: «Құтты болсын. Мұның бәрiн жеке-жеке жуамыз ғой!» деп жамырасып жатты. Ал алдыңғы орындықта отырған мен жұмған аузымды ашқаным жоқ.

	Сол бетiмiзбен ықшамауданға жетiп, тоғыз қабатты үидiң подъезiне кiрiп едiк, әлгi сөзуар көзтанысымыз:

	– Кеңес өкiметi оңбайды ғой... Өстiп те үй сала ма екен?! – деп мұрнын тыржитты. Ғимараттың сұрықсыздығын, тарлығын сынап айтқаны.

	Мен: «Кеңес өкiметi осындай ықшамаудандарды салып, қарапайым елдi баспанамен қамтамасыз еткен едi», – демедiм. Бәрiне белгiлi жағдайды несiне қайталаймын?

	«Сiз секiлдi үш қабат үйдi қаланың қақ ортасына салдырып, кiрiп алуға әркiмнiң шамасы келе ме?» – демедiм.

	«Олар ғана емес, анау қаладағы үш пәтердi, мынау қаладағы екi-үш пәтердi тағы сатып алып, гараждарды шетелдiк қымбат машинаға толтырып қоюға әркiмнiң шамасы көтере ме?» – демедiм.

	«Үйден ас iшудi ұмытып, тек мейрамханаларды аралауға әркiмнiң ақылы жеткенмен, ақшасы жетер ме» – деп сұрамадым.

	Бәрiн айт та, бiрiн айт: «Жеке меншiк өндiрiсiңiз, зауыт, фабрикаңыз, тұрақты айналысып жүрген пайдалы бизнесiңiз жоқ. Осыншама таусылмайтын миллиондарды қайдан тауып жүрсiз? Көптiң табанақы, маңдай терi емес пе?

	Қолыңыздағы үлкен билiктi пайдаланып, параға белшеңiзден батып қалғаннан саумысыз, қарағым?» – деп сұрауға батылым жеткен жоқ.

	Оқу, бiлiмнен хабары бар бұл кiсiге Сұлтанмахмұт ақынның:



	Көргенде күмiс кесе, алтын аяқ,

	Бiр сөздi тамағыма қойдым таяп:

	«Қай момынның малы бар бұл аяқта?»

	Демейiнше болмады, қарап жай-ақ.



	Отырдым, көрсем жекiп тастар ма деп,

	Шал айтты: «көрiңiздер, жасқанба» деп.

	Кесенi қолыма алып қарай бердiм:

	Iшiнде нақақ көзден жас бар ма?



	– деп, баяғыда, 1914 жылы жазған өлеңiн оқып бере алмадым.

	Содан қаралы үйге кiрiп, құран оқылып болған соң, дастарқан басында әдеттегiдей қысыр әңгiмелер басталды. Жиналғандар, әсiресе әйелдер жағы бiздiң ортамыздағы жалғыз қалталы қайраткерге қошемет көрсетумен болды. Еркектер жағы, неге екенi белгiсiз, сызданып сыр бермедi.

	Тек Шиелiден көшiп келген дәрiгер жiгiт маған қарай мойнын бұрып:

	– Ореке, мен жуықта Қадыр Мырза Әлiнiң «Иiрiм» деген кiтабын оқып едiм... Онша түсiнбедiм, – дедi.

	Әңгiменiң маған жақындау тақырыпқа ойысқанына iшiм жылып:

	– Неге? – деп сұрадым.

	– Бiлмедiм... Бiз жазушыларды бұрын керемет көрiп, үлгi-өнеге тұтушы едiк. Ал мына кiтапты оқығаннан кейiн тiптi бiртүрлi болдық.

	– Сонда қалай?

	– Жазушылар шетiнен көрсеқызар, қызғаншақ, күншiл, бiр-бiрiмен басы пiспейтiн, араздасқыш, арызқұмар халық екен ғой. Әрi шетiнен iшкiш, араққұмар, қатын-құмар ма, немене?

	Мен кәдiмгiдей тосылып қалдым. Артынша мынадай дәлел айттым:

	– Жазушылар да кәдiмгi басы жұмыр пенделер қатарында. Ендеше, оның өмiрiнде, мiнезiнде қателiктер, олқылықтар, жаза басулар болмай қоймайды. Солар турасында жазудың айып-шамы жоқ. Бiрақ мынаны ескеру керек. Ақын, жазушылар қашан да халықтың назарында, әсiресе қазақта солай қалыптасқан. Бiр мақтаншақ жазушыны көрсе, бiр iшкiш ақынды көрсе, «бұл қалай?!» деп таңырқасады. Содан бұлардың бәрi мақтаншақ, бәрi iшкiш деген терiс пiкiрлер тарайды. Оның үстiне, белгiлi ақын қаламдастар жайында «андай едi», «мұндай едi» деп кiтап жазып шығарса, оқырмандардың әлгiндей жағымсыз пiкiрлерi беки түспек.

	– Сонда жазушыларымыз Қадыр жазғандай шетiнен... шетке шыққандар емес пе?

	– Жоқ, олай емес. Қоғамдағы бар тазалықты сақтап, сол үшiн күресетiн, ең сезiмтал, ең саналы, уайымшыл, жанашыр қауым солар ғана! – деп мен әрiптестерiмдi ашық мақтауға кiрiстiм. – Сiздер ел жағалап, қаржы-қаражат жинап, машина сұрап жүрген, әкiмдердi мақтап очерктер жазатын, әйтпесе араққа тойып алған соң айналасына өсек-өтiрiк тарататын халтурщиктердi көрiп, нағыз ақын, жазушы осындай болады екен ғой деп асығыс қорытынды жасамаңыздар. Нағыз ақын, жазушы кабинетiнде тыныш отырады. Елге шықса, ешкiмнен жылу жинамайды. Әкiмдердiң алдына барып, ешнәрсе сұрамайды. Елге алу үшiн емес, көру үшiн, тыңдау үшiн барады. Аузына қараған аңқауларға: «Қазiргi ең мықты ақын менмiн. Менiң өлеңдерiмдi қаймана қазақтар ғана емес, анау орыстар, ағылшындар, жапондар мақтаған. Пәленбай сыйлықты өздерi зорлап берген. Ал мынау жүрген Пәленше-екеңдер мен Түгенше-екеңдер жәй орташа ғана бiреулер ғой. Бәрi менi күндейдi, көре алмайды... Ендi қайтсiн? Мендей болу қолдарынан келмеген соң, сөйтедi ғой!» дегенге ұқсас артық сөздер айтпайды. «Басқалар түгiл, Президенттiң өзi менен ақыл сұрап тұрады», – демейдi. Десе, ол нағыз ақын, жазушы емес. Мiне, қымбат пен арзанды айырудың ең оңай тәсiлi осы! – деп ұзақтау «лекциямды» әзер аяқтап едiм.

	Таныс дәрiгерiмнiң бас изегенi болмаса, «Орекең дұрыс айтты, керемет пiкiр екен» дегендей сөздi ести қоймадым. Бұл жерде мұндай «монологтарға» құлақ қоятын адамдар қарасы да аз едi.

	Үйге қайтқан соң, ең ақылды пiкiрдi бiздiң Шара ханум айтты.

	– Көр-жердi қазбалай бергенше, құттықтай салсаң қайтер едi? – дедi.

	– Кiмдi, немен құттықтауым керек едi?

	– Түсiнбей отырған шығарсың...

	– Түсiнуiн түсiндiм-ау. Бiрақ менiң сондайға құлқым соқпайтыны белгiлi емес пе?

	– Құлқың болмаса да сыпайылық бiлдiре салсаң, нең кетедi? Бiреу тоныңды шешiп ала ма?

	– Ешкiм тонымды шешiп алмаса да, бiр қымбат нәрсемнен айрылып қалғым келмейдi...

	– Ол неменесi тағы?

	– Соның не екенiн өзiм де анық бiлмеймiн.





18 мамыр 2006 жыл




	Жуықта «Махаббат пен ғадауат» атты рисала жазып бiтiрдiм. Рисала – Шығыс әдебиетiнде бұрыннан бар жанр. Абайдың қара сөздерi соның «ғақлият» (насихат) түрi едi. Әл-Фараби жазған рисалалар – негiзiнен әлеуметтiк тақырыптарды қамтитын трактаттар едi. Дiни, философиялық бағыттарда жазылған (мәселен, Қ.А.Иассауи) рисалар болған.

	Менiкi – уақыт талаптарына орайластырылған ой-толғамдарға келедi. Әр түрлi аңыз әңгiмелердi, рауаяттарды, болған оқиғаларды кiрiстiрiп отырамын. Европалық ұғымдағы трактат пен эссенiң ортасындағы жаңа әдiске айналып жатса, құба-құп. Жасы ұлғайып, азды-көптi тәжiрибе жинаған, жалпы болмыс пен өмiр сырына тереңiрек үңiле бастаған жазушының қолынан басқа не келедi?

	– Әр жерден iздеп көрiп едiм, «рисала» деген ештеңенi таппадым. Сiрә, ондай ештеңе жоқ болуы керек, – дейдi ақын Сәкен Иманасов.

	– Бұрын жоқ болса, ендi бар қыламыз, – деп жауап бердiм қалжың-шынын араластырып. – Ең дұрысы – бiлмейтiн нәрсеңе сен араласпасаң қайтедi? Абайдың «Қара сөздерiнiң» төркiнi қайдан шықты? Дiни ықылымдарға арналған шығыс ойшылдарының қай кiтабымен танысып едiң? Сен одан гөрi менiң былтыр жарық көрген өлеңдер кiтабымды оқып шыққайсың...

	– Сол кiтабыңды алуға келдiм. Қолтаңбаңды жазып бер.

	– Мақұл, – деп Сәкеннiң қолына «Жарық дүниемдi» ұстата салдым. Өзiн әбден мақтап, қолтаңба жаздым.

	Сәкен кiтапты әрлi-берлi аударыстырып отырып:

	– Қалай өзi? – деп сұрады.

	– Не қалайын айтайын? Негiзi үйреншiктi кәсiбiм прозашылық болғанмен, өмiр бойы өлеңнен де қол үзiп кеткен емеспiн. Ең таңдаулыларын iрiктеп, осы кiтабыма кiргiздiм. Оқығандар iшiнде мақтағандар да бар...

	– Сонда кiмдер мақтады?

	– Осы кiтаптың редакторына әбден ұнаған болса керек. Бес жүз данамен бастырғалы жатқанымда: «Мұндай жақсы дүниелердi шектеу обал ғой!» деген дәлел айтып, мың данамен шығаруға көндiрдi. Бiрақ баспаның дүкенiнде тұрған кiтаптың өтуi өте нашар болып тұр...

	– Ол түсiнiктi. Қазiр өлең оқитындар өте азайып кеттi емес пе?.. Тағы кiмдер мақтады?

	– Төлек Тiлеуханов: «Дүниенiң бәрiн қамтыған екенсiң» дегендей ауызша пiкiр айтты. Қуанышбай Құрманғалиев:«Сен ең алдымен прозашысың ғой», – дедi. Соған қарағанда, менiң бұл өлеңдер жинағым оған оншалық ұнамаған болуы керек.

	– Редакторың мақтаса, ол сенiң қарауыңдағы бағынышты адам, –деп қорытынды жасады Сәкен. – Төлек ақын емес, прозашы... Өзiң қалай қарайсың? Әрбiр кiтаптың бағасын алдымен авторы жетiк бiлуi керек қой. Мысалы, мен сондаймын... Өзiме-өзiм сыншымын.

	– Ал менiң күдiгiм бар... Әсiресе осы кiтабымның қалай шыққанын шынында да бiлмеймiн, – дедiм.

	Мұны естiгенде, Сәкен бiрден босаңсып, риза болып қалды.

	– Мұның дұрыс екен, – дедi. – Сен жазғанымның бәрi керемет, шетiнен шедевр деп ойлайтын жiгiттерге ұқсамайды екенсiң. Бұл өте жақсы қасиет! Өте сирек кездесетiн мiнез.





23 маусым 2006 жыл




	Ғ.Мүсiрепов атындағы жасөспiрiмдер театры үйiнде Қабдеш Жұмадiловтiң 70 жылдық туған күнi аталып өттi. Бұрын бiз көрiп жүрген тойханалардағыдай емес, бiр жолы залға кiсi толып кеттi. Жиналған көпшiлiктiң жазушыға деген ықылас-пейiлдерi де ерекше жақсы болды – шешендердiң сөзiне жиi-жиi қол соғылып отырды.

	Бұған осы жуықта «Ана тiлi» газетiнде Қабдешке қарсы жарияланған қаралау мақалалардың әсерi тигенi сөзсiз. Бiреудiң атын шығарудың төте жолы – сөге жамандау, қазiргi тiлмен айтқанда, қара пиар емес пе? Жазушы iнiсiн марапаттаған кеңпейiлдi сөзiнде Ә.Нұршайықов, мәселен, мынадай ұтымды реверанс жасады:

	– Ал ендi мен, ағайындар, «Ана тiлi» газетiнiң биылғы 24, 25-нөмiрлерiнде жарияланған Бегуллаһ ибн Ә. ибн Алдамжаров Әл-Дөйтидiң «Қабдештiң қырық қалталы қулығы немесе ол Президент Н.Ә.Назарбаевты қалайша қаралауға тырысты?» деген жалақор мақаласына жауап беремiн, – деген кезде залда отырған көпшiлiк тыныстарын iшiне тартып тына қалды. Бұдан соң Әз-ағаң аз-кем тыныс жасап алды да, «Жоқ, мен бұл мақалаға ешбiр жауап, түсiнiк бермеймiн!» – деп сөзiн аяқтады.

	Мұны естiгенде жұрт гуiлдеп, қошеметпен қол соқты.

	– Қап, мына шал қатырып кеттi-ау! – дедi менiң қасымда отырған Т.Қаупынбаев.

	– Бiржола өлтiрдi! – деп Т.Жамбылов мұның сөзiн қостады. Бегуллаһ дегенiң кiм өзi?

	– Бекдiлда Алдамжаров деген мықтың сол.

	– Ау, ол алдымен өзiнiң аты-жөнiн дұрыстап жазбас па?

	– Мода қуғаны шығар.

	– Алпысқа келгенде қайдағы мода?

	Екi-үш кiсiден кейiн салтанатты жиынды жүргiзiп отырған Ә.Сығай маған сөз бердi. Алдан ала қағазға түсiрiп қойған тезистерiме сүйенiп, мен де бес-алты минут сөйлеп бердiм. Мақтадым, бiрақ өтiрiк мақтағаным жоқ. Жазушының үлкен еңбегiн оның тағдырымен, Қытай жайлаған қазақ елiнiң тарихи тауқiметтерiмен байланыстыра қарастыруға тырыстым. Менен басқалар да (С.Иманасов, Е.Қасқабаев, Н.Оразалин, Қ.Iлиясов, т.б.) той иесiн көкке көтерiп, қыза-қыза келгенде «Қабдеш бүгiнгi заманның Мұхтары» деп дәрiптедi.

	Бiрақ осы жиында Қабдештiң қатарластары, қаламдас достарының төбесi көрiнбедi. Жазушылар Қ.Ысқақов, Ә.Тарази, С.Мұратбеков, т.б. «бес тапал» атанған топтан ешкiмнiң қатыспағандарын кәдiмгiдей сөз етiп отырды.

	Осы жиынның алдында мен көшеде Қалекеңдi көрiп қалып:

	– Оу, сiздiң Қабдеш досыңыздың тойы өткелi жатыр екен ғой. Өзiңiз баяндама жасайсыз ба? – деп сұрағанмын.

	– Жоқ, жасамаймын, – деп Қалекең бiрден басын шайқады.

	– Әлде Әкiм ағамыз баяндамашы болып бекiтiлдi ме?

	– Жоқ, ол да баяндама жасаудан бас тартқан.

	– Неге? – деп сұрағанмын.

	Пәлендей дипломатиясы, қазақша бұлтағы жоқ Қалекең осы жолы кiбiртiктеп, бей-жай күлiңкiреп қойып:

	– Әй, сол Қабдешiңдi қойшы! – дедi.

	– Неге?

	– Ей, өзi қарап жүрмейдi... Өзгеше пысық болып барады. Оны тiптi анау жерлес ағайындары да онша ұнатпайды. «Ана тiлiндегi» оралман жiгiттiң жазғандарын оқыған шығарсың? Солардың айтқандарының жаны бар...

	– Көркем шығарма кейiпкерлерiн ондай емес едi, мұндай емес едi деп талдау дұрыс бола ма?

	– Қабдештiң жазғандары жәй көркем шығарма емес, тарихта болған адамдар. Сондықтан оларды жөнсiз бұрмалай беруге келмейдi...

	– Қалеке, менiң ол жағынан хабарым жоқ едi...

	– Әрине, оның жазған дүниелерiнiң көркемдiк дәрежесiне тиiсiп жатқан ешкiм жоқ, – деп Қалекең сөзiнiң аяғын тағы да бұлдыратып жiберген.

	Осы кезде қасымызға әлдебiреу қосылып кеткен соң, бұл тақырыптағы әңгiмемiз әрi қарай өрбiмей қалды.

	Салтанатты жиыннан соң «Отырар» ресторанында берiлген мейрам дастарқанында да жазушылардан гөрi той иесiнiң өзге таныстары, туыстары, жерлестерi көбiрек болды. Мұнда Ғалымжан Жақияновтың ұстамды, iлтипатты сөзi есте қалды.

	* * *

	Осы той-мерекеден қайтар жолда сiркiреп жауып тұрған жаңбырды сылтау етiп, менiң машинама мiнгескен көзтаныс жазушым үйiне жеткенше аузына тыным болмай, сөйлеумен отырды. Қазiрде аға буын қатарында жүрген кейбiр қаламгерлердiң ау-жайын байқату үшiн жол-жөнекей әңгiменiң шет жағасын қағазға түсiрдiм...

	– Ореке, сiз қазiр не жазып жүрсiз? – деп бұл бiрден тақымдай бастады. Әлгiнде екi-үш құтыны бастап, соның буы шыдатпай отыр ма, әлде өзге себептер бар ма, әйтеуiр өзi қойған сұрақтардың жауабын өзi берiп отырды. – Иә, сiз жазып жатырсыз, жыл аралатып кiтаптар бастырудан қалған жоқсыз. Ал мен жазуды қойып кеттiм... Бiр роман бастағаныма нешеме уақыт өттi. Бiрақ әрi қарай жалғастыра алатын емеспiн. Тiптi қолым жүрмей қойды. Неге дейсiз ғой?

	– Иә, неге?

	– Денiм сау, ұйқым жақсы. Бiрақ жазбай жүрмiн...

	– Неге?

	– Өйткенi... менiң ақшам жоқ!

	Бұның бұл сылтауының сырын түсiнбесем де, үндемедiм. Соным дұрыс болған сияқты.

	– Өйткенi ақшасы жоқ адам қазiр жазушы бола алмайды, Ореке!

	– Солай ма?

	– Әрине, солай. Мына сiз, мысалы, ақшаңыз бар болғандықтан да, ешнiрсеге алаңдамай, бiрдемелердi жазып жүрсiз.

	– Солай ма?

	– Әрине, солай. Мысалы, Қабдештiң екi ұлы шетелде тұрады. Шетiнен миллионер. Балалары оның он екi томдық шығармалар жинағын бастырып бердi. Ал анау Мағауиннiң, Досжановтың балалары да сондай...өңкей байлар. Әкесiнiң том-том кiтаптарын қаржыландырып жатыр. Сiздiң балаларыңыз да шетiнен бизнесмен шығар?

	– Жоқ, бәрi жәй қызметкерлер.

	– Сондықтан да, Ореке, сiз әлi томдықтарыңызды шығара алмай жүрсiз! – деп жолсерiгiм осы арада әлденеге қуанып кеттi. Әлгiнде ғана менi «ақшаңыз көп» деп мақтағанын ұмытқан сыңайы бар. – Әйтпесе сiз кiмнен кемсiз? Немене, Қабдеш сондай-ақ елден озған классик пе? Мен, рас, Қабдешпен бiрге оқыдым. Екеумiз әлi де тату доспыз. Ол өте ақылды жiгiт. Әйелi де тамаша адам. Балалары да шетiнен керемет. Бiрақ бәрiбiр ол классик емес.

	– Солай ма?

	– Ақшасы көп болған соң, әрине, ерiнбей жаза бередi, – деп серiгiм бастапқы әнiне қайта бастады.

	Бiраздан кейiн:

	– Ореке, алдағы жетпiс жылдығыңызға дайындығыңыз қалай? – деп тағы бiр тақырыптың басын қылтитты.

	– Қандай дайындықты айтасың?

	– Алдын ала әкiмдерге кiрiп, жағдайыңызды түсiндiрмейсiз бе?

	– Мен осы уақытқа шейiн бiр бастықтың алдына барып, қол жайған адам ба екенмiн?!

	– Немене, сiзге дүние керек емес пе? – деп мұны естiген «жанашырым» таңданып қалды.

	– Маған сұрап алған дүниенiң түкке қажетi жоқ.

	Бұйырғанына қанағат етiп үйренгенмiн.

	– Өйткенi бiз секiлдi емес, сiзде бәрi жеткiлiктi болғаны ғой! – деп жолсерiгiм осы арада тағы да қисынсыз қорытынды жасады. Қатты күрсiнiп: – Сондықтан сiзге елге барып той өткiзудiң, машина мiнiп, тегiн үй алудың түкке қажетi жоқ. Солай ма?

	– Солай, – дедiм. Сөз таластырғым келмедi.

	– Ал бiздiң жағдайымыз мынау... жаза алмай жүрмiн, – деп жолсерiгiм тағы күрсiндi. – Ал мына Қабдештер жылына бiр кiтап шығарады. Дүрiлдетiп той өткiзедi. Әркiмге мақтатады.

	Бұл жiгiттiң «әркiмге мақататады» деген сөзiнiң iшiнде мен де болсам керек. Бiрақ маған «Қабдештi мақтап сөз сөйле» деген ешкiмдi көргенiм жоқ.





25 маусым 2006 жыл




	Режиссерiнiң екi мәрте шақыруымен Кино үйiне барып, «Аллажар» атты көркем фильмдi көрiп қайттым.

	Ғажайып ойлы, әсерлi, көркем дүние екен. 1986 жылғы Алматыдағы Желтоқсан көтерiлiсiн ең алғаш тұтас, тарихи шындық аясында көрсеткен трагедиялық поэма десе болғандай екен.

	Өкiнiштiсi – 1988 жылдан басталған фильмнiң осы күнге шейiн толық эталондық үлгiсi жасалып, қалың көрермен алдына шықпаған. Фильмнiң режиссерi Қалдыбай Әбенов шын мәнiсiндегi тарихи еңбегiне қарамастан, әзiр танымал болып, әдiл бағасын алмаған.

	Бұл менiң Желтоқсан қаһармандарымен тұңғыш рет бетпе-бет, жүзбе-жүз кездесуiм болды. «Мицар» атты дәмханада бес-алты сағатқа созылған басқосуда осы жiгiттердiң өтiнiшiмен екi-үш мәрте сөз сөйлеп, тiлек айтуыма тура келдi. Осы жерде тұңғыш рет Ләззат Асанованың туған анасын көрiп, тыңдадым. Иман жүздi, қазақы, жақсы адамға ұқсады.

	Менiң ерекше таңырқағаным – бұлардың арасында нағыз елшiл, ұлтжанды, талантты азаматтар көп болып шықты.





1 шiлде 2006 жыл




	Осындағы бiр жолдастың кiшi қызы күйеуге шығып, соның ұзатылу тойында бес-алты жазушы қонақта болдық. Үзiлiс кезiнде Прагадағы «Азаттық» радиосында қызмет iстейтiн ұлының үйiнде жылдағы әдетi бойынша екi-үш ай демалып қайтқан М.Мағауиннен тосындау әңгiме естiдiм.

	– Құрысын, эмиграцияға кететiн шығармын, – дейдi.

	– Сондай-ақ не болып қалды? – деп сұрамаймын ба?

	– Бұл жақта сөзiңдi ұғарлық ешкiм қалмады... Әбден шаршадым. Егер қазiр мен кез келген шетелден саяси баспана сұрасам, ешқайсысы бетiмдi қайтармайды...

	– Оған қандай себеп бар? Жақында қаланың қақ ортасынан үлкен пәтерге қол жеткiздiң, «Парасат» орденiмен мадақталдың. Атақтарың да жеткiлiктi... Кiмге өкпелейсiң?

	– Жиырма алты депутат менi орнымнан босату туралы мәлiмдеме жасаған жоқ па? Бiраз адамдар сатып кеттi...

	Жазушының бұл дәлелдерi маған қисынсыздау көрiндi. Ақын, жазушыларды лып еткен сезiмнiң адамдары деп жатады. Соның жаны бар.

	Бұдан кейiн М.Мағауин «Ана тiлi» газетiнде жарияланған Б.Алдамжардың мақалаларына наразы екенiн бiлдiрдi.

	– Қабiлеттi жiгiт қой деп, мен оны «Жұлдызға» қызметке қабылдап, журнал бетiнен еркiн орын бердiм. Бiрақ үмiттi ақтамады... Ендi бұдан былай менi сынап жазатын шығар.

	– Сонда қайтесiң, Бекдiлданы жұмыстан босатасың ба?

	– Босатып қайтемiн? Өзiм де көп ұзамай журналдан кетемiн. Биыл күзде әйтпесе жаңа жылдан соң...

	– Оу, мұның қалай? Жазушылардың маңдайына бiткен жалғыз академиялық жуан журналды көзiң қиып, тағы бiр халтурщикке тастап кете бармақсың ба?

	– Е, мейлi... Кiм менiң қадiрiмдi бiлiп, сөзiмдi түсiнiп жатыр? Бәрi азып-тозған дүние ғой.

	– Солай ма?

	– Жақында бiздiң Семейге Қадыр Мырзалиев барып, дүрiлдетiп жетпiс жылдығын өткiзiп қайтыпты. Елдегi бiр бастықтан естiдiм. «Сендерде түк намыс жоқ екен. Абайды апиынқор болды деп жазған ақынды қалай қарсы алдыңдар?» деп сұрасам, әлгiнiң бет-аузы бүлк етпей: «Жоғарыдағы бастықтардан бұйрық келгесiн қайтейiк?!» – дейдi. Мен бұл Арғындар баяғыда азған деушi едiм, соным тағы расқа шықты.

	– Қадекең Қызылордаға да барып, шайқап қайтыпты, – деп мен Мұхтардың сөзiн тiрiлтпек болдым.

	Анадайда бiздiң әңгiмемiзге құлағын түрiп тұрған семейлiк әдебиетшi:

	– Былтырдан берi осы Қадекеңнiң араламаған облысы қалды ма екен? – деп сұрақ қойды.

	Бұдан соң қасымызға үш-төрт жазарман келiп қосылып, әдеттегiдей бөстекi әңгiмелер қыза түстi.





2 шiлде 2006 жыл




	Өзгелердiкiн қайдам, кейде менiң немерелерiм маған қиын сұрақтар қойып, қызғылықты әңгiмелер айтады.

	Қазақ мектебiндегi алтыншы сыныптағы оқуын аяқтап, жетiншi сыныпқа көшкен Сырым:

	– Ата, адамды Құдай жаратқаны рас па? – деп сұрайды.

	– Рас, – деймiн.

	– Ал Құдайды кiм жаратты?

	– Құдайды ешкiм жаратқан жоқ. Ол әрқашан бар, жалғыз, мәңгiлiк.

	– Қалайша?

	– Өйткенi ол – Бiрiншi. Ғаламдағы Бiрiншi Құдiрет иесi. Түсiндiң бе?

	– Түсiнбедiм...

	– Сырым, сен жақсы математиксiң. Саған бiр сұрақ қояйын. Жақсылап тыңда, мақұл ма?

	– Мақұл, ата.

	– Онда математикадағы бiрiншi бiрлiк санының алдында қандай цифр бар? – Немеремнiң көзi жыпылықтап, аз-кем ойланып қалды.

	– Бiрдiң алдында ма?

	– Иә, бiрдiң алдында.

	– Бiрдiң алдында нөл бар, ешқандай сан жоқ.

	– Ендеше, Бiрiншi Жаратушы Алланың алдында да ешкiм жоқ. Ендi түсiндiң бе?

	– Түсiндiм, – деп Сырым басын изедi.

	Бесiншiден алтыншы сыныпқа көшкен немерем Әмина:

	– Ата, мен Құранның екi аятын жатқа бiлемiн. Жақында Баян әпкемнiң үйiне барғанда, маған Құран оқытты, – деп мақтанды.

	– Жарайсың! Сенде ақыл көп қой. Қалған дұғаларды да жаттап алғайсың, – дедiм.

	Алдағы он төртiншi шiлде күнi жасы екiге толатын немерем Зере болса, қолына түскен кiтаптарды парақтап, аузы жыбырлап, бiрдеңе «оқыған» болады. Алуа мен Алдияр қағазға шимайлап сурет салуға құмар. Алдияр әсiресе темiр-терсек ойыншықтарды көп бұрайды... Еркек қой. Бәрi де ертек айтып бергендi ұнатады.

	Бiрақ мына телевидение дегенi әбден сор болды. Осы телевидение болмаса, балалар әлденеше тез өсiп, өмiр, дүниетаным жағынан әбден молыға түсер едi. Ал табиғи ортада өсiп-өнген ұрпақтың бiлiмдi, қайратты, төзiмдi болатыны анық.





24 шiлде 2006 жыл




	Осы менiң әкiмдерге жақпайтын жағымсыз мiнездерiм болуы керек.

	Алматыдағы «Есiк» ресторанында М.Мағауиннiң кiшi ұлы үйленiп, ұлан асыр той болды. Тойға жазушылардан гөрi Мұхтардың ағайын-туыстары, жерлестерi көбiрек шақырылған екен. Есiк алдына шығып, тыныстап тұрған кезiмiзде қасына он шақты нөкерлерiн ертiп, қолына шоқ гүл ұстаған қала әкiмi И.Тасмағамбетов келдi. Жұрт жапа-тармағай әкiмге қарай ұмтылып, амандаса бастады. Тек екi-үш жазушы орнымыздан қозғалғанымыз жоқ. Б.Мұқаев әзiлдеген сыңаймен маған қарап:

	– Әкiмге барып, қолын алмаймыз ба? – деп сұрады.

	– Соңғы жылдарда жасымның үлкендiгiне қарамастан, өзiм барып амандасатын бiр министр iнiм бар едi. Оны да өлтiрiп тынды, – дедiм. – Өзге әкiмдерде шатағым жоқ.

	Баққожа мен Төлек үндемедi. Менiң кiмдi меңзеп тұрғанымды бұлар, әрине, түсiндi.

	Осы кезде Тасмағамбетовтiң қасындағы жiгiттер арасынан халық әртiсi Д.Жолжақсынов бөлiнiп шығып, маған әдейi арнап сәлем беруге келдi. Әкiмнiң қарауындағы көмекшiлерiнiң бiрi Ж.Сұлтанмұратов та кiшiпейiлдiлiк танытып, бұрылып сәлем берiп өттi.

	Әкiм өзiн қошеметтеп қарсы алушы той иелерiмен бiрге болып, бiздiң жаққа көз тастаған жоқ.

	Содан думанның бiрiншi бөлiмi аяқталып, үзiлiс жарияланған тұста мен тағы да фойеде жападан жалғыз сенделiп жүрiп, М.Мағауинмен қолтықтасып келе жатқан әкiммен тағы да бетпе-бет кездесiп қалмаймын ба? Лаж жоқ, «түрiн көрсе, адамның жүзi ұяладының» сыңайымен ендi амандасуға оқтала бергенiмде, Иманғали дереу бетiн терiс қарай бұрып алып, қасымнан зу етiп өте шықты. «Танымады» деуге – қисынсыз, танығысы келмедi. Өнер адамдарын жақсы бiлетiн бiлiмдi әкiмнiң бұл қылығын түсiне алмай қалдым. Әрине, iштей оны тiптi жақсы түсiнемiн... Бiрақ бiреуге баға берiп жатқым келмейдi. Әркiмнiң өз шындығы бар емес пе?

	Менiң шындығым – әркiмнiң алдында өзгере бергiм келмейдi.

	Ал бiздiң айналамыздағы жiгiттердiң көбiсi (таланттылары да, талантсыздары да) өзгергiш, құбылғыш болып барады. Менiң замандастарым арасында қазiр әкiмдердi мақтап, қаржы алу, үй алу, машина алу әдетке айналды. Осылардың бiразы өздерi жазған шығармаларында жағымпаздықты, құлдық психологияны қатты сынап, мiнеп жатады. Ал өмiр тiрлiктегi әрекеттерi анандай.

	Ежелден берi жасап келе жатқан мүнәфықтар әрекетi осындай. Бұл арада кiсi таңданарлықтай ештеңе жоқ.

	Сөз бен iстiң, ниет пен амалдың бiрлiгi жоқ жердiң бәрiн жалғандық жайлайды. Ал адамзат өмiрi кейде жалғандықтың жиынтығына ұқсап кетедi емес пе?





19 тамыз 2006 жыл




	Екi аптадай уақыт елде болып қайттым. 2004 жылы дүниеден өткен келiнiмнiң төбесiн көтертiп, «төрт құлақ» мазар салдырттым. Басына барып, құран оқып қайтуға қолайлы болсын деп...

	Елдегi шаруа қауым есiн жиып, тұрмыстары түзелiп қалған. Күнде жиын, күнде той.

	Шиелiнiң де өңi кiрiп, базарлы, улы-шулы мекенге ұқсап барады екен. Күнкөрiс үшiн, дүние табу үшiн сарсылып, сабылып жүрген жұртты көресiң.

	Қарын қамын күйттеген көпшiлiктiң үлкен саясатпен, билiк маңындағы талас-тартыспен шаруасы жоқ секiлдi. Тек пенсияға шыққан кәрi-құртаңдар ғана Алматы мен Астанадағы саясат ағымдарын сан-саққа салып, талқылап отырады. Президенттi, үкiметтi сынайды. Жергiлiктi әкiмдердi шетiнен жемқорлар, алаяқтар деп жамандайды.

	Менi де осындай қызу саяси талқылауларға араластырғысы келiп, одан өнiмдi ештеңе шығара алмаған тұста ескi жолдастардың бiрi Ақылбек:

	– Бiз Орекеңмен ортақ идеология жағында емес екенбiз, – деп орнынан тұрып кеткенi бар.

	– Ау, Ақа, мен бюджеттен ақша алып қызмет iстейтiн қазақ емеспiн бе? – дедiм.

	– Е, солай екен ғой... – деп, ақылды Ақаң қарқылдап күлiп жiбердi.

	Шиелi орталығындағы өзiм оқыған мектептiң қазiргi директоры, аймақтағы ең көрнектi ұстаздардың бiрi Баян қарындасымыздың ұлы үйленiп, екi-үш сағаттай уақыт аудандық көлемдегi той-думанға қатысудың ретi келдi. Мұнда да ескi таныстармен кездестiк. Бiрақ бiз бiлмейтiн жас ұрпақтың қарасы көп болды. Бұлардың бәрi де ескi қазақы ауылдық дәстүрлерден алшақтап, қазiргi қалалық, нарықтық тұрмысқа бейiмделе бастаған. Баяғы бiздiң заманымыздағы аңқау, арманшыл жастарға ұқсай бермейдi.

	Бұл жиында да төрдiң төбесiнде ежелгi партократтар – облыс пен ауданды басқарған кәрi көкжалдар отырды. Бәрi беттерiне көн жамап алған секiлдi: қабақтары қату, түстерi суық, шетiнен мығым, мызғымайды. Тiптi қастарында отырған кәртаң әйелдерiне шейiн сiресiп, сiлейiп қалыпты: айналаға қатал, немқұрайды көзбен қарайды екен.

	Осылардың iшiнде иман жүздi (әйтеуiр маған солай көрiндi) бiр ғана кiсi – Ғафур Мұхамеджанов тойдан тиесiлi шапанын киiп, ас-судан дәм татып болған соң орнынан тұрып, кетуге айналды. Өзiнен қашықтау отырған маған қарап еңкейiп, жүзiн жылытып, бiрдеңелер айтып едi, у-шудан ештеңе естiмедiм. Тек мен де Ғафекеңе қарай ұмсынып:

	– Иә, иә! – деп басымды изей бердiм. Төрде қарама-қарсы отырған төрелердiң бiрi:

	– Иә, Орекеңнiң де шашы ағарып кетiптi, – деп, сыпайы пiкiр қосып қойды.

	– Өзi де аппақ болыпты, – дедi оның сол жағында отырған жеңешемнiң бiрi. Бұл жеңешем – бiздiң ауылда туып-өскен апайымыз, баяғыда бiздiң рудың пысық жиенiне тұрмысқа шыққанын сыртынан бiлетiнмiн.

	«Аппақ болыпты» дегенi – менiң көркiмдi мақтағаны емес, қартая бастағанымды тұспалдағаны шығар деп ойладым.

	Осы Шиелiнiң төрiнде отырған төрелердiң (бұрынғы) бәрi маған ежелден таныс-бiлiс кiсiлер. Туыстарынан жаман адамдар емес. Қарым-қабiлеттерi де, бiлiмдерi де бiр бастарына жетiп-артылып жатыр. Шетiнен дiлмәр, шешен. Қазiргi жас әкiмдердi шенiне жеткiзбейтiн нағыз жүйрiктер. Бiрақ... билiкқұмарлық, дүниеқұмарлық, атаққұмарлық осынау аға ұрпақтың түбiне жеткен. Пейiл-құлықтарын, дүниетанымдарын өзгерткен. Ендi бұлардың көбi қартайғанда кiм боларын бiлмейдi. Бұрынғы атақ, абыройдан айрылғылары жоқ. Елдiң бәрi баяғыша алдарында қоғадай жапырылып тұрса екен деп ойлайды. Қазiргi билiкке сөзiн өткiзуге тырысып бағады. Екiншi жағынан, жаңа заман көшiнен қалып қоюдан да қорқатын болса керек.

	Бұлардың арасында нағыз қазақы халықтық ұғымдағы қариялылыққа қарай бет бұрушылар некен-саяқ кездеседi. Бiрақ мен осы Кеңес заманында өмiр кешкен кәрi бюрократияны қазiргi нарық кезеңiндегi жас бюрократиядан жоғары қоямын. Оның әлденеше себебi бар. Бiрiншiден, Кеңестiк бюрократия әлдеқайда таланттырақ, бiлiмдiрек, iскер, жауаптырақ болды. Олар Құдайдан қорықпағанмен, партиядан аяқтарын тартып, аңдап басар едi. Екiншiден, олардың денi – халықтың арасынан, қарапайым шаруалар ортасынан өсiп шықты. Ал мұның айрықша маңызды нәрсе екенiне қазiр көзiмiз жетiп отыр. Таптық, топтық психологияның бар екенi – тек марксизм ашқан жаңалық емес.

	* * *

	Қызылорданы жайлап қалған Қомшабай, Әскербек, Айжарық секiлдi қазiрде жастары мосқал тартқан жазушы, ақындармен осы жолы кеңiрек кездесудiң сәтi түстi.

	Бiр кезде Асқар Тоқтамағбетов, Зейнолла Шүкiров, Нәсiреддин Серәлиев секiлдi елге танымал жазушылар өмiрде бар кезде әжептәуiр әдеби, мәдени ортаға айналған дария бойындағы көне шәһар қазiр надандықтың қалың ұйқысына батып кеткенге ұқсайды. Жiгiттердiң айтуынша, анда-санда Алматы жақтан ат iзiн салып тұратын «халтурщиктердi» қарсы алып, ат, шапандарын ала жүгiретiн облыс басшыларының iшiнде бүгiндерi шын өнердiң ақ, қарасын ажырата бiлетiн бiреуi жоқ. Жазушылар одағының бөлiмшесi әлдеқашан жабылып қалған. Облыстық газет хабарлама басудан әрiге аяғын баспайды. Жас ақын, жазушылардың жиындары шақырылмайды. Облыстық баспаханалар жанынан шығып жатқан ақылы кiтаптар мен жинақтардың әдебиетке үш қайнаса сорпасы қосылмайды...

	Ал облыс көлемiнде, жер-жерлерде қабiлеттi, жастар бұрынғыдан аз емес секiлдi. Бiрақ соларды iздеп, иелiк жасайтын ешкiм жоқ. Әкiмшiлiктердiң қай-қайсысында да iшкi саясатқа басшылық ететiн, сол үшiн жалақы алатын қызметкерлер бар, бiрақ бiртұтас ұлттық идеология болмағандықтан, бағдарлы, жемiстi жұмыстар қолға алынбаған.

	– Облыстық әкiмиятқа нақты ұсыныстармен шықтық. Ол ұсыныстарымызды әкiмнiң өзi қолдаған сыңай көрсеткен едi. бiрақ арты аяқсыз қалды, – дейдi ақын әрi журналист Ә.Рақымбекұлы.

	Биыл «Қайнар» баспасынан осы Әскербектiң жаңа кiтабын шығарып, соның сүйiншi данасын өзiммен бiрге ала барған едiм.

	Қала iшi шаңытып, күйiп тұр екен. Ауа ерекше қапырық. Еркiн дем алу аса қиынға соғады. Көлеңке аз. Көше бойы тұттай жалаңаш. Көп қабатты үйлерге ауыз су да, ыстық су да оңайлықпен көтерiле қоймайды.

	Қызылорданың iшi-сырты қаптаған құрылыс: әсiресе бұрынғы ескi аэропорт жағында жаңа үйлер, жаңа көшелер салынып жатыр. Облыс орталығының ежелгi архитектуралық бiтiмi өзгере бастаған.

	– Барлық жеке құрылыстарда өзбек ағайындар сарсылып еңбек етiп жатыр, – дейдi жергiлiктi жiгiттер. – Бұлар азға қанағат ететiн еңбекшiл, көнбiс халық екен. Өйтпегенде қайтсiн? Өзбекстанда жұмыс жоқ, жаппай кедейшiлiк қыспағында көрiнедi.

	– Саясатқа көзқарастары қандай?

	– Бәрi Ислам акаға өлердей қарсы. Бәрiбiр Өзбекстанда бiр соғыс болады. Арттарынан хабар жетсе, аттануға әзiрмiз деп күпiлдейдi.

	– Өзiмiздiң жұмыссыздардың көңiл ауандары қалай?

	– Өзiмiздiң жұмыссыздар арзан ақыға жалданып жүрген өзбектердi ұнатпайды, әрине. «Бiздiң нанымызды осылар тартып алды» деп. Бiрақ өздерiнiң өзбектерге ұқсап күнi-түнi аянбай маңдай терiн төгiп, мал табуға құлықтары жоқ.

	– Сонда бұл ел қайтiп күн көрiп жүр?

	– Пысықтар байып кеттi. Жалқауларының аңдығаны – арақ. Көше кезiп, азын-аулақ пайда тапса, соған мәз, – дейдi жiгiттер.

	* * *

	Ауылда қарындасым Хадишаның үйiнде жаттым. Күйеу балам Уәлихан баяғы кеңес заманында қойма ұстап, қолы жүрiп тұрған кезде «Қызыл тудан» жақсы кең үй сатып алған едi. Ендi соның рақатын көрiп отыр. Есiк алды бау-бақша, ауласы үлкен. Тамыздың биылғыдай ерекше шыжыған ыстық күнiнiң өзiнде кешқұрым терiскей жақтан қоңыр жел соғып тұрады. Әсiресе даланың түнi салқын, жайлы. Күн батқан соң есiк алдына шығып алып, түн ортасына шейiн сейiл құрамыз. Қасымда күйеу балам, жиендерiм Талғат пен Балтабай, көлiк жүргiзушiм Саша бар, бәрiмiз жұлдыздары жыпырлаған түнгi тұңғиық аспанның астында ұзақ уақыт әңгiме дүкен құрамыз. Елдiң қазiргi жағдайын, көңiл ауанын байқау үшiн мен әртүрлi сұрақтар қоямын. Аузы ауыр, көп сөйлей бермейтiн күйеу балам мұндайда қысқа-қысқа жауаптар берiп отырады.

	– Бұдан артық не керек? Ешкiм ертеңгiсiн терезеңдi ұрғылап, жұмысқа шақырып, зiркiлдеп тұрған жоқ, – дейдi. – Әркiмнiң өз еркi өзiне берiлген заман болды. Кiм қиналып еңбек етсе, соның жемiсiн терiп жеп жатыр.

	– Президент Назарбаевқа өз басым ризамын, – дейдi одан әрi. – Тек бiрақ жемқорлықты тоқтата алмай отыр. Айтуын айтады-ақ, бiрақ айналасындағылардың орындағысы келмейдi... Анау Путин өте күштi ме деймiн. Арамнан байығандардың алқымынан қысып жатыр ғой...

	– Колхозды бекер таратып жiбердi. Жердi, техниканы бөлмей, бiр жерде топтап ұстап отыру керек едi. Ендi, мiне, бытырап кеткен шаруаның басын қоса алмай, әуреге түсiп жатыр, – дейдi.

	– Үш жылға созылған «Ауыл жылынан» не пайда көрдiңдер? – деп сұраймын.

	– Ондайын байқамадым.

	– Онда ауылдың тұрмысы қалай көтерiле бастаған?

	– Әркiм өз бетiмен әрекет етуге үйренiп қалды ғой... Осындай әлеуметтiк-тұрмыстық әңгiмелердiң ара-ара-

	сында мен жалпы философиялық, дiни тақырыптарды қозғап кетемiн. Аудиторияның дайындық дәрежесiн ескерiп, дүние, ғалам, Құдай, адам жаратылысы жайында үзiк-үзiк «лекциялар» оқимын. Сонда байқағаным: үлкен тақырыптарды талқыға салу үшiн ерекше дайындығы бар, бiлiмдi тыңдаушылардың болуы әрдайым мiндеттi емес. Егер әркiммен түсiнiктi тiлде сөйлесе бiлсең, небiр қиын қатпарлы ұғымдарды пайыммен тыңдайтын құйма құлақтар қай жерде де табыла ма деп ойладым.

	* * *

	Осы жолы ауылда жүргенiмде Исабек Сәрсенбайұлы мынадай «қызық» әңгiме айтты.:

	– Сiздi «Ақтоғанда» оқытқан ұстазыңыз жуықта маған келiп: «Исажан, сенен бiр нәрсе жайында сұрайын деп едiм» дейдi. «Сұраңыз». «Оразбек өзiнiң кейiнгi «Өмiрнама» кiтабында Жағыпар екеуi менiң жетпiс жылдығымды құттықтай келгенде, бiздiң үйде пәлен сағат отырып, ақыр соңында ботқа жеп қайттық» деп жазғанға ұқсайды. Сол рас па, Исажан?» «Өзiңiз оқып көрдiңiз бе?». «Жоқ, бiреулерден естiдiм». «Онда неге бәрiн кiтаптан оқымайсыз?».

	«Қолыма түсiре алмадым». «Ол кiтап сiздiң ауылдағы кiтапханада болуы керек. Тауып алыңыз да, оқыңыз». Ал шынында, Орекең кiтабының бас жағында өзiнiң «Ақтоғанда» оқыған жылдарын есiне түсiргенде, Досекең екеуiңiздi әбден мақтаған. Кейiн Жақаң екеуi сiздiң үйге барғанда, ұстазын құттықтап, дәм ауыз тиiп қайтқанын сыпайылап жазған. Өзiңiз Шаштыға күйеу болған соң, бiреулер әдейi әзiлдеген шығар» – деп әдемiлеп, әрең құтылса керек.

	– Ал қайсы күнi аудан әкiмiн ертiп, ұстазыңыздың үйiне көңiл айта барып едiк... – деп Исабек әңгiмесiн жалғастырды. – Бұл жолы да көкемiз үстiне ет тураған ботқасын алдымызға тартып, оңай құтылып кеттi. Сыйлы қонақтарына ботқа беретiн әдетi ме екен?

	– Бұған күлудiң қажетi жоқ. Мен де сылқылдақ ботқа жегендi өте тәуiр көремiн! – дедiм.

	– Ал сол күнi көңiл айтуға барған екiншi үйiмiз алдымыздан мал сойып қарсы алды...

	– Қасыңда аудан әкiмi болған соң шығар?

	– Әрине, солай ғой.

	– Мәселе ботқада емес. Босағасынан аттаған қонағына ботқа пiсiрiп беретiндер осы ауылда аз емес шығар. Онда тұрған пәлендей сөкеттiк жоқ. Мәселе – ұстазының үйiнен ботқа жеген жазушыда. Егер мен жазушы болмасам, ағайдың үйiнен менiң не жегенiмде кiмнiң қандай шаруасы бар? Ал шынында, ағайда не жазық бар? Iнiсiне қазан көтерген ағай емес, апай ғой. Бiрақ апайға да өкпелеудiң ретi келмейдi. Ұмытпасам, сол бiз қыдырып барған күнi апай базар жақтан кештеу қайтты... Ет асуға үлгiрмеген шығар.

	– Қайдам, әйтеуiр құрдастары «шәкiртiңе ботқа берiп сыйлағаның қалай?» деп қыжыртатын көрiнедi.

	Исабектiң бұл әңгiмесiнiң кейiпкерi – Шиелi жұртына аты мәлiм педагог Рзахмет Жұмабеков. Бiлiмдi, мәдениетi мол кiсi. Маған ежелден ниетi түзу, тiлеулес, сырттай жанашыр ағалардың бiрi.

	* * *

	Бiздiң заманымызда да перiштедей таза көңiл, рухани ерлiкке барабар өмiр сүрiп жүрген адамдар кездеседi екен. Соның бiрi – алдыңғы жылы бала үстiнде дүниеден өткен бiздiң келiнiмiздiң туған ағасы Бақытбек деген жiгiт ағасы. Осы Бақытбек екi аяғы, бiр қолынан айрылған таза мүгедек. Оң қолы ғана жұмыс iстейдi. Жас кезiнде әскер қатарында жүрiп, апатқа ұшыраған. Қазiр кәрi шешесi екеуi Шиелiдегi ескi тамда өмiр сүрiп жатыр. Астында мүгедектiгi үшiн берiлген жеңiл көлiгi бар. Бақытбек осы көлiгiне отырып, Шиелiнiң ар жақ, бер жағына жолаушы тасиды. Машинасының рөлiн, тормозын өзiнiң жалғыз қолына лайықтап жасап алған. Техникасының тiлiн өте жетiк бiледi. Өкiмет беретiн азын-аулақ пенсиясы бар көрiнедi. Шешесiнiң де алатын жәрдемақысы болуы керек. Сөйтiп, бұл жiгiт қазiр жекеменшiк таксист қызметiн атқарады.

	– Күнiне кейде мың, кейде алты-жетi жүз теңге табамын, – дейдi. – Бiр жақсысы: Шиелiнiң милициясы менiң алдыма шығып тоқтатпайды, салық сұрамайды.

	Осындай ахуалда жүрiп Бақытбек қазiр үйiнiң артынан жаңа там салдырып жатыр.

	– Шешем өле қалса, оның сүйегiн ескi тар үйден қайтiп шығарамын? Жұрт күлмей ме? – дейдi.

	– Өкiмет тарапынан көмек сұрамайсың ба?

	– Ден сау болсын. Ештеңенiң қажетi жоқ. Оу баста Алла пешенеме осылай жазған шығар. Бәрiне көнуiм керек қой, – дейдi. – Әйтеуiр орыстардың езгiсiнен құтылып, тәуелсiздiкке қол жеткiздiк. Бәрi бiрте-бiрте түзеле беретiн шығар.

	«Орыстардың езгiсiнен құтылдық қой» дегендi Бақытбек жиi айтады. Әскерде жүргенде апатқа ұшырауына себепкер болған «жексенбiлер» есiне жиi түсе бере ме, кiм бiлсiн.

	– Бiзге қаражат жағынан көмектесiп жатқаныңызға, құда, көп рақмет! – дейдi маған қарап. – Керектi шифер, анау-мынауларды сатып алдық. Биыл төбесiн жауып қойсақ, қабырғасын жаңбыр, су шайып кетпейдi емес пе?

	– Содан кейiн қатының мен қызыңды қасыңа алып, бейбiт тыныш өмiр сүресiң ғой! – деп мен де қаһарман жiгiттi көтермелеп қоямын.

	Бақытбектiң үлкен саналы көздерiне мейiрiмдi күлкi үйiрiледi.

	– Бабамыздың басына барып құран оқымағалы да бiраз жыл болып қалды, – деп күрсiнедi бұдан соң.

	Бабасы – атақты Көтiбар батыр көрiнедi. Нағашы жұрты – атақты Марал ишан. Мен бiрақ бұлардың руға шатыстарын түбегейлi бiлмеймiн. Төменгi жақтағы қоныс аударып келген Кiшi жүздiң Кете әулетiнен екенi анық.

	Бәрiн айт та, бiрiн айт: мынадай қарбалас заманда ағайын-туғаннан жырақ, бөтен елдiң ортасында отырған мынадай күйдегi... жiгiттiң өмiрсүйгiштiгi, кiршiксiз таза пейiлi, мұқалмаған қайрат-жiгерi кiсi таңқаларлықтай.

	Өзiнiң айтуынша, жуықта «Евроньюс» телевидениесiнен журналистер келiп, үй-жайын, тұрмысын, сөйлеген сөзiн таспаға түсiрiп кетiптi. Бұл жақта «Евроньюстi» ешкiм көре алмайды. Шетелдiк тiлшiлердiң алыс қиырда не iздеп жүргенiн Бақытбек онша түсiне алмапты. Ал облыстық телевидениеден де бiреулер келген екен, бұл маңына жолатпапты.

	– Маған атақтың да, көмектiң де керегi жоқ! – деп.

	* * *

	Бiздiң елде Әбу деген қария болушы едi. Ахат көкемнiң үйiндегi жеңгемiздiң немере ағасы. Былайша айтқанда, бiздiң әулетке құдалық қатысы бар кiсi. Өмiр бойы Шиелiнiң күнбатыс iргесiндегi 21-разъезде жайлаған, бұрынғы темiржолшы жұмыскер.

	Осы құдамыз жуықта 102 жасқа келiп, дүниеден өтiптi.

	Мұны естiгенде:

	– Иманы саламат болсын. Алла алдынан жарылқасын! – деп бетiмдi сипадым.

	Осы Әбу құдамыз менiң тұңғыш «Даңқ» кiтабымда өз атымен қосалқы кейiпкер ретiнде қатысады. Оның себебi бар:

	Бiздiң әкемiз екiншi жаһан соғысы басталған кезде денсаулығы жарамауы себептi әуелi әскерден босатылады емес пе? Содан қай жылы екендiгi анық есiмде жоқ: сiрә, 1942-нiң көктемi болар, мал қораға шөп түсiрiп жатқан әкемдi қасына екi сақшыны ерткен сұр шинельдi ұзын қара кiсiнiң алдына салып, арбаға мiнгiзiп айдап әкеткенi менiң бұлдыр-бұлдыр есiмде қалыпты. Шешемнiң айтуынша, осы абыр-сабырға «Жансейiт» ауылында отырған ересек кiсiлер жиналып, рулық жағынан бiзге туыстығы бар М. деген әлгi қарасұрдан: «Алдың түн. Қайда асығып барасың? Сәрсенбайды бiз таң атқанша кепiлдiкке ала тұрайық. Таңертең өзiмiз шығарып саламыз», – деп, жалынып-жалбарынып сұраған екен. Оған әлгi қарасұр НКВД қызметкерi көнбептi. Сөйтiп, көп ұзамай, бiздiң әкей сол тұстағы атақты 58-статьямен сотталып кете барады. Оның өзге «халық жауы» серiгi Әбдiқайым ишан Өзбекстан жаққа қашып кетедi, бiрақ ол да артынан ұсталып, қамалады. Содан жаһан соғысы аяқталғанша бiздiң әкей Түркiстан маңындағы Ащысай, Мырғалымсай шахталарында, өте ауыр жағдайда жазасын өтеп жатады. Соғыс аяқталған соң өкiмет Жеңiс құрметiне орай рақымшылық жариялап, ескi туберкулез ауруы асқынып, емханада жатқан бiздiң тақуа әкемiз қамақтан босанады.

	Сол жолы Түркiстан жақтан келетiн поыйздан түсiп, 21-разъезде отырған Әбу құдасының үйiне аялдаған «халық жауы» атанған әкесiн көру үшiн екi арасы үш-төрт шақырымдай жердегi «Жансейiт» ауылынан екi өкпесiн қолына алып, жаяу жүгiрiп жеткен сары бала мына мен едiм. Құдасының үйiнде аздап есiн жиып, асықпай шәй iшiп отырған әкемнiң ұсқыны, арада алпыс жылдай уақыт өтсе де, әлi күнге шейiн күнi кешедей көз алдымда... Үстiнде көнетоз арестант киiмi, жалаң бас, көзi үңiрейiп әбден жүдеген, екi иығы шығып кеткен көкемдi көргенде, еңiреп жылап, тұра ұмтылғаным есiмде қалыпты.

	Бұл өзi әлi айтылмай, жазылмай жүрген ұзақ әңгiменiң желiсi. Сiрә, бұған қайта айналып соғуым керек шығар.

	Әкем айдаудан қайтқанда оны жақсы жанашыр қабақпен қарсы алған сол Әбу құда әрқашан менiң көңiлiмнiң бiр түкпiрiнде жататын. Өзiн анда-санда Ахат көкемнiң үйiнде көретiнмiн. Мейiрбан жүздi, әзiлкеш кiсi болатын.

	Кезiнде менiң «Даңқ» атты алғашқы шикiлi-пiсiлi әрi әбден қысқартылып жарияланған дүниемдi оқыған Әбу Сәрсенбаев ағамыздың:

	– Сен ұнамды кейiпкерiңдi Әбу, ұнамсыз кейiпкерiңдi Әбдiлдә атайды екенсiң. Мұның қалай? – деп сұрағаны бар. Осыны айтып, өзi түсiнiстiкпен жымиып күлiп қойған.

	Сонда жас кезiмдегi бiрбеткейлеу мiнезiме бағып:

	– Әбеке, мұндағы Әбудiң сiзге, Әбдiлданың Тәжiбаевқа түк қатысы жоқ! – деп жауап бергенмiн.

	Ал шындығында мен әдебиет сарайына кiрмек болып тұңғыш қадам басқан шағымда iлтипат пейiлiн танытқан ағаларымыздың бiрi де – Әбу. сол Әбу Сәрсенбаев едi.

	Әбу – арабша «әке» деген ұғымды бiлдiрсе керек-тi.

	* * *

	Қызылордадан Қомшабай Сүйенiш звондады.

	– «Өмiрнама» кiтабыңды бас көтермей бiр жарым күнде оқып шықтым, – деп бастап, әуелi әбден мақтауын жеткiзiп алды.

	Содан кейiн өзiне қатысты кейбiр жайлардың (Иранбекке қарсы, облыс әкiмi Б.Сапарбаевты қорғаштап «Қазақ әдебиетiне» жазған мақаласы жайында) кiтапта жаңсақ айтылғанын дәлелдеуге кiрiстi.

	– Қасыңда жүрген қулар әбден құлағыңа құйған екен де! – дедi Қомшекең.

	Ақынның мұнысы рас едi. Бiрақ мен өзiмнiң көзiм жетпесе, көлденең сөзге ере бермейтiн тақыс емеспiн бе?

	Бiрақ қайткенмен де ескi достарыңның жазған кiтабыңды мұқият оқып, пiкiр бiлдiрiп жатуы – ғанибет.





25 тамыз 2006 жыл




	«Жас Алаш» газетiнде жарияланған (№67, 2006) Ә.Нұрпейiсовтiң «Шындықтың аты – шындық» атты ұзақ сонар мақаласын оқып шығып, қатты... қапа болдым. Мәселенiң мәнiсi: қазақтың белгiлi екi жазушысы баспасөз бетiнде бiр-бiрiне айып тағып, ақыры бұл соттасумен аяқталады (Аяқтала қояр ма екен?). Алматы қалалық соты Ә.Нұрпейiсовтiң пайдасына Қ.Жұмадiловтен 1 миллион теңге өндiрiп беруге шешiм қабылдаған көрiнедi. Ендi «жәбiрленушi жақ» – Ә.Нұрпейiсов өзi жазған түсiндiрме-терiстемесiн республикалық газеттер бетiнде жариялауға кiрiстi. Әбекең Қабдешке жазған мақала-хатын пайдаланып, өзiнiң соңғы 15-20 жыл көлемiнде Қазақстан үшiн, ұлт үшiн сiңiрген еңбектерiн бiраз тiзбелептi. Әрине, бұл айтқандары шындыққа сәйкес шығыпты.

	Бiрақ оқырман көңiлiнде әлi де күдiк қалдыратын тұстары бар екен. Өзiнiң жемқор болмағандығын, дүниеге қызықпайтын «пiрәдар» екендiгiн Әбекең бәрiбiр түбегейлi дәлелдей алмапты. Бiр таңқаларлығы – өзiнiң пенде ретiндегi осалдықтарын, бұл өмiрде жазым басуы мүмкiн жерлерiн есiне түсiрiп, кеңпейiлдiлiк таныта қоймапты.

	Одан әрi Қабдештi жазушы ретiнде кемсiту үшiн:

	«Оның үстiне, қашанғыдан бұрын оның жоқ-бардың басын құрастырған бiрдеңелер жазудан қолы босаса» – деуi жасы сексеннен асқан, алыс-жақынды көре бiлетiн, үлкен қаламгердiң аузынан шығатын сөзге ұқсамайды. Сонда Қабдештiң «Соңғы көш», «Тағдыр» романдары жоқ-бардың жиынтығы болып шыққаны ма? «Жазғандарын да оқымаппын» деп мойындайды да, артынша «жоқ-бардың басын құрастырған» деп айыптайды. Оқымаса, олай бағалаудың қандай ретi бар?

	«Биiк мiнбеден сұңқылдап уағыз айтатын кәдiмгi халық жазушысы Әз-аға, Әзiлхан бар, әлем әдебиетiне, жарқыным-ау, сендердiң де назар аударатын кездерiң болды емес пе? Қашанғы «әнебiр қызыл аяқ талшықты құстай су шетiндегi ылайды шалпылдатқанға мәз боп жүре бересiңдер?» – деп жазады Әбекең. Әдемi теңеу, күштi айтылған сөз. Бiрақ логикалық қисыны әлсiз. Әлем әдебиетiнiң биiгiне ең алдымен өзiңнiң ұлттық тау, төбелерiңе шығып алған соң барып ұмтылмаушы ма едiк? Қазақ халқын оқымаған, сүйсiнбеген, ден қоймаған, бойына дарытпаған шығармаларды өзге әлем жұрттары мойындайды, әдiл бағалайды дегенге есi дұрыс оқырманды сендiре алмайсың. Әрине, кешiрек тану, кешiрек бағалау бола бередi – бұл басқа әңгiменiң тақырыбы. Ал Абайды ешбiр немiс пен француз қазақтың өзi секiлдi түсiне алмайтыны ақиқат. Абай ең әуелi қазаққа керек. Содан кейiн ғана әлемге керек.

	Тәк што... Әзiлханды қазақ қана қызықтайды, ал Әбдiжәмiлдi әлем тамашалайдыға саятын уәждi ұсыну – пәлендей сәттi табылған әдiс емес. Дұрысы: Әбдiжәмiл де, Әзiлхан да, Қабдеш те өзгелердiң қатарында, қазақтың көркемдiк ойына өлшеулi үлес қосқан еңселi жазушылар десек, «шындықтың аты» – сол болар.

	Ал қазақ жазушыларының сот алдына барып бет жыртысуы – бұрын тарихымызда кездеспеген сорақылық. Орыста Толстой мен Тургеневтiң жас кездерiнде бiр-бiрiн дуэльге шақырып, артынша бұл ниеттерiнен тез қайтқандығын арада талай уақыт өткен соң әдебиет тарихын зерттеушiлердiң анықтағаны бар едi. Бiрақ ол екеуi бiр-бiрiмен соттаспаған, ашық баспасөз бетiнде оттаспаған. Қайта бiр-бiрiн сыйлап, қолдап (әсiресе ақкөңiл Тургенев) өткен. Мұндай өнегелер өзiмiзде де бар. Мәселен, мен өз басым оншалық жоғары бағалай қоймайтын Ғ.Мұстафиндi кезiнде Ғ.Мүсiреповтiң әрдайым қошеметтеп, көтермелеп жүретiнiн көрдiк. Сондай-ақ Т.Ахтанов ағамыздың Ә.Нұрпейiсовтi аспанға көтерiп дәрiптеп, талай сөз сөйлегенiн естiдiк емес пе?

	Шiркiн, қамшының сабындай қысқа өмiрде татулыққа, кеңпейiлдiлiкке не жетсiн! Келешек тарих үшiн таласудың түкке қажетi жоқ.

	* * *

	Үйге осындағы «Арна» баспасының директоры, жазушы А.Алтай соғып, бiр қағаздарға қол қойдырып кеттi.

	Оның айтуынша, келесi жылдың көктемiнде өтетiн жазушылардың кезектi құрылтайына дайындық жұмыстары басталып кеткенге ұқсайды.

	– Ана жақтың сөзiн сөйлеп, жоғын жоқтап жүрген менiң жерлесiм Пәленшенi бұлар ендi келесi жылы Нұрланның орнына апарып отырғызбақ көрiнедi, – дейдi Асқар.

	– Сонда олар дауыс беру кезiнде Нұрланнан басым түсе қояр ма екен? Өткен құрылтайда қаншама қарсылық әрекеттер жасалғанмен, көпшiлiк дауыспен Нұрлан өтiп кеттi емес пе? – деп сұраймын.

	– Анау ағайындардың жоспары солай көрiнедi. Қазiр бұлар Пәленшенiң қасына орынбасарлыққа өздерiнiң жiгiтiн әкелiп отырғызып қойды. Келер жолы Пәленше Жазушылар одағының төрағалығына сайланып кетсе, онда мына орынбасар бас редактор болып шыға келмек екен.

	– Оған әлi талай уақыт бар. Оған шейiн ондай идеологтарың билiктен шеттеп қалса қайтедi?

	– Кiм бiлсiн. Бiрi кетсе, бiрi келiп жатқан ескi әуен, ескi әдет. Әрi бұл жазушылар төңiрегiнде ғана өрбитiн сөз емес. Адам бар жерде арылмайтын күйбең әрекет қой!

	* * *

	Жас кезiмiзде бiр үлкен жазушылардың бiразына мұрнымызды шүйiрiп, менсiнiңкiремей қараушы едiк. КазГУ-де М.Әуезов сабақ беретiн кафедраның төңiрегiне жиналған студенттер Мұхаңды пiр тұттық. Ең беделдi ұстазымыз З.Қабдолов болды. Жалпы ол тұста КазГУ-де Әуезовшiлдер жиналған едi. Солардың ықпалымен қолына қалам ұстаған талапкерлердiң бәрi дерлiк өздерiн Әуезовтiң шәкiрттерi қатарына қосып жүрдi. Бiзбен жиi кездесетiн Ә.Нұрпейiсов, Т.Ахтанов секiлдi аға жазушылар да шетiнен Әуезовшiл болатын.

	Ал КазПИ-де Қ.Жұмалиев, М.Ғабдуллин бастаған «консерваторлар» билiк жүргiзетiн. КазГУ – М.Әуезовтiң, КазПИ – С.Мұқановтың «вотчинасына» (ұябасарына) ұқсаушы едi. КазГУ-дегi ұстаздарымыз С.Мұқановты сыртынан әжуа етiп (тiптi С.Мұқанов жайында кiтап жазған профессор Т.Нұртазинге шейiн) сөйлейтiн. Бiр жиында Сәбең бiздi «Әуезовтiң бөлтiрiктерi» деп атаған соң, бiздiң арамыз тiптi алшақтап кеткендей болған.

	Сөйтсек, соның бәрi балалық-шалалық екен ғой. Ағаларымыз бiздi әдеби тартысқа қызу араластырып, өздерi ұпай жинамақ ниеттерiн тез байқатып алған. Осы жайында маған ең алғаш ескерткен Т.Нұртазин болды. Ең қызығы – бiздiң Темкеңмен онша-мұнша жақын араластығымыз, пiкiрлестiгiмiз жоқ едi. КазГУ-ден төмен қарай жаяулатып келе жатқан ұстазым әуелде қасына iлескен маған қарай мойнын бұрмастан, ақырын шығатын созылыңқы дауыспен:

	– Шалдардың шатағына араласып қайтесiңдер? Зияны тиедi, – деген.

	Мен не жауап айтарымды бiлмедiм. Сәл үнсiздiктен соң Темкең тағы маған қарап:

	– Оразбек, сенiң талабың жақсы... Тек саған айтатын бiр ғана ақылым бар. Саяқ жүрме. Саяқ жүргеннiң таяқ жейтiнiн бiлесiң ғой! – дедi.

	Осыны айтты да, Темкең көлденең көшеге қарай бұрылып, өз жөнiмен кете барды.

	Үлкен, тәжiрибелi ағаның жаны ашып айтқан сөзi екенiн сол жерде-ақ түсiндiм. Осындай жүрiс-тұрысы, мiнезi, пейiл-құлқы қатпар-қатпар, жалпы жұмбақтау көрiнетiн ұстазымның маған оңашада айтқан әңгiмесiне кейiнiректе, елде жүргенде мән берiп, талай есiме түсiргенiм бар.

	Ең жақсысы – бiз өмiр табалдырығын аттаған кезде ағаларымыз бiзге немқұрайды қараған жоқ едi. Тiптi мақтап, ара түскендерi де (Б.Кенжебаев, З.Қабдолов, Т.Ахтанов, Қ.Мұхаметжанов, Ә.Сәрсенбаев) сынағандары да (М.Қаратаев, Ә.Тәжiбаев, С.Қирабаев, Р.Бердiбаев, А.Шамкенов) сол тұста бiздiң буынның әдебиетке келгенiн жар салып, жариялап жатты.

	Үнсiздiк пен немқұрайдылық екi ғасырдың тоғысында, оның алдында – тәуелсiздiк алған жылдардан кейiн басталды. Әлеуметтiк тоқырау рухани тоқырауға әсер еттi ме, немене?

	Әрине, жақсы кiтаптар қазiр де жазылып жатыр. Әдебиетке қабiлеттi жастар келiп қосылуда. Бiрақ қоғам селт етпейдi. Естiмейдi. Немқұрайды. Телевидениеден жиi көрiнген пысықтарды «Қазiргi мықты ақындарымыз бен жазушыларымыз осылар болуы керек» деп шамалайтындар ғана бар.

	Аға буын қатарына қосылған мына бiзбен анда-санда кездейсоқ кездесiп қалатын, газет-журналдар төңiрегiнде жүрген қазiргi жастардың айтатыны мынадай болып келедi.

	– Мына бiзбен қазiр ешкiмнiң шаруасы жоқ. Жасымыз қырықтан асып кеттi. Бiрақ бiздi ешкiмнiң бiлгiсi келмейдi, – деседi.

	– Өздерiңде де белсендiлiк жағы кем соғып жатыр емес пе? Жазушылар одағында өтiп тұратын жиындарға жастар неге жиi қатыспайды? КазГУ-дiң, КазПИ-дiң өлеңқұмар, әдебиетқұмар студенттерi қайда жүр?

	– Жастар қазiргi күнкөрiс қамын күйттеп кеткен. Мәселен, мына бiз пәлен жылдан берi пәтерсiз көшiп-қонып жүрмiз. Кiтаптарымызды шығара алмаймыз. Қайда барып арыз айтарымызды бiлмеймiз. Бiздiң белсендiлiгiмiз кiмге қажет?

	– Жас жазушылар мына бiз туралы бiрдеме айта ма?

	– Не айтсын. Көбiсi менсiнбей, терiске шығарады.

	«Кеңес заманының жыршылары» деп күстаналайды.

	«Әдебиеттi қайта жасауымыз керек» дейтiндер де бар. Аға, сiз бiрақ ренжiмеңiз...

	– Неге ренжиiн. Бiз де уақтысында солай бастағанбыз. Ал анау Кекiлбаев, Досжанов, Шаханов ағаларыңа көзқарастарың қандай?

	– Әртүрлi. Бiрақ, аға, сiз ренжiмеңiз... Сiз «Егемен Қазақстанда» Досановтың соңғы жазған романын мақтапсыз. Ал мен сiздiң пiкiрiңiзге қосыла алмаймын... Оның үстiне...

	– Иә, оның үстiне не нәрсе?

	– Сiздердiң бiраздарыңыздың жазары таусылған секiлдi. Мысалы, ана Пәленше көкем «Егемен Қазақстанға» ай құрғатпай көлдей мақалаларын жариялатып жатады. Онда да ойдан-қырдан оқығанын тiзбелеп, кез келген тақырыпты қаузай бередi. Сiздердi қайдам, мына бiздер ондай түйiрсiз мақалаларды оқымаймыз. Ал Түгеншеев замандасыңыз нағыз конъюнктурщик болып қалып қойған. Негiзгi өзектi тақырыбынан, ұстанған идеясынан айрылған. Әйтеуiр жыл сайын бiр кiтап шығарады. Аялдайтын, артына қарайтын жасқа келсе де, тоқтар емес, тоғыта бередi... Аға, сiз қалай қорғасаңыз да, бiз оларды сыйлаудан қалып барамыз.

	Осы диалогқа қатысқан жастардың арасындағы туысы Оңтүстiктен шыққан, республикалық газет, журналдарда тәп-тәуiр мақалаларымен көрiнiп жүрген сыншы қарындасымыздың шыншылдығы да, қызулығы да маған ұнайды. Бiздiң замандастарымыз туралы айтқан пiкiрлерi де көңiлге қонымды көрiнедi.

	Жасы ұлғайған жазушының, сiрә, абыройын сақтай бiлгенi дұрыс. Бұрынғыша жазуға шамасы жетпей, денсаулығы көтермей жатса, қолынан келетiн нәрсеге ұмтылып, бәлкiм, тақырыбын, жанрын өзгертiп, жаңартуы керек шығар.





30 тамыз 2006 жыл




	28.08. күнi Зейнолла Қабдолов ағамызды ақтық сапарға шығарып салдық. Ғ.Мүсiрепов атындағы театр үйiнiң алдында қаралы жиын өттi. 1994 жылы Т.Ахтанов дүниеден өткенде халық өте аз жиналып, жаназадан кейiн берiлген асқа да адам сирек қатысса, бұл жолы олай емес – театрдың iшi-сырты марқұммен қоштасуға келген үлкен-кiшiге толып кеттi. Министрлер мен әкiмқаралар да жүрдi.

	Есiк алдындағы қаралы жиында сөйлеушiлер аз болған жоқ. Ә.Нұрпейiсов марқұмның жазушылық еңбегi жайында баяндамаға жете қабыл хабарлама жасады. Маған Зекеңмен бiрге оқып, бiрге өскен профессор Т.Кәкiшевтiң сөзi көбiрек ұнады.

	Республикалық басылымдар да бұл қазаға зор мән берiп жатты.

	Жалпы, З.Қабдоловтың қай заманда да билiк ұстандарымен әмпей-жәмпей, жақын қарым-қатынаста болғаны аян. Қазақстанның астанасы Арқаға көшкен тұста сол жаңа қонысқа аттанған Елбасын аэропортта шығарып салып тұрып, сол кiсiге бата беру құрметiне жалғыз өзiнiң қолы жеткенiн бәрiмiз көрдiк емес пе?

	Жалпы алғанда ақыл-парасаты, бiлiмi мол, жаратылысы өзгеше қазақтың бiрi едi. Өз замандастары арасындағы нағыз интеллектуал, нағыз ақсүйек мiнездi туыс-тумаға ұқсайтын.

	Мына бiздер КазГУ-де оқып жүрген жылдардағы көпшiлiгiмiздiң ең сүйiктi ұстазымыз да осы Зекең болатын. Зекеңе елiктеушi студенттер аз емес едi. Оның әсiресе кербез жүрiс-тұрысы мен сөз мәнерi бәрiмiзге ерекше әсер ететiн. Сол тұстағы ұр да жық, солақай сындардан да Қабдолов жас талап ақын, жазушыларды қызғыштай қорғап жүргенi өтiрiк емес. Өзiн М.Әуезовтiң шәкiртi санайтын ұстазымыз соңына ерген бес-алты шәкiрттi – мына бiздердi өзiнiң соңына ерген қызыл тұмсық балапандарындай қанатының астына алудан сол аумалы-төкпелi заманда да тайсақтамайтын. Тiптi жақын көретiн екi-үш студенттi үйiне шақырып алып, тамаққа да тойдырып жiберушi едi...

	Туысынан мейiрiмдi, қайырымды кiсiге ұқсайтын осы ұстазымыздан өсе келе, есейе бастаған соң көбiмiз алыстап кеттiк. Бiрақ қашан да сәлемiмiз түзу, амандық-саулық сұрасымыз түгел болды.

	Бұл жалғаннан өткен әркiмнiң әдiл бағасын беру келешек ұрпақтың еншiсiне қалмақшы.





31 тамыз 2006 жыл




	Немеремiз Алуаны осы Алматыдағы №128 М.Әуезов атындағы қазақ орта мектебiнiң бiрiншi сыныбына оқуға апарып тапсырдық.

	Мектеп үйiнiң алдында таңертеңгi сағат 9-да басталған салтанатты жиынға қатысып, мұғалiмдердiң өтiнiшiмен сөз сөйлеп, шәкiрттерге бата беруiме тура келдi.

	Туасы мен ежелден мұғалiмдердi жаныма жақын тұтатын қазақтардың бiрiмiн.

	Ендi ұрпақтарымызды өз ана тiлiнде оқытудың сәтi түскенде, ұстаздарды қошеметтеп, мақтамасқа хақымыз жоқ.

	* * *

	Баспаға Қытайдан, Үрiмшi шәһарынан Әкiмбай деген жiгiт басын сұқты. Қасында – туысы арғы жақтан, Қазақстанға белгiлi жазушы Жанат Ахмади бар. Әкiмбай Үрiмшiдегi жастар баспасында қызмет iстейтiн көрiнедi. Айтуынша, менiң «Шеңбер» романымды Қытайда басып шығармақ ниеттерi барға ұқсайды.

	Мен де қарап отырмай, мейманның «Шеңбер» туралы қойған сұрақтарына жауап бердiм. Менiң сөзiмдi Ж.Ахмади толықтырып қояды.

	– «Шеңбердi» социализмнiң қалай күйрегенi жөнiндегi шығарма десiп жүр, – дедiм. – Шынында да халықтан iргесi ажырап, төрешiлдiк пен жемқорлықтың соңына түскен партия басшыларының әжептәуiр басталған әлеуметтiк жүйенi таратып тынғаны рас едi. Бiрақ бұл кiтапта социализмдi, партияны тiкелей ғайбаттайтын бiр ауыз сөз жоқ. Мұндағы билiк тұтқасын ұстайтын кейiпкерлер шетiнен мығым, бiлiктi адамдар. Бәрiнiң де iшкi пейiл-құлықтары оқиға, тартыс үстiнде, әдеби көркем әдiстермен ашылады. Демек, әлi де Компартия билеп отырған Қытай оқырмандарын шошытарлықтай бөтен идеяларды iздеп таппайсыздар. Оның үстiне, сiздерде де қазiр төрешiлдiк пен жемқорлыққа қарсы қызу науқан басталған секiлдi ғой. Солай ма? – деген менiң сұрағыма қонағым басын изеумен болды. Бiрақ ашық, тура жауап бермейдi.

	– Мен де «Шеңбер» туралы жазғанмын. Бұл бiр елдi дүрлiктiрген шығарма болды, – деп Жанат та жарнамалауға кiрiскен.

	Өкiнiшке орай, осы кiтаптың бiр данасы менiң темiр сандығымда да, баспаның дүкенiнде де болмай шықты. Ал құрметтi қонағымыз қайтып кетуге асығулы екен.

	– Менде бiр данасы бар едi. Соны Әкiмбайға бере тұрармын. Кейiн өзiңiзден өтеуiн ала жатармын, – деп Жанат көмекке келдi.

	Менiң «Уәде» атты повестер жинағымның 1991 жылы Пекиндегi «Ұлттар» баспасынан шыққандығы жөнiнде бұл жiгiттер жақсы хабардар екен.

	Қазiргi Қытай мен Қазақстандағы баспа орындарының жай-жапсары жөнiнде де сөйлестiк.

	– Қытайда бiр жарым миллиондай қазақ тұрады ғой. Үш мың данамен шығарған кiтаптарымыз сөрелерде көп жатып қалмай, өтiп кетедi. Әрi бiз кiтаптарымызды арзан бағаға бастырамыз, – дедi сыпайы қонақ. – Егер сiздер кейбiр кiтаптарыңызды бiздiң жақта бастырмақ болсаңыздар, бiз дайынбыз.

	Мен қазiр бiздегi «мемлекеттiк тапсырыс» дегеннiң не нәрсе екенiн түсiндiрген болдым.





9 қыркүйек 2006 жыл




	Екi жылда бiр рет бiздiң Жазушылар одағында қызу науқан басталады. Күз айының басында осында Мемлекеттiк сыйлыққа үмiткерлердi ұсынуға кiрiседi. Әрбiр жанрлық кеңестер (советтер) ақын, жазушылардың кiтаптарын iрiктеп алып, белгiленген күндерi талқыға салып, жасырын дауысқа жiбередi. Бұл жолы да көркем проза кеңесiне сегiз үмiткер түскен екен. Жасырын дауыстан кейiн соның төртеуi Жазушылар одағы басқармасының секретариатына жiберiлетiн болды.

	Талқылау үстiнде Қ.Мұқамбетқалиев:

	– Осы кiтаптардың ешқайсысын оқығанымыз жоқ. Неге күнi бұрын таратылып берiлмейдi? – деп дау айтып едi.

	Б.Нұржекеев әдеби кеңесшi М.Рәшевке бағыттап:

	– Жылда айтылатын әңгiме осы. Неге советке келiп түсетiн кiтаптарды совет мүшелерiне алдын ала таратып бермейсiздер? – деп сұрау салды.

	– Қалай таратамыз? Ешкiм ешқашан кiтаптарын уақтысында әкелiп тапсырмайды. Оқытып үлгiрмеймiз, – деп жауап бердi Мыңбай.

	– Оқығандар бар шығар. Онда бұл жолы оқылған кiтаптарды ғана жасырын дауысқа жiберейiк, – деп С.Досанов ұсыныс жасап едi.

	– Өзiңнiң кiтабыңды жұртқа алдын ала оқытып алған соң сүйтесiң ғой! – деп оған Б.Нұржекеев ескертiп қойды.

	Шынында да, С.Досанов осы жолы өзiнiң екi романын («Қыл бұрау», «Ұйық») талқыға ұсынып отыр едi.

	Қ.Сәрсекеев «Үш арыс» аталған кiтабын дауыс беру бюллетенiнен шығарып тастады.

	– Мұрындық болған «Жұлдыз» журналындағы жiгiттер едi... Жарайды, бәрiбiр жеткiлiктi дауыс ала қоймаспын. Самоотвод беремiн, – дедi.

	Менi, Т.Тiлеухановты, Т.Нұрмағамбетовтi есептеу комиссиясына сайлап жiбердi.

	– Жастар тұрғанда бiздi қайтесiңдер? – деп қарсылық көрсетiп едiм, «мүшелер» көнбедi.

	Дауыс беру бюллетенi қолға тиген соң, оңаша отырып дәл есептеп шықтық. С.Досанов 8 дауыс алып, төрттiкке iлiнбей қалды.

	– Бесiншiнiң қатарында Сәбиттi де секретариатқа жiберейiк, – деп есеп комиссиясына ұсыныс айтып едiм, «мүшелер» шу ете қалды. Көнбедi.

	Поэзия советiндегi дау-дамай бiздегiден гөрi қызулау болған секiлдi.

	Жиыннан шықсақ, Одақтың ұзын дәлiзi бойымен бiзге қарай келе жатқан Халық әртiсi Т.Жаманқұлов анадайдан аузын ашып, сайқымазақтана күлiп қойып:

	– Ойбай, кiлең ұлылар мына жерге қалай сыйып жүрсiздер? – деп өзiнше «реплика» тастап, тұсымыздан өте шықты.

	– Өздерi жетiсiп тұрғандай, мынау кiмге күледi-әй?! – дедi менiң қасымда тұрған Төлек. – Бар айтыс, талас әртiстердiң басында емес пе?!

	Артынан естiдiм: Жазушылар одағының орыс тiлдi әдебиет жөнiндегi советi бiздiң досымыз Г.Бельгердi құлатып жiберiптi. Оның орнына В.Михайлов пен Б.Қанапияновты ұсыныпты... О, тоба!

	Осындай азаматты – өзiнше адал, әдiл, турашыл жазушыны қазақтар осымен екiншi рет тобықтан қағып түсiрiптi. Әрине, бұдан Бельгердiң абыройы азая қоймас.





14 қыркүйек 2006 жыл




	Жазушылар одағының секретариат мәжiлiсi өтiп, орыс әдебиетi жөнiндегi секцияның шешiмiне өзгерту енгiзiптi. Сөйтiп, Г.Бельгердi Мемлекеттiк сыйлықтан үмiткерлер қатарына қайта қосыпты. Мәжiлiсте хатшылар Б.Шаханов, Ж.Дәуренбеков, С.Әбдiрайымов азаматтық танытып, әдiл пiкiрлерiн айтыпты.

	Мен де бiр жағынан жұмыс орнымдағы көршiм Жақауды бiраз үгiттеп, өзiмше «бағыт-бағдар» көрсетiп жiберген сияқты едiм... Мұның да септiгi тидi ме, кiм бiлсiн. Герольдтың үйiне звондасам, бұл жаңалықтан хабарсыз болып шықты.

	– Дереу құжаттарыңды дайындап, Мыңбай Рәшевке өткiз, – дедiм.

	Бәрiнен үмiтiн үзiп отырған Герольдке бүйтiп қарап қалуға болмайтынын алдын ала ескертiп, үгiт жүргiзушiлердiң бiрi едiм.

	– Онда дереу Баққожаға берген қағаздарымды қайтарып алып, Одаққа тапсырайын, – дедi Гера.

	– Журнал, газет редакциялары ұсынуға рұқсат жоқ көрiнедi. Ондай құқық облыстық әкiмшiлiктерге, Жазушылар одағына, Мәдениет министрлiгiне берiлгенге ұқсайды.

	– Мақұл, мен қазiр Мыңбай Рәшевтi iздей бастаймын...

	Кешелi-бүгiн Г.Бельгерге екi рет звондадым.

	– Бар қағаздарымды Одаққа, Берiк Шахановқа апарып тапсырдым, – дейдi Герольд. – Сендердiң ақылдарың бойынша... Ойпырмай, мына орыстарыңа таң қаламын. Әншейiнде менiң алдымда елпектеп жүрушi едi. Мына жолы менiмен тiптi сөйлескiлерi келмейдi-ау!

	– Қазiр бiзде есi дұрыс орыс жазушысы қалды ма? Орыс жазушысы атанып жүргендердiң денi қазақтар. Ал ендi қазақтарда ұят болса, осы жолы бәйгенi Герольд Бельгерге беруге тиiс. Ұяты жоқ болса, баяғыда Абай айтқандай, ауыздарына ұстарасыз мұрттары салбырап жүре бермекшi. Абай неге «ұстарасыз аузыңа түстi мұртың» деп жазды? Неге «сақалың өсiп кеткен» деп жазбаған?

	– Иә... неге?

	– Мұсылманшылықта мұрты өсiп кету – харамға жатады. Мұрты өскен адам қылшығын ас-ауқатқа батырып отырады. Ал бұл нағыз харам, күнәкарлық болып есептеледi. Сонда қазақ қашанғы харамға, күнәкарлыққа белшесiнен бата бермекшi?!

	* * *

	Алматыда қазiр орталық «Егемен Қазақстан» газетiнiң бөлiмшесi (тiлшiлер тұрағы) жұмыс iстейдi. Осыдан 2 ай бұрын осы бөлiмше меңгерушiсiне «Махаббат пен ғадауат» аталған рисала материалымды апарып бергенмiн. Демалыстан қайтқан соң Астанаға, бас редактордың орынбасары Ж.Солтиева қарындасымызға звондап:

	– Жұмагүл, менiң өткен жолы сiздерге жолдап жiберген материалымның жағдайы не болды? – деп сұрамаймын ба?

	– Аға, сiздiң дүниеңiз әлi бiзге келiп түскен жоқ, – дейдi Жұмагүл.

	– Түспегенi қалай? Анау меңгерушi қызметкерлерiң дереу электронды почтамен жiбергенмiн деген... Дұрыстап iздедiңдер ме?

	– Iздедiк. Ешқайда жоқ болып шықты. Аға, тағы қайталап жiберсеңiзшi.

	Содан газеттiң Алматыдағы бөлiмшесiне звондамаймын ба?

	– Қарындасым, әлгi меңгерушiлерiң қайда жүр?

	– Ол кiсi демалысқа кеткен.

	– Орнында кiм қалды?

	– Мейрамбек ағай бар.

	Мейрамбекке звондап, жағдайды түсiндiрген болдым.

	– Iздеймiз, – деп Мейрамбек уәде бердi. Содан кешке шейiн iздеп, менiң материалымды таба алмады.

	Үш компьютердi түгел ақтарып шықты. Еш жерде жоқ.

	– Ендi не iстейсiңдер?

	– Меңгерушiнiң бөлмесiн аштырып, үстелiн ақтарамыз.

	– Олай iстемей-ақ қойыңдар. Бiздiң баспаның компьютерiнде менiң материалымның көшiрмесi қалған екен. Соны қайтадан дискетке түсiрiп, өзiңе жiбере қояйын. Астанаға уақтылы жетуiн қадағаларсың.

	– Мақұл, сөйтiңiз, аға.

	Осындай кiшiгiрiм келеңсiздiктi күнделiк бетiне түсiруiме бiр себеп бар. Әлгi меңгерушi осымен үшiншi рет (!) редакцияға ұсынған менiң материалымды жоғалтып жiберiп отыр. Сол себептi әрдайым менiң «Егемен Қазақстанға» ұсынған нәрселерiм кешiгiп жатады. Кешiгедi, бiрақ әйтеуiр жарияланады.

	Қазiр есiме түсiп отыр. Анау 2000 жылы менiң «Шеңбер» романым Мемлекеттiк сыйлыққа ұсынылғанда, Т.Мамасейiтов деген жазушы әрi сыншы жiгiт осы науқанға үн қосқан 12 беттiк мақаласын әлгi «меңгерушiге» апарып бермей ме?

	Сонда сол «меңгерушi» Тұрлыбектiң рецензиясындағы әбден мақтап-марапаттаған жерлерiн барынша қысқартып, әрең дегенде 4-5 беттiк бiрдеменi газетке жариялайды ғой. Рецензия авторы Астанадағы редакциялық орталыққа звондап бiлсе: «Бiздiң макетке түскен мақаланың көлемi сондай болды, бiз қысқартқан жоқпыз», – деп жауап бергенге ұқсайды.

	Сонда деймiн-ау, айдалада, басқа ортада жүрген осы «меңгерушi» жолдастың шын мүддесi қайсы? Жазушы емес. Қатардағы журналист. Әрi бiздiң замандасымыз. Жүзтаныс, көзтаныс. Көрген жерде өте ықыласпен амандасады. Өте кiшiпейiл. Ақылсыз емес. Бiлiмсiз емес. Тұрмыс, тiршiлiк жағдайы да жаман болмауы керек. Ал әрекетi, құлқы-пейiлi әлгiндей. Түсiнiксiз. Логика жоқ. Қисыны келмейдi.





21 қыркүйек 2006 жыл




	Кеше кешкiсiн Сәруарды Жезқазғанға шығарып салдым.

	Өткен аптаның басында ол үйге звондап:

	– Оразбек, менiң жағдайым болмай тұр. Осындағы емханаға екi рет түсiп шықтым. Хирургтер: «Операция жасау керек. Басқа жол жоқ» дейдi...

	Әншейiнде көңiлдi, ширақ жүрер туысқанымның даусы бәсең – телефон трубкасынан әрең естiледi.

	– Қайсысында жаттың? – деп мен де тураламай, қорғаныштап сұрағанмын.

	– Онкологиялық хирургия бөлiмшесiнде... Бауырым қатты ауырған соң, әлгi жедел жәрдемiн шақырған едiм. Қабылдайтын жерiне апарып, УЗИ-ге түсiрдi де, бiрден сонда жiбердi. Екi-үш күн өткен соң доғдырлары «сою керек» деп қарап тұр. «Ау, бұларың қалай, әуелi дәрi-дәрмекпен емдемеймiсiңдер ме? Бiрден сойып тастайтындай мен мал емеспiн ғой» дедiм. Содан анау-мынау емдеген болып, үйге қайтарып жiбердi. Үйге келген соң бала-шағам «Алматыға барып қаралмайсың ба?» деп зар еңiредi... Ендi менi өздерiң емдетпесеңдер, өзге баратын жерiм жоқ. «Мақұл» десеңдер, жұма күнгi пойызға шығамын.

	– Мақұл. Келе бер. «Қаранған қарап қалмайды» деген.

	Тәуекел, – деймiн.

	Шара ханум да қайнағасымен сөйлесiп:

	– Келiңiз, – деп қашанғы әдетiмен бәйек болып жатыр.

	Сонымен, үш-төрт күн Сәкеңдi Алматының бiлгiштерiне, кiлең профессор, кiлең доценттерiне апарып көрсетпеймiз бе? Президент орталығы емханасына ертiп апарып, компьютерлiк томографиясына түсiрдiк. Одан онкология институтында қызмет атқаратын Әдiлбаев Ғалым деген медицина ғылымдары докторының, сондағы өзге де ең бiлiктi мамандардың тексеруiнен өткiздiк. Бәрi де суретке түсiрiлген пленкаларға қайта-қайта үңiлiп, бастарын шайқай бередi. Менiң түсiнгенiм: аурудың бауыры қатты зақымданған, 12.6 см көлемiнде iсiк бар көрiнедi. Мұндай жағдайда операция жасауға болмайды, химиялық терапия жолымен емделуге жарамайды.

	Дәрiгерлер өздерiмен бетпе-бет отырған аурудың көзiнше туралап ештеңе айта алмай, медициналық терминология тiлiмен қашыртып, бұлдыратып сөйлейдi.

	Бәрiн айтпай түсiнiп отырған Сәруар:

	– Менi ең болмаса бес-он күн жатқызып емдемейсiңдер ме? – деп сұрайды.

	Аналар:

	– Сiздiң жағдайыңыз химия терапияны көтермейдi, – деп мiңгiрлейдi.

	– Квота есебiнен тегiн жатқызып көрмейсiздер ме?

	– Бiзде квота мәселесiн тек институт директоры шешедi ғой, аға.

	– Квотаға бастарыңызды қатырмаңыздар. Әуелi стационарға жатқызып емделу мәселесiн шешiп берiңiздершi, – деп сөзге араластым.

	Онкологияның бiлiмпаздары күмiлжiп дұрыс жауап бере алмады.

	– Емдеуге алмағанды өмiрiмде бiрiншi рет көрiп отырмын, – деп Сәкең ренiшiн жасырған жоқ. – Онда қандай ем-доммен айналысу керек екенiн жазып берiңiздер.

	– Жарайды, – деп Ғалым iнiмiз қасындағылармен ақылдасып, бiр бет қағазға бiрдемелердi жаза бастады.

	Қағаз қолына тиген Сәруар:

	– Неге мынаның мөрi жоқ? – деп сұрады.

	– Ағай, институттың бланкiсiне жаздым емес пе? – деп Ғалым iнiмiз кәдiмгiдей қысылып қалды.

	– Мөрi не, бланкiсi не, екеуiнiң күшi бiрдей, – деп мен дәрiгерге көмекке келдiм. – Осы шөппен емдеу деген бар емес пе едi, Ғалеке?

	– Иә, иә, шөп дәрiлердiң пайдасы көп... Бiрақ бiз дәрi шөптерге рецепт бере алмаймыз ғой.

	– Онда рецепт ретiнде емес, ұсыныстарыңызды бөлек қағазға жазып берiңiз.

	– Жарайды, – деп доктор Әдiлбаев бұған да келiстi.

	Бiр қызығы: осы доктор Әдiлбаев бiздiң туысымыз, Шашты әулетiнен болып шықты. Талдықорған жақта туған Қыпшақ екен. Шиелiдегi Шаштылар жағдайынан түгел хабардар. Зиялы, бiлiмдi, пейiлдi жiгiтке ұқсайды.

	– Апырмай, алыстан келген ағайға дұрыс көмек көрсете алмадық-ау, – деп шын күйзелдi.

	– Бәрi бiр Алланың қолында емес пе? – дедiм.

	– Иә, иә... Алла бiледi ғой! – дейдi профессор iнiмiз.

	Осы Алматыда тұратын доктор iнiмiз Көбейсiн де көп жүгiрiп, көмегiн көрсетiп бақты.

	– Өзiңдi осы жолы төрт профессор қарады. Қалғаны Құдiреттiң құзiретiнде, – деп мен туысқанымның көңiлiн аулауға тырыстым. – Еңсеңдi көтер. Қай күнi көрген түсiңдi айтып, маған жорытқан едiң ғой... Саған бiраз ауыртпалық төнiп тұрған секiлдi. Бiрақ үмiт бар. Туасы ешқашан Алладан үмiт үзуге болмайды. Бiр себебi табылса, бәрiн түзеп жiберу, шипасын салу Жаратқан иемiздiң қолында. Бұған мысал жүдә көп!





25 қыркүйек 2006 жыл




	Бұрынырақта жарияланған «Керемет пен сиқыр», «Сопылар салты» атты мақалаларымды рисала жанрының ыңғайына келтiрiп, қайта жазып шыққанмын. Әуелгiсiн «Қазақ» газетiне ұсынып едiм, жылдам басылып кеттi. Екiншiсiн де сонда ұсынбақ болып Қоғашқа (Қ.Сәрсекеев)звондадым.

	– Тез жеткiзсең, Ореке, бiрден жариялап жiберемiз, – дейдi бас редактор мырза.

	– Қоғаш, бiрақ сенiң қаламақы төлеуге жағдайың көтермейдi-ау деймiн? – деп сауал қоймаспын ба?

	– Жоқ, ойбай. Газеттi өз қаражатыма шығарып жатқанымды бiлесiң ғой...

	– Жылдық жазылым бағаларың да қымбаттау екен.

	– Басқа амалымыз болмай тұр. Мемлекеттiк тендерге кiре алмай жатырмыз.

	– Неге?

	– Министрлiктегi мәндубастар «әуелi бұл газеттi қайта шығаруға сiзге кiм рұқсат бердi? Құрылтайшылардың рұқсат қағазын алып келiңiз» деп басымды қатырды емес пе? «Ей, Бөкейханов, Бектұрсынов, Дулатов баяғыда марқұм болып кеткен. Мен солар шығарған «Қазақ» газетiн қайта жалғастырып шығарып жатырмын» демеймiн бе? Анау Құл-Мұқаммед көмек қолын созып, министрлiктегiлерге өтiнiш жасап көрiп едi, одан түк шықпады... Маған бес миллион берсе жетiп жатыр ғой, – дедi бас редактор. – Ал мен газет шығара бiлемiн ғой...

	– Газетiңнiң бағыт-бағдары жақсы. Әйтеуiр ұлттық мүдделердi қорғап, өткен-кеткен тарихты қозғап-ақ жатырсыңдар. Ал қазiр бiзде түкке тұрғысыз басылымдар көбейiп кеттi. Соның бiразы тендерге қатысып, дотацияны асап жеуден тыйылар емес. Сен болсаң, қалтаңды қағып, елге ақы төлеп, газет шығарасың. Мұның ерлiк қой, әрине! – деп Қоғашты көтермелеп қоямын.

	– Жынды болмасам, сөйтемiн бе? – деп бас редактор ренжiңкiреп сөйледi.

	* * *

	Қоғаштар осылай игiлiктi мақсат жолында әрекеттенiп жүрсе, бiздiң кейбiр замандас жазушымыз анау алыстағы ақ сайтан (әлде қара сайтан ба?) Салман Руштиге елiктеп, ұлық пайғамбарымыздың үйiндегi ұлық анамызды қорлайтын бiрдемесiн жазып, мұсылман қазақтардың арасында дүрлiгу туғызуда.

	Алла адасқандарға таупиық берсiн!





27 қыркүйек 2006 жыл




	Биыл мектеп есiгiн ашқан немерем Алуа менен:

	– Ата, сен қанша жасқа келдiң? – деп сұрайды.

	– Алпыс сегiздi толтырып, алпыс тоғызға қарай кеттiм, балам, – деймiн. – Иә, оны неге сұрадың?

	– Ата, сен қанша жас жасайсың?

	– Оны бiр Алла бiледi.

	– Сонда да, ата... Сен Алладан сұрамайсың ба?

	– Мен Алладан сұрап жүрмiн ғой...

	– Қанша сұрадың?

	– Қанша сұраушы едiм? Мысалы... жүз жас сұрап жүрмiн, балам.

	Алуаш бiраз ойланып қалды. Содан соң менi кеудемнен құшақтап, киiмiмнiң сыртынан сүйiп отырып:

	– Ата, сен мың... жас сұрасаңшы Алладан, – дедi.

	– Ол болмайды, балам. Адамның бәрi мың жасаса, жерге сыймай кетер едi.

	– Ой-ии... – деп немерем өкiнiш бiлдiрдi. Көзiнде сұрау мен мұң бар.





30 қыркүйек 2006 жыл




	О бастағы туысы мұсылмандар арасынан шыққан кәпiрлер көбейiп барады. Солардың бiр-екеуiн «Ана тiлi» газетiнде шыққан мақаласында Б.Алдамжаров дұрыс әшкерелептi («Ана тiлi», №39, 2006 ж.).

	Бекдiлда осы мақаласында атақты жазушымыз Ш.Айтматовтың: «Христианская религия дает очень сильный посыл фигурой Иисуса Христа. Исламская религия, в которую я включен своим происхождением, подобной фигуры не имеет. Мухаммед – не мученик. Случились у него тяжкие, мучительные дни, но чтобы за идею распяли и чтобы он это простил людям навсегда – такого нет» – деген жалақор, жалған пiкiрiн келтiрiп, одан әрi кейiнгi кездерi қазақ iшiнде көрiне бастаған С.Ақатаев, Қошым Ноғай Байбота секiлдiлердiң Исламға тiл тигiзiп, ежелгi надандық заманға, шаманизмге шақырған шатпақтарын дәлелдi, өткiр сынға алады.

	Тынымбайға звондадым:

	– Исламға тiл тигiзетiндей мына екi Қоңыратқа не көрiндi сондай-ақ?! – деп.





1 қазан 2006 жыл




	Бүгiн үш жазушымен сөйлестiм. Ең әуелi Астанаға, Төлен Әбдiковке звондадым. Оған Мемлекеттiк сыйлықтар жөнiндегi комиссияның мүшесi ретiнде өтiнiш жасап, биыл тағы да үмiткер ретiнде бәйгеге қосылып жатқан Герольд Бельгердiң жағдайын түсiндiрдiм.

	– Осыдан екi жыл бұрын әлдекiмдердiң тiмiскi әрекетiнен бiрiншi отырыстың өзiнде оны құлатып жiбердi. Бұл жолы да анау Сары Шал кедергi келтiрiп бағуы мүмкiн. Оның себебi бар. Соңғы жылдарда екеуiнiң арақатынасы әбден шиеленiсiп кеттi емес пе? – дедiм.

	– Екеуiнiң де қазақ әдебиетiне сiңiрген еңбегi аз емес. Неге олай қырғиқабақ болып жүр? – деп сұрайды Төлен.

	Мен бiлгенiмше, бұлардың бүйтiп «бұзылу» себептерiн түсiндiре бастадым.

	– Герольд өзiнiң «Парасат» журналында басылған күнделiктерiнде қырық жылдан берi жұптары жазылмай келе жатқан Сары Шалдың кейбiр пенделiк осалдықтарын, дүниепарастығын, сараңдығын, ұсақтығын сынаған жоқ па? Сондай-ақ Сары Шалдың ең соңғы жазған романына көңiлi толмау себептерiн де көрсетедi... Содан екеуi ренжiседi. Арада ауыр сөздер айтылады. Дегенмен, Сары Шал бiрнеше мәрте татуласпақ болып әрекет жасаса керек. Оған бұл жағы көнбейдi...

	– Неге өйтедi?

	– Неге екенiн анық бiлмеймiн. Менiң байқауымша, Герольд қазақ арасына қаншалықты сiңiп кеткенмен, бәрiбiр немiс болып қалған. Ол барынша шыншыл, турашыл жiгiт. Қазақы бұлтақ, бұлтарыстарды толық үйрене қоймаған. Үйренгiсi де келмейдi. Ал мұндай мiнез әркiмге ұнай бермейдi.

	– Ореке, мен де Бельгердi жақсы бiлемiн ғой. Әрине, оған дауыс беремiн.

	– Астанадағы жуан, жiңiшкелерiңнiң Дүйсенбектi өткiзiп жiберуге жұмыла әрекет жасайтыны белгiлi. Дүйсенбек те сыйлыққа лайықты ақын.

	– Мен Дүйсенбекпен қатар оқығанмын...

	– Мейлi, сондай-ақ болсын. Бiрақ бұл жолы Герольд қалып қоймауы керек, Төке!

	– Бiз бiр адамға ғана дауыс берiп қоймаймыз.

	– Өте дұрыс. Соның iшiнде Герольдтiң болғаны бәрiмiздiң абыройымыз емес пе?

	Бұдан соң Төлен биыл сыйлыққа ұсынылған кейбiр кiтаптарға көңiлi толмайтынына тоқталды.

	– Жазушы адам уақыт өткен сайын iлгерi жылжып, өсуi керек қой. Ал бiздiң кейбiр жiгiттер баяғыда қалыптасқан күйiнше қалып қойған, – дейдi.

	Бұдан кейiн Төлен соңғы апталарда аспанға шаңы көтерiлген, қазақ тiлiндегi газеттер жарыса жазып жатқан жанжалға қатысты пiкiрiн бiлдiрiп, қатты қапалы екенiн жасыра алмады.

	– Кiтабына қолтаңбасын жазып, маған өзi сыйлап кеткен едi. Кейiн оқып қарасам, масқара! Сұмдық! Мұсылмандардың анасы Айшаға жала жауыпты... Әрi «Алтын Орда» газетiне берген сұхбатында бұл қылмысын мойындағысы келмейдi. Қап, елiмiздiң абыройын төгетiн болды-ау!

	– Бас муфтиiмiз Әбсаттар неге үндемейдi? Неге бағасын берiп, бәтуасын шығармайды?

	– Егер бас муфтиiмiз шынымен үндемей қалса, оны отставкаға жiберу керек.

	Бұдан кейiн телефон арқылы Г.Бельгермен сөйлестiм.

	– Биыл маған жаны ашып жүрген үшеуiң ғана! – деп ол ризашылығын бiлдiрiп жатты. Тағы да жоғарыдағы жанжал тiлге тиек болды.

	– Анау католиктер папасының мұсылман пайғамбары жөнiнде Византия императорының баяғы заманда айтқан сорақы сөздерiнен үзiндi келтiруi: мына бiздiң қазақтың жазғандарымен салыстырғанда, түкке аспай қалды, – деп қорытынды жасады Герольд.

	– Менiң ағам өлгенде де құтыла алмайтын күнәға батты! – дедi Тынымбай қатты күйзелiп.

	Құдайға, Исламға қарай беттерiн түзей бастаған елдiң мұншалық наразылығын, әрине, түсiнуге болады. Бiрақ менiң көңiлiмде кiшкене күдiк бар. «Жан тәттi» кiтабының авторы осының бәрiн әдейi, қасақана жасай қойды ма екен? Бiздiң кейбiр зиялылар ауызша әңгiмелерiнде айтып жүргендей: «Жазқаман осының бәрiн масондарға ұнап, атағын асыру үшiн» iстедi ме екен?





4 қараша 2006 жыл




	Жуықта Хамит Ерғалиевтiң 90 жылдығы тойланып өттi. Сөз сөйлеушiлер, оның iшiнде Е.Раушанов пен Қ.Жұмадiлов бар. Хамаңның оппозицияшыл журналист қызы Гүлжанды көбiрек мақтады. «Әкесiне ұқсаған батыр» дестi. Ақын қызының батыр екенi әбден рас шығар. Бiрақ оның, жасының келiп қалғанына қарамастан, баяғы пионерлерше, жеңiл, жеңiлтек киiнгенi, шидей арық аяқтарын көрсетiп, секеңдеп жүргенi ересек жазушыларға ұнамады.

	М.Әуезов театрындағы жиынға, «Есiк» ресторанындағы той дастарқанына Гүлжанның оппозицияшыл серiктерi түгелге жуық қатысты. Солардың iшiнде Болат Әбiлов бiзге қарай бұрылып, қол алысып амандасып өттi. Ал шеткерiлеу тұрған Рысбекке (Алтынбектiң туған ағасы) Тынымбай екеумiз өзiмiз барып амандастық. Бiр ауыз тiлге келгенiмiз жоқ.

	Хамаңды еске алушылар әдеттегiдей асыра дәрiптеп, ақынды белсендi қайраткер ретiнде сипаттап жатты.

	Маған кейбiр газеттерде (әсiресе Гүлжан басқаратын «Свобода словода») Хамаңды билiктiң озбырлығына қарсы күрескен, тiптi қазiргi Президенттiң өзiне наразы болған адам ретiнде көрсеткiсi келген әрекеттер түсiнiксiздеу көрiндi. Мен ғана емес, менiмен пiкiрлескен замандастарым да ол кiсiнiң әрқашан билiкпен жақын жүргенiн, билiктiң сөзiн сөйлегенiн жоққа шығара алмады.

	Қазiр бiреудi жақсы атты көрсету үшiн: «Е, ол баяғыда совет өкiметiне қарсы болып, қуғынға ұшыраған едi ғой!» – деген ертегiлердi ойлап табушылар көбейiп барады? Ал шынында, сол Ерғалиевтердiң жас кезiнде Қасым Аманжол баласынан басқа шын қуғынға түскен кiмдер бар едi? Әрине, бiразы сыналған (Ә.Тәжiбаев, Қ.Бекхожин, т.б.). Бiрақ сол елуiншi жылдарда қазақ ақындары арасында «буржуазияшыл ұлтшыл» атанып, талқыға түскендер жайында мына бiздер, 1957 жылы Алматыға келiп оқуға түскен студенттер көп ести қоймағанбыз. Рас, ең басты көзi тiрi «ұлтшылдар» М.Әуезов пен тарихшы Е.Бекмаханов екенiн бiлетiнбiз.

	Ал бiз көрген, талай сөздерiн тыңдаған Х.Ерғалиев, Қ.Бекхожин, Ә.Тәжiбаев көкелерiмiз нағыз советшiл, партияшыл ақындар болатын. Тiптi «Поэзия және өмiр» атты кiтабында сталиндiк культтi дұрыс сынаған Әбекеңнiң өз қатарлары арасындағы ең талантты ақын болған Ә.Тәжiбаевтың көп ұзамай нағыз солақай сыншыл болғанын алпысыншы жылдардың басында «Қазақ әдебиетi» газетiнде басылған мақалаларын бiр сүзiп шықсаңыз, бiле қояр едiңiз... Оларды, әрине, осындай ауытқулары үшiн қазiр сынап, мiнеп жату орынсыз-ақ шығар. Бiрақ өткен тарихты бұрмалап, өтiрiк айтуға да болмайды.

	* * *

	Газеттерде жарияланған менiң «Рисалаларыма» назар аударып, «бұл қазақ әдебиетiндегi жақсы жаңалықтың бiрi екен» деп мақтап жатқандар бар.

	Жақау:

	– Осы рисалаларыңыздың басын бiрiктiретiн темiрқазықты iздеп тапсаңыз, кейiн оны роман атауымен басып шығаруыңызға болады, – дейдi.

	Әрине, ойлануға тұратын ұсыныс.

	* * *

	Қазiр не көп – той көп. Туған күндерiн, 50, 60, 70 жылдықтарын атаушыларда сан жоқ десе болады. Мына бiз туған Шиелi ауданынан соңғы жылдарда Алматыға қоныс аударушы таныстар ай, күн құрғатпай дүрiлдетiп той жасауға кiрiскен. Бәрi шақырады... Шақырған соң, баруың керек. Барған соң, сөз сөйлеуiң керек. Сонда не айтпақсың? Не деп мақтамақсың? Бұрындары ең құрмаса, колхоз, совхозды басқарып, әйтпесе партия, атқарушы орындарда қызмет iстегендерi болса:

	– Халыққа қамқорлық көрсетiп, адал еңбектiң үлгiсiн көрсеттi, абырой, беделге қолы жеттi! – деп мақтайсың. Сөйттi ме, әлде басқаша болды ма, оған көзiң жетпесе де, әйтеуiр осындай бiрдеме айтуың керек.

	Ең қиыны – өмiр бойы түк бiтiрмеген, не жарытып жұмыс iстемеген, кешегi көше кезген алқашты, картёжниктi, не кеңсе сыпырған кемпiрдi, балабақша тәрбиешiсiн, қант, шәй сатқан дүкеншiнi қайтiп мақтарсың? Ал мақтамасқа лажың жоқ. Өйткенi оның кешегi жалаңаяқ, оқу-бiлiмге салақ баласы қазiр бiлдей кәсiпкер, ақшаны оңды-солды судай шашып жүрген бай, жас капиталист. Ендi ол кешегi алқаш әкесi жетпiс бес жасқа толғанда, оңтүстiк астананың дәл ортасындағы қымбат ресторанды жалдап алады да, осындағы атақты артистер мен әншiлер қатысқан ұлан асыр той жасайды.Содан ағайындар арасынан шыққан «шөпке тышарлар» – генералдар, академиктер, профессорлар, депутаттар ортаға шығып, әлгi алқашты аспандатып мадақтауға кiрiседi. Сол мадақтары үшiн бәрi иықтарына оқалы шапан киедi... Солардың iшiне кейде бiзге ұқсаған «кедей» жазушылар да кiрiп кетедi.

	Өткен жолы мынадай бiр қызық оқиға болды. Осында баяғыда Қызылордада едәуiр билiк тiзгiнiн ұстаған ағамыздың дүниеден өткенiне пәлен жылдығына орай ас берiлдi. Сонда өзгелер қатарында маған да сөз тиiп қалмасын ба? Асты жүргiзушi қарап тұрмай:

	– Орекең кезiнде Пәленшемен тығыз араласып, қамқорлығын көрген сүйiктi iнiлерiнiң бiрi! – деп қолпаштап жiбердi.

	Ал мен өмiрiмде әлгi Пәленшенi көрмек түгiл, атын естiмеген едiм. Мен Шиелiде мектепте мұғалiм болып жүрген кезiмде ол кiсi қаладағы атқарушы органдардың бiрiн басқарса керек. Ол тұста ондай дөкей ағаларымыздың алдына бармақ түгiл, «тығыз араласпақ» түгiл, маңайына жуи алармыз ба?

	Бiрақ әйтеуiр сөз тиген соң бiрдеңе деп, құтылуға тура келдi.

	Бұрынғы алқаш, қартапоз ағаларымызды да «ақылды, парасатты, жүйрiк» деп сыпырта мақтаудан басқа қандай амалымыз бар?

	Бұрынғы еден сыпырушыны «еңбекқор, тәрбиешi, өнеге таратушы, тамаша ұл-қыз өсiрген көреген ана» деп сипаттаймыз да, ендi қайтемiз?

	Бұрынғы дүкеншiнi «көрнектi финанс қызметкерi, асқан экономист, шаруашылық бiлгiрi» деп әспеттесек болатын шығар?

	Мен үшiн ең жаманы – осындай қаптап кеткен той-дүрмектердiң алтын уақытты босқа ысырап етiп жататыны. Әрi ондай жерлерден мен әдетте қатты шаршап қайтамын.





9 қараша 2006 жыл




	Г.Бельгермен сөйлесiп, оның Мемлекеттiк сыйлықтар жөнiндегi комитеттiң әдебиет секциясы отырысының бiрiншi кезегiнен аман-есен өткенiмен құттықтадым.

	Герольд бұрынғыдан гөрi көңiлдi көрiндi.

	– Ең таңқаларлығы: маған Нұрпейiсов дауыс берiптi, – дейдi. – Өзi аварияға ұшырап, емханада жатыр екен. Секцияның жауапты хатшысы Ербол Шәймерденов артынан iздеп барып, iшiне дауыс берген қағазын салған конвертiн алып қайтыпты. Кейiн ашып қараса, көкемiз өзгелер қатарында менi де қолдаған көрiнедi.

	– Аварияға түскенi қалай? – деп сұрамаймын ба?

	– Бiр жаққа бара жатса, бiреулер соғып кеткен дей ме? Қасында Смағұл Елубаев бар екен. Смағұл едәуiр жарақаттанса керек. Нұрпейiсовтiкi жеңiл-желпi бiрдеңе деседi...

	– Азаматтар аман болсын. Бiрақ Нұрпейiсовке Алла тағала ескерту жасаған шығар...

	– Тағы бiр таңқаларлығы: маған Қабдеш Жұмадiлов қарсы дауыс берiптi. Бұл да Нұрпейiсовпен соттасу үшiн Астанаға кеткен екен. Кетерiнде дауыс берген конвертiн тапсырған көрiнедi...

	– Ал бұл түсiнiксiз жағдай екен, – дедiм. – Жұмадiлов кiмнiң кiм екенiн бiлмейдi дегенге ешкiм сене қоймас. Әлде сенi Нұрпейiсовпен дос санай ма екен?

	– Кiм бiлсiн. Бiрақ соттасып, оттасып жүрген екеуi ғой. Менiң не жазығым бар?

	– Әйткенмен, Нұрпейiсовтiң мұнысы дұрыс болған екен. Бәлкiм, бұрынғы райынан қайтқаны шығар. Өзiңмен татуласу үшiн әлденеше әрекет жасады ғой. Қазақ: «Алдыңа келсе, атаңның құны болса да, кеш!» дейдi.

	– Немiстерде ондай мақал жоқ.

	– Сонымен, өзi бәйгеден қайсың озатын болдың? Сiрә, биыл Мұратбеков, Бельгер, Иманасов келетiн шығарсыңдар. Өзiңнiң шансың тiптi зор... Мұратбеков екеуiңнiң.

	– Неге Мұратбеков?

	– Мұратбековтiң денсаулығы тым нашарлап кеткен десiп жүр ғой. Әрi оның «Жабайы алмасы» жаман шығарма емес.

	– Осы қазақ қызық өзi... Менiң де денсаулығым нашар. Бiрақ сыйлық денсаулыққа қарап берiлетiн бе едi?

	– Ол европалық немiстiң ұғымы. Ал қазақтың менталитетi басқашалау. Дегенмен, өзiңнiң кезегiң келдi. Тек қарап жатпай, қамшыңды баса бер. Жуан, жiңiшке достарыңа звондап, салмақ сала сөйлескенiң дұрыс болар.

	* * *

	«Байқоңыр» кинотеатрының қасындағы мешiттiң имамы Дайрабай деген жiгiт үйге iздеп келдi. Қолында «Ислам және өркениет» аталатын газетi (№21, 2006) бар. Мұнда М.Бұлұтайдың «Қазақтың Исламы және суфизм» деген сұхбаты басылыпты. Дайрабай осы мақалаға өте наразы екен. М.Бұлұтайды «дiни сауаты жоқ, намаз оқымайтын күдiктi адам» деген пiкiрлерiн айтты.

	Мен де осы Бұлұтай мырзаның мақалаларын оқып жүрмiн. Оның әсiресе Ислам дiнiнiң тазалығы үшiн шыр-пыр болып жүргенi ұнайды. Бiлiмi мен бiлiгi де жеткiлiктi көрiнедi. Жұрт алдында өзiн-өзi ұстауы да, көрсетуi де жақсы: сыпайы, сұлу мiнездi, зиялы адамға ұқсайды.

	Түркиядан келген қазақ жiгiтi алғашқыдай емес, ана тiлiн де тәп-тәуiр меңгерiп қалған.

	Мына мақаласында да қазақы бөлекше Ислам болмайтынын, Исламның Алла тарапынан күллi адамзат ұрпағына түсiрiлген ортақ, ақиқи дiн екенiн жақсы дәлелдеген. Бiрақ сопылық ағымдарға тоқталғанда, аяғын шалыс басып, жаңылысқан жерлерi көбейiңкiреп кетiптi. Ол, мәселен, былай деп жазады: «... бiз суфизмнiң арғы мақсатын айтатын болсақ, Аллаһқа, Исламға бармайды». Ислам өркениетiндегi регресс суфизмнiң прогресiмен басталды.

	«Аллаһты мансұқтау, Аллаһтың құдiретiне шек келтiру және фәни адамдарға табындырудың жолы. Ғылымның жойылуы, рационалды ойлаудың жойылуы суфизмнiң кең таралуымен басталған». «Адамның тағдырын Аллаһ емес, тақсыр мен Пiр шешедi» т.б.

	Мұндай пiкiрлердiң қып-қызыл жала екенiне сопылық iлiмнен хабары бар әркiм-ақ қол қояр едi. Сiрә, М.Бұлұтай сопылық iлiмнен мүлдем бейхабар адам әйтпесе Дайрабай имам айтқандай – «оның өзгеше мақсаты бар».

	Сопылар туралы бiлгендерiмдi қайта жазып, толықтырып, мен өткен жолы «Қазақ» газетiнде жариялатқанмын (№30, 2006 жыл). Бiлiмiмнiң асқандығынан емес, бала жастан өзiм көрiп өскен тақуалардың өмiр салтына сүйене отырып, обьективтi, шындыққа сәйкес пiкiр бiлдiруге тырысқанмын. Менiкi, әрине, терең дiни пiкiрлер емес, философиялық жазба–рисала болатын. Оның алдында осы газетте (№24, 2006 ж.) «Керемет пен сыйқыр» (бұл да қайта толықтырылған) басылды. Ендi «Әулиелер әулиетiн» (толықтырылған) ұсынбақ едiм. Үшеуi де негiзiнен ортақ тамырлас тақырыпты қозғайды. Ендi, мiне, сауатты имам, дiн адамы үйге арнайы келiп, менiмен пiкiрлесiп отыр. Бұл «Қазақ» газетiндегi менiң рисалаларымды оқыған. Сопыларға қатысты оң көзқарастарымды ұнатқанға ұқсайды...

	– Бiр Исматуллаға бола, күллi сопылық iлiмдi жамандау дұрыс па? –дейдi. – Шын сопы бар, жалған сопылар да аз емес. Жалғанды шынмен араластырып жiберудегi мақсат не? Бұлұтай Алланы, Құранды терiске шығарған тақуа сопыны қайдан көрiптi? Осы жұрт елдiң бәрi дүниеден безiп, сопы болып кетедi екен деп қорқа ма, немене? Жастары Пайғамбар жасына жеткенде, Иассауи бабамыз секiлдi жер астындағы қылуетке түсiп, дүниенi баз кешедi деп ойлай ма екен? Елмен кездескенде, кейде маған осындай сұрақтар да қойылады. Сонда: «Мыңнан бiреу, миллионнан бiреу ғана шын сопы болып кетуi мүмкiн. Бiзде ондай қауiп жоқ». «Сiздер қауғадай сақал өсiрiп, шұбатылған ақ көйлек кигеннiң бәрiн сопылар екен деп ойламаңыздар. Алла жолына түскен шын сопылар бұрынғы замандарда да өте аз болған, қазiр де мүлдем сирек» деп түсiндiремiн.

	– Оның үстiне, таза тақуа болу мiндет емес, – деп мен Дайрабай iнiмнiң пiкiрiн әрi қарай сабақтай түсемiн. Әуелi иман келтiрiп, бес парызды орындап жүруге ықылас бiлдiрiп үлгiрiңiзшi. Ең құрмаса, Алланы жад етiп, үнемi кәлимаға тiлiңiздi келтiрiп жүрудi әдетке айналдырыңызшы. Бұл да мұсылмандық жолындағы аз шаруа болмас едi.

	– Жаңа ғана қала шетiндегi КНБ академиясының шақыруымен, соларға лекция оқып қайттым, – дейдi Дайрабай имам. Ол жерде де маған көп сауалдар қойылды...

	Бұрынғы КГБ мұрагерi КНБ молдаларды арнайы шақырып алып, лекция оқыта бастаса, кездесулер өткiзсе, шынында да заманның үлкен өзгерiстерге қарай беталғаны емес пе екен?





20 қараша 2006 жыл




	Өткен дүйсенбi күнi қызмет кабинетiмде отырған маған Жазушылар одағының төрағасы Н.Оразалин звондады. Амандық-саулық сұрасқаннан кейiн:

	– Ореке, бiздегi өзгерiстер туралы естiп жатқан шығарсыз? –дейдi.

	– Жоқ. Не болып қалды? – деп мен сылтау айта бастадым. – Немерелерiмдi бағып, үйде отыр едiм... Газеттердi қарауға мұршам келмей, мiне, ендi оқуға кiрдiм...

	– Онда «Әдебиет айдынына» назар аударыңызшы. Онда менiң «Жауапсыз қалған хаттар» деген материалым шықты. Сонда барлық мән-жайымыз түсiндiрiлген. Мына Мереке Құлкенов «Қазақ газеттерi» серiктестiгiне бастық болғалы берi бұрындары Жазушылар одағы құрылтайшы ретiнде қатысатын «Қазақ әдебиетi», «Жұлдыз», «Просторды» бiзден бiржола әкетiп жатыр. Одақтың құрылтайшылығын көрсетпей, бiржола өшiрiп тастаған. Кадрлық ауыстыруларын естiген шығарсыз, әрине?

	– Естiдiм. Менiң Мағауин досымның орнына Темiрханды әкелiп отырғызды емес пе?

	– «Қазақ әдебиетiне» орынбасарлыққа Бейбiт Қойшыбаевты әкелiп жайғастырды. Ендi «Просторға» өздерiнiң адамын iздестiрiп жатқан көрiнедi. Одақтың бұрынғы газет, журналдарын түгелдей Баспалар үйiне көшiрiп, жазушылардан iргесiн бөлiп әкетуге кiрiсiп кеттi. Сөйтiп, бiздiң одағымыз баспасөз орындарынан түгелдей айрылып қалып отыр. Бұған бiраз жазушылар наразылық бiлдiруде. Мысалы, Қалиқан ағамыз бастаған екi-үш жазушы наразы пiкiрлерiн жазып әкелiптi...

	– Соңғы жылдарда жiкшiлдiк, топшылдық айтыс-тартыстар сирекси бастаған секiлдi едi. Бәрi де ендi баяғы таз қалпына түстi десеңшi...

	– Солай болатын түрi бар. Ендi осындай қиянатшылдыққа өздерiңiзге ұқсаған аға жазушылар: «Бұл қалай?» деп мәселе көтергенi дұрыс емес пе, Ореке? – деп сұрақ қояды Нұрлан iнiмiз.

	Дұрысы дұрыс-ау. Бiрақ бiрлi-жарым адамдардың наразылығына «аналар» бой берушi ме едi?

	Жазушылар одағының қазiргi хатшыларының бiрi саналатын Жақауға мынадай ақыл айттым.

	– Пленум шақырып, бар мәселенi көпшiлiк талқысына салыңдар. Сонда Жазушылар одағына шабуылдап жатқандар не сылтау айтар екен. Сонда тыңдап көрiңдер, – дедiм.

	– Олар талқылауға қатыса қоймас. Қатысса, жазушылар талап жейдi ғой, – дедi Жақау. – Мына жақтағылармен ашық айтысқа түсетiн ана жақта кiм бар? Мықтылардың бәрi мына жақта. Бұлар тегiс Нұрланды қолдайды. Тағы бiр қызығы... Шығармашылық қызметкерлерiнiң Конгресiн құру жөнiндегi жоба жасалыпты. Жазушылар одағы мен өзге шығармашылық одақтарды осы Конгресс құрамына кiргiзбекшi екен... Сөйтiп, «аналар» Жазушылар одағын бiржола тақырға отырғызып, қазiргi қаланың қақ ортасындағы ғимаратты алуды ойластырғаны шығар.

	– Бұл пәлен жылдан бергi әлдекiмдердiң арманы емес пе?

	Осылай, келер көктемде өтетiн жазушы ағайындардың кезектi құрылтайы алдындағы қызу «күрестiң» басталып кеткен сыңайы бар. Мұны менiмен сөйлесiп, пiкiр бөлiскен үш-төрт «жазғыш» замандастарым да растады.

	Бұл баяғыдан берi, сонау Есенберлин, Әлiмжанов, Сүлейменов заманындағы жiкшiлдiк, жүзшiлдiк дау-дамайдың бiрде саябырсып, бiрде үдей түсетiн жаңғырығы, жалғасына ұқсайды. Өкiнiшке орай, ескi қоламтаны қайта қопарып, қозасын тұтатып, түтiндетiп жүретiндердiң iшiнде қазiр жасы сексеннен асқан қарияларымыз да жүр. Соның бiрi – ежелден-ақ Жазушылар одағындағы бар билiктi өз қолына алып, беделдi орындарға рулас немесе айтқаныңнан шықпай, айтағына көнетiн iнiлерiн отырғызуды көксейтiн көнекөз көрнектi қаламгерiмiз екенiн осындағы зиялылардың бәрi бiледi. Бұл дүние қамын күйттеуден гөрi ақирет жолына түсетiн жастан әлдеқашан асып кеткен осы «көнекөзiмiздiң» психологиясын түсiнiп бiлу қиын-ақ. Жазушылар одағы төңiрегiндегi кiшкене ғана билiк оған неге керек болды екен? Өз басының атақ, марапаты жетiп жатыр. Дәулетi ұшан-теңiз мол деседi. Әлде жақтастарын жарылқамақ па екен? Жарылқамақ болса, Жазушылар одағынсыз да, оның басылымдарынсыз да ұшпаққа жеткiзе бермей ме? Оған бедел де, өкiметке өтiмдiлiгi де жетiп жатыр. Көпке жаман атты болып, қартайған шағында жүйкесiне салмақ түсiрудiң не қажетi бар? Әлде осы әрекетiнiң бәрiн «әдiлет жолындағы күресiм» деп ойлай ма екен осы жарықтық?

	Бiрақ жазушылар арасында оңай «жеңiстiң» болмайтыны белгiлi. Бүгiн жеңсең, ертең жеңiлесiң. Бәрi уақытша, өткiншi. Демек, бос әурешiлiк қана. Ең жақсысы – қазақ айтқандай: «Асық ойнаған – азар, доп ойнаған – тозар, қой бағып, көтен мойын жеген озар». Түптiң түбiнде, ойыннан түсетiн пайда жоқ. Бiздiң баққан қойымыз – жазған кiтабымыз емес пе?

	* * *

	М.Әуезов атындағы әдебиет институтында «Тәуелсiздiк жылдарындағы қазақ әдебиетi» тақырыбындағы бiр томдық ғылыми-зерттеу кiтабы шықпақшы екен.

	Институттан Жұмағали Ысмағұлов ағамыз хабарласып, менiң кейiнгi он бес жыл көлемiнде жарияланған жаңа кiтаптарымды сұраттырып алған едi.

	– Оразбек, айналайын, сен тоқсаныншы жылдан бермен қарай екi роман, бiр сын кiтабы, мемуарлық дүниеңдi, өлеңдер жинағыңды бастырып, талайды қопарып тастапсың, – деп мақтады көңiлшек ағамыз. – Бiраз кiтаптарыңды оқи алмай жүрушi едiм... Бiрақ бұрыннан тiлектес екенiмдi өзiң бiлесiң. Сен қатарлы жазушылар жыл сайынғы жарияланған кiтаптарын бiзге әкелiп тастайды. Ғылыми айналымға кiрсiн, мақтасын деп. Сенен ондай әдеттi байқамадым. Оның үстiне, соңғы жылдарда әдебиеттiң әргi тарихына ендеп кiрiп кеттiм де, кейiнгi кездердегi жаңалықтардан қол үзiп қалған жайым бар. Өзiңнен сұрайын деп едiм: соңғы жылдарда өнiмдi еңбек етiп жүрген кiмдер бар?

	– Мұхтар, Дулат, Дүкенбай, Софы, Сәбит талай кiтаптарын шығарып тастады емес пе?

	– Иә, иә, олардан хабарым бар. Әсiресе маған Софының тарихи романдары ұнайды. Тiлi жақсы, сұлу, көркем болып келедi. Ал анау Дүкенбай, Сәбитке келсек, – деп Жұмекең өзi айтқандай «кейiнгi кездегi жаңалықтардан» мүлдем қол үзiп қалған әдебиетшi ғалым секiлдi емес, бiраз нәрселерден хабардар көңiлi жүйрiк, көкiрегi сезiмтал, бiрақ барынша ұстамды, сыпайы оқырман ретiндегi қысқа пiкiрлерiн бiлдiрудi артық көрмедi.

	* * *

	Атаққұмарлық бұл күндерi бiраз жазушылар үшiн ауруға айналып барады. Телеэкраннан түспейтiндерi, жиналыс сайын сөйлегiштер, газет беттерiнде сұхбат бергiштер, облыс аралағыштар, кездесу өткiзгiштер бұрынғыдан да көбейiп кеттi. Президенттi, әкiмдердi, байларды мақтап мақала жазғыштар – кәдiмгi қарапайым жағымпаздар арасында менiң замандастарым да аз емес. Ал ендi орденге, сыйлыққа таласушылар қатарында нағыз дарындылармен қатар, кәдiмгi қарабайырлар да жүр. Зиялыларды осыншама әуреге түсiрiп қойған кiм? Билiк пе? Заман ба? Баяғыда Пушкинде де, Толстойда да, Абайда да рәсми атақ жоқ емес пе едi? Тiптi кезiнде Толстойдың өзi бiрнеше мәрте дүниелiк Нобель сыйлығына ұсынылып, құлап қалыпты деседi. Бiрақ соған кемеңгер орыстың қылшығы қисая қоймаса керек.

	Ал бiзде «пәленше атақты, түгенше лауреат» болмасаң, қоғами өмiрде қадiрiң жоқ. Рас, бiз секiлдi бiрлi-жарым «кiшiпейiл», «үнсiз» лауреаттар бар. Бiрақ өзге лауреаттар шетiнен белсендi, өткiр, пысық, «нахал». Билiкке сөзiн өткiзгiш. Бұлданғыш. Мiндетсiнгiш. Соның нәтижесi шығар: көпшiлiгi қазiр қалталы мырзалар қатарына қосылып қалған. Оның бiр кiтабын оқымаса да: «О, пәленше-еке! О, түгенше-еке!» деп қошеметтеушiлер аз емес.

	Бұған сонда өнер адамдарын әдейi бөле-жарып, өзiне бағындыра ұстауды көздеген кешегi кеңестiк жүйе кiнәлi ме? Әлде бұрынды-соңғы, алыс-жақын қауымдардың, мемлекеттердiң бәрiне тән ортақ құбылыс па? Ал «бәрiнiң бағасын халық бередi» деген жайдақ ұғымымыз қайда қалмақшы?

	Әйтеуiр Қазақстандағы әдебиет, өнер саласындағы биылғы мемлекеттiк сыйлықтар төңiрегiндегi әңгiмелер де дәл бұрынғыдай гулеп тұр.

	Осы сыйлыққа ұсынылған үмiткер жазушының бiрi Сәбең (С.Досанов) өткен түнi сағат он екiлер шамасында үйге звондайды.

	– Ореке, кешiрерсiң, ұйқыңды бұзған жоқпын ба? – дейдi.

	– Жоқ. Мен сағат бiрсiз төсекке жатпаймын ғой... Иә, не жаңалық болып жатыр?

	– Жаңалық көп: мысалы, Нұрпейiсов Астанаға барып министрге кiрiп, пәлен сағат отырып, әбден миын ашытыпты.

	– Сонда не айтады екен?

	– Не айтсын. Биылғы Мемлекеттiк сыйлықты Бельгер мен Раушановқа беру керек деп үгiт жүргiзiптi. Қалғандарын қалдырған дұрыс деп дәлелдептi.

	– Солай ма? Мұратбековтi қайда қоймақ екен?

	– Бұдан қырық жыл бұрын жазған повесiн жамап-жасқап, қайта ұсыныпты деп жамандағанға ұқсайды.

	– Сөйтiп пе? Ал өзiңнiң жағдайың қалай?

	– Жиырма екi дауыс алу өте қиын болып тұр. Сенiң де көмегiң керек, Ореке!

	– Тiлеулестiктен басқа менiң қолымнан не келедi? Комиссия мүшесi емеспiн. Кiм менiң сөзiмдi тыңдай қоюшы едi?

	– О баста өзiң секiлдi жiгiттердiң қолдауымен ұсынып едiм осы романымды. Әйтпесе қайтемiн... Сыйлық алып жатсам, бiрге тойлаймыз ғой. Ендi анау Мағауинге сөзiн

	өткiзе алатын өзiң секiлдi бiр беделдi жазушы керек болып тұр. Айтып көрсеңшi!

	– Ол менi тыңдай қояр ма? Бiр жiгiт өзне өтiнiш бiлдiрген екен: «Мен биыл Бельгерден басқа бiр қазаққа дауысымды бермеймiн!» деп кесiп тастапты.

	– Неге?

	– Қазаққа әбден көңiлi қалғаны шығар.

	– Сен онда оған Нұрпейiсовтi жаманда. Неге оның адамына дауыс бересiң деп сұра...

	– Ешкiмдi жамандамай-ақ басқа дәлелдi сөздi табар едiм. Бiрақ Мағауиннiң көнетiнiне күмәнiм бар.

	– Тыңдайды. Бiрге оқыған жолдасың емес пе?

	– Жарайды. Көрейiн.

	Шынында, осы Сәбиттiң де, анау Сәкен мен Софының мәртебелi сыйлықтарға лайық еңбектерi бар екенi рас. Бiрақ Софыны бiрiншi кезекте тағы құлатып жiберiптi... Қиянат болған. Бiрақ сол қиянатты көрушi мен түзеушi бар ма?





21 қараша 2006 жыл




	Г.Бельгермен хабарласып едiм.

	– Жаңа сейiлге шығып келiп едiм. Қан қысымым көтерiлiп, мазам болмай жатырмын, – дедi ол көңiлсiз бәсең дауыспен.

	– Онда саған ұнайтын бiр әңгiме айтайын. Тыңдай бер, – дедiм.

	Бұдан кейiн оның кандидатурасын қолдап жүрген Нұрпейiсов көкесiнiң әрекеттерi туралы айттым.

	– Тактикасы ма, стратегиясы ма, ол жағын өзi бiледi. Бiрақ бәрiбiр мұнысы, егер рас болса, бiзге өте жағымды әсер қалдырады, – дедi.

	– Солайын солай шығар. Қызынан маған кiтабын берiп жiберiптi. Қызының да жүзi жарқын, жымыңдап күле бередi.

	– Онысы жөн екен. Өзiңмен қайтып татуласпақ болғаны ғой... Гера, Әбекең жасы сексеннен асқан үлкен адам...

	– Сексен үшке қарай кетiп бара жатыр.

	– Иә, қазақта: «Алдыңа келсе, атаңның құны болса да кешiр» деген аталы сөз бар. Мұсылмандық қағида да осыған саяды. Ендеше, жасы үлкен адам әлденеше мәрте татуласпақ ыңғайын танытқанда, өзiңнiң де кiшiрейгенiң дұрыс.

	– Ендi аздап жұмсаруым керек шығар. Бiржола құлап кетпеспiн, бiрақ сонда да...

	– Ең құрымаса, Сыйлық алғанша еңкейе тұршы!

	– Сөйтсем, сөйтейiн! – деп Герольд көңiлденiп күлiп қойды.

	* * *

	«Қызықтың көкесiн түйе сойғанда көресiң» деушi ме едi? Түйе сойылмай-ақ бiзде тағы бiр «қызық» басталып кетiптi.

	Бүгiнгi «Жас Алаш» газетiнде (№93, 2006) Ә.Меңдекенiң «Сәбит Досановтың шынымен-ақ Мемлекеттiк сыйлықты алғаны ма?» деген айқай мақаласы басылыпты. Мұнда биыл сыйлыққа ұсынылған С.Досановтың Жазушылар одағындағы проза кеңесiнiң талқылауында, одан соң мемлекеттiк комиссияның жасырын дауыс беру кезiнде құлап қалғанына қарамастан, конкурстың соңғы кезегiне жiберiлгенiне қатты наразылық бiлдiрiлiптi.

	«Мiне, өзiңiз де көрiп отырсыз, Сәбит Досанов осылайша өзiнiң ебi мен себiн, арсеналындағы амал-айласының бiразын iске қосып, екi өткелектен өттi. Ендi үшiншiсi ғана қалып тұр. Бұдан өтсе, Қазақстан Республикасының Мемлекеттiк сыйлығының иегерi болып шыға келмек. Әдiлет жолымен емес, әлдебiр жолдармен екi өткелектен өткен Сәбит Досановтың Мемлекеттiк сыйлыққа ие болуы мүмкiн бе? Әбден мүмкiн. Өйткенi бiз тым былғанып кеттiк», – деп қорытынды жасайды сыншы.

	Басталды... деген осы. Әрi қарай қайтер екен бiздiң қаламгер әрiптестерiмiз?





2 желтоқсан 2006 жыл




	24 қараша күнi Жазушылар одағы басқармасының кеңейтiлген секретариат мәжiлiсi болып өттi. Оған 50-ден астам қазiргi «жетекшi» жазушылар қатысты. Төрт сағатқа созылған осы қызу жиынның есебi «Әдебиет айдыны» газетiнде (№47, 2006) жарияланды. Қызу әңгiменiң соңына таман мен де сөйледiм. Газетте менiң сөзiмнiң нұсқасы қысқартылып басылыпты. Бiрақ негiзгi пiкiрлерiм сақталған.

	Сол күнi кешқұрым үйге одақтың қазiргi төрағасы Нұрлан Оразалин звондап:

	– Ореке, бiз әдебиеттiң ақсақалын басқа жақтан iздеп жүрсек, өзiмiздiң қасымызда өзiңiз бар екенсiз ғой. Бұдан кейiн бiз сiздi бас данышпан ретiнде танитын болдық, – деп мақтап жатты.

	Бұдан кейiн Нұрлан iнiм:

	– Мен ұзақ жылдар сiздiң анау Жуан досыңыздың соңына ерiп, сол кiсiнi әдебиетiмiздiң ендiгi ақсақалы болатын шығар деп үмiт еттiм. Бiрақ сол үмiтiм заяға кеттi... – деп оның себептерiн түсiндiре бастады.

	Нұрланнан басқа, сол жолғы мәжiлiсте өзiм жанашырлықпен сынға алған, «қарсы жақтың» өкiлi Т.Медетбеков шыға берiсте менiң қолымды алып:

	– Ореке, рақмет, жақсы айттыңыз, – деп ықыласын бiлдiрген болды.

	Оның қасындағы «жақтасы» Ж.Кенжалин де:

	– Дұрыс әңгiме айттыңыз, – деп қолын ұсынды.

	Екi жақ айтыскерлердiң осындай сөздерiне қарағанда, мен, сiрә, ара ағайынның қызметiн атқаруға тырысқан болуым керек.

	Шынында, әлдекiмдердiң айтағына ерiп, мына заманда бөлiнудiң, бөрлiгудiң не қажетi бар? Жазушылар ыдырай бастаса, күллi қауымның береке-бiрлiгi кете бастады дей берiңiз.





13 желтоқсан 2006 жыл




	«Тянь-Шань» аталатын қонақүйде Алтынбек Сәрсенбайұлы атындағы жаңадан құрылған қордың қолдауымен шығарылған «Желтоқсан-86» он томдық жинақтың тұсаукесер рәсiмiне қатыстым. Шақырумен келген кiсiлердiң қарасы едәуiр көп болды. Жиынды Алтынбектiң ағасы Рысбек жүргiзiп отырды. Бiр байқағаным, қазiргi оппозиция арасында қазақ тiлiне жүйрiк жiгiттер некен-саяқ көрiнедi. Егер осы Рысбек болмаса, мынау ала-құла топты басқарып, қисынын тауып сөз беретiн серкелер көрiне қоймады. Негiзiнен, Ж.Тұяқбай, Т.Жүкеев, Б.Әбiлов секiлдi саясаткерлер, бiрлi-жарым желтоқсандықтар, маған таныс емес әлдекiмдер мiнбеге көтерiлдi. Томдардың құрастырушысы Б.Әбдiғалиев деген жiгiт осы кiтаптарды шығаруда билiк тарапынан жасалған әр түрлi қысымдар туралы баяндады.





18 желтоқсан 2006 жыл




	Алматының «31-телеарнасындағы» «Дода» хабарында бүгiн желтоқсаншы екi жiгiт – Төлеген Әлжан мен Хасен Қожа-Ахмет әбден сiлкiлесiп, ұзақ айтысты. Көбiнесе Т.Әлжан басым түсiп жатты. Залда отырғандар арасынан Ләззат Асанованың анасы көтерiлiп, Х.Қожа-Ахметке:

	– Сен екiжүздi, сатқын адамсың! – деп айқайлады.

	Әбден ашуға мiнген Хасен мiнбеден кетiп, артынша қайтып оралды.

	Мiне, 20 жылдан соң шындық iздеген азаматтарымыздың сыйқы осындай.

	Маған көпшiлiк арасындағы бiр студент баланың:

	– Ағалар, Желтоқсан революциясы әлi аяқталған жоқ. Сексен алтыншы жылғы көтерiлiстен кейiн көп ұзамай тәуелсiздiкке қолымыз жетiп едi. Бостандыққа шығып, шындықты бiлу үшiн тағы да бiр рет лап етiп, бас көтеруiмiз керек пе екен? – деген сөзi, орысша айтқанда, симптоматично көрiндi.

	Тағы бiр бiлгiш жiгiт:

	– Желтоқсандықтар қолында саяси билiк те, қаржылық билiк те жоқ. Осының бiреуiне қолдарыңыз жетпей, теңдiк ала алмайсыздар, – деген пiкiрiн бiлдiрдi.

	Бұған төрдегi «Алдияр» рөлiнде отырған дипломат Б.Тайжан қолдау көрсетiп, өз ұсыныстарын айтты. Соның iшiнде көкейге қонатыны – «Желтоқсан көтерiлiсi болған алаңды киелi орынға айналдырып, бұл жерде, көлiк, машина жүруге тыйым салу керек, Мәскеудегi Қызыл алаң секiлдi», – дедi.





22 желтоқсан 2006 жыл




	Жазушылар одағының төрағасы күнi бойы менi iздеп таба алмағанын Жақаудан естiп, кешке таман звондасам, бастығым кеңседе отыр екен.

	– Ореке, сiздi iздегенiм рас едi, – дейдi Нұрлан. – Айтпағым: мемлекетiмiздiң он бес жылдығына орай бiр топ жазушыларды әр түрлi атақ, наградаларға ұсынғанбыз. Iшiнде өзiңiз де барсыз. Бiрақ сiз бұрынырақта «Құрмет» орденiн алған екенсiз. Орденнiң статусы «Қазақстан Республикасының еңбек сiңiрген қайраткерi» атағынан жоғары болғандықтан, бұл жолы сiздi марапаттаушылар тiзiмiнен қалдырып кетiптi...

	– Е, оның түк оқасы жоқ, – деп жауап бердiм.– Мен өзi өте қанағатшыл адаммын ғой.

	– Дегенмен, сiздiң көңiлiңiзде ешбiр алаң болмасыншы деп сөйлеспек болып едiм. Бiздiң ниетiмiз түзу әйтеуiр. Алдымызда жаңа жыл келе жатыр. Әлi талай атақ аларсыз, бұйырса.

	– Оқа емес. Осы күнi ниеттiң түзулiгiнен басқа не қалды өзi?

	– Келе жатқан Айт мейрамы, жаңа жылыңыз құтты, берекелi болсын.

	– Алла амандық берсiн.





28 желтоқсан 2006 жыл




	Республика Президентiнен де жаңа жылдық құттықтау алдым. Соны Шара ханумға көрсетiп:

	– Хат тасушы офицерден үлкен кiсi бiр миллион теңге берiп жiберiптi, – дедiм.

	– Ол ақша қайда?

	– Қайдасын қайтесiң? Сейфке салып қойдым да! – деп қалжыңдадым.

	– Бiзге ақша... ақша керек қой! – деп күледi бiздiң бәйбiше.

	– Бәрiбiр жағымды оқиға ғой. Президент кез келген жазушыны құттықтап жатқан жоқ шығар, – деп дастарқан басында отырған болашақ күйеу балам тiлектестiгiн бiлдiрдi.





30 желтоқсан 2006 жыл




	Кеше Астанаға звондап, Д.Дүкенбайды жыл басымен құттықтаған едiм. Әуелде менiң даусымды анық ажырата алмай, байқастап жауап берген Дүкеш артынша көңiлденiп, жадырап сала бердi. Маған «айналайын» дейдi. Әбден риза болғаны шығар.

	Недәуiр сөйлестiк. Биыл өзiнiң қатты адасып, ұлы Пайғамбарымыздың үйiндегi Айша анамызға көлеңке түсiретiн бiрдемелердi жазғанын, «жазушылық қызды-қыздымен» шекарадан өтiп кеткенiн мойындайтынға ұқсайды.

	– Құдайдан кешiрiм сұрап, биыл құрбандық мал шалғалы отырмын, –дейдi. – Бұдан былай дiн тақырыбына ештеңе жазбаспын-ау. Ақшаны көбейтiп, тыныш жүргеннiң өзi артық екен.

	Дүкеш баспасөз бетiнде өзiн оңдырмай сынаған М.Мағауинге қатты қапалы екенiн айтты.

	– Ал сондай бiр сыншыл Бұлұтай мырза туралы пiкiрiң қандай?

	– Ол жақсы, таза жiгiт екен. Өзi келiп кешiрiм сұрап кеттi.

	– Кешiрiм сұрағаны қалай?

	– Маған қарсы мақаласын әлдекiмдердiң азғыруымен жазған көрiнедi. Бұлұтайды қойшы. Әнебiр Бақтыбай Айнабеков, өзi менiң жерлесiм ғой, сол әлденеше кiсiге қол қойдырып, Президенттiң атына көлдей арыз жазып жiберiптi. Арызында Қазақстан мұсылмандар дiни басқармасының қазiргi мүфтиi баяғыда, кеңес өкiметi кезiнде жарияланған бiр кiтабында Айша анамызға тiл тигiзiп жазған. Мына Дүкенбай ұлық Пайғамбарымыздың сүйiктi жарын ғайбаттаған мысалды сол кiтаптан алған. Әне, сондықтан ең алдымен мүфтидi орнынан қағып түсiру керек дейдi екен. Бiрақ әйтеуiр әкiмшiлiктегi жiгiттер арызқойдың бетiн қайтарыпты.

	Дүкештiң сонымен қатар «Қазақ әдебиетiне» Ғ.Қабышевтiң айыптау мақаласын бастырған газеттiң бас редакторы Ұ.Есдәулетовке де өкпесi қара қазандай екен.

	– Газеттi қабырға газетiне айналдырып жiбердi. Көп ұзамай, өзi орнынан түсетiн шығар, – деген тұжырымын жасырған жоқ.

	* * *

	Бүгiн таңертеңгi сағат 1100-де «Евроньюс» телеканалын қоссам, «Саддам Хуссейн казнён» деген жүгiртпе жолдармен хабар берiп жатыр екен. Артынша Ирак диктаторының құлан иек таң қараңғысында, сағат 6-ларда қасындағы екеумен бiрге дарға асылғанын егжей-тегжей баяндап бердi.

	Сөйтiп, бiздiң заманымыздағы қанiшер әмiршiнiң бiрi қатал жазаға тартылды. Гитлер, Чаушескуден кейiнгi көзi тiрiсiнде әдiл сыбағасын алған бiрiншi билiк иесi осы болуы керек. Бәлкiм, бұдан кейiн жер бетiндегi өзге диктаторлардың да арттары қылп ете қалатын шығар... кiм бiлсiн.

	24-желтоқсан күнi Түркменстан президентi С.Ниязовты да елi-жұрты ақтық сапарға шығарып салды. Ол «жарықтық» та жеке адамға табынуды (культтi) аспанға шығарған ең атаққұмар, ең билiкқұмар пенделердiң бiрi едi.

	Диктаторлардың бәрi дерлiк көзi тiрiсiнде культ жасауға құмар болатыны несi екен? Кейiнгiнi, артын ойлауға осылардың шынымен-ақ ақылы, бiлiмi жетпейдi ме? Әлде билiкқұмарлық, атаққұмарлық шизофрениялық ауру, ажырамас егiз ұғым болғаны ма?

	Культ – Ислам дiнiндегi ширк аталатын ұғымға жақын нәрсе. Ширк – Құдайға серiк қосу, кешiрiлмейтiн күнәға жатады. Культ – өзiн өзгелерден биiк, ерекше, қайталанбас, теңдесi жоқ мәңгiлiк тұлға санау. Культтiң үлкен, кiшiсi бар, бiрақ бәрiнiң мазмұны – ортақ.

	Өкiнiшке орай, культ – саясаткерлердiң, билiк иелерiнiң ғана еншiсi емес. Кiшiгiрiм культиктер мына бiздiң арамызда, жазушы қауым iшiнде де өрiп жүр. Бұлар ешбiр атаққа, абыройға, марапат-наградаларға тоймайды, қанағат етпейдi, шүкiршiлiктiң, тәубаның не екенiн бiлмейдi, өлiмдi ойламайды... ойламауға тырысады. Өздерi шетiнен иттей ұйлығып, топтанып шыға келедi. Орталарына ордаңдаған бiреулерiн отырғызып қойып: «Ой, бiздiң жүйрiгiмiз! Шешенiмiз! Көсемiмiз!» – деп мақтай бередi, мақтай бередi. Содан ақыры әлгi ордаңбайы шынында да менiң шенiме келетiн ешкiм жоқ екен деп адаса бастайды. Бiрақ культиктiң райынан қайтып, сабасына түсуi уақыт өткен сайын қиындай бередi. Құдайым осындай кiшкентай культиктердiң қолына үлкен билiктi бере көрмесiн.





31 желтоқсан 2006 жыл




	Соңғы күндерде Әбу Хамид әл-Ғазалидiң кiтабын оқып жүрмiн. Шығыстың асқан кемеңгер ойшылының бiрi екен. Дәстүрлi дiни тақырыптарды қозғаған еңбектерi ғана емес, дүниәуи, ғылыми кеңiстiктердi қамтыған талдаулары да ерекше мағыналы көрiндi. Өзге Европа философтарынан айырмашылығы – айтпағының бәрiн, тұжырымдарының бәрiн ғаламдық жаратылыс заңдарымен, адами болмыс, имандылық қағидаларымен бекiтiп отырады екен. Бұл жағынан әл-Ғазали тiптi әл-Фарабидiң де алдына түсiп кетедi.

	Ғазали мен өзiмiздiң Абайдың арасындағы кейбiр үндестiктердi байқауға болады.

	Абай демекшi... Қазақта бұрынды-соңды талай данышпандар өттi деп мақтанғанымызбен, Абайға теңдесетiн бiреуi жоқ екенiне ендi, мiне, жасымыз ұлғайған шақта көзiмiз жетiп отыр. Сайын сахарада бiр кезде Абай тумаса, қайтер едiк? Iздегенiңдi тек Абайдың табатының ақиқат.

	Шоқанымыз анау: ғажайып таланттың иесi бола тұрып, империя идеологиясын жақтады, Исламды даттады. Әрине, толық ашылмай кеттi... Үлгермедi.

	Ал Шығыстың өзге телегей-теңiз руханият мұраларынан бiздi мақұрым қалдыру саясаты жүргiзiлдi. Бiзге тек Европа өнегелерiн оқытып, телiп бақты. Оның iшiнде әсiресе құдайсыздық, атеистiк жолмен әлеуметтiк теңдiкке жету жолдарын насихаттаған авторларды дәрiптеу мектебiнен өттiк. Әрине, Европадан, әсiрiсе Ресейден үйренетiнiмiз көп. Абай да солай қарай сiлтедi емес пе?... Бiрақ гуманитарлық өркениеттiң, ғылымның, дүниетану iлiмдерiнiң алтын ошағы болған ежелгi Ғажам жұртының дәстүрлерiнен алшақтаудың опа бермегенi рас.

	Қазiр Қазақстанда «Мәдени мұра» атауымен бiраз игiлiктi iстер атқарылып жатқанға ұқсайды. Бiрақ соның бағыт-бағдарламасында ала-құлалықтар бар. Мәселен, «Жазушы» баспасында редакторлық қызмет атқаратын ақын Есенбай Дүйсенбаев айтады:

	– Бiз француз философтарының кiтаптарын қазақшаға аударып шығарып жатырмыз. Солардың iшiнде Исламды жамандаған пiкiрлер жиi кездеседi екен. Мысалы, мен Вольтердiң, тағы бiреулердiң сондай сорақылықтарын қысқартып тастасам, құрастырушылар мен аудармашылар наразылық бiлдiредi, жоғарыға арыз жазады. Сонда менiң қайтуiм керек?

	– Өте дұрыс iстегенсiң. Вольтер ғана емес, анау Дидро, Монтескьенiң қазiргi мұсылман қазаққа түкке керегi жоқ. Сендер анау Бердяевтi, Флоренскийдi, Вернадскийдi, Соловьевтi қазақшаға аударып бастырыңдар. Гегельдi, Кантты насихаттаңдар, ибн-Синаның, әл-Ғазалидiң, Омар һәйәмнiң философиялық шығармаларын шығарыңдар, – деп мен де ақыл-ұсыныстарымды жаудырып жiберемiн ғой.

	– Оны бiзден кiм сұрап жатыр? Бәрiн өздерi белгiлеп, бекiтiп қойған. Ал қазақша аудармалары бар ғой... түкке татымайды. Түсiнiксiз. Не жазып отырғандарын өздерi бiлмейдi. Осындай дүмбiлез қолжазбаларды түзеуден әбден шаршадым. Жалпы осындай кiтаптарды қазақшалап, қыруар қаржы жұмсаудың не қажетi бар? Бәрiбiр бұл кiтаптарды қарапайым халық оқымайды. Ал керегiне жаратқысы келгендердiң өздерi-ақ орысшасын iздеп тауып алады, – деп қайырды қазiргi баспа саласындағы ең тәжiрибелi, ең сауатты реадакторлардың бiрi Есенбай.

	– Аудару керек шығар. Бiрақ керектiлерiн таңдай бiлмейтiндерi жаман, – деймiн.

	– Кiм таңдайды? Қазiр бiзде нағыз философ ғалымдар бар ма өзi?

	Дәл осындай әңгiменi «Мәдени мұра» бағдарламасы бойынша кiтаптар шығарып жатқан «Қазақстан» баспасының директоры Нұрмақанның аузынан да талай естiдiм.

	* * *

	Тынымбай Н.Айтады:

	– Пэн-клубтың отырысына қатысқан сiздiң бiр жуан досыңыз әнеу күнi: «Мен әйтеуiр Кеңес тақырыбына қалам былғаған жазушы емеспiн» деп мақтанды. Өзi өмiр бойы Компартия қарамағында, ЦК-да, министрлiкте, басқа жерлерде жауапты қызметтер атқарды. Компартия беретiн атақтардың ешқайсынан құр қалған жоқ. Тәуелсiздiк жылдарында да сөйттi. Қазiр де өзi өте сенiмдi, көңiлдi көрiнедi. Айналасындағы ағайындары аузына қарап өлiп отыр. Сонда қалай? Тарихи тақырыпта жазғандардан гөрi өз заманының бейнесiн жасаған жазушылардың еңбегi қашаннан бағалырақ емес пе едi? – дейдi.

	– Әрине, солай. Жалпы, жазушы қай тақырыпқа барса да, өз заманының, замандастарының ойын, мүддесiн, көзқарасын, танымын бiлдiретiнi екiнiң бiрi бiлетiн ақиқат. Тарихты түсiндiру, баяндау үшiн роман жазылмайды. Тарихшы мен жазушының мiндетi екi басқа. Ендi келiп Кеңестiк дәуiрдi дәрiптеушiлер қатарында болмағанын дәлелдеу үшiн бұлай сөйлеу – әншейiн пендешiлiк, қатқылдау айтсақ – екiжүздiлiкке қарай кетедi.

	– Герольд Бельгердi биыл да Мемлекеттiк сыйлықтан шет қалдырған осындай екiжүздi «достары» болар. Таңқаларлық нәрсе. Орыс оқырмандарына Бельгердiң аудармалары арқылы танылған сабаздар шынымен-ақ мойындарын бұрмағаны ма? Осылардың тобына жататын комиссия мүшесiнiң бiрiнен «бұл қалай болды өзi?» деп сұрап едiм, «ол кiсi тiл жөнiнде қателесiптi ғой» дедi де, артынша: «бәлкiм, саясат араласқан болар» деп күмiлжiңкiреп жауап бердi.

	– Ол да мүмкiн. Бiздiң Гера анау қисық газеттерге сұхбат беруiн әзiр тоқтатпай тұр ғой.

	– Өзiнiң азаматтық адал позициясы үшiн оны кiнәлауға болмас.

	– «Ең құрмаса екi-үш ай мораторий жариялап, оппозициядан аулақ жүр. Қалғанын кейiн көре жатарсың» деп ақыл айтып едiк, Гера көнбедi. Ендi, мiне, тағы да «Свобода слова» газетiнiң әр нөмiрiнде суретi басылып, бiресе сұхбат бередi, бiресе үзiк ойларын жариялайды.

	– Ол кiсi ендi кейiн қарай шегiне алмайтын шығар.

	Солайын солай-ау. Бiрақ бiлгiр жазушыға билiктiң яки оппозицияның күнделiктi бәсекелес саясатына тiкелей араласу опа бере қояр ма екен деп ойлаймын. Сен қаншалықты әдiл, шыншыл болсаң да, саясаткерлер сенiң сол айтқандарыңды партиялық мүдделерiне пайдалануға тырысады. Ал нағыз жазушы саяси шындыққа емес, адами шындыққа қызмет етуi керек.

	* * *

	Өткен жолы «Байқоңыр» мешiтiнiң имамы Дайрабайдан:

	– Осы Мұртаза Бұлұтай қандай жiгiт? – деп сұрадым.

	– Маған оның зиялы мiнезi, ұстамдылығы, газет бетiнде жарияланып жүрген мақалалары ұнайды. Тарихи тағлымдарды, Ислам қағидаларын жетiк бiлетiнге ұқсайды.

	Дiни жоғары бiлiмi бар, осы Алматыдағы мақтаулы уағызшылардың бiрi Дайрабай сәл ойланып отырып, бәсең жұмсақ дауыспен:

	– Бiлiмдi екенi рас. Дiн туралы көп жазады. Қалың-қалың кiтаптар шығарып жатыр. Жақсы безендiрiлген, өте қымбат кiтаптар. Мысалы, сiз баспаның директорысыз, бiрақ өз қаржыңызға оншалық қымбат кiтаптар шығара алмас едiңiз... – деп бiр қойды. Одан әрi: – Ислам дiнiнiң осы белсендi насихатшысы намаз оқымайтын көрiнедi. Астында арқыраған шетелдiк ДЖИП машинасы бар. Ақшаны оңды-солды жұмсағанына қарағанда, өте бақуатты адам. Түрiк сауда фирмасында кеңесшiлiк қызмет iстейдi деседi. Теолог ғалымның саудада қандай шаруасы бар? – дедi.

	– Бұқаридiң сақиқ Хадистерiн мойындамайды екен деген сөздi бiреулерден естiдiм. Шиға жолын насихаттап жүрген бiлiмпаз емес пе екен?

	– Әйтеуiр өте күдiктi адам, – деп қорытынды жасады имам.

	Жазушылар, саясаткерлер ғана емес, қазiр ендi-ендi бастарын көтерiп, естерiн жия бастаған дiндарлар арасында да қазiр осындай кереғарлықтар жиi кездесетiн болып жүр.

	Ақын Есенбай айтады:

	– Телевидениеден звондап, менiң Қожа Ахмет Иассауи жайындағы арнайы хабарға келiп қатысуымды өтiнгенi бар. Менiң «Хикметтердi» қазақша сөйлеткенiмдi тiлге тиек етедi. Баба жайындағы ала-құла пiкiрлерге төрелiк айтуым керек екен. Мен: «Ойбай, ондай хабарға қатыса алмаймын», – дедiм. «Неге?» – деп сұрайды. «Өйткенi мен Ислам дiнiнен хабарсызбын. Барсам, Иассауидiң ақындығы төңiрегiнде бiрдемелердi айтармын. Өзге сауалдарға жауап бере алмаймын. Ал менiң бiр ұсынысым бар. Баспалар үйiнiң үшiншi қабатында Ислам философиясын керемет бiлетiн Оразбек Сәрсенбаев деген ағаларың отыр. Соны қатыстырыңдар», – деп әрең құтылдым.

	– Аяқ астынан бiр бiлгiштi таба қойған екенсiң! – деп күлдiм. – Мен араб тiлiн бiлмеймiн, медреседе оқығаным жоқ. Әйтеуiр әртүрлi кiтаптарды қотарамын, тақуа әкемнен үйренген тағлымдарым бар, ниетiм түзу... Басқадай артықшылықтарым жоқ.

	* * *

	Шымкентте шешесiнiң қолында тұрып жатқан немерем Әмина үйге звондап, бәрiмiздi Жаңа жылмен, Құрбан Айт мейрамымен құттықтады. Қазiр алтыншы сыныпта оқитын қызымның сөзi ересек адамдардiкiне ұқсайды.

	– Ата, күндiз-түнi Құдайдан сенi көп жасата гөр деп сұраймын! – дейдi.

	– Бәрiмiздiң тiлеуiмiздi тiле, айналайын.

	– Иә, бәрiмiздiң өмiрiмiз ұзақ болсын, ата!

	– Әб, бәрекелдi! Солай де!

	– Ата, әжемнiң денсаулығы қалай?

	– Жақсы.

	– Ата, Зере қалай?

	– Зере – тамаша, шауып жүр.

	– Ата, папам қалай?

	– Жақсы.

	– Ата, Алуа, Алдияр, Әдия, Сырым, Ақлиялар қалай?

	– Олардың бәрi қазiр осында. Бiздi құттықтауға келiптi. Телефонмен сөйлесесiң бе?

	– Иә, ата!

	Түннiң едәуiр уақыты болып қалды. Терезеден сыртқа қарап едiм, қыламықтап қар жауып тұр екен. Аула сатыр-сұтыр. Әрлi-берлi жүрген балалар фейерверктерiн аспанға атқылап жатыр.

	Менiң кабинетiмнен сығалап қараған Шара ханум:

	– Немене, осындай мейрам күнi де қағаз бетiн шимайлап отырсың ба? – деп сұрады.





26 қаңтар 2007 жыл




	Қыстың биылғыдай жылы болғаны есiмде жоқ. Тiптi қаңтардың орта тұсында да әдеттегiдей күн суытып, аяз болған жоқ. Тау етегiндегi Алматыда анда-санда қар жауғанмен, артынша ерiп кетiп жатыр.

	Қазақстанда ғана емес, күллi жер үстi, анау Европа жақта да уақтылы қыс түспей, аспаннан жаңбыр құйып, су тасып жатқанға ұқсайды. Ресей телеарнасы күздiк бидай еккен алқаптардың көктемдегiдей түлеп, жасыл желекке орана бастағанын көрсеттi. Ұйқысынан ерте оянған көртышқандар сол егiнжайларды әр тұсынан қазып, бүлдiрiп тастапты. Тышқандар әрлi-берi таситын жұқпалы аурулар түрi көбейiп кеткен. Ал қалың орман арасын жайлаған аюлар ұйқысынан оянып, теңселiп жүр.

	Болашақ экологиялық апаттардың нышаны осы емес пе екен? Адамзаттың алды-артын ойлап, тоқтайтын, толастайтын кезi болар ма?

	Өстiп жүрiсiнен жаңылысқан құбылмалы ауа райы адамның денсаулығын бұзатыны да түсiнiктi. Бiздiң Шара ханумның ескi ауруы қайта қозып, он күндей болды – емханада жатыр. Қазiр Алматыны тұмау бұлты басып тұр. Емханаларда орын жоқ. Ақылы орындардың өзi бос емес. Төрт мың мен сегiз мың арасында төлемдерi белгiленген палаталарға орналастыру үшiн таныстарыңа звондату керек екен. Ал сонда ақшасы жоқ кедей аурулар қайтiп күн көрмек? Бiлiм беру, дәрiгерлiк көмек көрсету жағы тегiн болған социализмнен кеткендегi жеткен жерiмiз, жетiстiгiмiз осы ма?

	Орыс тiлiнде «хандра» деген ұтырлы бiр сөз сипат бар. Дәлме-дәл қазақшасын таба алмай отырмын. Соңғы күндерi менiң көңiлiмдi сондай «хандра» сезiм жайлап алды. Әрине, бұған тек ауа райының құбылымдары кiнәлi емес.

	* * *

	Қызылордадан Қомшекең (Қ.Сүйенiш) звондайды. Жамбыл жаққа барып, қайдағы бiр «көрiпкел» тәуiпке қыруар қаржы төлеп, емделiп қайтқан екен – денсаулығын түзеудiң орнына бұзып алыпты.

	– Ертең өле қалсам, менiң мұраларыма өзiң ие боларсың. Балаларыма солай аманаттап кетемiн, – дейдi ақын.

	– Қой, ондайды айтпаңыз. Бәрi Алланың қолында емес пе? – деймiн.

	Былтыр «Қайнар» баспасынан марқұм З.Шүкiровтiң артында қалған «Сыр бойы» романының қолжазбасын өзiм сұратып алып, екi том кiтап етiп жариялатқанмын.

	Сондай-ақ Қызылордада тұратын Ә.Рақымбекұлы мен А.Сәдiбекұлының кiтаптарын баспа жоспарына енгiзiп, мемлекеттiк сұраныс есебiнен бастырып шығарғанбыз. Биыл марқұм Н.Серәлиевтiң таңдамалысын бастыру қамындамыз. Өкiнiшке орай, Серәлиевтiң қолжазбаларын, суреттерiн iздестiрiп таба алар емеспiз. Қомшабай мен Әскербектiң айтуынша, оның артында қалған балалары мен iнiлерiне талай хабарласқанмен, олардың ешқайсысы жазушы мұрасына жанашырлық пейiл таныта қоймапты.

	– Лаж жоқ, Нәкеңнiң өзiмде сақталған кiтаптарынан құрастырып, бiр томдық таңдамалысын шығарармыз. Тек, Қомшеке, сiздер оның бiр тәуiр суретiн тауып берiңiздер, – деп өтiнгенмiн.

	– Сол суреттi әлi таппай жатырмыз ғой, – дейдi Қ.С. – Балалары саған апарып беруi керек едi. Әлi қолыңа тимептi-ау. Қап, әттеген-ай! Әйтеуiр сенен басқа бiздiң iздеушiмiз болмай тұр.

	– Қомшеке, облысыңызға жаңа әкiм барып жатыр. Бәлкiм, осы жiгiт сiздердi iздеушi қатарынан табылып қалар.

	– Осының өзi қандай жiгiт? Облыстық газет бетiнде жаңа орнымен құттықтағандардың сөзi басылып жатыр әйтеуiр...

	– Мәдениет саласынан барған жiгiт. Өнер адамдарына, ақын, жазушыларға жақсы қабақпен қарайтын шығар.

	– Аяғым жараса, алдына барып, сөйлесiп қайтпақ ойымда бар. Бiрақ әй, қайдам-ау... Бұрынғы әкiмiмiз де былайша жаман жiгiт емес едi. Әнебiр сүлiк қараны қасына ертiп алып, тура жолдан шығып кеттi емес пе? Ендi сол сүлiк қара тағы да мұның басын айналдырып жiбере ме деп қорқамыз.

	– Облыста Жазушылар одағының бөлiмшесiн қайта құрып, жұмыстарыңызды жандандыруға мүмкiндiктер жасатып алғандарыңыз дұрыс болар едi. Бiр-екi адамға жалақы тауып берiп, жергiлiктi жазушылардың басын құрау мұнайлы облыс үшiн қиын шаруа емес.

	– Өзiм де орныма Әскербектi қалдыруды ойлап жүрмiн. Бiзден гөрi денi сау, жас жiгiт қой.

	– Әбден дұрыс айтасыз, Қомшеке!

	Өткен ғасырдың алпысыншы-жетпiсiншi жылдарында Қызылорда қаласының өзiнде әжептәуiр әдеби орта болушы едi. Асқар Тоқмағамбетов, Зейнолла Шүкiров, Нәсiреддин Серәлиев, Саид Баязитов есiмдерi ол кездерi күллi республикаға таныс. Өзге де жас талап ақын, жазушылар қаптап жүретiн. Шығармашылық кештер, жиындар жиi өтетiн. Сол шараларға жергiлiктi партия, совет органдарының мұрындық болып, белсене қатысқаны да ақиқи шындық. Сол органдарда сауатты, бiлiмдi жiгiттердiң қызмет iстегендерi және өтiрiк емес.

	Қазiр жастары жетпiске келген Қомшекеңдер мен анау алпысты алқымынан алып жүрген Әскербектер – сол баяғы Асекеңдердiң сарқытын iшкендер. Мына бiздер де сол ортадан өсiп шыққан өскiндермiз.





3 ақпан 2007 жыл




	Кинорежиссер Қалдыбай Әбеновтiң дүниеден өткен шешесiнiң қырқына қатысқан кiсiлердiң арасында болдым. Үлкендер жағы төрде жасалған дастарқанның басында отырдық. Негiзiнен зиялы қауым өкiлдерi, ағайын-туғандар жиналған екен. Менiң сол жағымда Тұңғышбай Жаманқұлов, оң жағымда өзiм түстеп таныңқырай қоймайтын бiрер артист (әлде режиссер ме) орналасқан екен. Қарсы бетте Рысбек Сәрсенбайұлы мен оның зайыбы Маржан Асфандиярова отырды.

	Мен Рысбекпен аз-мұз тiлдесiп, өткен жылы дүние салған анасына көңiл айттым. Алтынбек жайын әңгiмеледiк. Алтынбек туралы сөз қозғалғанда, Рысбектiң өңiнен терең тақсiрет тағы айқын көрiнiп тұрды. Бұдан әрi бұл тақырыпты көп қаузаған жоқпыз. Өйткенi қасымыздағылардың мұндай әңгiмеге онша құлықты емес екенiн байқадық.

	Содан әртүрлi тақырыптардың басын шалып, екi сағаттай уақыт өткiздiк.

	Тұңғышбайдың сөзiнен оның қазақ сахнасындағы шешендiк өнер жайында зерттеу жүргiзiп, диссертация қорғамақ ниетi бар екенiн түсiндiк.

	– Халық артисiне ғылыми атақ неге керек болды екен? – деп сұрадым.

	– Бiздiң тек сахнада ойнап, айғайлап жүруден де басқа қолымыздан бiрдеңе келетiнiн дәлелдеу үшiн, – деп жауап бердi Т.Ж.

	– Өнер академиясына сабақ берiп, шәкiрттер дайындап жүрген жоқ па едiң?

	– Домбыра ғылымының докторы менi мұғалiмдiкке жаратпай тастаған.

	– Оның кiм едi тағы?

	– Маған сiздiң осы «оның кiм едi?» деген сұрағыңыз ұнайды, Ореке. Менiң айтып отырғаным Өнер академиясының қазiргi ректоры Пәленшеев деген жiгiт.

	– Ал «Көшпендiлердiң» жағдайы не болды?

	– Не болсын. Көрсетiп жатыр. Бiрақ қытайлар «көрсетпеймiз» деп бас тартыпты.

	– Неге?

	– Бiзде жоңғарлар көп. Халықтар достығына зияны тиедi дегендей бiрдемелер айтқан ба, немене...

	– «Көшпендiлердi» телеэкраннан бiз де тамашаладық. Түсiрiлуi жаман емес. Патриоттық идеялары бар. Әсiресе жастар жақсы қабылдауы мүмкiн. Бiрақ нағыз халықтық күрес, драматизм, трагедиялық асулар назарға iлiнбеген. Оның үстiне, фильмнiң басты қаһарманы Абылайдың өзiнiң досымен жекпе-жекке шығып, оның өлтiруi – «Спартак» киносынан қымқырылған оқиға екен. Бұған қарағанда М.Әуезов театрында сiздер қойған «Абылай хан» спектаклi тарихи, қазақи шындыққа жақын едi.

	– Ибрагимбеков тәп-тәуiр сценаршы. Бiрақ бiздiң қазақтар оның миын ашытып жiбердi... Мен осы фильмнiң атын өзгертiңдер деп бiрнеше рет айттым. Ешқайсысы құлағына қыстырмады. Қазақтардың жоңғар шапқыншылығына қарсы көп фильмнiң бiрi болғанда, ешкiм бүйтiп дауласпас та едi. Ал «Абылай хан» спектаклiн жарамсыз деп, репертуардан алып тастағаны қашан...

	Бұдан кейiн С.Нарымбетов түсiрiп жатқан (әлде тоқтап қалған) М.Шоқай туралы фильм төңiрегiндегi әңгiмелер өрбiдi.

	Осындай қаза, құдайы ас үстiнде де тiрiнiң тiрлiгiне қатысты қысыр сөздер айтыла бередi.





5 ақпан 2007 жыл




	Өткен түнi түсiме Алтынбек Сәрсенбайұлы кiрдi. Айнала дөңгелек залда үлкен жиын өтiп жатыр екен деймiн. Осы жерде Алтынбек жүрдi. Үстiнде ақ көйлек, жағасы ашық, мойнына галстук тақпаған. Екеумiз аса ықыласты, жақсы амандастық. Өте көңiлдi, жарқын.

	– Ореке, мына халыққа бiр-екi ауыз сөз айтпайсыз ба? – деп сұрайды менен.

	– Не жайында?

	– Оны өзiңiз бiлесiз ғой. Мен сiзге сөз үйретемiн бе? – деп жымиып қояды А.

	– Онда ойланып көрейiн, – деймiн.

	Осы кезде мiнберге ұйғыр жазушысы Ахметжан Аширов көтерiлiп, желпiнiп сөйлеп тұрды.

	– Осы кiсiден соң кезек сiзге берiледi, – дейдi А.

	Бұған қарағанда үлкен жиынды басқарушы Алтынбектiң өзi болуы керек.

	«Не айтсам екен?» деп ойланып жатқанымда, оянып кеттiм.

	Ақ киiм киiп жүргенiне қарағанда, марқұмның жаны жәннатта болар деп жорыдым.





7 ақпан 2007 жыл




	Шара ханум емханадан шыққанмен, пәлендей түзелiп кете қоймаған соң, профессор Ғ.Б.Әдiлбеков деген iнiме барып көмек сұраған едiм. Ол осындағы атақты пульманолог профессор А.Ә.Бейсебаевқа звондап, өтiнiш бiлдiрген. Содан бұлар Шараны қайта емдеуге кiрiстi. Айтуларына қарағанда, соңғы алпыс жыл бойы Алматы мен Қызылорданың дәрiгерлерi бiздiң бәйбiшенi ойдағыдай дұрыс емдемеген көрiнедi.

	Солайын солай шығар. Өйткенi екi-үш процедура қабылдап, қолқасын, өкпесiн тазартудан өткiзе бастаған Шара қазiрдiң өзiнде ентiкпей еркiн демалып, жақсы жүрiп-тұратын халге жеттi. Сөйтiп, соңғы күндерде отбасымыздың уайымына айналған қауiп-күмән сейiлгендей болды. Алла ақырын қайырлы қылсын!





9 ақпан 2007 жыл




	«Анкара» қонақүйiнде «Бiздiң Алтынбек» атты естелiктер кiтабының тұсаукесер кешi болды. Әдеттегiдей кiсi көп жиналды. Жиынға Алтынбектiң 93 жастағы әкесi Сәрсенбай қария қатысып отырды. Саясаткерлер бiрiнен соң бiрi шығып, ұзақ-ұзақ сөйлеп жатты. Бұлардың iшiнде маған Дәулет Сембаевтың айтқандары ұнаңқырады.

	Жазушылар қатарынан мiнбеге ұмтылғандар iшiнде Ғаббас, Дулат, Бексұлтан, Есенғали болды. Есенғалидың саяси сатқындық туралы пiкiрлерi мағыналы шықты. Ол Абайдан, Махамбеттен үзiндiлердi жатқа келтiре отырып, Алтынбек секiлдi асыл жiгiттердiң түбiне жеткен осы сатқындық екенiн айтты.

	Есенғали мiнбеден түсiп бара жатқан тұста жиынды басқарып отырған Рысбек Сәрсенбайұлы:

	– Бiрiншi сатқын Әлихан Бәйменов болды, – дедi.

	Мәжiлiс залының алдындағы фойеде едәуiр уақыт қыдырыстап жүрдiк. Қасымда Есенғали, Бауыржан деген Есенғалидың танысы бар. Бауыржан қазiр Болат Әбiловпен бiрге сотқа тартылып жатқан «батырдың» өзi екен.

	– Сен осы неше күн түрмеге отырып шықтың? – деп сұрады одан бiр кезде Е.Р.

	– Үш күн, – деп жауап бердi «Бутя» қорының бұрынғы басқарушыларының бiрi болған Б.

	– Аз отырған екенсiң! – деп қалжыңдады Е. – Сендейлердi ұзағырақ ұстау керек қой!

	– Акционерлердiң үлесiн қайтарған жалғыз «Бутя» қоры екенiне қарамастан, бiздi өстiп жауапқа тартып жатыр, – дедi Б.

	Сабырмен сөйлейтiн, естi жiгiт екенi көрiнiп-ақ тұр.

	– Құдай сендердi пәле-жаладан аман қылсын, – дегеннен басқа мен жұбату сөзiн таба алмадым.

	– Орағаңның өстiп бата беретiнi бар, – деп күлiп қойды Есенғали.

	Қазiрде кiлең парасатты, арлы жiгiттердiң қуғынға ұшырап, сотталып, отталып жатқандарын немесе билiктен бойларын аулақ ұстап, қарсы жаққа кетiп жатқандарын екiнiң бiрi (саясатта шаруасы жоқтарға шейiн) көрiп отыр. Осындай басқосуларға келгендердiң арасында сауатты, мемлекетшiл, ұлтшыл, қабiлет-қарымды азаматтар аз емес. Тек, әттең, солардың бойларындағы қызу қуатты тәуелсiз елдiң игiлiгiне тiкелей, қолма-қол жұмсай алмай, саяси дау-дамайлар ортасында жүруге мәжбүр болуы – өкiнiштi-ақ.

	Бұлардың iшiнде журналистер, жазатын, жазбайтын жазушылар, сыншылар да жүр. Ең бiр ала-құла топ – осылар. Ғ.Қабышев секiлдi құлқы-пейiлдерi тазалары бар. Қалғандарының бiразында iшкi есеп, пайдакүнемдiк, күн көру ниетi басымдау. Әсiресе «оппозицияшыл» журналистер қатарындағы мұндай аурудан кейбiр жазушылар мен сыншылар да құралақан емес. Олардың мақсаты – атақтарын шығару, билiкке қыр көрсету, қыр көрсету арқылы мүмкiндiгi болса, мансапқа қол жеткiзу.

	Әйтпесе бұрындары биiк мансаптан қуылғаны үшiн iштей ызалану, аласұру, айбат шегу.

	Осындайлардың бiреуi ортаға шығып, қазiргi билiктi жамандап, Алтынбектi «өкiрте» мақтай бастағанда, менiң қасымдағы Е.Р. iнiм:

	– Апырмай, мынау ағамыз кеше Алтынбектiң көзi тiрi кезiнде мүлдем басқаша сайраушы едi. Екеуiнiң ит пен мысықтай болғанын сiз бен бiз жақсы бiлемiз... Ендi қараңызшы! – деп басын шайқады. – Алтынбек марқұм кейде кiсi таңдаудан қателесетiн. Мен бiрде оған: «Анау Қожадан сақ бол. Мен Қожа ағайындардың арасында өскен адаммын. Олардың сырын жақсы бiлемiн. Олардың iшiнде табанының бүрi жоқ екiжүздiлерi жиi кездеседi. Анау соның тап өзi!» – дегенiмде, маған ренжiп қалды. «Ол ондай жiгiт емес» деп жауап бердi. Мен де қырсық емеспiн бе, жолдасын жамандаудан тыйылмадым. Алтынбек ақыр соңында ашуланып, орнынан тұрып кеттi. Әрине, Алтынбек айналасына кiлең жақсыларды жинауға тырысатын. Жазушылар арасынан, Ораға, мына сiздi, анау Мағауиндi ерекше жақсы көретiн. «Мағауинге Халық қаһарманы атағын беруге болады» деп жазды емес пе?

	– Айтпақшы, Мағауиннiң шетелге кеткенi рас па? – деп сұрады бiздiң сөзiмiздiң шетiн естiп қалған Қуанышбай анадайдан бiзге жақындап келiп.

	– Ондайын естiгенiм жоқ. Прагада тұратын баласына қонаққа кеткенiн бiлемiн. Көктем шыққан соң қайтып келетiн болар, – дедiм мен.

	– Сен жаңа сөзiңде неге менi қосып айтпадың? – деп Қуанышбай ендi мұртын сипалап, Есенғалиға кiнәлай қарады.

	– Сенi мақтаулы тiзiмге қосып атады емес пе? – деп мен серiгiмнiң ыңғайына қарай жығылдым.

	– Иә, сөйттiм бе? Мақтадым ғой! – деп Есенғали да iлiп әкеттi.

	– Дұрыстап мақта! – деп анау анадайда тұрған Серiк Әбдiрайымов досына қарай бұрылып кете барды.





10 наурыз 2007 жыл




	«Жас Алаш» газетiнде бiздiң Г.Бельгердiң «Бұл заманда құпия бола алмайсың» деген сұхбат әңгiмесi жарияланыпты (№19, 2007 ж.). Мен бiлетiнде Герольдтiң ең сәтсiз, сыңаржақ пiкiрлерiнiң анық көрiнген тұсы осы. Оның әсiресе қазақ әдебиетi, қазақ менталитетi туралы айтқандары, өкiнiшке орай, түбiрiмен қате болып шыққан. Осы жөнiнде екi-үш жазушымен пiкiрлесiп едiм, бәрiнiң ойы бiр жерден шықты. Әрi бұлардың бәрi Бельгерге оң көзқарастағы, жанашыр жiгiттердiң қатарында жүргендер.

	Қазiргi қаламгерлер жайында Герекең: «Бұлар тың нәрсенi қабылдай алмайды, қабылдағысы келмейдi. Ойлау жүйесi жоғары деңгейде емес. Көп қаламгерлерге жетпейтiнi – философиялық тұғыр. Европа елдерiнiң жазушылары не туралы жазса да, оның соңы бiр философиялық тұғырға, философиялық жүйеге барып тiреледi. Бiзде мұндайды бiлетiндер аз. Қазақтың философиясы – өзiнше. Көшпендiлер заманынан берi қалыптасқан табиғи түсiнiгi, табиғи қабылдауы – қазақтың философиясы. Қазақ сол деңгейде ғана ойлайды, сол деңгейден келiп шығармасын жазады», – дейдi.

	Барынша жаңсақ, тайғанақ, дүдәмал, атүстi тұжырым.

	«Француздарда сегiз баспатабақ, алты баспатабақ романдар бола бередi», – дейдi. Сегiз баспатабақтық, алты баспатабақтық шығарма роман емес, кәдуiлгi повесть, хикаяға жатса керек-тi. Роман атаулының табиғаты, бiтiмi, көтеретiн жүгi басқарақ болады.

	«Қазiргi заман өзгерген. Бәрiн қысқа айту керек. «Кинематографический язык» дейдi мұны, соны жұрт қызыға оқиды» – дейдi. Сөз болғаныңа?! Қазiргi заман оқушылары қызыға оқуы үшiн өнер атаулының ежелден қалыптасқан көркемдiк заңдарынан бас тартып, тоғышарлардың талабына бейiмделуiмiз керек пе? Онда Толстойлар мен Әуезовтерден бас тартуымыз қажет қой!

	«Қазақ жазушыларына жетпей жатқан екiншi нәрсе – концепция. Қазақтарда концепция деген атымен жоқ. Өзiндiк концепциясы бар екi-ақ жазушыны айтар едiм, бiреуi – Кекiлбаев, бiреуi – Мағауин. Әсiресе Мағауинде мықты. Оныкi – ұлттық концепция», – дейдi. Соңғы екеуiн мысалға келтiргенi әбден дұрыс. Бiрақ Герольд өзi жалаулатып отырған концепция деген ұғымның көркем әдебиеттегi орнын толық ажырата алмайды екен.

	«Басқаша ойлап тұрып, басқадай сөйлеу, бәлкiм, билердiң заманында қажет те болған шығар. Қазақтың билерi көркем сөйлейдi, әдемi астармен айта бiледi. Бiрақ бiз соның кейбiрiн әлi күнге түсiне алмай жатырмыз. Не айтқысы келгенiн бiлмеймiз. Мен қазақ билерiнiң сөзiн орысшаға аудардым. Ар жағында не айтқысы келгендерiн анау-мынау орыс түсiне бермейдi», – дейдi. Бұдан саналы өмiрiн түгелдей қазақ арасында өткiзiп, қазақ жазушыларының бiразын орыс тiлiне аударып, абырой алған Герекеңнiң бәрiбiр осы кезге шейiн қазекеңнiң ұлттық менталитетiн, ойлау, сөйлеу жүйесiнiң ерекшелiктерiн, өзгелерге ұқсамайтын артықшылықтарын толық, терең түсiне алмағандығын, негiзiнен евроцентристiк көзқарастар аясында қалып қойғанын аңғарамыз.

	Оның «Қазақ өзгеруi керек. Алдыңғы қатарлы ел боламын десе, өзгермей болмайды», – деген пiкiрi де екiұшты, дәйексiз естiледi. Қандай өзгерiстер туралы айтып отырғаны түсiнiксiз.

	Г.Бельгер, сөз жоқ, қазiргi ең адал, ең шыншыл қаламгерлерiмiздiң бiрi. Бiрақ кейде сол адалдық пен шыншылдықтың өзi адасудан құтқара алмайды екен.





10 сәуiр 2007 жыл




	Жезқазғаннан суық хабар келдi: сол жақта тұратын бiздiң аталас туысымыз Сәруар Баймаханұлы дүниеден өтiптi. Сәруар жақын туыс қана емес, бала жастан бiрге өскен ауылдас, көңiлдес, тiлеулес, пiкiрлес, ақкөңiл ер мiнездi жақсы азамат едi. «Өмiрнама» кейiпкерлерiнiң бiрi, менiң бозбала күндерiмнiң қызық-шыжығын бiрге бөлiскен куәгерiм. Балалық шаққа арналған базбiр шығармаларыма қаһарман ретiнде қатысатын Сапақ – осы. Ол ғана емес. Баяғыда, 1946-47 жылдары болуы керек, қысты күнi «Жансейiт» атты ауылдың iргесiнде ағып жататын өзекке сырғанақ тебуге барғанымызда, жасымнан ебедейсiз, қопалдау болып өскен мен ойламаған жерден қамыс арасындағы тасада бетi қабыршақтанып жасырынып жатқан жылымға гүмп етiп түсiп кетпеймiн бе? Үстiмде қомыт-қомыт қалың киiм бар, аяғымда – темiр коньки. Содан жан дәрменде әрлi-берлi тырбаңдап жүзiп, жылымның жағасына шығуға ұмтылайын. Бiрақ қамыс арасындағы жұқалтаң мұз қайта-қайта омырылып түсе бердi. Зәрем ұшып, құтым қашқан кезде:

	– Көке! Көке! – деп айқай салсам керек. Көкем қайдан естiсiн – қыстау едәуiр жерде болатын.

	Дәл осы кезде ойықтағы тастай суық судың iшiнде жанталасып малтып жүрген менiң қасыма аяғындағы конькиiн сырылдатып, сырғанап жетiп келген Сәруар қолындағы ұзын доп таяғын маған қарата созып тұрып:

	– Ұста! – деп жекiрiп жiбердi.

	Содан Сәруардың доп таяғына жармасып, қатқан қалың мұздың ернеуiне өрмелеп шықтым-ау деймiн. Сол бетiмен Сәруар менi үйге жетектеп әкелiп, әке-шешеме аман-есен тапсырған едi.

	Бұл – менiң Сәруардың арқасында ажалдан құтылған бiрiншi уақиғам.

	Екiншi уақиғам – 1958 жылы Павлодар облысының Лебяжье ауданы Новотроицк совхозына тың игеруге барған кезiмде болды. Сонда қазақ студенттерi мен тың жерлердi игеруге келген келiмсектер арасындағы қырғын қақтығыс, төбелеске қатысқан мен байғұс (шынында, әншейiн үйдiң тасасында текке қарап тұрғанмын) бiр топ бұзықтың ортасында жалғыз өзiм қалып қоймаспын ба?! Қараңғы түн iшiнде қояндай қалтырап, дiрдек қаққан менi тез қоршап алған «целинниктер»:

	– Эй, кто ты такой?! – деп зiркiлдемесi бар ма?

	– Я... Я... – дегеннен басқаға менiң тiлiм келер емес.

	«Бiткен жерiм осы шығар» деп ойладым.

	Дәл осы сәтте орта бойлы, жуантық орыс менiң жеңiмнен тартып, бетiме үңiлдi де:

	– Это ты, Аразбек? Откуда?.. – деп таңырқай сұрады. Мен оны бiрден тани кеттiм.

	– Я, я! Борис! Борис... – деп үстi май сасыған неменi құшақтай алмаспын ба?

	Борис сол жерде менi арқамнан қағып тұрып, қасындағыларға қарап:

	– Это свой парень, – деп таныстырды да, артынша: – а, ну-ка, исчезни! Быстро! – деп келте бұйрығын берген.

	Мен құрықтан құтылғанымды түсiнiп, тамыз айының ортасындағы Арқаның суық түнiнде ауыл шетiндегi қарулы қарауыл қазақ жiгiтi бар қырманға қарай жанұшырып тұра жүгiргенмiн...

	1958 жылы «Үлгi» аталған терiскейдегi ауылда маған араша түсiп, құтқарып жiберген Борис – орыс емес, сол тұста жасы қырықтарға жақындап қалған белорус жiгiтi едi. Өзiммен курстас Марат Нұрғалиев екеумiз осы жiгiт айдаған комбайнның тiркемесiнде сабан түсiретiн капнильщик (солай атайтын) болып iстегенбiз. Талай күндер мен түндерде Марат екеумiз осы Бористiң кешегi соғыс жылдарында бастан өткерген қайғылы, қасiреттi әңгiмелерiн естiгенбiз. Әсiресе мен оның аянышты тағдырына жанашырлық бiлдiрiп, қайта-қайта ежiктеп әртүрлi сұрақтар қояр едiм. Өзге целинниктер бiзге тиiсiп: «Эх, вы турки! Монголы! Откуда вы научились читать?» – деп, әсiресе олардың бәрiн шетiнен шахмат ойыны үстiнде қирата жеңiп жүрген Маратқа қатты өшiгiп, неше түрлi боқтық сөздер айта бастаған «жерлестерiнiң» бетiн қайтарып, ара-тұра ара түсетiн белорус жiгiтiн екеумiз аға-дос тұтып кеткенбiз.

	Ақыр соңында алыстағы славян елiнен Қазақстанға тағдырдың талқысы айдап келген өзге түстi, бөтен тiлдi жiгiт сол жолы менi туралап төнiп келген қатерден құтқарып қалған едi.

	Үшiншi уақиғам – 1959 жылдың жазында мен Алматыдағы №2 клиникалық ауруханаға түсiп (қазiргi Төле би мен Амангелдi көшелерiнiң қиылысындағы) бүйрегiме операция жасаттым емес пе? Бiрақ бiрiншi жолғы операция сәтсiз болды ма, әлде ауруымның күрделi қиындығынан ба, әйтеуiр сол жақтағы пышаққа түскен бүйрегiм орнына қайтып бармай, бұлтиып iсiп кеттi. Осылайша екi айдан астам уақыт бүкшеңдеп, емiн-еркiн жүре алмай қапаста жаттым. Бiраз ем-дом жасап, ештеңе өндiре алмаған дәрiгерiм И.И.Ахундов бiр күнi:

	– Герой, саған екiншi мәрте операция жасамасақ болатын емес. Бүйрегiңнiң орнына қайтып баратын түрi жоқ, – деп ашық әңгiмеге көштi.

	– Сонда не iстемекшiсiздер? – деп сұрадым.

	– Сол жақ бүйрегiңдi алып тастаймыз. Қорықпа, сен геройсың ғой... Бiр бүйрекпен де жүз жасай беретiн адамдар көп, – дейдi дәрiгерiм.

	Ахундов жәй дәрiгер емес – сол кезде атақ, абыройы алысқа кеткен белгiлi уролог, хирург екенiн Алматы жайлаған туыстар арқылы әлдеқашан бiлiп алғанбыз.

	– Онда елден Ахат көкемдi шақыртайын, – дедiм iшiмнен қатты кiпә алған мен.

	– Келсiн, – деп Ахундов басын изедi.

	Ауылдан жанұшырып Ахат көкем де жеткен. Сөйтiп, менi екiншi жолғы операцияға дайындай бастады. Бұл дайындыққа Фонштейн атты кәрi профессор мен Григорович атты доценттiң де қатысқанын байқап, ахуалымның ауыр болатынын түсiндiм, әрине.

	Содан ешкiм күтпеген кездейсоқ уақиға болды.

	Түнi бойы емхана керуетiнде өте нашар ұйықтап шығатынмын. Нашар-нашар түстер көремiн. Әсiресе екi жағымда қара жамылған екi әйел отырады. Бiрдеңелер айтады, күледi. Содан бастырылып, қайта-қайта оянып кетемiн.

	Ертеңгiлiк екiншi операцияға дайындап қойған күнгi түнемелiкте әлгi екi жағымда отыратын қара киiмдi әйелдер түсiме кiрмей, қанша уайымға батсам да, салыстырмалы түрде тыныш ұйықтағанымды бiрден байқадым да, жалма-жан сол жақ бүйiрiмде бұлтиып тұратын бүйрегiмдi қолыммен сипап iздей бастамаймын ба? Сөйтсем, бүйрегiмде бұлтиған ештеме жоқ. Әрлi-берлi белiмдi жазып көрсем, еш жерiм ауырмайды. Сол заматында жүрегiм дүрсiлдеп қоя бердi...

	Мен керуетiмнен түсiп, орнымнан тұрғанша, қасына ерткен екi-үш нөкерiмен Ахундовтың өзi бiздiң палатаға кiрiп келе жатты. Содан бiрден менiң қасыма келiп, қалың қастарын көтерiп, ерекше сүйкiмдi қоңыр дауыспен:

	– Қалай, герой, дайынсың ба? – деп сұрады.

	– Иман Ибрагимович! Менiң бүйрегiм орнына түстi! Ешқандай екiншi операцияның қажетi жоқ! – деп сапта тұрған пионердей салтанатпен хабарласам керек-тi.

	Дәрiгерiм сонда үн-түнсiз менi керуетiме қайта жатқызып қойды да, жұп-жұмсақ жылы алақанымен екi жақ бүйрегiмдi тексерiп шығып, әншейiнде асықпай ауыр қозғалатын кiсi бұл жолы орнынан жылдам көтерiлiп:

	– Иә, шынында да бүйрегi орнына түсiптi! – деп жариялады. Содан соң сәл еңкейiп, менiң басымды сипады: – Құттықтаймын, батырым! – дедi. Бұрынғыдай орысша «герой» демей, қазақша «батырым» дедi.

	Өмiрiме қатер төнген кезеңдерде әуелi Алла тағаладан кейiнгi құтқарушым болғандай үш азаматтың үшеуi де бүгiндерi пәниден бақиға өтiп кетiптi. Белорус Бористiң кейiнгi жағдайларынан бейхабармын (уақтысында аты-жөнiн, фамилиясын, мекен-тұрағын анықтап жазып алмаппын), ал Қазақ ССР Денсаулық сақтау министрлiгiнiң бас урологы, профессор И.И.Ахундов (Берды Мамед-оғлы Ахундов) 1975 жылы Алматыда ауыр науқастан соң дүние салды. Екiншi жаһандық соғысқа қатысқан майдангер хирургтiң жасы сол кезде 60-қа да толмағанын газеттен оқыдық.

	Ал Сәруар өзi болжағандай, тура 70-ке артылып үлгiрдi. Қуаты қайтып қартаймаған, қажымаған күйiнде кеттi.





14 сәуiр 2007 жыл




	Жазушылар одағында кеңейтiлген Секретариат мәжiлiсi өтiп, он үшiншi құрылтайға дайындық мәселесi сөз болды. Баяғы ескi әңгiмелердiң қайта қоздаған сыңайы бар.

	Бiз жазушылар қатарына қосылғалы берi, әрбiр құрылтай алдында одақтағы билiк үшiн талас басталады. Бұрынғы Мұстафин, Мүсiрепов, Шәрiпов, Әлiмжанов, Сүлейменов, Найманбаев заманында да осылай болған. Сонда дау-дамай көтерiп, топ жинап, жiкке бөлiнушiлердi бастаушы, басқарушылардың да құрамы өзгерген жоқ – бәрi бiр аймақтан шыққан ағайыншыл, рулас қаламгерлер. Iштерiнде қабiлеттi, қарымдылары да аз емес. Бiрақ бiрер бұзықтың азғыруына ерiп, елiрiп жүргендерi бар. Бұл жолғы мақсаттары – Жазушылар одағы басқармасының қазiргi төрағасы Н.Оразалиндi тақтан тайдырып, нарық заманы туғанда әлдекiмдердiң көзқұртына айналған әдебиетшiлердiң Орталық үйiн, шығармашылық ғимаратты, өзге де аз-кем дүниенi жамбастарына басып, иеленiп қалмақшы көрiнедi. Ол үшiн, ретi келсе, төрағалыққа өз балаларының бiрiн, әйтпегенде топқа қосылып жүрген «бөтен түстi» ниеттесiн отырғызбақшы екен. Бiрақ бұл науқандарынан түк шықпайтындарын шiркiндер бiлмесе керек. Түк шықпайтын жалғыз себебi бар: жазушылардың көпшiлiгi қазiргi басшылықты қолдайды. Бұл пiкiрдi әзiрше өзгерту мүмкiн емес. Ең таңқаларлығы: бiз бiлгелi, соңғы 40-50 жылдың iшiнде жазушылардың жалпақ қауымы өздерiнiң бiрiншi басшысын бүйтiп қолдап көрген емес. Бұрынғы бұйда ұстағандардың бәрiне де қырын қарағандар аз болмаушы едi. Бозбала жасымыздан қаламгерлердiң ортасында жүргендiктен, кiмнiң кiмдi қалай бағалағанын естiп, тыңдап өстiк емес пе? Ғ.Мұстафиндi, мәселен, «оқымаған надан, айналасындағы төрт-бес адамның ақылымен жүретiн қара домбай» десе, Ғ.Мүсiреповтi «қу түлкi, қасына кiлең жағымпаздарды жинап алатын алакөңiл, ала қол, ешқашан адалын айтпайтын кiсi» деп күстаналар едi. Шәрiпов «қорқақ, үрейшiл, жалтақ» атанса, Әлiмжановты «жазушы емес, ортақол журналист, публицист», Сүлейменов «Қонаев, Черненко туралы деректi фильм түсiрген жағымпаз, қазаққа жаны ашымайтын космополит», Найманбаев «Жазушылар одағының мүлкiн саудаға салған жемқор» деген жаман атаққа iлiнген. Тек әйтеуiр баяғы заманда Жазушылар ұйымын басқаруға әлденеше рет қайтып оралған С.Мұқанов көкемiздiң басшылығын мақтағандарды некен-саяқ естушi едiк. «Солақай большевик болғанмен, көңiлi таза, көпшiл, демократ адам едi», – десетiн.

	Капитализм тұсындағы төрағамыз Н.Оразалиндi де қазiр сыртынан сынаушылар кездеседi. Әйткенмен, «нағыз дипломат», «лидер», «iскер» деп бас шұлғушылар басымдау түсiп тұр. Демек, әлдекiмдер қанша даурыққанмен, келесi құрылтайда бұл жiгiттi құлата алмайтыны хақ. Егер билiк тарапынан қысым жасалмаса, өзгеше шешiм қабылданбас.

	Бүгiнгi кеңейтiлген секретариат мәжiлiсi де төрағаның тұғырының берiк екенiн көрсеттi.

	Мен арнайы сөз сөйлегенiм жоқ. Орнымда отырып:

	– Пәлен жылдан соң өткелi отырған Құрылтайға әдеттегi дау-дамайларымызды шығармай-ақ, көптен көрiспей, сағынысып кездескен қаламдастарымызбен әңгiме дүкен құрып, мереке, думан ретiнде өткiзсек те болмас па? – деп реплика тастап едiм.

	Менiң осы пiкiрiмдi қостаушы жолдастар да табыла кеттi.

	– Ореке, осы ойыңызды Құрылатй мiнбесiнен айтсаңыз қайтедi? – деп басшылық жағынан ұсыныс түстi.

	– Оның ретi бола қоймас. Мен одақ жайындағы пiкiрiмдi өткен жолы жеткiздiм емес пе? Ендi жасымыз жетпiске келгенде қайта-қайта белсендiлiк көрсете бергенiмiз келiспес. Бәлкiм, газетке сұхбат ретiнде бiрдеңе деудiң ретi бар шығар, – дедiм.





7 шiлде 2007 жыл




	Жазушылардың бұл жолғы Құрылтайына қатысудың сәтi түспедi.

	Бiр жарым айға жуық уақытым ауру-сырқаумен өттi. Бiраздан берi қан қысымым көтерiлiп, жүрек соғысы жиiлеп (тахикардия) жүр едi, ақыр соңында қатты ауырып, емханадан бiр-ақ шықтым. Содан ұйқысыз, мазасыз азапты күндердi бастан өткердiм. Жүрек дiмкәсi дегеннiң не екенiн осы жолы көрдiм...

	Ақыры Жаратқан Иемiздiң жарылқауымен есiмiздi жиып, қайтадан қатарға қосылғандай болдық. Тәуба!

	Менiмен қабаттасып (ең жаманы сол екен) Шара ханум да бiр ай бойы емханада жатып шықты. Бұл да ендi есiн жиып, тәуiрленiп келедi. Тәуба!

	Үш жасар немеремiз Зере айдан астам уақыт бойы кiшi ұлымыздың үйiнде, тәрбиешi қыздың қолында болды. Ендi:

	– Жүр, Алуаға барамыз, – деп үгiттесек,

	– Алуаға бармаймын. Ақлимаға барамын! – деп қиғылық салады.

	«Алуаға бармайтыны» – тағы сонда қалдырып кетедi деп ойлайды. Әжесiнен, атасынан бiр сәт айрылғысы келмейдi.»Ақлимаға баратыны» – онда қалдырып кетпейтiнiмiздi бiледi. Ақлима – менiң қызым Гүлназдың кiшкене бүлдiршiнi.

	Кеше Шымкенттегi шешесiнiң қолында екi жыл жүрiп, бесiншi-алтыншы сыныптың оқуын тәмамдаған немеремiз Әмина да қайтып келген. Зере ендi сол Әмина апасының қасынан қалмай:

	– Әмина, сен кетпе! – деп қайта-қайта ескертедi.

	– Әмина ешқайда кетпейдi. Ол сенiң туған апаң. Ол бiздiң сен секiлдi қызымыз. Ол ендi сенiмен, бiзбен бiржола бiрге болады. Түсiндiң бе? – деп сұрасаң:

	– Түсiндiм, – деп Зере басын изейдi. Бұл да тағдыр... Алланың iсi емес пе?

	* * *

	Ауруханада жатқанымда Астанадағы Президент әкiмшiлiгiнен звондап:

	– Жазушылардың Құрылтайы алдында Елбасы бiр топ жазушыларды қабылдап, сөйлеспекшi едi. Солардың iшiнде сiз де барсыз. Қашан жолға шығасыз? Соны бiлейiк деп едiк, – деп сұрады емес пе?

	– Кiмдер бар сол кездесуге шақырылған?

	– Онша көп кiсi емес. Бiршама көрнектi ақын, жазушылар: Пәленше, Төленше-екеңдер...

	– Оған менiң жағдайым келе қоймас. Дәрiгерiммен ақылдасып көрейiн.

	Бұл жайында емдеушi дәрiгерiме айтып едiм.

	– Сiзге қазiр тыныш жатып емделуден артық ештеңенiң керегi жоқ, – дедi дәрiгерiм.

	Сөйтiп, осымен үшiншi рет Елбасымен тiкелей кездесудiң сәтi түспедi. Үшеуiнде де денсаулығым бұзылып, мүмкiндiк бермей қойды.

	* * *

	Ауруханада жатқанымда Астанадан Әнес Сарай звондаған.

	– Ореке, осылай да осылай... Ақмоладан қатысатын пәленбай жазушы Құрылтайға қызу дайындалып жатырмыз. Қазiргi төрағаны қозғау керек болып тұр, – дейдi.

	– Сонда орнына кiмдi отырғызбақсыңдар?

	– Оны сендер шешесiңдер. Бiздiкi тек қазiргi төрағаны қозғау әрекетi ғана.

	– Әй, соларың бола қояр ма екен? Алдымен ұсынатын адамдарың кiм? Соны белгiлеп алмайсыңдар ма? Менiң, мысалы, ешбiр басқа түстi кандидатым жоқ. Ал анау Төлен Әбдiкұлын ұсынып жатсаңдар, ойланып көруге болады... Өзге кандидаттарыңа iшiм жылымайды, – дедiм.

	– Менiкi тек информация беру. Қалғанын өздерiң ойланарсыңдар. Денсаулығыңды күт. Шараға сәлем айт.

	Артынан «Әнес пен бiзге не керек?» деп ойладым. Жалпы жасы ұлғайған әрбiр адам ел-жұртты ажырату, бөлу үшiн емес, қайта бiрiктiру, бекiстiру үшiн қызмет етуi керек. Әнес – ондайлық топшыл, даукес жiгiт емес. Мұны да азғырып жүрген «туысқандары» бар шығар.

	* * *

	Емханада жатқанымда бiздiң пәтерiмiздiң қасындағы «Версаль» мейрамханасында өткен кездесуге қатысуыма тура келдi. «Кездесу» деп әспеттейтiн де түгi жоқ. Өткен ғасырдың 57-жылы КазГУ-дiң филология факультетiне оқуға түскен бес-он қыз, жiгiт бас қосып, 50 жылдық «мерекемiздi» еске түсiрдiк. Мұның бәрiн ұйымдастырып жүрген курстасымыз Лина Алтынбекова. Қыстан бермен қарай осы тақырыпты қозғап, Қазақстанның әр тұсын жайлаған 57-жылдың түлектерiн түгендеумен айналысқан Линаның әрекетiнен соң асханаға жиналғандар iшiнен Мұхтар Мағауин, Нұрмақан Оразбеков, Сонарбай Таңқаев, Мирасбек Мұхитдинов, Оразбек Сәрсенбаев секiлдi «шалдар» мен Нәсiп, Тоқтасын, Лина секiлдi «кемпiрлерден» басқа мен танитындай ешқайсысы көрiнбедi. Алыс облыстарда тұратын курстастар түгiл, осы Алматы төңiрегiндегi түймебастар да түгел қатысқан жоқ.

	– Әбiшке қайта-қайта звондасам да, сөйлесе алмадым. Сұлтанғалимен хабарлассам, «ондай кездесудiң не қажетi бар?» деп өзiме сұрақ қояды, – деп Л.А. ренжiген сыңай танытады.

	Дегенмен, отырысымыз көңiлсiз өткен жоқ. Талай естелiктер айтылды. Өкiнiшке орай, менiң мазам кетiп, екi сағаттан соң емханаға қайтуыма тура келдi.

	Менi есiк алдына Нұрмақан шығарып салды.

	– Өй, сен ауырма! Сенi мен бiздiң әлi жүре тұруымыз керек. Екеумiздiң де кiшкене екi қызымыз бар... Соларды өсiрiп, қатарға қосқанша анау-мынауға хақымыз жоқ. Немен қайтасың, көлiгiң бар ма? – деп достық пейiлiн танытып жатыр.





11 шiлде 2007 жыл




	Биыл Жазушылар одағы басшылығының ұсынысымен, Президент әкiмшiлiгiнiң қолдауымен «Ауылға көмек» атты акция-шаралар өткiзiлiп жатса керек. Ондағы мақсат – кейiнгi тәуелсiздiк жылдарында, нарық заманында ескерусiз қалып, беделдерi азайған, тұрмыстары нашарлаған ақын, жазушы қауымына қамқорлық көрсетiп, елмен, оқырманмен кездесулер ұйымдастыру, ретiне қарай оларға материалдық, моральдық көмек, жағдайлар жасау болса керек-тi. Осыған қарай қазiр жер-жерлерге, облыс, аудандарға «қоржындарын арқалаған» үлкендi-кiшiлi қаламгерлер аттанып кеткенге ұқсайды. Олардың iшiнде онсыз да бұрыннан әкiмдердi жағалап, көптомдықтарына керектi қаржы-қаражатты жинап алғандар, машина мiнгендер, туған облыстарында жаңа пәтер алғандар, сөйтiп азғантай абырой-атақтарын саудаға салып жүрген әйгiлi сұрампаздар мен өзге қарапайым көпшiлiк қатарында қоңторғай өмiр сүрiп жүрген момын монтанылар да бар көрiнедi. Әрине, әзiрше атақты сұрампаздар мен момын монтанылардың қайсысы қазақ әдебиетiне көбiрек үлес қосып жатқанын айырып-ажыратып беретiн ешкiм жоқ.

	Жақсы жазушылардың бiрi Жанат Ахмади бастаған екi-үш жазушы осындай науқан кезiнде жолдары түсiп, Жаңақорған, Шиелi аудандарына бара қалмас па?

	– Жаңақорғандықтар бiздi өте жақсы қарсы алды, – дейдi Ж.Ахмади. – Ал шиелiлiктер, сiздiң жерлестерiңiз... Талай атақты азаматтар шыққан әйгiлi ауданның қазiргi жағдайы өте мүшкiл көрiндi. Бiздiң баратынымызды бiлiп отырған аудан әкiмi Шалқия жаққа сапарға шығып кетiптi. Таңертең өз аяғымызбен барып, буфеттен шәй iштiк. Содан артымыздан бiздi iздеп, сiздiң әкiмшiлiкте қызмет iстейтiн iнiңiз Исабек келдi. Исабек бiздi аудандық мәслихаттың хатшысы Сұлтанбек деген жiгiтке ертiп апарды. Сұлтекең оңды, сауатты кiсi екен. Ол аудан әкiмiнiң орынбасары орысқолдылау бiреудi кабинетiне шақырып алып, бiраз кейiңкiреп сөйледi. Ақын, жазушының кiм екенiн түсiндiрдi. Бұларды ықыласпен, қошеметпен қарсы алуды тапсырды. Осыдан кейiн қасымызға Исабек пен әлгi орысқолды жiгiт ерiп жүрдi. Ыбырай ауылында, Нартай ауылында оқырмандармен кездесу өткiздiк. Халықтың ықыласы жақсы. Өте қызықты сауалдар қойып, мәселе көтерген кiсiлер болды. Бiрақ, әттеген-ай дерлiгi, әкiмшiлiк тарапында Исабектен басқа бас көтерерлiк бiр сауатты азаматты көре алмадық.

	– Сонымен, Шиелiден қандай сый-сияпат көрдiңдер? – деп сұрадым.

	– Әрине, тамағымыз аш болған жоқ. Ел iшi емес пе... Қайтар жолымызға пойызға билет алып бергендерiне де шүкiр дедiк.

	– Өзге шапан-шақпыт кимедiңдер ме?

	– Ондайын көргенiмiз жоқ.

	– Ал жаңақорғандықтар не жоралғы жасады?

	– Жаңақорғандықтар қалтамызды толтырып, арқамызды жылытты. Әйтеуiр жолдарынан жығылған жоқ. Ал Шиелi, Ореке... сiздiң елiңiз ғой... Мен сондағы кездесулерде сiздi «рухани пiрiм» деп сипаттап айттым да...

	– Шиелiнiң иесi қалмаған ғой. Бiрақ одан елдiң киесi кете қоймас, – дедiм.





19 шiлде 2007 жыл




	Алматы қалалық әкiмшiлiгiнiң iшкi саясат департаментi бастығының орынбасары Мамай Ахетов үйге звондайды.

	– Ореке, сiздердi аз-кем ауырып қалған дей ме? Қазiр қалайсыздар? Шара апамның жағдайы қалай? – деп сұрайды.

	– Менiң жағдайым жаман емес. Шара апаң анда-санда қыңқылдап қояды. Базар аралағанды, қонақ күткендi көтере алмай жүр.

	– Шара апам өзiн-өзi күтсiн, емделсiн. Қонақшылдықты азайтсын.

	– Иә, басқа не шаруалар бар? Тыныштық па?

	– Ореке, мен сiзге бiр жағдаймен звондап отыр едiм, – деп Қанидың баласы бұдан соң негiзгi жөнiне көштi. – Осы Алматыда немiстердiң мәдени орталығы бар екен. Қалалық әкiмшiлiктiң шешiмiмен сол мәдени орталық орналасқан ғимарат жаңадан ашылатын Тiл орталығына берiлуi керек. Немiстерге басқа жерден кiшiлеу ғимарат бөлiнбекшi. Бiрақ немiстер басқа орынға көшуге келiсiм бермей, қастарына Герольд Бельгердi ертiп алып, әкiматқа барыпты. Парламент сайлауы алдында дау көтермекшi ниеттерi бар көрiнедi. Жақында Қазақстан Халықтары Ассамблеясының жұмысына келiп қатысуы мүмкiн Президенттiң алдына шығып, бұлар бiрдеменi бүлдiрiп жүре ме деп бастықтар қауiптенiп отыр. Жазушылар одағының төрағасы Оразалинмен сөйлессек, азар да безер болады. «Ойбай, бiз Бельгерге бiрдеңе айта алмаймыз. Онымен осында бiр-ақ кiсi сөйлесе алады, ол анау Орекең» деп сiздi нұсқайды. Сiз сол Бельгерiңiзге бiрдеме айтпайсыз ба? Қандай ойы бар екен?

	– Жарайды, звондап көрейiн, не жағдай екенiн бiлейiн, – дедiм.

	– Осыдан он сегiз жыл бұрын жоғарғы жақты жағалап жүрiп, сол орынды немiстерге алып берген мына мен едiм, – деп түсiндiрдi Герекең маған. – Ендi келiп бұлар «көшiңдер» деп бұйыратын көрiнедi. Содан немiстер «қазақтарға сенiң сөзiң өтiмдi болады ғой» деп маған келдi. Екi-үш немiстi соңыма ертiп алып, қалалық әкiмшiлiкке бардым. Әрине, қазiр Тасмағамбетовке кiруге мүмкiншiлiк жоқ. Әкiмнiң көмекшiсi Жүнiсбек қабылдады. Бар жағдайды айтып түсiндiрдiм. «Сайлау алдында мұндай зорлық жасауға болмайды» дедiм. Немiстердiң жазған арызын қалдырып кеттiк.

	– Сонда әкiмшiлiк немiстердiң мәдени орталығына өзге ғимараттан орын бермейдi ме екен?

	– Қаланың сыртынан қырық шаршы метрлiк бiрдемесiн ұсынған көрiнедi. Оған кiм барады?

	Герекеңнiң көмейi белгiлi болды: бұл алған бетiнен оңайлықпен қайта қоятын сойыңнан емес.

	Содан Мамайға қайтып звондадым.

	– Мәселе Тасмағамбетовтiң алдында шешiлiп жатыр, – деп түсiндiрдi Мамай. – Әзiрше немiстердi қозғамайтын болды. Парламент сайлауы алдында артық әңгiме туғызбас үшiн. Тiл орталығына басқа орын iздеп тауыпты. Бiрақ түптiң түбiнде ана жерден немiстердiң мәдени орталығы көшiрiледi. Өйткенi онда немiстер мәдени орталықтың қызметiн атқармай, жеке пайда табумен айналысқан. Ұзақ жылдар бойы ақылы шоферлық курс жұмыс iстеген. Пәлен миллион салықтың ақысы төленбеген. Оның үстiне, сiздiң досыңыз Бельгер жуықта интернетте биылғы парламенттiк сайлау науқанын жамандап, ұзақ мақала-сұхбат жариялапты... Билiктiң түгiн қалдырмай сөгiптi... Бас жағын оқып берейiн, тыңдап көрiңiзшi... Осы мақаланың көшiрмесi дәл қазiр әкiмнiң алдында жатыр...

	– Әкiмiң не айтады сонда?

	– Басын шайқап отыр.

	Герольдқа қайтара хабарласып, жағдайды түсiндiрдiм.

	– Ана ғимаратты иемденiп отырған немiстерiң таза жүлiктер екен, – дедiм. – Коммерциямен айналысқан, салық төлемеген, заң бұзған...

	– Ол жағын бiлмеушi едiм. Айтқаның дұрыс болды, – деп бұл жолы бәсеңдеу сөйледi Герекең. – Туасы соңғы кездерде менiң олармен пәлендей қарым-қатынасым жоқ. Қазақтардың шаруасымен айналысып кеттiм емес пе? Дегенмен, «әзiр көшпейтiн болдыңдар» деп мен оларды қуантып қояйын. Қалғанын кейiн көре жатар.

	Сонда осындағы азғантай немiстiң ұлттық, мәдени мүддесiн қозғағансып жүрген оқыған, тоқыған зиялы қауымның әрекеттерi әлгiндей болса, оқымаған, күнделiктi күнкөрiс қамынан ұзап кете алмай жүрген өзге көпшiлiкке қандай биiк талаптар қоймақсың? Немiстiң тоғышары мен қазақтың тоғышарының айырмасы қайсы? Қайта немiстiң (яки орыстың) тоғышары қазаққа қарағанда сыпайырақ емес пе? Әсiресе Қазақстан тәуелсiздiк алғалы берi өзге ұлттың өкiлдерi баяғыдай өктемсiмей, аяқтарын аңдап басып, аңқау қазақтарды ақылмен, айламен «пайдаланғысы» келетiнiн танытып жүр (Белович, Нам, т.б.).

	Ал Абайдың «Қалың елi, қазағы, қайран жұрты» сол бұрынғыша надандықтың батпағына батып жатыр. Бұлар сол бұрынғыша өзгелерден асып, байып кеткiсi келедi. Бiрақ адал еңбек, терең бiлiм жолымен емес, арбау, алдаумен, қиянатпен, парамен ұшпаққа шықпақ. Ең жаманы – сол бұрынғыша күншiлдiгi, мiншiлдiгi, ұсақтығы, пейiлiнiң тарлығы, ниетiнiң қалыстығы қатар жүрiп жатады. Бұл ретте қазiргi қала жайлаған тiкаяқтар мен ауыл жайлаған қара домбайлардың ой-өрiсiнде, психологиясында пәлендей айырым белгiлер қалмай барады.

	Мәселен, өткен жолы елден келген бiр жақын туысымыз бiздiң Әбiлқасымның үйiнде жиырма күндей жата-жастана жатып алыпты. Қарап жатпай, әр тақырыпта әңгiме қозғап, қисынды-қисынсыз сұрақтар қоятын көрiнедi.

	– Сәрсекеңнiң балалары, қалай, байып кеттiңдер ме? Табыстарың қандай? Әкелерiң өте кедей адам едi. Баяғыда, сендердiң бала күндерiңде шәйға құятын сүт таба алмаған соң, бiздiң ағайдың бiр сиырын сауынға сұрап алған едi, жарықтық... Ендi өздерiң қалайсыңдар? – секiлдi бiрдемелердi айтатын болса керек.

	– Құдайға шүкiр, тамағымыз тоқ, көйлегiмiз бүтiн. Ешкiмнен тамақ сұрап жеп жүргенiмiз жоқ, – деп Әбiлқасым шынына көшедi емес пе?

	– Ой, тамағы тоқтық, көйлегi көктiк қазiр кiмде жоқ? – деп әлгi туысқан мұндай қоңторғай жауапқа қанағаттана қоймайтын секiлдi. – Сендер секiлдi ұзап оқи қоймаған менiң әлгi мiлитса балам айына бiр жылқының құнына татитын көлденең табыс табады. Айлығын айтпағанның өзiнде...Ал сендер шеттерiңнен оқымысты емессiңдер ме? Мысалы, сен мына күнi-түнi сызбалап жүрген сурет жұмыстарыңды қанша мың долларға өткiзесiң? Анау ағаң Оразбек қампитып жазып жүрген кiтаптарына қанша миллион теңге қаламақы алады? Әрине, шындарыңды айтпайсыңдар ғой... Әй, әбден мыңғырып байып кеткен шығарсыңдар, ә?!

	Елден келген туысының осындай әңгiмелерiнен әбден шаршаған Әбiлқасым ақыр соңында жатын бөлмесiнiң есiгiн тарс жауып алып:

	– Ал ендi менiң жұмыс iстеуiм керек, – деп әрең құтылатын көрiнедi.





3 тамыз 2007 жыл




	Парижден келген қонақтарды қабылдадық. Францияда тұратын қазақтар бас қосып, М.Шоқай атында қоғам құрыпты. Сол қоғам басшылары – үш қазақ, бiр түрiк азаматы биылғы жазғы демалыстарын пайдаланып, Мұстафаның туған жерiн аралауға шығыпты. Бұларды Қызылорда облысына шақырып жүрген Базарбай Атабаев бастаған Шиелi қыпшақтары көрiнедi. Базекеңнiң өтiнiшi бойынша, Алматыдағы пәтерiмiзде алыстан келген отандастарымызға бiз де шәй-су бердiк. Көп сөйлестiк. Әсiресе осылардың қатарындағы Сәми атты түрiк жiгiтiнiң iшiнде кептелiп қалған сұрақтары едәуiр екен. Шамамыз жеткенше жауап беруге тырыстық.

	Сәми бауырымыздың жанын қинап жүрген мәселелер төмендегiше болып шықты:

	– Бiз, Анатолы түрiктерi, Ресей империясы тарап, Орталық Азиядағы қазақ, өзбек, қырғыз, түрiкмен бауырларымыз тәуелсiз мемлекеттер құра бастағанда бөркiмiздi аспанға атып, ерекше қуандық. Бұдан былай Мұстафа Шоқай, Мағжан, Шолпан секiлдi азаматтарымыз армандаған түрiк халықтарының бiрлiгiне қолымыз жетедi екен деп қуандық. Ендi қарасақ... сол арманымыз құрғақ қиял түрiнде қалыпты. Неге?

	Мен көрген қазақтардың тоқсан пайызы орысша сөйлейдi. Ал мен Қазақстанға жиi келемiн. Шекарадан өтерде кеденде отырған қазақтар маған сенiмсiздiкпен қарай ма, бiлмеймiн, көп сұрақ қояды. Бiреуi қазақша сұрамайды, бәрi орысша... Бұнысы қалай? Ұлттық намыс, милләтшiл мiнез қайда жоғалып кеткен? Рас, Өзбекстанға барсам, кеденшiлерi сұрақтарын өзбекше қояды. Бiрақ олар да мың, тiптi он мың сұрақтың астына алады. Сонда бауырластық, туыстық сезiмдердiң болмағаны ма?

	Анау әзiрбайжандар мен өзбектер латын алфавитiне көшiп жатыр. Түрiк халықтарының бәрiне ортақ латынша әрiптер жүйесiн жасауға қазақтар қалай қарайды?

	Бiзде, Түркияда Орталық Азиядан шыққан ақын, жазушыларды онша бiлiңкiремейдi. Абайдың, Мағжанның, Шолпанның, Олжастың, Шыңғыстың аттары таныс, кейбiр шығармалары аударылған. Ал мен Парижде ЮНЕСКО-ның қазақстандық өкiлi Олжас Сүлейменге жолығып, бiрнеше сұрақтар қойдым... «Мен қазақша бiлмеймiн ғой» деп қарқылдап күле бередi. Қатты көңiлiм қалды. Ал анау Шыңғыс мырза да сондай ма? Осындай адамдардың кешегi Ресей империясы тұсында кеңiнен аттары шығып, өзгелердiң көлеңкеде қалуының қандай себептерi бар?

	Сәмидiң өз айтуынша, мамандығы құрылысшы, кәсiпкер жiгiт көрiнедi. «Өзбекше, ұйғырша жақсы сөйлеймiн. Қазақша үйренiп жүрмiн. Араб тiлiн толық меңгергенмiн», – дейдi. Мынау М.Шоқай атындағы қоғам құрған жiгiттерге қаржылай демеушiлiк жасап жүрген сыңайы бар.

	– Өте көп сөйлейдi, сұрамайтын нәрсесi жоқ. Ас үйге барсам да, соңымнан қалмайды, – деп күледi бұларға тiлмәштiк қызмет атқарып жүрген Әлия Асанқызы.

	Қалған қазақтар шетiнен бiртоға, сыпайы азаматтар екен. Яшар Дiнiш көбiне Парижде құрған қоғамының мұрат-мақсаттарын түсiндiрiп отырса, Әбдiуақап атты жiгiттiң дiни сауаты бар болып шықты.

	Қалай да шетелде жүрген азғантай қазақ өкiлдерiнiң елiне, жерiне, тарихына деген сүйiспендiк сезiмдерiнен туған амал-әрекеттерi әбден ескеруге, сыйлауға лайық.





6 тамыз 2007 жыл




	Сонау Павлодар облысынан 1957 жылы КазГУ-ге келiп оқуға түскен екi курстасымыз, ерлi-зайыпты Тоғай Кентаев пен Шара Ибрагимова Алматыға қыдырыстап шыққан екен. Осы төңiректегi курстастар екi-үш күн бас қосып, мәз-мәйрам болып, жасарып қалдық. Елу жыл! Былай қарағанда, аз уақыт емес – жеке адам өмiрiнiң өлшемiне салғанда. Елуiншi жылдардың соңында, алпысыншы жылдардың басында Астана жұртының ортасына келiп қосылған жас буын, пассионар ұрпақ осы уақыт iшiнде талай суды кешiп, талай белдi асып өттi емес пе?

	Ең жақсысы: сол 1957 жылы Қазақстандағы жалғыз университеттiң есiгiн ашып, филология факультетiне оқуға түскен екiншi дүниежүзiлiк соғыстың жалаңаяқ, ашқұрсақ жетiмектерiнiң ешқайсысы жерде қалмапты: Нұрмақанның тiзiмi бойынша лауреаттар да, доктор, профессорлар да, бас редакторлар мен аудандық оқу бөлiмiн басқарғандар, директорлар, сол тұстағы жауапты партия, совет қызметкерлерi жеткiлiктi болған көрiнедi. Өкiнiшке орай, 20-ға жуық бозбастар дүниеден өтiп кетiптi.

	Маған сол кезде бiрге оқыған курстастарымның сол кезде маған сыртымнан берiп жүрген, мен бiле бермейтiн мiнездемесi қызық көрiндi.

	Қазiргi Мирасбектiң сары қарын бәйбiшесi Сара бiр сөзiнде бiздiң Шара ханумға қарата отырып:

	– Осы Оразбек көбiне көпшiлiкке қосылмай, аудиторияда жалғыз отырар едi. Өзiмен-өзi, үндемейдi. Бiрақ бойында белгiсiз тәкәппарлық, қырсық, қыңыр мiнез бар. Ешкiмдi менсiне қоймайды. Сырттай жуас, момын көрiнедi. Iштей дiнi қатты. Осындай жiгiттi, Шара, сен бiраз тәрбиелеп, иiн жұмсартқан екенсiң, – дедi.

	Шынымен, жас күнiмде сондай болдым ба екен? Бiлмеймiн. Өзiмше тақуа әкемнiң тәрбиесiн бойыма сiңiрiп өскен кiшiпейiл, көнбiс, көзге түспей елеусiз жүруге тырысатын пенденiң бiрi секiлдi едiм. Дәл бүгiнге шейiн осы ұстанымнан өзгермеуге ұмтылып келемiн.





9 тамыз 2007 жыл




	– Қытайға барып қайтып едiм. Сол жақтан әкелген екi сiлеусiн терiсi бар. Бiреуiн Нұрлан Оразалинге сыйладым. Екiншiсiн сiзге сақтап қойдым. Үйiңiзге апарып берейiн, – дейдi Жанат Ахмади.

	Мұны естiгенде әуелi сасыңқырап қалып:

	– Мен ол терiнi не қажетiме жаратпақпын? – деп сұрадым.

	– Үйiңiздiң бiр жерiне iлiп қоясыз. Сәндiк үшiн... Өзi күлтiлдеген жақсы бұйым. Осы күнгi байлар үйлерiнiң төрiне сондай қымбат аң терiлерiн iлiп тастайды емес пе?

	– Менiң ондай әдетiм жоқ. Басқа қажетiңе жаратарсың...

	– Онда, кешiрiңiз, Ореке. Ертемен звондап, ұйқыңызды бұздым ғой деймiн...

	Артынан ойланып қалдым. Осы жiгiт бiр нәрседен қысылып, басқа амал таппаған соң, звондады емес пе екен? Үйiне хабарласып едiм, сыртқа шығып кетiптi. Келесi күнi өзi звондады.

	– Сен үйге келiп кетшi, – дедiм.

	Баласын ертiп үйге соққан Жанаттан бiлгенiм: әйелi Талдықорған жағына – төркiн жұртына кетiптi. Сол жақта туған күнiн өткiзбекшi екен. Әйелiнiң артынан iздеп барып, сый-сияпат жасауға жазушының дәл қазiр қалтасының түбi тесiк көрiнедi. Аяқ астынан қарыз-құрыз беретiн ешкiмдi таппаған соң, қолындағы бар дүниесiн пұлдап көрмек болған ғой.

	– Маған терi-перiнiң түкке керегi жоқ екенiн айттым. Өйткенi менiң дiндар әкем үйге өлген аңның терiсiн кiргiзбейтiн. Тiптi мал сойған кезде де оның терiсiн далаға кептiрiп қойып, сұраған адамға тегiн берiп жiберетiн, – дедiм. – Оның үстiне, өлген аңның терiсi мен тұлыбынан терiс энергия тарап тұратыны қазiргi ғылыми тәжiрибеден анықталып отыр. Тәк што, сыйлығымды қабылдамады деп маған ренжiмессiң. Бiрақ азын-аулақ қаржылай көмек берейiн. Дұрыс па?

	– Рақмет, аға.

	Мiне, қазiргi жазушылардың көрген күнi осындай. Ал Жанат өнiмдi жазып, кiтаптарын жиi шығарып жүрген автор. Екiнiң бiрi емес.

	* * *

	Бүгiндерi кейбiр баспасөз беттерiнде жазушыларды жаппай сынау «модаға» айналды. Қоғам өмiрiндегi барлық былық-шылыққа, билiктегi берекесiздiктiң бәрiне қазақ қаламгерлерi кiнәлiдей, «зиялы жоқ» деп оп-оңай қорытынды жасаушылар көбейiп барады. Бұлар жазушыларға негiзiнен саяси талаптар қояды. Жазушы атаулының ең бiрiншi маңызды мiндетi – көркем шығармалар жазу керек екенiн ескергiсi келмейдi. Жазушы мен журналистiң қызметi екi басқа болатынын бiлгiсi келмейдi. Алтынбек Сәрсенбайұлы айтқандай, ақын, жазушыларға ОБС-нiң талаптарын қояды. Жазушылар одағын саяси партияға, парламентке айналдырғысы келедi.

	Жазушыларды сынауға құмар адамдар – журналистер арасында. Өйткенi журналистердiң iшiнде жазушы бола алмағандар, басқа да қатарға қосыла алмағандар көп. Сыншылардың психологиясы да осы төңiректе.

	Тағы бiр топ бар – өмiрiнде жарытымды ештеңе бiтiре алмағандар, өзгелердi күндеп, тiлдеп өш алушылар; сөйтiп аз күн атағын шығарушылар, iштей тоғайып, рақат табушылар.

	Ал саясат құралына айналған газеттер дәл осындай авторларды iздейдi. Соларды дәрiптейдi. Солардан сұхбат алып, суреттерiн жариялайды. Олардың жазуынша күнделiктi саясатқа белсене араласып, шатты-бұтты сын айтушылар ғана «нағыз күрескерлер» («Жас Алаш» №63, 2007), ал Ә.Нұршайықов, Ш.Мұртаза, Ә.Кекiлбаев, Ф.Оңғарсынова, Ә.Тарази, С.Досанов, Д.Досжан, т.б. iс-әрекеттерi «екiжүздiлiк емес, ол – опасыздық, ол – сатқындық» екен.

	«Жас Алаш» авторының пiкiрiнше, «Қазiр де Темiрхан Медетбек, Ғаббас Қабышұлы, Герольд Бельгер, Мұхтар Шахановтар күресiп жатыр. Тек оларды қолдаушылар жоқ. Қолдаудың орнына, қорлаушылар басым.» (Сол нөмiрде).

	«Көлдейбек Бодыбай деген замандасымның 700 жазушы бiр Бельгерге татымайды дейтiндей жөнi бар.» (Сол нөмiрде).

	Қазақстан жазушыларына қайдағы Көлдейбектер үкiм шығарып жатса,, әбден жетiскен екенбiз.

	Осындай ғайбат сөздердi «Ана тiлi» газетi де жиi-жиi түтiндетедi. Соңғы екi нөмiрiнде (№30, №32, 2007) мұндағы жiгiттер Ш.Мұртаза мен Қ.Жұмадiловтiң бiраз сiлiкпесiн шығарыпты. «Анау аға шопан атағын («Халық жазушысы» дегенiм ғой) алып дандайсыған Қабдеш сияқтыларды», «Халық аты берiлсе, одан оның талантына талант қосылады деп ойлады ма, соны алу үшiн С.Досанов бiраз арамтер болды» деп күстаналайды.

	Билiк саясатындағы лас әдiстердiң осылай жазушылар арасында шым-шымдап кiре бастауы өкiнiштi.





10 қыркүйек 2007 жыл




	Жазушылардың әл-Фараби атындағы шығармашылық үйiнде отырыс болды. Бұл жолғы дастарқанды Одақтың үшiншi мәрте қайта сайланған төрағасы Нұрлан Оразалин әзiрлеп (өзiнiң айтуынша – Факузия келiннiң бастамасы бойынша), оған 70 – 80 адам шықырылыпты. Көпшiлiгi – әйелдер, жастар, оның iшiнде қазiр көздерi жоқ Қ.Бекқожин, Ж.Молдағалиев, Ғ.Қайырбеков т.б. ақын-жазушылардың арттарында қалған кiсiлерi бар.

	Мен осы жесiрлердiң ортасында отырған Жұмекеннiң жары Нәсiпке қарай бұрылып, арнайы сәлем берiп, өте шығып едiм, мұным жөн болмаған екен. Артымнан бiрер әйел келiп:

	– Оразбек, бiзге сәлем бермедiң ғой... – деп өкпе-наздарын айтып жатты.

	Дастарқан басында сөз кезегi тиген Қ.Бекқожин мен Ж.Молдағалиев ағамыздың үйiндегi жеңгелерiмiздiң сөзi бiздiң үстел басында отырған жазушыларға ұнай қоймады.

	– Қазақша сөйлей бiлмейдi. «Байы өлгендердiң әйелдерiн шақырған...» деген не сөз? «Дүниеден өткендердiң», «Ортамызда жоқтардың» демеушi ме едi? – деп менiң оң жағымда отырған Қабдеш қабағын тыржитты.

	Отырыстың мақсаты – жазушылардың ХIII құрылтайынан соң өзiне тiлектес, жанашыр қауым өкiлдерiне арнайы шәй-су беру екенiн Нұрлан тәптiштеп түсiндiрiп, қасында тұрған қосағына тiзгiн ұстатты. Фаузия келiн сөзге шешен, жөн бiлгiш қазақ әйелi екенiн танытып бақты.

	Бiздiң алдымыздағы ағалардан С.Қирабаев, Т.Кәкiшев, Т.Молдағалиев бата-тiлектерiн айтып жатты.

	Жөндеуден өткен шығармашылық үйiн аралап көрдiк. Жақсы жерге орналасқан сұлу ғимарат жалға берiлген де, алты бөлме жазушыларға қалдырылған. Жамбас пұлы да пәлендей қымбат көрiнбейдi. Соған қарамастан, қазiр мұнда демалып, жұмыс iстеп жатқан бiрде-бiр жазушы жоқ екен.

	Арада екi сағаттай уақыт өткен соң, мұндай ырду-дырду ортасында ұзақ отыра алмайтын ежелгi әдетiммен дастарқан иесiне жағдайымды түсiндiрiп, үйге қайтып кеттiм.

	* * *

	М.Әуезов атындағы театр үйiнде сыншы Сағат Әшiмбаевтың 60 жылдық атаулы межесi өттi. Қисапсыз халық жиналып, зор құрмет көрсетiлдi. Үлкен залда ине шаншар орын болмаған соң, кешiгiңкiреп келген мен балконға қарай шығып кеттiм. Жиынға ресми билiк өкiлдерi де қатысып отырды. Мемлекеттiк хатшы Қ.Саудабаевтың адрес-хаты оқылды. Бiлiм министрi Ж.Түймебаев сахнаға шығып, ұзақ сөз сөйледi. Халық әртiстерi ән шырқады.

	Сағаттың туған ауылында да ұлан-асыр той болып, оның ескерткiш мүсiнi ашылыпты.

	Бiз осы уақытқа шейiн марқұм болып кеткен әдебиет сыншысына көрсетiлген мұндай құрмет-қошеметтi көрмеген екенбiз.

	Сағат шынында да ұлтжанды, қызу қанды жiгiт едi. Әсiресе оның артында қалған жары Шәрбану қайратты қазақ әйелдерiнiң қатарында аталуға лайықты. Күйеуiнен, ержеткен ұлынан ертерек айрылса да, мойымай, мұқалмай, тайғанақтамай өмiр сүрген орнықты әйелдiң екiншi ұлы қазiр Елбасының қасында беделдi қызметте жүр...





15 қыркүйек 2007 жыл




	Осындағы таныс дәрiгердi үйге шақырып, бес-алты күн сүлiк салдырып, емделдiм. Ежелгi перғауындар заманынан берi қолданылып келе жатқан тәуiптiк тәсiлдiң менiң денсаулығыма майдай жағатын түрi бар. Қан қысымым бiрден қалпына түсiп, ұйқым түзелдi, шаршап-шалдығуым азайды. Дәрiгерлердiң айтуынша, қара сүлiктiң қасиеттерi көп көрiнедi.

	Ал Шара ханум биыл жыл басынан берi қарай үш мәрте ауруханаға түсiп шықты. Ендi оны Қытайға емделуге жiбергелi отырмыз. Алла сәтiн салса, ежелгi Шығыс елiнiң шипалық амалдарын қабылдап қайтпақшы.

	Биылғы жаз тым ұзаққа созылып кеттi емес пе? Өз басым бұрыннан жылдың төрт мезгiлi iшiнде осы жазғы ыстық айларды ерекше ұнатушы едiм. Биыл олай болмай шықты. Жас ұлғайған соң, шектен тыс қапырық ыстық күндер жүрекке жүк түсiрiп, дене қуатын азайта бастайды екен.

	Тiршiлiктегi әрбiр құбылыстың өз айналымын өзгертпегенi әбден дұрыс десек, мұның әсiресе табиғатқа тiкелей қатысы болып шықты емес пе? Анау Америкаға, анау Европаға қараңыз: әмбесiн топан су, дүлей дауыл басып, өрт жалмап жатыр.





28 қыркүйек 2007 жыл




	Қазiргi мәдениет және ақпарат министрi Е.Ертiсбаевпен Алматыдағы баспа директорларының кездесуi болып өттi. Министр баспагерлердiң айтқан пiкiр-ұсыныстарын түртпектеп қағазға жазып отырды. Бұрын талай айтылып, осы уақытқа шейiн шешiмiн таппаған мәселелер тағы қайталанды. Айрықша «Қазақ энциклопедиясы», «Арыс» баспаларының басшылары белсендiлiк көрсеттi. «Қазақ энциклопедиясының» директоры:

	– Биылғы тендер өте әдiлеттi өттi, – деп министрдiң құлағына жағымды тиетiн сөздердi жиi айтып отырды.

	– Иә, биыл пәлендей жалобалар түскен жоқ. Өткен жылы нарушение жасағандарды уволить еттiк, – деп министр мұндай пiкiрлердi құп алатындығын байқатты.

	Жалпы бұл жолы баяғыдай интеллектуалды баспагерлер емес, бизнесмен баспагерлер өздерiн еркiн сезiнiп, шетiнен мығым отырды.

	Министр пәлендей ерсiлiк мiнез көрсеткен жоқ. Тiптi, анда-санда әзiл айтып, айналасын күлдiрiп, көңiлдендiрiп қоятын әдiс-айладан құр емес екен.

	– Менiң президент туралы жазған кiтабым жүз мың данамен тез тарап кеттi. Демек, кiм туралы жаза бiлу де керек қой! – деп ескерттi бiр сөзiнде қалжыңға сүйенiп. Артынша байсал тартып: – Если серьезно, кiтап тарату iсi үлкен проблема, – деп қағазына қайта шұқшиды.

	Менiң мұндай жиында сөйлемек ниетiм жоқ едi, дегенмен өзiмнiң де қалам ұстаған жазушы екенiм есiме түсiп, орнымнан тұрдым:

	– Ереке, бүгiн бiр мәселе айтылмай өтiп бара жатыр. Ол қаламақы жайы. Бiздiң авторларымыздың көбi ақын, жазушылар. Солар баспалардан шыққан кiтаптарына жарытып қаламақы ала алмай жүр. Бұл турасында соңғы жылдарда аз айтылып, жазылып жатпағанынан өзiңiз де хабардар шығарсыз. Жазушылардың кезектi құрылтайы алдында бiздiң Одақтың төрағасын қабылдаған Елбасы да қаламақыны көтеру жағында екенiн естiдiк. Мәселен, «Мәдени мұра» бағдарламасы бойынша аударылған кiтаптардың әр баспа табағына жиырма бес-отыз бес мың теңге аралығында гонорар төленедi. Ал қазақ жазушыларының төлтума шығармаларының әр баспа табағына бес-он мың теңге еңбекақы беруден аспай жүрмiз. Менiң ұсынысым: осы мөлшердегi ең құрмаса аударма дәрежесiне жеткiзу керек. Бұған дәп қазiр бюджеттiң мүмкiндiгi бар, – дедiм.

	Министр осының бәрiн қағазына жазып алғандай сыңай көрсеткенмен, артынша басын көтерiп, анау алыстағы Америка жазушыларының қалай ақша табатынын әңгiмелей бастады.

	Мен оның бұл пiкiрiмен келiспей, Европа елдерiнде, оның iшiнде Францияның жазушыларға қаламақы төлеу тәжiрибесiн мысалға келтiрдiм, бiздiң тәуелсiз жас мемлекетiмiздiң ерекшелiктерiн есiне түсiруге тырыстым.

	Министр басын изеп, құп алғандай сыңай танытқанмен, осында отырған өзге директорлардың бiрде бiреуi жұмған ауыздарын ашқан жоқ. Бұларға авторлардың қаламақысын көтеру туралы әңгiменiң ұнамайтыны айдан анық едi.

	Кешкiсiн телевидениелiк «Хабар» арнасынан министрдiң баспагерлермен өткiзген кездесуiнен көрiнiс көрсетiп жатты. Бiрақ одан «Қайнар» баспасының директоры, жиырма жылдан астам уақыттан берi кiтап бастыру iсiн төңiректеп жүрген қыр мұрын, қияқ мұртты ақсақалдың бет бейнесiн байқай алмадық. Оның есесiне бизнесмен жiгiттердiң дидар ғанибеттерiмен жүздесiп, тағы да бек қуанысып қалдық.





16 қараша 2007 жыл




	Ақын Нұрлан Оразалиннiң Алматыдағы ең үлкен «Риц-Палас» ресторанында өткен 60 жылдық мерейтойына қатысқан едiк. Бiз, бiр топ қаламгерлер, алдын ала тiзiмде көрсетiлген дөңгелек үстелдiң айналасына барып жайғасқанбыз.

	Бiздiң қасымызға келiп отыруға тиiс академик Рымғали Н. кешiгiңкiреп келдi де, бiрден бос орындардың бiрiне орналаса бергенде, менiң оң жағымдағы Қабдеш Ж.:

	– Бос емес қой, – деп түсiндiре бастап едi. Рымғали бұған шамданып:

	– Неге бос емес? Мұнда кiм отыр едi?! – деп ежiрейе қалсын.

	– Сәбит Досанов әйелiмен бiрге отырған... Сыртқа шығып кеттi, – дедi Қабдеш.

	– Сәбит болса қайтейiн? Менiң тiзiмде жазылып көрсетiлген орным осы, – деп Рымғали бетбақтырар емес. Содан соң уақытша бос қалған орындыққа жайғасып алды да, Қабдешке қайтып тиiстi. – Әй, сен неғып бүйтiп бiреудi қорғаштап отырсың?!

	– Жоқ, олай емес. Мен жөнiн айтып отырмын...

	– Әй, сен неге бүйтiп шiренесiң?!

	– Кетшi, әй! – деп осы арада жасы үлкен Қабдеш қолын сiлтедi.

	– Әй, сен неге «кетшi» дейсiң?

	Осы арада мен бұл екеуiнiң тәжiкесiне ерiксiз араласып, мәмiлешiл жүзбен Рымғалиға қарай еңкейдiм:

	– Онда тұрған не бар? Қазақ «кетшi-әй» деген сөздi өзiмсiнген адамға айта бермеушi ме едi? – дедiм.

	– Е, бұл орыс жайлаған Астанаға көшiп барған соң, қазақшаны ұмыта бастаған ғой, – деп кекеттi Қабдеш.

	– Мен сен ғұрлы қазақша бiлемiн! – деп Рымғали да есесiн жiберер емес.

	Өстiп екi «дәу» бiраз тәжiкелесiп алды да, көп ұзамай мәмiлеге келiп, адамша жақсы сөйлесе бастады.





18 қараша 2007 жыл




	Жас 70-ке таяп қалған соң, алды-артымызды есепке алып, шығармалар жинағымның 10 томдығын өзiмше жоспарлап-жобалап қойған секiлдi едiм. Бiрақ ондай еңбектi түгелдеп шығаратын қаржы көзi көрiнбей тұр. Мыңғыртып байып кеткен миллиардер туыстар жеткiлiктi. Бiрақ олардан қайыр жоқ, өйткенi бұлардың бәрi дерлiк орысша, Мәскеуде оқыған. Ұлттық тiлден, дiлден хабары шамалы жас ұрпақ өкiлдерi. Оның үстiне, бұлар кiмнiң кiм екенiн бiлмейдi.

	Қызылорда облысына М.Құл-Мұхаммед әкiм болып барғалы «Сырдария кiтапханасы» деген редакция ашып, Сыр елiнiң бұрынғы-соңғы ақын, жырау, жазушыларының 200 томдық кiтаптарын шығара бастапты. Осы тiзiмге менiң де 3 томдық таңдамалым енгiзiлсе керек. Қаламақы төленбейдi екен.

	Өз баспамда, құдай қаласа, орысша 3 том басылып шығуы керек.

	Ал менiң қатарластарымның қарқыны бөлек. Бәрi шетiнен көптомдықтарын бастырып үлгiрiп жатыр. Осындай «социалистiк жарыстың» соңында жүрген мына бiз секiлдi жайбасарлар ғана болса керек.





22 желтоқсан 2007 жыл




	Талғарға барып қайттық. Алматының iргесiне осыдан тоғыз жыл бұрын қоныс аударып көшiп келген Мирасбек Мұхитдинов бiраздан берi бiздi шақырып жүрген. Соның сәтi әзер түсiп, жаңа жыл алдында ауасы таза, ың-шың дыбыстардан алыс, сиыры мөңiреген, тауығы қыт-қыттаған оңаша жайлы мекенге жолымыз түсiп, жақсы демалып қайттық.

	Осы Мирасбекпен бiз баяғыда ҚазМУ-де бiрге оқыған едiк. Биылғы жылдың көктемiнде ғана қайтып көрiскенбiз. Өзi Қостанайдың Қарабалық қыпшағы екен (оны да биыл бiлдiк). Аса бiлiмдi, зиялы, әдiлетшiл азамат болып өсiптi. Қосағы Сара да (бiрге оқығанбыз) өзiне лайықты, кеңпейiлдi, қонақжай, қазақы әйел. Осы Алматыда тұратын курстастардың ешқайсысын қоспай, бiздiң отбасымызды жеке шақырғандарына қарағанда, оңаша отырып сұхбат құруды қарастырған болулары керек. Бiрден сөзiмiз, көңiлiмiз жарасып жүре бердi. Олай дейтiн себебiмiз – бiз қонаққа өте жиi барып, өте жиi қонақ қабылдаймыз. Бiрақ соның көбiнен ғанибеттiлiк таба алмай, есiл уақыттың босқа өтетiн кездерi көп. Солардың iшiнен мына Мирасбек пен Сараға ұқсаған, сөзiң жарасатын, пейiлiң қосылатын азаматтарды iздеп табу – уақыт өткен сайын қиындап барады.





23 желтоқсан 2007 жыл




	Биыл екеумiз де көп ауырдық бiлем. Мен, мысалы, қазанның ортасынан берi қарай екi айға жуық мерзiм iшiнде бiраз құқайды бастан өткердiм десем болады: 20 күндей бүйрегiмнен құм түстi... одан соң қан қысымым көтерiлдi... Тахикардия – жүрек дертi... Әуелi үйде емделдiм. Одан соң күндiзгi стационарға барып жаттым. Ең жаманы – менiң бiр жерiм ауырса, ұйқым бұзылады. Ұйқы бұзылса, ауру асқынады, жаның қиналады. Ал өзгелер бөтелкеден тамырына дәрi тамызып жатып та, қорылдап ұйықтай бередi.

	Шара ханум да әлденеше мәрте емханаға жатып шықты. Оның менен артықшылығы – уайымшыл емес, оптимист, жiгерлi. Екеумiз үш жарым жасар Зеренi үйде кезектесiп бағумен болдық. Мен немеремдi балабақшаға беруге қарсылық көрсеттiм. Өйткенi баланы ұжым дұрыс тәрбиелейдi деген – бос сөз. Баланы ұжым емес, отбасы тәрбиелейдi.

	Қазiр Аллаға шүкiр, екеумiз де есiмiздi жиып, денсаулығымыз түзелiп келедi.

	* * *

	Менiң бiр ақын жолдасым мақтанып отыр.

	– Бiздiң әкей өз заманында елге белгiлi молда, беделдi адам болған ғой. Кеңес өкiметi кезiнде қуғын көрiп, түрмеге де жатып шыққан... Елдегi ағайындар жаңа мешiт үйiн салып, сол мешiтке бiздiң әкейдiң атын берген екен. Сый-сияпатымызды алып, ауылға барып қайттық.

	– Құтты болсын. Бiр игiлiктi, сауабы мол шаруаны атқарып келген екенсiздер, – деймiн.

	– Үйiмiздегi екi қызымыз да намаз оқиды. Бiреуi

	Арабстанға барып, оқып қайтты... Көшеде шұбатылған хиджаб, көйлек кимейдi. Отбасында мұсылмандық дәстүрдi толық сақтайды. Үлкен ұлымыз да араққа салынудан тыйылған. Әйтеуiр балаларымыз жаман емес.

	– Балаларың түзу жолға түскен екен. Ал өзiң неге намазға жығылмайсың? – деп сұрамаспын ба қариялық өнегелi әңгiме айтып отырған ақын жолдасымнан.

	– Ау, олай етсем... – деп бұл сәл бөгелiңкiреп қалды. – Онда анда-санда iшетiн елу грамм арағымнан қағылып қаламын ғой...

	– Арақ iшпесең, бiреу сенi зорлай ма?

	– Зорламайды ғой... но бiрақ... не ғой әлгi... үйренiп қалған ауыз емес пе?





29 желтоқсан 2007 жыл




	Тимирязев көшесiнiң бойында газет, журналдар сатылатын жайма тақта бар едi. Осында әртүрлi оппозициялық, оппозициялық емес газеттер сатылады. Жайманың иесi – жасы жетпiстен асып кеткен орыс шалы, әрдайым көргенде тротуарда әрлi-берлi өткендердi дауыстап шақырып, саудасын қыздырып тұрады.

	– «Республика» газетi бар ма? Бағасы қанша? – деп қасына барғанымда:

	– Бар, жетпiс теңге, – деп жеке сауда иесi әдеттегiдей таза қазақша жауап бердi.

	– Өткен жолы елу теңгеге сатушы едiңiз. Бұл жолы неғып қымбаттатып жiбергенсiз?

	– Ей, қазiр бәрi қымбаттап барады емес пе? Инфляция деген сол...

	– Газеттерiңде не жаңалық бар?

	– Не жаңалық болушы едi? Мұсылмандар тағы бәрiн қырып-жойып жатыр дейдi.

	Мұның «мұсылмандар» деген сөзiнен тiксiнiп қалдым да:

	– Әй, шал, сен не айтып тұрсың? – деп сұрадым.

	– Ана Беназир Бхутто деген Пәкстанның бұрынғы бастығын бiр мұсылман лаңкесi атып кетiптi ғой. Телевизордан көрген жоқпысың?..

	– Иә, сөйтiптi оңбағандар, – деп тағы бiр газет алушы орыс шалы осы жерде сатушының сөзiн қостай кеттi.

	Бұл тәуiр, таза киiнген, бұрын қызметкер болған кiсiге ұқсайды. Аяқ астынан сөзiн қостаушы табыла кеткенiн көрген сатушы ендi тiптi қопаңдап, мен жаққа үстемсiп қарап қойды.

	– Бұл мұсылман лаңкестерiне тыйым болмады-ау, сiрә, – деп басын шайқайды.

	– Ал анау Испаниядағы әйтпесе Ұлыбританиядағы лаңкестерiне неге тыйым жоқ? Олар да христиандар емес пе? Бiреуiн «Эта», протестант әлде католик пе... сондай бiрдеме деп атайды. Демек, мұсылман лаңкестерi әйтпесе христиан лаңкестерi деген жоқ. Жазықсыз адамдарды өлтiрген қаскүнемдер мұсылман да, христиан да емес. Оларды бандит, қылмыскер атайды, шал. Сен осыны ұмытпа, – деп осы арада көшеде газет, журналдар сатып тұрған «жеке меншiк» зейнеткерге тегiн бiр дәрiс оқып тастадым.

	– Жоқ, сiз қателесесiз... – деп ерiккен сатушы менiмен әрi қарай сөз таластырмақ едi.

	Қасындағы тәуiр, таза киiнген аларман:

	– Все террористы нелюди, – деп қысқа қайырып, бiздiң тәжiкемiзге нүкте қойды да, әңгiменiң бетiн аударып әкеттi. – Биыл күн тым ерте суытып кеттi ғой. Дәл жаңа жылдың қарсаңында Алматыда он бес-жиырма градус аяз болғаны есiмде жоқ.

	– Суытсын. Мен биыл қыс түспей қоя ма деп қорқып едiм. Жер әлемнiң айналасында жаппай жылымық жүрiп жатқанда, әрбiр жыл маусымының мезгiлiмен келiп жатқаны ғанибет қой. Бұ да болса Құдайдың қарасқаны шығар, – деген менiң сөзiмдi тәуiр, таза киiнген аларман iлiп әкеттi.

	Ал сатушы шал өз қамын күйттеп тұр едi.

	– Шiркiн, мынадай аязда бiр стакан күйдiргiш суды жұтып алар ма едi! – деп, аузының суын жұтып, тамсанып қояды.





31 желтоқсан 2007 жыл




	Жаңа жылдың қарсаңында ауылға, Хадишаға звондадым.

	– Екеумiз де қайталап ауыра бердiк. Мен бұрындары да ауыра бергенде, елге барып тынығып, демалып қайтушы едiм. Шараға да далада жүрген жағады. Сiрә, қаңтар айының аяғына таман қасымызға немеремiз Зеренi алып, екеумiз де бiрер аптаға ауылға қарай жүретiн шығармыз, – дедiм. – Талғаттың үйлену тойын қашанға белгiледiңдер?

	– Қаңтардың жиырма алтысы мен жиырма сегiзiне өткiзгелi отырмыз. Тезiрек келiңдер, – деп қарындасым қуанып қалды. – Талғат өзiң меншiктеп алған жиенiң ғой. Құдалар жағы да, бәрi де күтулiмiз. Бiрақ бiздiң үй өте суық болып тұр. Тоңып қалмасаңдар жарады.

	– Сендердiң үйлерiңе түсе қоймаспыз. Кiсiлерiң көп...

	Ол жағын уайымдамаңдар. Бiр жөнi табылар.

	Кешелi берi немерелерiм Әмина мен Зеренi Бауыржанның үйiне жiберiп, мәжбүр бойдақ Сабыржан екеумiз үйде оңаша қалып демалудамыз. Көше жақта балалар тарс-тұрс пиротехника атқылап, жаңа жылды қарсы алу қамына кiрiскенге ұқсайды. Қайта-қайта телефон шырылдап, құттықтаушылар саны көбейе түсуде.





18 қаңтар 2008 жыл




	Шара екеумiз ауылға келдiк.

	Қыс қақап тұр екен. Ұзақ жылдардан берi бiздiң аймақта қаһарлы қатты суық түскенi осы болса керек. Жерде қалың қар жатыр. Күндiзгi түс әлетiнде ала бұлттың арасынан жырым-жыртық көк аспан көрiнедi. Екiндi ауған шақта аспан асты тұтас буалдыр тартып, еңкейген күн қызған табақтай қызара бастайды екен. Қаладан гөрi ақ шаңқан көрпе жамылған дала көркi көз тартады. Ауа райының құбылуына қарай жердi басқан қалың қар да бiрде қаршылдақ, бiрде борпылдақ дыбыс шығарады. Мен көбiнесе есiк алдында жаяу жүремiн. Үстiмде қалың тон. Жел соқса, сол қалың тонның өзiнен суық өтiп кетедi.

	Дегенмен, осы суық таза ауаның денсаулыққа жайлы болатын түрi бар.





8 ақпан 2008 жыл




	Бүгiн аудан орталығындағы әкiмият ғимаратының алдында облыс әкiмi Мұхтар Құлмұхамедпен кездесiп, аз-кем сөйлесiп қалдық. Әкiм өте асығыс екен. Жаңақорған мен Шиелiнiң әкiмдерiн ауыстырғалы келген бетi көрiнедi.

	Сыртта тұрған маған бiрден көзi түскен М.Құлмұхамед өзге қарсы алушы қошеметшiлерге мойнын бұрмай, менiмен көрiсiп амандасты да, кiре берiстегi бастырманың бiр бұрышына қарай жүрiп:

	– Осы сiздiң жетпiс жылдығыңыз қашан болушы едi? – деп сұрады.

	– Құжат бойынша биылғы жиырмасыншы тамызда жетпiске келемiн.

	– Мен сiздi наурыз айында толатын шығар деп жүр едiм... Әлi бiраз уақыт бар екен ғой. Тойыңызды қалай өткiзбексiз?

	– Әзiр ондай жоспарым жоқ.

	– Сiз ешкiмнен ештеңе сұрамайсыз... Сол үшiн де мен сiздi жақсы көремiн, – деп әкiм жөпелдетiп әкеттi. – Тойыңызды жақсылап өткiзiп беремiз... Жиын, концерт, бәрi болады.

	– Мен пәлендей дырду, думанға құмар емеспiн.

	– Тойота-Камри машинасын мiнгiземiз...

	– Мұха, маған керегi... ақыры өзiң айтып қалдың ғой... Он томдық шығармалар жинағын шығармақ ойымда бар едi. Осының жағдайы қандай болар екен?

	– «Сырдария» кiтапханасына үш томдығыңызды кiргiзiп қойғанбыз. Он томдығыңызды да шығарып беремiн. Тек дайын дискеттерiн жеткiзiп берiңiз, Ореке.

	Осы уақытқа шейiн әкiмдер тарапынан мұндай шұғыл ықылас-пейiлдi көрiп жарымаған мен қапелiмде сасып қалдым бiлем, өмiрiмде iстемеген әдетiммен:

	– Ал елден пәтер бөлу жағы қалай болады екен? – деп сұрамаймын ба?

	Мұхтар басын шайқап:

	– Пәтер бере алмаймын, – дедi. – Басқа қандай талаптарыңыз бар? Қызылордаға келсеңiз, кеңiрек сөйлесемiз ғой. Жиырмаларынан кейiн менiң қолым босайды... Көмекшiлерiме тапсырма берiп қояйын.

	– Жоқ, мен оған шейiн Алматыға қайтып кетемiн. Бар әңгiмемiз осы болды.

	Ал мұның алдында менiң Шиелiде жатқанымды Б.Атабаевтан естiген әкiм көмекшiлерiне тапсырма берiп, менiң тұрағымды тауып алған. «Құлмұхамедтiң сiзбен жолыққысы келедi» деп үйге звондаған көмекшiлерiмен келiсiп, 6 ақпанда Қызылордада кездеспекшi болғанбыз. Бiрақ сол күнi Елбасының Жолдау оқитын жиналысына аттанып кеткен әкiммен арнайы сөйлесiп қайтудың сәтi түспеген. Содан 8.02. күнi таңертең қайта хабарласқан көмекшiлерi аудандық мәслихаттың хатшысы Сұлтанбекке звондап, әкiмнiң түске қарай Шиелiге соғатынын алдын ала хабарлап қойған.

	Осындай елеусiз оқиғаны тәптiштеп отырған себебiм бар. Өйткенi соңғы бес-алты жылдың көлемiнде менi iздеген бiрде-бiр әкiм қара болған емес. Тiптi аудан мен ауыл басшыларының iшiнде «күллi шығармашылық еңбегiн осы Шиелiге арнап едi-ау әрi жасы үлкен ағамыз едi-ау» деп, маған арнайы сәлем берiп келген бiреуi жоқ.

	Ал менiң өз аяғымнан iздеп барып, бiрде-бiр билiк иесiнiң алдында еңкейiп, иiлмейтiн қырсық-қыңыр мiнезiм бар екенiн қасымда жүргендердiң бiразы бiледi.

	Басқасын былай қойғанда, туған облысымызды басқаруға бара жатқан осы Мұхтарға уақтысында құттықтау айтып, телеграмма да салған емеспiн. Ал өзгелер, ақын-жазушылары, артистерi бар, өнер ауылына жақын жүретiн осы төңiректен шықпай жүргендерiн газеттен оқып, теледидардан жиi көремiз.

	Атақты Әмiр Темiр Көреген: «Ақындары әкiмдi iздемей, әкiмдерi ақындарды iздейтiн ел бақытты», – деп айтты дейтiн аңыз-әңгiме бар емес пе?

	Мен бiлетiнде жоғарғы билiк төңiрегiнде жүргендер iшiнде бұрындары осы Әмiр Темiр Көреген айтқан талапқа толық жауап беретiн бiр азамат бар едi, бiрақ оның да өмiрi қысқа болды – саясатқа араласып жүрiп, қапыда қаза тапты. Алтынбекке шейiн де, кейiн де өнер адамдарына (жалпылап айтсақ, ақындарға) iш тартып, жақын жүретiн әкiмдер болған. Бiрақ, өкiнiшке орай, солардың көпшiлiгi бiржақты, iштерi ала-құла болып келедi. Ал алақұлалық араласқан жерде әдiлеттiлiк өсiп, өркендемейдi.





15 ақпан 2008 жыл




	Өзiм оқыған №45 қазақ орта мектебiнде (Шиелiдегi «Ақ Орда гимназиясында») оқушылармен кездесу болып өттi. Кездесудi ұйымдастырушылар Баян Сейтенова мен Талғат Бөпежанов деген ұстаздар. Менiң 70 жасқа келуiме орай аудандағы мектеп оқушылары арасында шығармалар жазудан бәйге жарияланған екен. Осы бәйгенiң жеңiмпаздарына мақтау қағаздарын тапсырып, қолтаңба жазып беру рәсiмiне қатыстым.





29 ақпан 2008 жыл




	Қызылорда облысы Жалағаш ауданының жерiнде су тасқыны апатын аспаннан болжап бiлмекшi болып, ескi тозған тiкұшаққа мiнген бiр топ адамдардың апатқа ұшырап, соның бесеуi қаза тапқаны жайында ақпарат көздерi жариялап жатыр. Апатқа ұшырағандар iшiнде облыстың қазiргi әкiмi де бар көрiнедi. Алла жарылқағанда, М.Құлмұхамед iнiмiз едәуiр жарақат алғанмен, тiрi қалыпты. Азаматтың амандығы жақсы ғой, әрине!





14 наурыз 2008 жыл




	Бiздiң Герольд Бельгер өзiн «атеистпiн» деп санайды екен. Екiншi инфарктан соң үйiнде жатқанымен, денсаулығына қатысты талай қиындық көргенiмен, жалпы бiлiмдi, ойлы азамат екенiне қарамастан:

	– Әкем воинственный атеист болған кiсi едi, мен де сондаймын ғой.., – деп күмiлжи бередi.

	– Әкесi атеист болғанның баласы атеист болуы мiндет емес. Мұның бәрi әркiмнiң дүниетанымына қатысты. Кешегi екiншi жаһан соғысы тұсындағы кейбiр атақты фашистердiң ұрпағы әкелерiнiң мұрасынан бас тартып жүрген жоқ па? – деп бастап, мен Гераға әлемнiң жаратушысы, Иесi барлығын дәлелдеу үшiн бiраз «лекция» оқып тастадым. Құраннан, ғылым салаларынан Эйнштейн, Ньютоннан мысалдар келтiрдiм. Өзiн ой иесi, гомо сапиенс ұрпағы санайтындардың ешқайсысы: «Мен қайдан келдiм? Қайда кетемiн?» деген сұрақ қоймауы мүмкiн емес екенiн есiне салдым.

	Мұндай әңгiмеден соң аздап иi босаған Гера:

	– Академик Раушенбах бiр сөзiнде: «Құдайдың жоқтығын математикалық жолмен дәлелдеу мүмкiн емес» деп едi. Мен соның сол сөзiне кезiнде қатты таңқалғанмын, – дедi.

	– Сол шалың өте дұрыс айтқан, – дедiм.

	Әдетте өзiн атеистер қатарына қосатындар бұл өмiрде жамандық жағында жүрушi едi. Ал Г.Бельгер бұған керiсiнше: қолынан келгенше жақсылықтың төңiрегiнен табылуға тырысады. Парадокс.





15 наурыз 2008 жыл




	Қазақстандағы ең iрi ТуранӘлем банктiң вицепрезидентi болып қызмет iсетйтiн бiр iнiм бар едi. Жақсы тәрбие алған, Мәскеуде оқыған бiлiмдi жiгiт. Соңғы кездерде Алматының мәдени өмiрiне араласып, әртүрлi шаралар өткiзуге мұрындық болып жүр.

	– Қадыр Мырзалиев қандай кiсi? Мұхтар Шаханов қандай кiсi? – деп сұрайды.

	Мен, әрине, екеуiн де «жақсы ақындар» деп мақтаймын ғой.

	– Солай ма? – деп банкир iнiм ойланып қалды.

	Бұның «солаймасын» кейiнгi қысқа қайырған бiрер мысалынан түсiне қойдым. Қазiр қалталы жiгiттердi төңiректеп жүрген ақын, жазушылар аз ба?





17 наурыз 2008 жыл




	Алтынбектiң әкесi Сәрсенбай ақсақал 94 жасында дүниеден өтiптi.

	Алтынбектiң ағасы Рысбектiң жаңа жұмыс орнына барып, асыл тұқымды отбасының iргесiн қалаған қадiрлi қарияның қазасына көңiл айтып қайттым.

	Рысбекпен бiрiншi рет жүзбе-жүз оңаша кездессек те, ұзақ сөйлестiк. Негiзiнен сөйлеушi – мен, тыңдаушы – Рысбек болды.

	Мен «саясаткер емеспiн, сырттай бақылаушы жазушымын, қарапайым елдiң арасында жүремiн, сондықтан көпшiлiктiң қазiргi менталитетiнен аз-мұз хабардармын» дей отырып, Рысбекке бiраз ақыл айтып тастасам керек. Соның негiзгiлерi: саяси күресте тым ұрыншақ болудан түсетiн пайда жоқ. Сабырлылық пен ұстамдылық, кейде тiптi мәмiлегершiлiктiң өзi тым алыстан көрiнетiн асыл мұраттарды жақындата бастауы мүмкiн. «Жас Алаш» жақсы газет, бiрақ осындағы кейбiр жас журналистердiң (атын атап айттым) жабайы мысықша саяси оппоненттерiнiң бетiнен тырналай бергенi – жараспайды-ақ. Шындық атаулы сабырмен, дәлелмен, орнықты айтылса, өтiмдiрек емес пе? Сондай-ақ анау «Свобода слова» газетiндегi ұлттың тарихын, дiнiн қорлайтын мақалаларды оқыған қазақ зиялылары оппозицияны қолдай қояды дегенге кiм сенедi? Бiр кезде, Алтынбектiң тұсында «Ақ жол» партиясына қолдау көрсеткен жазушылар неге қазiр көрiнбейдi? Қазақтың тiлiн, дiлiн жетiк бiлмейтiн жiгiттердiң соңына кiм ерушi едi?

	Оппозицияда жүргендердiң ешқайсысы, әрине, халықтың, мемлекеттiң жауы емес. Сол секiлдi билiк тұтқасын ұстап отырғандардың бәрi бiрдей жексұрын емес. Елге жаны ашитындар екi жақта да жеткiлiктi.

	– Өзiң «Жас Алашты» басқаруға келген екенсiң. Мұның өте дұрыс болған. Газет – нақты, көзге көрiнетiн жұмыс. Негiзгi принцип, мұраттарды ұстана отырып, әртүрлi әлеуметтiк, саяси құбылыстарға араласқан тұста, байыптылау, ұстамдылық танытсаңдар, бәлкiм, «Жас Алаштың» таралымы жетпiс-сексен мыңға да жетiп қалар ма едi... егер билiк тарапынан кедергi жасалмаса, – дедiм. – Әйтеуiр мен сендердiң аман жүргендерiңе тiлектес ағаларыңның бiрiмiн.

	Рысбек Сәрсенбайұлымен сөзiмiз жарасқан болуы керек, әйтеуiр iнiмiз менi есiк алдына шейiн шығарып салды. Мен Алтынбек Сәрсенбайұлының өзiмен сөйлескендей жақсы әсерде қайттым.





18 наурыз 2008 жыл




	Қазiр Мұстафа Шоқайды «зерттеушiлер» көбейiп кеттi. Бiр кезде түрiктер көсемiнiң атын естiсе тұра қашатын тұрлаусыздардың бiразы ендi шоқайшыл, түрiкшiл, ұлтшыл болып көрiнуге тырысады. Шоқайдың атын жалаулатып шетелге барғыштар, әртүрлi айтыстар, кездесулер өткiзуге тырысушылар, сөйтiп өздерiнше абырой, атақ iздеушiлер бар. Бiрақ солардың ешқайсысы бiздiң баспамыз жариялаған М.Шоқайдың кiтаптарын өз ақшаларына сатып алып (!), оқып, зерттеуге құлықсыз, тiптi солардың iшiнде оның қарапайым өмiрбаянын бiлетiндер де аз.

	– Мұстафа Шоқай туралы докторлық диссертация қорғамақ едiм, – дейдi қазiргi бiрден-бiр шоқайтанушы бiлгiр ғалым Б.Садықова. – Соған қаржыдан тапшылық көрiп тұрмын. Сiз де Шашты әулетiнен емессiз бе? Мұстафаның туыстары қандай көмек көрсете алады?

	– Жiгiттерге айтайын, – деп уәде бердiм мен баспамыздың белсендi авторына.

	Сөйтiп, осы Алматыда Шаштылар қорын ұйымдастырып жүрген бiрер жiгiтке Б.Садықованың өтiнiшiн жеткiздiм. Бұлар көмектеспекке уәде бердi.

	Туран Әлем Банк М.Шоқайдың iзiмен жүрiп өтетiн экспедиция ұйымдастырмақшы екен. Оған қатысудан өзiм алдын ала бастартқанмын.

	Экспедиция жасауға мұрындық болып жүрген банкир iнiмiзге Б.Садықованың жағдайын түсiндiрген болдым.

	– Әрбiр iстiң пайдалы жағы, КПД-сi болуы керек, – дедiм. – Шетел аралап, жер көрiп, iшiп-тышып қайту қиын емес. Бiрақ жақсы ниетпен ұйымдастырмақ экспедиция құрамында М.Шоқайдың мұрасын бiлетiн бiр адам болмаса, ондай саяхат сапарларың кiмге керек?

	* * *

	«Хабар» телеарнасының журналистерi екi күн қатынап, өзiм бастаған отбасымызды бейне таспаларына түсiрiп кеттi. «Ел ағалары» деген жаңа айдар ашқан көрiнедi... Сөйтiп, бұлар менi де Дүкештердiң қатарына қосып, аз уақыт «теле-герой» етпекшi екен.

	Бiр кезде атақты жазушымыз Тахауи Ахтанов Қазақстанның халық жазушысы атанғанда, Жазушылар одағының үйiнде, дұрысы – дәлiзiнде ағамызды көрiп, құттықтау айтқан мына бiздiң бетiмiзге бажайлап қарап тұрып:

	– Әзiлхан Нұршайықовтың қатарына қосқан өкiметке рақмет! – дегенi бар едi.

	Тахаңның көмейiн түсiнген бiз күлген де қойғанбыз.





25 мамыр 2008 жыл




	Жасы 70-ке толған ақын Сәкен Иманасовқа:

	– Жаңа Қабдеш сенi «адал, таза» жiгiт деп мақтап едi. Олай емес екен. Мына басыңа киген тақияң қандай ала болса, сенiң iшiң де солай ала екен! – дедiм.

	– Ойбай, не болып қалды?! – деп бұл сасқалақтап қалды.

	– Оның себебiн артынан өзiң ойланып табарсың, – дедiм де, бұрылып жүре бердiм.





10 маусым 2008 жыл




	Бүгiн жұмыс аяғына таман «Жас Алаш» газетiнiң редакциясына соғып, ұжымның кейiнгi айларда тағайындалған жаңа бас редакторы Рысбек Сәрсенбайдың қабылдауында бодым. Екеумiз бұл жолы ұзақ уақыт (екi сағатқа жуық) әңгiме дүкен құрдық. Өткен-кеткен әңгiмелер, қазiргi саясат, руханият әлемiндегi жаңалықтар айтылды, көбiне-көп, әрине, Алтынбек туралы естелiктерге айналып соғып отырдық. Мұның себебi де түсiнiктi – «Жас Алаштың» бүгiнгi санында (№46, 2008) менiң «Қазақта пассионар тұлғалар бар ма?» деген рисалам жарияланған.

	– Сiзге өз аяғымнан барып рақметiмдi айтқалы отыр едiм, – деп Рысбек бiздiң Алтынбекпен сонау 1994 жылы Францияда жүрiп түскен шағын суретiмiздiң үлкейтiлiп, арнайы қасекiге (рамаға) салынған нұсқасын сыйға тартты. – Осы суретте екеуiңiз бiр-бiрiңiзге ұқсайды екенсiз... – дедi.

	– Өзiң келгелi «Жас Алаштың» есiгi маған айқара ашылған секiлдi, – дедiм. – Әлгi шындық жайлы жазған рисаламды «Егемен Қазақстан» газетiндегi жiгiттер бес ай ұстап, ақыр соңында жаратпай, өзiме қайтарып бердi емес пе?

	– Сiздiң дүниеңiздi қайтарып жүрген қайсысы?

	– «Егеменнiң» бас редакторы. Бiрақ оған өкпем жоқ. Өйткенi сол жiгiттiң бiрер өтiнiшiн орындай алмасам керек.

	– Бiз сiздiң жазғандарыңызды халыққа жеткiзiп тұруға әзiрмiз.

	– Оларыңа рақмет... Бiздiң көбiмiз осы «Жас Алаштың», баяғы «Лениншiл жастың» түлегi емеспiз бе? Осы уақытқа шейiн бұл газетте Шерхан ағамыздан асқан бiлiктi бастық болып көрген жоқ едi. Қазiргi беталыстарың жақсы... беделдi ағаларыңды, жазушы қауымды көбiрек тарта бiлсеңдер, ел де, билiк те назар аударатын басылым болып қалуға толық мүмкiндiктерiң бар ғой, – деп бiраз ақыл айтып тастадым.

	Сөз арасында:

	– Баяғыда, 2000 жылы мен Мемлекеттiк сыйлық алған тұсымда, осы газет екi жол хабар берген жоқ, – деп қыстырмалап қойдым.

	Содан қазiргi республикалық ауқымдағы кейбiр баспасөз орындарын басқарып отырған жiгiттердi талдап, талқылап тастадық. Талдап, талқылап отырған – мен. Ал Рысбек көбiне-көп сыпайылық сақтап, ешкiмдi атап, түстеп бағалайтын сыңайын байқатпады. Оның бұл мiнезi – маған ұнады. Саяси кеңiстiкте белсендiлiк көрсетiп жүрген жiгiттiң бүйтiп ұстамды, орнықты болғаны әбден дұрыс қой. Жалпы бұлар – Сәрсенбай әулетi шетiнен озық, сұңғыла, бiлгiр көрiнедi. Қазақ мұндайларды «асыл тұқымнан» деп бағалап жатушы едi.





11 маусым 2008 жыл




	Әлемге әйгiлi жазушы Шыңғыс Айтматовтың Германияның Нюрнберг қаласындағы емханада жатып дүниеден өткенiн БАҚ жаппай жариялап жатыр. Мұсылман баласы, оның iшiнде елге танымал iрi тұлғалар пәниден бақиға аттанғанда: «Алла алдынан жарылқасын! Иманы саламат болсын!» – деп бетiмiздi сипайтын әдетiмiз бар емес пе?

	Мен осы жолы осылай жасауға оқталып қалдым да, артынша ол ниетiмнен қайттым. Неге дейсiз ғой? Осыдан әлденеше жыл бұрын, 90-жылдардың iшiнде, Мәскеуден шығатын «Комсомольская правда» газетiнде жарияланған қырғыз жазушысының бiр сұхбатын оқып, қатты тiксiнiп қалғаным есiмде. Сонда Айтматов өзiнiң Құдайға сенбейтiн атеист екенiн, бiрақ дiндердiң бәрiне аса сыйлаушылықпен қарайтынын айтқан екен. Ол – коммунистiк идеологияның әбден әлсiреп, күшi қайтқан, демократиялық үрдiстердiң, ешкiмнен қорықпай ашық пiкiр айтуға мүмкiндiктер молыққан тұс едi. Демек, әйгiлi жазушы билiк жағына қарап жалтақтап айтады ғой деген әңгiмеге негiз жоқ едi, оның шын адал пiкiрi деп бағалауға лайық болатын.

	Кейiн Айтматовтың кейбiр шығармаларына қайта үңiлгенiмде, оның ол жолы әлдеқандай iшкi есеппен өтiрiк көлгiрсiмегенiне көзiм жеткендей көрiндi.

	Ал атеистiң артынан қалайша қол жайып, Алладан «иманын жолдас ете гөр!» деп тiлеу тiлерсiң?

	Егер марқұм бұл дүниеден өтер алдында Жаратушы иесiнен iстеген күнәларына кешiрiм сұрап, жалбарынса, тәубеге келсе (орыс ақыны А.С.Пушкин секiлдi), сөз басқа. Исламда «Лә илләһа илаАлланы» шын ниетiмен қайталап айтқан пендеге тозақ оты арам дейтiн ұғым бар...

	Ал бiрақ сенiң бұл дүниедегi зорлығың мен зормандығыңның құны – Құдiрет иесiнiң алдына барғанда көк тиынға аспайтынын түсiнбейтiндерге кеңпейiлдiлiкпен қарауға болар ма? Бiреулердi «талантты», «бiлiмпаз» деп мақтайтынымыз бар. Ал солардың қайсысы Iбiлiстен асқан талантты, бiлiмпаз екен?!

	Мына мен, шамама қарамай, иман, сенiм мәселесiне келгенде осылай бiрбеткей, дойыр, қатал болып барамын. Қартая бастағаным шығар... Сол себептi иманы жоқ, әрi онысын ашық жарнамалайтын адамдардан қашық жүруге тырысамын.

	Расында Айтматовтың алғашқы повестерiн («Жәмила», «Бiрiншi ұстаз», «Ақ кеме»), «Боранды бекет» романын көркем әдебиеттiң классикалық үлгiсi ретiнде бағалағандар ешбiр қателескен жоқ едi. Әрi оның қазақ елiмен жақын достығын да ешкiм терiске шығара алмайды. Әртүрлi жиын-кеңестерде, дастарқан басында көрiп-байқағанымыз: Шықаң былайша сырт көзге аса сыпайы, асқақ мiнезi жоқ, зиялы, зейiндi адамға ұқсайтын. Бұл ретте атақ, абыройға тоқмейiлсiп, терiсiне сыймай жүрген кейбiр қазақ жазушыларына үлгi-өнеге боларлықтай болымы бар едi.





12 маусым 2008 жыл




	Үйге ақын Аманхан Әлiм звондап, өзiне менiң «Жас Алашта» жарияланған рисалаларымның ұнағанын айтып, бiраз мадақтады.

	Қазiр жазушылар бiрiн-бiрi оқымайды деседi. Осы сөздiң бiраз шындығы болуы керек. Бұрындары – жетпiсiншi жылдарда үлкен-кiшi жазушылар ең құрығанда газет, журнал беттерiнде жарық көрген дүниелерiн қадағалай оқып, өзара пiкiр алысып, звондасып жатушы едi. Оқырман жағында да бiлiмдi, ой-пiкiр айтқыш азаматтар жиi көрiнетiн. Қазiр мұның бәрi саябырсыған. Бiздiң қатарымыздың бiр-бiрiн оқымайтын себебi – көбiсi қартайған, қажыған, енжар, тоғышар, ең бастысы – баяғыдай емес, бөлiнiп-жарылған, құлқы-пейiлдерi өзгерген, кейбiреулерi бiр-бiрiн көре алмайды, күндейдi; жазудан қалып, қоржын-қорлары таусылғандары бар. «Бұл әлi бiрдеңе жазып жүр ме?» – секiлдi ой қамауында қалып, азап тартып жүргендерi де аз емес шығар.





19 маусым 2008 жыл




	Алматы шәһарының жуықта тағайындалған әкiмi А.Есiмов шығармашылық зиялы қауым өкiлдерiнiң басын қосып, кеңес өткiздi. Жазушысы, әртiсi, киногерi, әншiсi бар – тоқсанға жуық адам жиналып, гу-гу әңгiмеге қатысты. Әрине, бұл жолы да әдеттегiдей жазушылар жағы белсендiлiк танытты. Ә.Нұрпейiсов, Ә.Нұршайықов, Қ.Исабаев, Н.Оразалиндер бастап, өзгелерi қостап әжептәуiр ұсыныстар айтылып жатты.

	Маған әкiмнiң зиялылармен сөйлесу, пiкiр алысу тәсiлi ұнады. Қазақша тiлге де, ұғымға да жетiк жiгiт екен деп түйдiм.

	Жиын үстiнде қасымда отырған Темiрхан Әзекеңнiң сөзiнен кейiн орнынан ұшып тұрып:

	– Осындайда жеке бастың мүддесiн қозғап не керек?

	Халыққа керек әңгiменi айтпайсыздар ма?! – деп наразылық бiлдiрдi.

	Әзекең әдеттегiдей қағазға жазып алған сөзiнде өзiнiң биыл 86 жасқа келгенiн, ал өткен жылы қаланың бұрынғы әкiмi Иманғалидың өзiне орталықтан жақсы пәтер берiп, шетелдiк көлiк мiнгiзуге уәде жасағанын, бiрақ соның аяғы сиырқұйымшақтанып, орындалмай қалғанын айтқан едi.

	Әзекеңнiң артынша Қалмұқан ағамыз немiс-қазақ қалаларын туыстастыру туралы ұсыныс бiлдiре бастағанда, Темiрхан тағы да қозғалақтап:

	– Немене, сексеннен асқан адам өстiп алжи ма екен? – деп тағы наразылық бiлдiрдi.

	– Жасы ұлғайған адамның бәрi алжи бермес болар. Атақты Бұқар жырау тоқсан сегiз жасқа жеткенде де Абылай ханға ақыл айтудан шаршаған жоқ қой, – дедiм мен.

	Жиын соңында бiраз кiсiлер әкiммен жеке амандасып қалу үшiн, оның қасына барып кезекке тұра бастады. Соның арасында өзiммен замандас жазушыларды да көрiп қалдым. Кейбiреулерi өз кiтаптарына қолтаңба арнаулар жазып, алдын ала дайындалып келген көрiнедi. Сауаты кем әкiмдердi адастыратын осындай жағымпаз жазармандар емес пе?





21 маусым 2008 жыл




	Онкология институтында қызмет iстейтiн iнiмiз, м.ғ.д Ғалым Әдiлбаевтың ұлының үйлену тойында Мұхтар Шахановпен кездесiп, аз уақыт кеңес құрдық. Мұхтардың емханадан шыққан бетi екен. Денсаулық жағдайын сұрағанымда, өзiнiң Германияға барып, жүрегiне операция жасатып қайтпақ ниетi бар екенiн айтты. Оның себебiн түсiндiрдi.

	– Егер сол жаққа операция жасатып, жүрегiмдi жаматпасам, бiржола ана жаққа командировкаға аттанып кетуiм мүмкiн, – дейдi.

	Бiрақ реңi жаман емес, қунақ көрiнедi.

	– Қырғызстанға барып, Шықаңды жерлеуге қатыстым, сөз сөйледiм, – дейдi.

	– Айтматов сексенге толып па?

	– Жоқ, жетпiстiң тоғызында кетiп қалды ғой... Туған күнi он екiншi желтоқсан болатын.

	– Сонысы анық па екен?

	– Шешесi татар, әкесi оқыған азамат. Кезiнде бәрiн дөкiментке мұқияттап толтырған шығар.

	– Мұсылмандарда адам қай маусымда дүниеге келсе, сол уақытта өмiрмен қоштасады деушi едi. Бұл кiсi жаздың басында көз жұмды.

	Менiң бұл сөзiме М.Ш. ешбiр жауап қайтармады.

	– Жамандармен арпалыса бермей, денсаулығыңды күтпейсiң бе? – деп пiкiр айтып едiм.

	– Қайтiп қарап отырмақсың? – деп Мұхтар ендi ақындық мiнезiне бағып, қызынып кеттi. – Жоғарғы билiк референдум өткiзiп, «қазақстандық ұлт» дегендi жүзеге асырмақ, паспорт ауыстырып, солай жазып бермекшi болып жатыр. Анау үш тұғырлы тiл деген пәлесiн тағы ойлап тапты. Осының бәрi қазақ ұлтын жоюдың әрекетi емес пе? Осындай жағдайда қол қусырып, үнсiз қала бермекпiз бе? Егер референдум өткiзсе, билiктiң жеңiп шығатыны сөзсiз. Өйткенi қазағыңның алпыс процентi қазiр ана тiлiн бiлмейдi. Ал ана тiлiн бiлмейтiндерге түк сенiм жоқ. Олардың бойында шын мәнiсiндегi ұлттық сезiм деген болмайды.

	– Жақында қала әкiмшiлiгiнде өткен жиында Нұрпейiсов ағаң да үштiлдiлiкке, ұлтсыздыққа қарсы оңды пiкiрлер айтты.

	– Ә, сөйттi ме? Онысы дұрыс болған екен. Ондай жиынға бұлар менi шақырмайды. Бiрдеме айтады деп қорқады. Партиямды да тiркемей отыр...

	Тойда сөйлеген сөзiнде де М.Ш. осы төңiректегi пiкiрлерiн өрбiттi. Ұлтсыздық, рухсыздық жайындағы өлеңiн оқыды.

	Байқағаным – ересектер жағы ақынның екпiндi сөзiне құлақ қойған сыңай танытқанмен, жастар жағы абыр-дабыр сөйлесiп, пәлендей селт етiп, сергектiк мiнез танытпады.





13 шiлде 2008 жыл




	Биыл күн ерекше ыстық, Қазақстанның бiраз жерлерiнде су тапшы, құрғақшылық болып тұр. Адамдардың да пейiлi тарылып, мейiрiм-шапағат азайып бара жатқанға ұқсайды.

	Бiздiң жас кезiмiзде тұрмыс тапшылығында өмiр кешкен елдiң құлқы-пейiлi қазiргiден әлдеқайда жақсы көрiнетiн. Бұл – өткендi әдемiлеу емес, қарапайым шындық едi.

	Ол тұста да қиянатшыл, содан туындайтын алыс-арпалыс, талас-тартыс жиi кездесетiн. Дегенмен, ар-ұят, адамгершiлiк жүгiн арқалаған азаматтар саны қазiргiден гөрi көптеу болатын. Уақтысында солардың қолдауына сүйенiп, қатарға қосылғандардың қатарында өзiмiз де бармыз.

	Сондай абзал ағаларымыздың бiрi – профессор Бейсембай Кенжебаев туралы шағын естелiк жазып бiтiрдiм. Түркiстаннан арнайы хат жолдаған Құлбек Ергөбектiң өтiнiшiн орындадым.

	Сiрә, менiң «Жас Алашта» жарияланған рисаламның азды-көптi ықпалы болса керек, кейбiр басылымдардан, кейбiр азаматтар тарапынан пәленше-екеңдер мен түгенше-екеңдердi тiлге тиек етiп, бiрдеңе жазып берудi сұрағандар бар. Ондайда: «көрейiн, ойланайын» деп жауап беруден басқа лажың жоқ. Қызметтес, жүзтаныс, сөйлес болғандардың бәрi бiрдей естелiкке айнала бермейтiнiн ескермейтiндер де бар. Естелiк жаздың екен, бiреулердi мақтауың керек. Қазекем солай түсiнедi. Ал мақтайтын ештеңе таппай, қиналсаң қайтесiң?





8 тамыз 2008 жыл




	Осында жазушы М.Ысқақбайдың қосағы дүниеден өтiп, соның жаназасына бiраз кiсiлер жиналып қалған екен. Жазушылар да бар. Астанадан Ә.Кекiлбай, Т.Әбдiк те келген екен. Әркiм әр нәрсе айтып тұрды. Мұндайда өмiр, өлiм тақырыбы қозғалатыны белгiлi. Бiздiң сөзiмiзге сырттай құлақ түрiп тұрған бiреуi:

	– Әй, сол о дүние дегенiң бар ма екен өзi?– деп тұтқиылдан сұрақ тастады.

	Алдыңғы қатардағы бiздерге қаратып, өзiнше кекетiп айтқан түрi. «Атақтыларды», «бiлгiштердi» жақтырмайтынын жасырмай, өзiнше қарсылық бiлдiргенi.

	Мұндайда менiң тез жауаптасатын жаман әдетiм бар емес пе? Соныма бағып:

	– О дүниенiң бар-жоғын барғаннан соң көресiң ғой.

	Тезiрек барсаң, тезiрек көзiң жетедi, – дедiм.

	Анау «атеистсымақ» ыржалаңдап күле берген. Әбiш әңгiменiң бетiн жұмсартқысы келiп:

	– Бiрақ ол жаққа баруға асықпау керек, – деп төрелiк айтты.

	Басқа не десiн?! Қай ақымақтың аузына қақпақ қойсын?





30 тамыз 2008 жыл




	Баяғыда, 7 жылдық мектептегi оқуымды бiтiрер кезде, ауылкеңес кеңсесiне барып жаздырып алған куәлiгiм бойынша, мен биыл 20 тамызда 70 жасқа толсам керек. Осыған орайластыра кейбiр газеттерде менi және менiң кiтаптарымды марапаттаған әртүрлi мақалалар жарияланып жатыр. Соның бәрiн түп-түгел дүрбiмен қарап оқып жатқан бiздiң Шара ханумның «сыни» пiкiрлерi төмендегiдей:

	– Шер-ағаңның (Ш.Мұртазаны айтады) «Қазақ әдебиетiнде» жарияланған мақаласына көңiлiм толмады. Қысқа жазылғанында ештеңе жоқ... Дастарқан басында тост көтерiп тұрып айтқан сөзге ұқсайды екен.

	– Бәрiнен де «Жас Алаштағы» Жанат Ахмадидiң мақаласы ұнады. Мақала емес, толғауға ұқсайды. Талдауы қандай, тiлi қандай! Ең алдымен ықылас-пейiлi, ниетi қандай!

	– «Әдебиет айдынында» басылған Төлек Тiлеухановтың пiкiрiн де сүйсiнiп оқыдым. Сабырлы, салиқалы, орнықты жаза отырып, талай ойлардың бетiн ашыпты, әдiл бағалапты, жерiне жеткiзе айтыпты.

	– «Түркiстан» газетiндегi Көлбай Ардақұлы деген жiгiт қазiргi оқырманның көбi бейхабар тарихты қозғапты. Олардың бiразынан мына мен мүлдем хабарсыз екенмiн. Шынымен-ақ сенiң ағаларың баяғыда соңыңа шырақ алып түсiп пе едi?

	– «Сыр бойы» газетi бұл жолы сараңдық көрсетпей, Әскербек Рақымбекұлының көлемдi мақаласын жариялапты. Ұнады, жақсы екен. Бiрақ ол неге сенi «әулие, сопы» етiп дәрiптейдi?

	Жазушылардың әйелдерi әдетте өздерiнiң ерлерiн елден асқан ерек жандар, ерен классиктер қатарында санайды. Қайта бiздiң Шәкең бұл жағынан қарағанда өте қанағатшыл адам. Араласы, таласы, қызғанышы жоқ. Бiрақ, әрине, отағасының мақтаулылар санатында болғанын әсте шәк көрмейдi.

	– Жасың жетпiске келгенде әйтеуiр сенiң шын бағаңды берiп жатыр, – дейдi.

	– Онысы қалай сонда? – деп сұраймын.

	– «Кемеңгер», «даналық талғам», «ұстаздық дәрежеге жеткен ойшыл» деп жазып жатыр емес пе? Анау Сәбит Досанов өте пейiлi кең жiгiт екен. «Егемен Қазақстанда» әбден келiстiрiп мақтапты. Неге сенiң басқа замандастарың, анау күнде үйге звондайтын iнiлерiң осындайда төбе көрсетпейдi?

	– Елдiң бәрi бiрдей емес. Оның үстiне, тiптi тiлеулес жазушылардың ешқайсысы мадақ мақала жазуға мiндеттi емес. Қанағат керек, бәйбiше, қанағат!

	– Саған ештеңе керек емес. Денiң сау, ұйқың қанық, тамағың тоқ болса болды.

	– Бұл сөзiңнiң де жаны бар... Бiрақ мақтау сөздiң бәрiн таза шындық екен деп қабылдай бермегiн, Шәке! Бiздiң ешқайсымыздың қырып-жойып, тындырып тастаған еңбегiмiз шамалы. Бар, бiрақ аса керемет емес. Әлем классиктерiн айтпағанның өзiнде, мынау iргемiзде отырған, пәлен ғасыр бiрге жасасып келе жатқан орыс әдебиетi тарихына атүстi үңiлiп қарасақ та, бiздiң жеткен жерiмiзге мәз болып жетiсе қоятындай жағдайымыз жоқ екенiн аңғарамыз. Толстойлар, Пушкиндер, Достоевский мен Чеховтар, Тургенев, Лесков, Короленко, Бунин, Куприн, Гоголь, Шолохов, Распутин, Есенин секiлдi алыптарымыз қайда жүр? Ғаламдық руханият көшiнiң бұйдасынан ұстайтын ұлық дәрежелi тұлғалар қатарына қосыла қоярлықтай бiреудi iздесек, Құнанбай баласы Абайдан басқа кiмiмiз бар?





22 қазан 2008 жыл




	Биыл 70 жылдығымды тойлау үшiн елге баруым керек едi. Ауданда арнайы комиссия құрылып, жұмысқа кiрiсiп те кеткен екен.

	Бiрақ мен жеме-жемге келгенде мұндай жиын-тойдан бас тарттым. Шиелiге звондап (Сұлтанбекке) жағдайымды түсiндiрiп, шешiмiмдi айттым.

	Елдегi жанашыр азаматтар менiң бұл әрекетiме таң-тамаша болып, таңырқап жатқанға ұқсайды.

	– Өзге жазушылар дорба арқалап, ел аралап, әкiмдердi жағалап жүр. Арнайы жоспарға кiрiп, ресми түрде шақырғанда Орекеңнiң мұнысы қалай? – дейтiндер бар көрiнедi.

	– Денсаулығы көтермесе, сөйтедi де!

	– Сiрә, қазiр ел жадап-жүдеп жатқанда той тойлауды құп көрмеген ғой!

	– Осы уақытқа дейiн шыққан биiгiнен төмендемей, дүниепарастық мiнезi жоқ екенiн тағы бiр рет дәлелдегенi емес пе?

	Осындай әңгiмелер бiздiң құлағымызға жетiп жатыр. Елдегi бас көтерер тiлеулес ағайындар (Мұхит Ысмайылұлы, т.б.) көбiне телефон арқылы хабарласып, Шарамен сөйлеседi.

	– Ағаларыңның мiнезi солай екенiн бiлесiңдер. Мен не iстеймiн? – деп бұл ақталады. – Денсаулығын әбден түзеп алған соң, ойланатын шығар. Бәлкiм, Алматыда азын-аулақ дастарқан жасармыз... Оны ағаларыңның көңiл күйiне қарай көре жатармыз. Балалардың сөзiн де тыңдар емес...

	Жетпiс жылдығыма орайластырып, осы уақытқа шейiн күнделiктi баспасөз беттерiнде жарияланған мақалалардың бiразын «Беласу» деген жинаққа топтастырып, жеке кiтап ретiнде дайындап жатыр едiм. «Егемен Қазақстан» газетiнде (18.10.2008) Әбiштiң менi бiраз әспеттеген көлемдi эссесi жарияланған екен. Соны баспаханаға тапсыру алдындағы кiтаптың соңына тiркеп жiберуге тура келдi.

	Жалпы қазақ тiлдi басылымдардың бұл жолғы ықыласы жаман болған жоқ.

	Ал той-томалақ жайын қайта-қайта көтерген жерлес, ағайын достарыма:

	– Менiң 70 жылдығым былтыр өтiп кеткен. Шешемнiң айтуынша, мен Кеңес одағындағы ең алғашқы Жоғарғы сайлау өтерден бұрынырақ, ораза айының iшiнде дүниеге келiппiн. Сайлаудың 12 желтоқсанда болғаны тарихтан мәлiм. Ал сол жылғы ораза (рамазан) 18-қарашада басталса керек-тi. Сонда мен қарашаның 25–30 жұлдызы аралығында тусам керек. Өйткенi шешем: «Сайлау күнi сен әлi қырқыңнан шыққан жоқ едiң», – деп отырушы едi. Демек, менiң шын жасым 71-ге қарай кетiп қалыпты. Ал туу туралы куәлiк жайына келсем, мен мұндай құжатты жетiжылдық мектептi аяқтар кезiмде «Иiркөл» ауыл кеңесiне барып жаздырып алғанмын. Әрине, ол кезде ауылдық кеңседе архив, түбiр дегеннiң болмайтыны белгiлi, – деп дәлелдеген болдым.

	Шындығы да – осы.

	Мұндай жағдай менiң бiраз замандастарымның басында бар екенi түсiнiктi. Өйткенi бұрынғы байырғы қазақтың қай-қайсысы да жазба дерекке, құжатқа құнттылық танытпағаны белгiлi.





2 желтоқсан 2008 жыл




	Шиелi ауданының жаңа әкiмi Нұрлыбек үйге звондап, маған ауданның құрметтi азаматы атағы берiлгенiн, соған байланысты рәсiмдеу 13 желтоқсанда өтетiнiн айтып, менiң қатыасуым қажет екенiн көп-көп өтiнiп жатты. Мен де, әрине, оған алғысымды бiлдiрiп: «Көрейiн, дәрiгерiммен сөйлесейiн, рұқсат берер ме екен?» – деп құтылдым.





6 желтоқсан 2008 жыл




	Жазушылар одағында, Төраға Н.Оразалиннiң кабинетiнде «Нұр Отан» партиясының қазiргi басшысы Дарқан Қалетаевпен кездесу болып өттi.

	Жиынға жиырма шақты жазушы, ЖО-ның хатшылары шақырылған екен. Қазiргi саяси билiк басындағы партия мен қаламгерлер арасындағы сұхбат екi сағаттай уақытқа созылды. Талай жағияттар айтылды. Сын, талап-тiлек, өкпе-наздың ешқайсысы қағыс қалған жоқ секiлдi. Партия жетекшiлiгiне жуықта келген жас жiгiт әжептәуiр бiлiм-түсiнiгi бар, мәмiлешiл саясаткерге ұқсады. «Нұр Отанның» қалың бұқара, қала бердi зиялылар арасында беделi төмен, тек шенеунiктер бас қосқан, тек Президенттiң беделiмен өмiр сүрiп отырған саяси құрылым екенiн бiлетiн сыңайы бар. Ендi осы құрылымды жаңа идеялармен жарақтап, мемлекет, халық мүддесiн қорғайтын саяси күшке айналдырмақ ниетiн танытты.

	– Кезiнде Алаш зиялылары қазақ елi мүддесiн қорғау үшiн Ресейдегi әртүрлi партияларға мүше болып кiрген екен. Бүгiнгi қазақ зиялылары да дәл осындай мақсатпен «Нұр Отанға» кiрiп, бүгiн осында айтылған мәселелердi партия трибунасына көтерiлiп, неге жан-жақты талқыға салмасқа?! – дедi.

	Пiкiр қосушылар iшiнде С.Қирабаев, Ә.Нұршайықов, Б.Нұржекеев, Қ.Ысқақов, С.Балғабаев, Ұ.Есдәулетов, С.Елубаев т.б. жазушылардың бүгiнгi моральдық, тұрмыстық ахуалына тоқталды. Ең көп сөз болғаны – қаламақы мәселесi. Қаламақыны көтеру жолы ретiнде мен де қарап отырмай, бiрер пiкiр айттым.

	Қалиқан ағамыз әр нәрсенi қозғап отырып: «Осы күнi елдiң бәрi дiншiл болып барады. Тiптi көзi ашық жазушылардың өзi әр әңгiмесiн «бiсмiлладан» бастап, «аллаһу әкбармен» аяқтайтын болды. Дiн жайлаған анау өзбек халқы құруға айналды... Мұның бәрi сырттан, ана жақтан келiп жатқан пәлелер. Қазақ баяғыдан ешбiр шариғатсыз өмiр сүрушi едi...» – деп айдалаға лағып бара жатыр едi.

	– Шариғатта қандай қате айтылған сөз бар екен, Қалеке? – деп мен оның сөзiн бөлдiм. – Ислам мен сектанттықтың, экстремизмнiң ешбiр қатысы жоқ. Экстремизмдiк дiн емес, саясат. Бiздiң қазақ сорласа дiнсiздiктен, имансыздықтан сорлап жүр.

	– Мен сенiң сопыларды жақтап жүргенiңдi бiлемiн...

	– Жақтасам ше? Мен сопылардың бәрiн емес, шын ақиқи Ислам жолындағыларын қорғап жаздым. Сопыларыңның өзi түрлi-түрлi болады... Алдымен соларды ажырата бiлу керек.

	Осы арада Д.Қалетаев:

	– Немене, теологиялық айтыс басталып кеттi ме? – деп күлдi.

	Өзгелер де:

	– Дiн әркiмнiң жеке басының шаруасы ғой. Бiздiң бүгiнгi әңгiмемiзге түк қатысы жоқ, – деген төрелiк айтты.

	Мен Қ.Ысқақовқа қарап:

	– Қалеке, «астапыралла» деңiз, – дедiм.

	Осымен Өскемендегi кержақтар арасында өскен қазақтың жақсы жазушысы Қ.Ысқақов пен Сыр бойын жайлаған, қалың мұсылмандар аарсында өскен О.Сәрсенбайдың арасындағы «дискуссия» әрi қарай өрбiмей қалды.

	Жиыннан соң Т.Молдағалиев менi 70 жылдығыммен құттықтап тұрып:

	– Баспасөзде сен туралы жазылып жатқан пiкiрлердiң бәрiне қосыламын. Өйткенi бәрiнде шын сөздер айтылған. Мен сенi бала жасыңнан бiлемiн ғой... Сен шынында да сондайсың! – деп мақтап қойды.





7 желтоқсан 2008 жыл




	Бiр ас-жиында академик Жұмағали Ысмағұлов ағамызбен қатар отырып қалып едiк.

	– Кешелi берi сендердiң «Нұр Отан» партиясының басшысымен кездескендерiңдi телевидение қайта-қайта көрсетiп жатыр. Немене, сендер партияға кiрiп пе едiңдер? – деп сұрады.

	– Жоқ. Бiздiң арамызда ондайларды көрмедiм, – деп жауап бердiм.

	– Сонда ана жiгiт Жазушылар одағына не мақсатпен келiптi?

	– Танысуға, ақылдасуға, пiкiр тыңдауға... өз сөзiне қарағанда, осылай секiлдi.

	– Жазушылар қолдамаған партияға халықтың да ере қоймайтынын андағылар түсiне бастаған ба? Өзi қандай жiгiт екен?

	– Қазақы, қазақша оқығанға ұқсайды...

	– Қанша қазақы болғанмен, оның қолынан не келушi едi? Соларыңның бәрi кiшкентай орындаушылар емес пе?

	– Кiм бiлсiн.

	– Осы Нұрлан осындай жиындарына неге бiздi шақырмайды? Бiрдеңе айтып қояды деп қорқа ма?

	– Кiм бiлсiн.

	* * *

	Он күндей ПО емханаасының жоғарғы қабатындағы күндiзгi стационарға барып ем қабылдап шыққанмын. Мұнда «контингент» аталатын арнайы тiркеудегi кiсiлер жатады. Бұлардың iшiнде бұрын-соңды облыс басқарған әкiмдер, министрлер, депутаттар, атақты өнер адамдары, белгiлi академиктер бар. Былайша айтқанда, кiлең «шөпке тышарлар».

	Мен ем қабылдау үшiн күнiге сағат 12-ден кейiн барып жүрдiм. Содан 2 сағаттай капельница дегеннiң инесiн қол тамырына жалғастырып қойып, шалқамыздан жатып аламыз. Көбiне менiмен бiр уақытта өзге ауру-сырқаулар iшiнде бұрынғы зор бастықтар болады. Бұлар босқа қарап жатпай, әңгiме дүкендi қыздыра түседi. Тарихты, бұрынғы, кейiнгi саясатты жiлiктеп, жiктеп шығады. Айрықша бұрынғы партократ көкелердiң пiкiрлерi шұғыл, кесiмдi естiледi–наразылықтары мен сын-мiн қазбалауға бейiм. Дәрiгерлер мен сестраларға да кейде көңiлдерi толмай, өктем сөйлейдi. Солардың бiреуi шәй-су тасып жүрген қыздардың бiрiне:

	– Менiң диабетiм бар. Неге маған тәттi иогурт, қант қосылған iрiмшiк әкелiп бересiң? – деп ренжу айтқаны бар.

	– Асханада бәрiңiзге бiрдей тамақ дайындайды. Мен сол бергенiн әкелемiн гой, – деп даяшы ақталып көрiп едi.

	– Ол дұрыс емес. Мұнда әртүрлi аурулар жатады.

	Бiреуiне анау жақса, мынау жақпайды...

	– Мақұл, аға, – деп даяшы шығып кеткенде, мен бұрынғы «обком» көкемнiң ыңғайына жығылып:

	– Мен бұлардың шошқа майын араластырған колбасасын жемей кетемiн, – дедiм.

	– Неге жемейсiң? – деп «обком» көкем мойнын бұрып, маған таңдана қарады.

	– Шошқа майы харам емес пе?

	– Сен өзi қай баласың? Бұрын не қызмет iстеп едiң?

	– Мамандығым – мұғалiмдiк.

	– Ә, бәсе, сен өзiң шынында да мұғалiмге ұқсайсың... – деп «көкем» басын изедi.

	Осындайда өзiңдi ешкiмнiң танымағаны қандай жақсы... Ақырын сөйлеп, елеусiз сұрақтар қойып, қазiр жастары сексеннiң үстiне шығып кеткен бұрынғы советтiк билiк тiзгiнiн ұстағандарды сөйлетiп қоюдың өзi –қызық. Жазушыға керегi сол емес пе?

	Он күн iшiнде бұлардың iшiнен әрқилы ойлайтын кiсiлердi көргенмен, тым әсiре қызыл коммунистi, атеист антұрғанды кездестiрмедiм. Тек түсi келiспеген бiр шикiл сары шал дәрiгерлерге ренiшiн бiлдiрiп отырып:

	– Мен осылардың ешқайсысына сенбеймiн, – дегенде, қасында керуетте жатқан көршiсi:

	– Неге өйтесiз? Дәрiгерлер ғылымға сүйенiп әрекет жасайды ғой, – деп пiкiр бiлдiрiп едi.

	Шикiл сары:

	– Мен қолмен ұстап көрмегеннiң ешқайсысына сенбеймiн, – деп ниетiнен қайтпады.

	– Тек тәжiрибеге, эмпирический подходқа сүйенудiң қателiгiн Лениннiң өзi «Материализм и эмпириокритицизм» деген еңбегiнде дәлелдеп берген жоқ па едi? Сонда мына сiздiң материалистiк көзқарасыңыз қайсысына жатады?

	Мұны естiгенде, шикiл сары шалдың үнi өштi. Кiлең «академиктермен» айтысқысы келмедi ме, әлде өзге ойы бар ма – онысын өзi бiледi, әйтеуiр бұдан соң көзiн тарс жұмып алып, үн-түнсiз жата бердi.





11 желтоқсан 2008 жыл




	Сәскеге жақын үйге Жазушылар одағының төрағасы звондап, маған Президент жарлығымен «Парасат» орденi берiлетiнiн айтып, құттықтады.

	– Хамза Есенжановтың жүз жылдығына арналған кеште өте жақсы сөйлеп, алпысыншы жылдардағы әдеби ортадағы жағдайларды әдемiлеп түсiндiрiп бердiңiз, – деп те мақтады.

	– Сен мақтағанмен, менiң естелiк әңгiмем Серiк ағамызға ұнамаса керек: «Сөзiңдi созыңқырап жiбердiң» деп маған ескерту айтты ғой, – дедiм.

	– Ол жағы, әрине,түсiнiктi. Сiз ешкiмнiң атын атамағанмен, алпысыншы жылдардағы әдеби, саяси айтыстарды едәуiр қозғап кеттiңiз ғой...

	– Рас, сол айтыстардың белортасында бүгiнгi академик Серiк ағамыз да жүрген.

	– Тарих бәр-бәрiн орнына қоятынын, өткен-кеткеннен ештеңе айтылмай қалмайтынын бiздiң кейбiр ағаларымыздың мойындағысы келмейтiнi бар.

	Бұдан соң төраға жазушыларды мемлекеттiк марапаттау төңiрегiнде өзiнiң бiраз өкпе, ренiшке қалып жүргенiн, кейбiр замандастарының «Құрмет» орденiн қомсынып, мiнез көрсеткенiн, егер мүмкiндiгiңiз болса, сондай өкпешiл iнiңiздiң бiрiмен сөйлесiп, екi жылдан берi Одақтың сейфiнде сүрленiп жатқан наградасын алуына ықпал жасап, көмектессеңiз деген өтiнiшiн айтты.

	Сiрә, осы бiздiң шығармашылық одақтарды басқарудан қиын шаруа жоқ.





18 желтоқсан 2008 жыл




	Бүгiн түстен кейiн Жазушылар одағында биылғы тәуелсiздiк күнi мейрамына орайластырып берiлген мемлекеттiк марапаттар тапсырылды. Бұлар бес жазушы екен: Б.Нұржекеұлы – «Парасат», О.Сәрсенбай – «Парасат» ордендерiмен, Б.Момышұлы – «Құрмет», Ы.Кененбаев – «Құрмет» орденiмен, Б.Шаханов – «Қазақстанға еңбегi сiңген қайраткер» атағымен әспеттелiптi.

	– Бiз бiрақ базбiр жазушыларды ұсынған емеспiз. Олар басқа жағынан өтiп кетiптi,– деп түсiндiрдi Н.Оразалин. – Ал заң жүзiнде өзге мемлекеттiк, қоғамдық ұйымдар өз қалауларымен лайықты адамдарды ұсынуға қақылы. Бiз оған араласа алмаймыз. Өткен жылдарда да осындай жағдайлар болған.

	Төрағаның ақталуға ұқсас бұл сөзiн отырғандар үнсiз тыңдады. Ешқайсысы иә дұрыс екен, иә бұрыс екен деп жақ ашқан жоқ.

	* * *

	Биылғы жыл бiздiң отбасымыз үшiн тәубагершiлiк жағдайында өтiп барады деуге болады.

	Аллаға шүкiр, балаларымыздың ортасында тiрi жүрмiз. Iлгергi келешек жылдардан да үмiтiмiз зор. Шын мұсылман адамға сарыуайымшыл (пессимист) болудың жараспайтынын бiлемiз.

	Шығармашылық шаруа жағдайым да жалпы алғанда қанағат етуге тұрарлықтай. Орыс тiлiнде үш томдық таңдамалы шығармаларым шықты, ал қазақша үш томдықты Астанадағы «Фолиант» баспасы жарияламақшы (М.ҚұлМұхаммед ашқан «Сырдария» кiтапханасы бойынша).

	Ең тәуiрi – осы уақытқа шейiн өзiм (шығармашылығым) туралы әр кезде газет, журнал беттерiнде жарияланған iрiлi-ұсақты мақалалардың басын қосып, «Беласу» аталған әжептәуiр көлемдi кiтап шығардым. Бұған бiрақ 60-жылдарда бiздi «өкiртiп» сынаған сыншылардың жазбалары кiрмей қалды–олардың ешқайсысы менiң үй архивiмде болмай шықты. Оның есесiне «Беласудың» кiрiспесiндегi «Әуезовтың бөлтiрiктерi» аталатын журналист К.Адырбекұлының сұхбатынан сол тұстаға талай шындықтың сұлбасы көрiнетiн шығар.

	Жыл аяғына таман Шиелi ауданының Құрметтi азаматы атағын алып, Парасат орденiмен әспеттелдiк.

	Осының бәрi тәубегершiлiк емей, немене? Адамның жасы ұлғайған сайын мақтағанды, марапаттағанды жақсы көретiнi рас. Тек әйтеуiр шын мақтау мен өтiрiк мақтаудың арасын ажырата бiлу керек.





22 желтоқсан 2008 жыл




	М.Әуезов атындағы академиялық театрдың ғимаратында Шыңғыс Айтматовтың туғанына 80 жылдығына орай салтанатты жиын өттi. Артынан дастарқан жайылып, оған 30-40 кiсi қатыстық. Түркия, Қырғызстан елшiлiгiнiң өкiлдерiмен бiрге болдық. Мақтаулар көп айтылды. Бiрақ, кеңестiк заманның ең үлкен жазушысына айналған Ш.Айтматовтың шынында да жеке құбылыстай көрiнетiн шығармашылық жолы туралы терең пiкiрдi ести алмадық.

	– Қазақ та, қырғыз да даңғой сөздерге құмар-ақ қой, – дедi осы жиында менiмен бiрге болған атақты ақынымыз Т.Молдағалиев. – Шыңғыстың жақсы жазушы екенiне ешкiмнiң күмәнi жоқ, әрине. Бiрақ «мұндай жазушы мың жылда бiр-ақ туады»деген не сөз? Бiздiң Абайымыз, Әуезовiмiз қайда?

	– Асырамыз деп асылық айтатындар бiзде ғана емес, анау түрiк ағайындарда да бар екен. Шыңғыс туралы жарты сағат сөйлеген әнебiр мұрттысы бесiншi сынып оқушыларына ақыл үйреткендей тым ежiктеп кеттi, – деп мен Тұмағаңды қостай бердiм.

	– Жалпы, осы түрiк әлемiнде қазақ әдебиетiнен озатын ешқайсысы жоқ-ау. Абайға, Әуезовке тең келетiндерi бар ма өзi? Бiздiң баяндамашы жiгiтiмiз де тым созып жiбердi... Ал сен анау жiгiттiң өлеңiне қалай қарайсың?

	– Қайсысы? Қырғыз елшiсiнiң өлеңi әжептәуiр естiлдi... Шыңғысты «саманшының жолына» барып қосылған бiр жұлдызға теңегенi маған ұнады.

	– Жоқ, анау қазақ ақынын айтамын...

	– Мұхтар ма?

	– Сен осы жiгiттiң поэзиясына қалай қарайсың?

	– Дұрыс қараймын. Бiрақ, әрине, сұлулық, көркемдiк талғам тұрғысынан бiраз талап қоюға болар едi...

	– Бiр кезде Әуезов көкемiз Әнуар Әлiмжановқа менi мақтап, «осы жiгiттен түптiң түбiнде үлкен ақын шығады, сондықтан әрдайым назарыңда ұста» деп тапсырған екен. Содан берi әйтеуiр шамамыз келгенше еңбек етiп келемiз ғой.

	– Тұмаға, он том лирика жазу екiнiң бiрiнiң қолынан келе ме? Ол үшiн адам тырнағына шейiн ақын болып тууы керек. Мына сiз сондайсыз... – дегенiме ақын ағамның iшi жылыды ма екен:

	– Әй, осы сенiң бiлмейтiнiң жоқ, – деп күлiп жiбердi.





26 желтоқсан 2008 жыл




	Ақтөбе қаласынан бейтаныс бiр оқырман жұмысыма хабарласып:

	– Ореке, менiң сiзге бiр жарым айдан берi қолым жетпей қойды,– дейдi. –Үйiңiзге звондаймын, ешкiм жауап бермейдi, жұмысыңызға звондаймын, телефоныңызда дыбыс жоқ.

	– Иә, не шаруамен iздеп едiңiз? – деп сұрамаймын ба?

	– Газеттерден сiздiң рисаларыңызды оқып, әбден риза болып едiм. Егер сол рисаларыңыздың кiтабын маған тауып берсеңiз, алдын ала зор рақметiмдi айтпақпын.

	– Әзiр ондай кiтап басылған жоқ. Тек газет, журналдарда жарияланғандары бар. Мына бүгiн де «Жас Алашта» сондай бiрдеңем шығыпты...

	– Оны iздеп тауып аламын ғой, Ореке. Маған бұрын жарияланғандары керек едi.

	Оқырман жанашырлардың өзi әрқилы болатыны бар. Бұрын танып, түстеп көрмеген кiсiге мақтады екен деп iшiңдi аша бермейтiнiң түсiнiктi.

	– «Егемен Қазақстан», «Жас Алаш», «Қазақ», «Парасат» секiлдi басылымдарды парақтап қарасаңыз, өзiңiзге керегiн тауып алмайсыз ба? – дедiм.

	– Қай рисалаңыздың қайда, қашан жарияланғанын маған жазып жiбермейсiз бе? Әрi сiздiң «Шеңбер» романыңызды да iздеп таба алмай жүрмiн.

	– Ой, ол «Шеңбер» баяғыда басылды ғой. Қазiр табыла қоймас.

	– Ореке, мен өзiңiздiң iнiңiзбiн. Туған жерiм Қармақшы ауданы. Орта жүзденбiз. Сiз де Орта жүзден, Мұстафа Шоқайдың туысы емессiз бе?

	– Болсақ болармыз.

	– Онда мен сiзге хат жазып жiберейiн. Телефонмен әңгiме бiтпейдi екен. Үйiңiздiң адресi қандай?

	Бiрден үйдiң адресiн сұраған оқырманды тұңғыш көруiм. Қызмет орнымның адресiн сұраса, бiр жөн.

	– Ореке, мен дәрiгермiн. Өзiңiздiң жерлесiңiзбiн, аты-жөнiм Пәленше Пәленшиев. Осы Ақтөбеде тұрып жатырмын. Әдебиеттi сүйiп оқитын көп оқырманның бiрiмiн.

	– Дұрыс, дұрыс. Жақсы, жақсы! – деп ойда жоқта кәрi қыздай жабысқан алыстағы оқырманнан бұл жолы әзер құтылғандай болдым.

	Бәлкiм, алыстағы оқырманның шын ықылас, түсiнiгi солай шығар. Солай болса, тағы қайтып хабарласып қалар.





11 ақпан 2009 жыл




	Бүгiн осы Алматыдағы Ұлттық кiтапханаға барып, Қызылорда облысы ақын-жазушыларының «Фолиант» баспасынан шығып жатқан 200 томдық шығармалар жинағының тұсаукесерiне қатысып қайттым... «Сырдария кiтапханасы» аталған бұл басылымға менiң үш томдығым да (повестер мен әңгiмелер) кiрген екен. Томдықтардың безендiрiлуiнiң сырт көрiнiсi ұнады. Сөз сөйледiк. Осындай игiлiктi iске бастамашы болған облыстың бұрынғы әкiмi М.Құлмұхаммедтi мақтадық.

	Жиын соңында Ұлттық кiтапхананың бас директоры О.Исаховтың жеке кабинетiнде отырып шәй iштiк, аз-мұз мәслихат құрдық. Сөз арасында ақын Ш.Сариев өзiнiң жаңа кiтабын жақсылап безендiрiп шығарып бергенiм үшiн маған рақмет айта бастап едi. Соның қасында отырған тағы бiр ақын:

	– Бұл Оразбек менiң кiтабымды баспайды, – деп аузын қисаңдатып қойды.

	– Неге баспаймын? Қолжазбаңды әкелiп тапсырмайсың ба? – деп сұрамаймын ба?

	– Жоқ, менiң қолжазбамды өзiң сұрап алып, бастырып шығаруың керек, – дейдi әлгi батыр-екең.

	Мен үндемедiм. Бұл шiркiн жуықта «Қазақ әдебиетi» газетiнде жариялаған Қ.Мұхаметжанов туралы мақала-естелiгiнде жөнi жоқ, жосығы жоқ, маған қарай бiр уыс батпақ лақтырып жiбергенiн ұмытты ма екен, әлде онысын ешкiм оқымады деп ойлайды ма, әйтеуiр аяқ астынан бұртиып, бүлiне қалыпты.

	Мұндай ұсақ пендешiлiктердi елемеуге, мән бермеуге үйренгенiмiз қашан...

	– Ол «досыңыз» Әбiш Кекiлбайұлының «Егеменде» сiздi мақтап жазған мақаласын өте ауыр қабылдаған болуы керек, – дейдi нағашым Тынымбай. – Өзiңiзге де обал жоқ... Сiз жетпiске толған жылы неге газеттер шулап мақтай бастады? Оу, өзгелердi де сөз етiп, ескерiп отырса қайтедi?

	Иә, күншiлдiк деген бiр пәле бар. Естиярлардың есiн кетiрiп, ескi достарды айыратын да сол. Сен биiкке ұмтылған сайын еңiсте қалғандардың етегiңе жармаса беретiнi ежелгi ақиқат.





12 ақпан 2009 жыл




	Өнер академиясы үйiнде Әбiлқасымның М.Шоқай тақырыбына салған суреттер көрмесi болды. Соңы студенттермен кездесу жиынына ұласып кеттi.

	Қазiргi Өнер академиясы баяғыда бiз оқыған КазГУ-дiң ескi ғимаратына орналасқан. Кезiнде М.Әуезовтен, Т.Кенжебаевтан, Т.Нуртазиннен, З.Қабдоловтан дәрiс алған шулы-нулы киелi орын.

	Бұл жолғы жиын М.Шоқайға арналып кеттi. Академия ректоры, мұғалiмдер, Туран Әлем Банк ұйымдастырған экспедицияға қатысқан жiгiттер (Қ.Бегманов) сөз сөйледi, өлеңдер оқылды.

	Қасымхан Бегманов ұлттық өнер мен тарихқа қамқорлық жасаған Туран Әлем Банктiң бұрынғы басшыларының бiрi, М.Әбләзовтiң орынбасары Ж.Жәрiмбетовтiң еңбегiн айрықша атап, мақтап тұрып:

	– Көп болса, жоғарыдағылар орнымнан алып тастар, – деп қасында отырған маған қарай мойнын бұра сөйледi.

	Қазiр Туран Әлем Банктiң басын бұлт торлап тұрған кезде, сол банкте он жылдан берi қызмет iстеп келе жатқан жiгiттiң бұл мiнезi – оның ақын екендiгiнен хабар берсе керек.





5 мамыр 2009 жыл




	Ауруханаға барғанымда Софы Сматайға жолықтым.

	– Ау, комсомол, мұнда неғып жүрсiң? – деп сұрамаймын ба?

	– Жағдайым болмай жүр, – деп Софы мұңайған түрмен, бәсең дауыспен жауап бердi. – Өзiңiз бiлесiз ғой, бұдан жетi жыл бұрын операцияға түсiп, ұлтабарымды алдыртқан едiм. Содан берi онша түзеле алмай, қайта-қайта ауруханаға жатумен келемiн. Әсiресе соңғы кезде екi ай аралатып жататын болдым... Ендi бұлар менiң қанымды тексерiп, Израильге барып қаныңызды түгел ауыстырып, жаңа қан құйдыруыңыз керек дейдi. Оған алпыс мың евродай ақша қажет көрiнедi. Ал менiң ондай байлығым жоқ.

	– Өкiметтен көмек сұрамайсың ба? Белгiлi жазушысың... қол ұшын беретiн шығар, – деймiн.

	– Ондай өкiмет қайда бар? – деп Софы-екең қолын сiлтейдi. – Оның үстiне, қазiр балаларымның бәрi жұмыссыз отыр. Бұрынғы әжептәуiр қызметтерiн тастап, бизнеспен айналысуға кетiп едi. Жұмыстары қазiр тоқтап тұр.

	– Дағдарыс заманы ғой...

	– Ең жаманы – пәлен жылдан берi дәрiгерлер менiң қаныма тиiстi дұрыс анализiн жасамапты. Ендi соның зардабын тартып жүрмiн.

	– Онысы қалай?

	– Онысын итiм бiлiп пе?! Ендi келiп бұлар қаныңызды ауыстыру керек дейдi. Бастықтары шақырып алып, әбден ұрысты, кейiдi... Бiрақ одан ендi не пайда бар? Бiреулер «бұларды сотқа беру керек» деп ақыл айтады. Одан не түседi? Бiр күнi бiреуi жамбасыма бiр укол салып, «бұл пәледен бiржола құтылайық» деп, шаруамды бiтiрсе қайтем?

	Осыны айтқанда Софының даусы дiрiлдеп кеттi.

	Қайран азамат-ай! Ауырып-сырқап жүрсе де, бұл соңғы жылдарда қаншама қалың-қалың кiтаптар жазып шығарды. Сол кiтаптары бiрнеше мәрте Мемлекеттiк сыйлыққа да ұсынылды. Әбден лайықты шығармалар болса да, ондай мәртебеге қолы жетпей жүрдi. Соған қатты ренжiп, бұл газеттерге ашулы мақалалар да жазды. Артық-ауыс сөйлей беретiн, мақтан сүйгiш қызық мiнездi жiгiт. Ақындығы да ешкiмнен осал емес. Содан ба екен, сезiмтал, серiлеу жiгiт. Ендiгi ахуалы мынау... Саулық жағынан да, рухани жағынан да жүдеп кеткенге ұқсайды.

	Өзiм де iшiмнен.

	Ешкiмге ренiшiм жоқ, жаулық тұрмақ,

	Анадан жүрген жанмын саулық сұрап, – деп өлеңдетiп қоятыным бар.





12 мамыр 2009 жыл




	Ақсақал жазушымыз Ә.Нұрпейiсовтiң Раушан атты кенже қызы дүние салып, осы қаладағы «Жалын» ресторанында өткен асқа қатысып қайттық.

	Бiрден аңғарылатыны – асқа жиналған адамның қарасы едәуiр көп те, Әбекеңнiң әрiптестерi саналатын жазушылардың саны тым аз көрiндi. Бұл бiздiң жазушы қауымы арасындағы қазақы қайырымдылықтың кемiп кеткенiн, қарапайым адамгершiлiк қағидалардың сақтала бермейтiнiн айғақтаса керек.

	Нұрпейiсовке көзқарас әр түрлi, әр қилы болар-ақ. Күнделiктi тұрмыста «өзiнiң де кiсi сүйер қылығы жоқ» екенi рас. Бiрақ бiздiң қазақ жұртында қашанда қазаның орны бөлек емес пе едi? Бұл дүниеде ешкiм мәңгiлiк тұрмайды, өмiр керуенi ақырын жылжып өте бередi, ендi бiр жүз жыл өткенде бүгiндерi сiз бен бiз басып жүрген жер бетiнде бiздiң ұрпақтарымыз – бейтаныс өзге қауымдар өрiп жүредi. Талай нәрселер ұмытылады, ескiредi, тозады. Асылдардың асылы ғана, жақсылардың жақсысы ғана, өнегелердiң ең озығы ғана сақталып, санада қалуы мүмкiн. Ендеше бүгiнгi пенделер (тiптi iрi тұлғалар) арасындағы ұсақ-түйек кикiлжiңдер мен қырбайлықтан туатын қырқылжыңдарда түк мағына, опа жоқ десек болмас па?

	Астың соңында сөз алған дастарқан иесiнiң:

	– Бiз Алланың құлымыз, пайғамбардың үмбетiмiз, – деген сөзi маған ұнады. Бiреулер бұл ағамызды «жасы тоқсанға жақындағанша әлi ол дүние қамынан хабарсыз, бұл дүниесiн ғана түгендеумен жүр» деп күстәналаушы едi.

	Бұл да аты шығып кеткен үлкен жазушыны сыртынан ғайбаттаудың бiр түрi шығар, кiм бiлсiн.

	Бiзде, жазушылар арасында өзгелерден бұрын атақ, дәрежеге қолдары жеткен әрiптестерiн ұнатпайтын ескi «ауру» қашаннан бар екенi белгiлi. Бұған көзiңiздi жеткiзу үшiн кейбiр газеттерде (әсiресе «Тасжарғанда») жарияланған сұхбаттарда ақын, жазушылардың бәрi дерлiк сыйлық алғандарды, ресми марапатталғандарды «лайықсыз» көрiп, соларды қолдаған комиссия мүшелерiн сынап-мiнеу әдетке айналғанына зер салсаңыз да жеткiлiктi.

	Ал Ә.Нұрпейiсов қазақ қаламгерлерi iшiнен ең алғаш КСРО Мемлекеттiк сыйлығын алған жүлдегерлердiң бiрi едi. Сол сыйлық алған жылдардан берi қазақ баспасөзi беттерiнде бұл кiсiнiң басына талай мәрте таяқ сiлтегендер аз болған жоқ. Сол сындардың анық-қанығын, шынын-сырын әдiлет таразысына тартып жатқан төбе билерiмiз тағы көрiнген емес. Өйткенi бiздiң заманымызда ондай төбе билерге құлақ аса қоятын ешкiм табыла қоймас едi.

	Абай айтқан:

	Бас-басына би болған өңкей қиқым.





6 маусым 2009 жыл




	Екi аптадай емделiп жатып, бәлнистен кеше ғана шықтым.

	Осындағы урология институтының директоры, профессор М.К.Алшынбаевты шақыртып, дәрiгерлерiм консилиум-кеңес өткiздi.

	– Операция жасауға сiздiң бүйрегiңiз жарамайды, – дедi өңi жылы, ықыласты көрiнген Мырза Кәрiмұлы. – Аденомаңыздың әсерiнен бүйрек бiраз өзгерiске ұшыраған. Сондықтан әлi де бiраз емделген соң, тур әдiсiмен өскен безiңiздi алып тастау керек болар. Қорықпаңыз, бұл жарты сағатта жасалатын жеңiл әдiс.

	Консилиумнан соң емдеушi дәрiгерiм Ә.Исақовтан:

	– Бұл қалай? – деп сұрап едiм.

	– Операция жасап, шалды өлтiрiп алмаңыздар дегенi ғой, – деп жауап бердi.





11 маусым 2009 жыл




	Алдын ала звондасып, жұмыс орныма бiр американдық жас жiгiт кездесуге, сөйлесуге келiптi. Қасына ерткен қара көз қазақ қызы бар – аудармашы болар деп шамаладым.

	Жiгiттiң аты-жөнi Дел Шваб, Индиана университетiнiң докторанты көрiнедi. Айтуынша, қазақ қоғамында Ислам дiнiнiң таралуын зерттеп жүрсе керек. Қазақша шала-пұла сөйлей бiледi екен.

	– Ендi үйренiп жүрмiн, – дейдi.

	Мен түсiнiктi болу үшiн орысша сөйлей бастасам, бұл қу қазақша жауап бередi. Бұнысы әлгi бiздiң Ертiсбаевтардың құлқы-пейiлiне қарағанда, ұнамды әсер қалдырды.

	Содан бұл әртүрлi сұрақтар қоя отырып, бiздiң баспадан әр жылдарда шыққан Ислам әдебиетi үлгiлерiн сұрап алды. «Құран кәрiмнiң» ең алғаш қазақ тiлiне аударылу жайын, бұл iске мына менiң қатысым туралы тәптiштеп бiлгiсi келетiнiн аңғартты. Жалпы, қазақ халқының дiни көзқарастарын, Исламның қазiргi хал-ахуалын, таралуын суыртпақтап сұраумен болды. Осыған қарағанда, бiреулер менi сыртымнан Қазақстандағы Ислам дiнiнiң бiлгiрлерiнiң бiрi деп сипаттады ма екен, әйтеуiр бұл неме әр нәрсенiң басын шатып отырып, ара-арасында басын шайқап күлiп қойып, бiрақ өзiнiң iшкi ашық пiкiрiн айтпай, менiң рұқсатыммен бар айтқанымды магнитофонына жазып алды.

	Менiң жауаптарым негiзiнен жүйесiздеу, бей-берекет шықса керек. Бiрақ әйтеуiр қазақты мақтаумен болдым.

	– Қазақ кеңпейiлдi, төзiмдi халық. Дiни экстремизмнен қашан да бойын аулақ ұстаған. Ал бiздiң ұлтымыздың адамгершiлiк танымдары мен дәстүрлерi сендердiң анау мақтаулы Европаларың мен Америкаларыңнан көш iлгерi, – деп желпiндiм.

	Осы айтқандарыма бiраз мысал келтiргенiмде, мына қу жiгiт басын изеп, әлденеге көңiлдi күлiп отырды. «Авторитаризм билеген Азияның жазушысы осылай сайрамағанда, ендi қайтсiн-ай!» деп ойлайтын шығар.

	Одан әрi:

	– Сендерде материалдық игiлiктердiң мол көзi жасалған. Бiрақ рухани игiлiктердiң бiразынан, оның iшiнде христиандық мораль игiлiктерiнен айрылып қалдыңдар, – деп сынай бастасам, бұл тағы да басын изеп, күле бередi.

	– Рас, сендерде демократия дәрежесi едәуiр жоғары. Ал бiз Азияда өмiр сүрiп отырмыз, – деп жақауратсам, бұл тағы да басын изей бередi.

	Сөйтiп, бұл екеумiз – Американың жас ғалымы мен қазақтың кәрi жазушысы бiр сағаттан артық уақыт мылжыңдасып, әзер ажырастық. Оның не тауып, не түсiнгенiн бiлмеймiн, ал мен сөзге де, ойға да жарығаным жоқ.





10 шiлде 2009 жыл




	Көршi Қытайдың Шыңжан өлкесiнде бүлiншiлiк болып жатқанын телевидение мен газеттер жиi жазып жатыр емес. Осы тұста сондағы ұйғырлардың тәуелсiздiгiн қолдайтын ұйымның басшысы, өзi АҚШ жақта қашып жүрген Рәбия Қадыр деген әйелдiң аты жиi аталады. Шыңжанда тұратын ұйғырлардың бас көтеруiн басқарушы сол Рәбия ханым-мыс деген сөздер айтылатын көрiнедi.

	Бiр қызығы – осы Рәбия ханыммен бiз 1990 жылдың көктемiнде Үрiмшi қаласында кездескен едiк. Сол жылы менiң қызым Гүлназ тұрмысқа шығатын болып, Шың-жанға бара жатқан баспагерлер делегациясы құрамындағы маған Шара ханум «мынадай қымбат маталарды сатып әкелерсiң» деген тапсырмамен әр түрлi шүберектердiң қиындысын қолыма ұстатып жiберген. Өмiрiмде дүкен аралап, сауда жасап көрмеген жазған басым қызым үшiн Үрiмшi қаласында қасыма бiр ұйғырдың ақынын ертiп алып, соның жол бастауымен мата-бұл сататын дүкенге бармаспын ба? Сонда жеке меншiк қарауына көшкен сол дүкеннiң иесi Рәбия ханым бiздiң қасымызда жүрiп, керек-жарағымыздың бәрiн түгендеп бердi емес пе?

	Ал сол күнi (әлде ертесiне ме екен) кешке қарай қала сыртындағы қонақжайда жатқан менiң жеке бөлмеме әлгi Рәбия ханым ақын күйеуiн ертiп әкелiп, меймангершiлiк жасағаны бар едi. Бiр жас қозыны сойып, соның етiн пiсiрiп әкелiптi. Өзге де бөлек-салақ сыйлықтары бар. Өзi де, күйеуi де қазақшаға жетiк болып шықты. Содан едәуiр уақыт бiрге ас iшiп отырып, әңгiме-дүкен құрғанымыз есiмде. Ол кiсiнiң неге менi өзге серiктерiмнен бөле-жарып, жеке меймангершiлiк жасағанын бiлмеймiн (әлде дүкенiнде «тәуiр» сауда жасағанымнан ба екен), әйтеуiр сол жолы ақын күйеуi екеуi едәуiр сыр-сұхбаттарын ақтарғаны бар.

	Есiмде қалғаны: Рәбия ханым Шыңжанда тұратын ұйғырлар арасынан шыққан тұңғыш миллионер әйел болса керек, өзi Пекиндегi орталық өкiметке де өтiмдi көрiнедi, өкiмет басшыларымен түскен суреттерi де бар екен (сондай бiрер жылтыр түстi журналдарды да ала келiптi). Жалпы, сол тұстағы коммунистiк Қытай билiгiмен тату өмiр сүрiп жатқан тұңғыш «коммунист миллионердiң» бiрiне ұқсаған.

	Ендi сол қағiлез, шағын денелi, пәлендей көрiк-көркемдiгi байқала бермейтiн әйел «Еркiн Түркiстан» күрескерлiк, азаткерлiк ұйымын басқарады, өзi бес жыл Қытай түрмесiнде отырып шыққан саяси қайраткер болды дегенге сену қиын. Ол жолы саясатпен пәлендей шаруасы жоқ, тек бизнесiн ұлғайтып, ретi келсе Қазақстанда, Алматыда бiрер сауда дүкенiн ашқысы келетiн кәдiмгi ашқарақ капитал өкiлiне ұқсайтын секiлдi едi.

	Рәбия ханымнан қалған ас-ауқатты, сый-сияпатты ертесiне қасымда жүрген қазақтар мен ұйғырларға таратып берiп, оның бiздiң үйдегi Шара ханумға деп арнаған бiрдеңесiн (мата ма, көйлек пе) Алматыға жеткiзгенiм есiмде.

	Кейiнiректе осы Алматыдағы ұйғырлардан (Т.Тоқтамовтан) сол Рәбия саяси қуғынға ұшырапты деген әңгiменi шетқақпайлап естiгенмiн.

	Ендi сол жiгерлi, парасатты, талантты әйелдiң жерлестерiнiң өз жерлерiнде қырғынға ұшырап жатқандары өкiнiштi, әрине.

	 * * *

	Менiң анау Г.Бельгер ағам күнделiктi саясат толқындары туралы жиi жазады әрi жақсы жазады.

	Ал мен болсам, о бастан саясаттан қашық жүретiн адаммын. Саясатты бiлмегендiгiмнен емес, сүймегендiгiмнен.

	Менiң соңғы жылдардағы ең ыңғайлы, ең жақын тақырыптарым – философия мен ғылым. Ғылым болғанда жаратылысқа, жаратындыға қатысты болжамдар (ғарыштық, астрофизикалық, ядролық, биологиялық, математикалық, т.б.). Түсiнiп, жарытып жатқандарым шамалы, әрине. Әйтеуiр, бiрдеңенi бiлсем, сезiнсем деген ниет, бәлкiм, бала жастан бойға сiңген әдет, құмарлық шығар. Бiрақ жасың жетпiстен асқанда қайта оқу, зерттеу оңай машақат емес.

	Өйткенi бiз Абай емес екенбiз. Бiз адасқан қоғамда надан болып өсiппiз. Бiздiң қоғам баяғыда Абай сынаған қоғамнан әлдеқайда төмен, арзан деуге де келедi.





13 шiлде 2009 жыл




	Жұмыс орнымда отырсам, Төлек Тiлеуханов звондайды.

	– Ореке, мен бәлнистен шықтым, – дейдi.

	– Ау, сен қайда жүрсiң? Үйiңе жиi қоңырау шаламын, ешкiм жауап бермейдi, – деймiн.

	– Микроинсультке ұшырап, Қалқамандағы бәлнисте он екi күн жаттым...

	– Иә, иә! Сенiң әйелiң бiздiң үйге звондап, жағдайды түсiндiрген екен. Телефон нөмiрiн де айтқан. Бiрақ бiздiң бәйбiше, бiрiншiден, телефон нөмiрiн жоғалтып алыпты, екiншiден, маған үш күн өткен соң айтып отыр... «Дәрiнi көп iшкендiктен, ұмытшақ болып барамын» дейдi. Әрi өзiнiң сырқаттанып, мазасы қашып жүргенi де рас. Содан Қалқамандағы бәлниске звондаймын, кезекшi оператор жөнiн айтпайды. «Қай бөлiмшеде жатыр?» деп сұрайды.

	«Сосудистая хирургия» болуы керек деймiн. «Бiзде ондай бөлiмше жоқ» деп, трубкасын тастай салады.

	– Үйдiң телефоны аяқ астынан өзгерiп кеткен. Өзiм де аяқ астынан... Тамырдағы қан қатып, миға бармай қалған дей ме, бiрдеңе. Бұрыннан қан қысымым дұрыс емес қой, өзiң бiлесiң.

	– Ендi қалайсың?

	– Қан жүре бастаса керек. Қалған бiр-екi айда дәрiмен емделмекшiмiн.

	– Даусың сергек, тiлiң түзу ғой.

	– Инсульт дегенi жаман нәрсе екен. Өз балаларымның атын ұмытып қалған сәттерiм болды.

	– Аурудың жақсысы бар ма? Ақыры қайырлы болсын.

	– Өзiңнiң денсаулығың қалай?

	– Бiздiкi сол баяғы ескi әуен. Ал саған қандай көмек керек?

	– Рақмет...

	– Төке, ұмытып барады екем. Сенiң бiр томдық таңдамалың баспаның биылғы жоспарына бекiтiлiп келдi. Ендi қолжазбаңды тездетiп тапсыруың керек. Өзiңе тиын-тебен де керек шығар?

	– Иә, иә, рақмет.

	Әрине, кез келген жазушымен бүйтiп «өте кiшiпейiлдiлiк» сарынымен сөйлесе бермейтiнiмiз түсiнiктi ғой. Бiрге оқыған, бiрге жүрген, көңiлдерi, пiкiрлерi жақын жуық адамдар болмай ма?

	Соның бiрi – осы Төлек. Мен өзi денсаулық жағдайыма қатысты баяғыда КазГУ-ге бiр кiрiп, бiр шығып жүрдiм емес пе? Бiресе iштей, бiресе сырттай оқыдым. Академиялық демалысқа да шықтым. Бұған «1961 жыл» атты поэмам партиялық қатал сынға ұшырап, КазГУ-дегi кейбiр басшы мұғалiмдердiң (мысалы, деканның орынбасары Дәулетованың) соңыма шам алып түсуi де себеп болды. Сөйтiп жүрiп мен 1957 жылы өзiммен қатар университетке оқуға түскендермен де, кейiн келгендермен де бiрге дәрiс оқып, жатақ орындарында бiрге жатып өстiм емес пе? Сонда осы Төлекпен, анау Мағауинмен үшеуiмiз Алматының Гайдар атындағы көшесiнде пәтер жалдап тұрғанбыз. Кiлең өркөкiрек, мақтаншақ, өзiмшiл студенттер ортасында осы Төлек ұстамдылығымен, қоңыр мiнезiмен маған ұнаушы едi. Содан берi осы әдебиет көшiнде бiрге сабылып көшiп келемiз. Қаламдаспыз. Кәсiптеспiз. Қаламдас, кәсiптестiң бәрi бiрдей тату бола бермейдi. Өзiмшiлдер мен өзгергiштер бiздiң арамызда да аз емес. Өзгермейтiндердiң қатарында жүргендердiң бiрi – осы Төлек. Менiң байқауымша, бұл әрi саяқ, оқшаулау өмiр кешiп келедi. Жақын достары да көп болмауы керек. Тiптi семейлiк жерлестерiмен де пәлендей ауыз жаласып жатқандарын байқаған емеспiн.

	Ендеше, оның оқыстан ауырған кезiнде әйелiне айтып, бiздiң үйге айтып хабар бергiзгенiн мен кездейсоқтық деп ойлағаным жоқ. «Менен басқа бұл кiмге звондауы мүмкiн?» деп ойлағанымда, соған жауап iздеп таба алмадым.

	Осылай қатарымның қамын ойлап, едәуiр уайымдап қалған кезiмде, өзi звондап, аман-есендiгiн бiлдiргенi оңды оқиға болып шықты.

	Қатар демекшi, Құдайға шүкiр, әлi де қатар өскендердiң қарасы азайып кете қойған жоқ. Бiрақ бәрi бiрдей қазақ айтатын жан жолдас, жан дос бола бермейтiнi тағы шындық. Тiлеулестер, жанашырлар бар. Соған да шүкiршiлiк етуге тура келедi.





16 шiлде 2009 жыл




	Былтырдан берi жазудан (шығармашылық амал-әрекеттен) қалдық десек болады. Былтыр қазақша үш томдық, орысша үш томдық шығармалар жинағым басылып шықты. Ойда жүрген тақырыптар жүзеге асқан жоқ. Ең кемi екi-үш рисала («Баракат иелерi», «Шайтанның шәкiрттерi», т.б.) қағазға түсуi керек едi.





18 тамыз 2009 жыл




	Оралдан Базарғали Қуатов звондайды. Менiң «Жас Алашта» (№65, 2009 ж.) жарияланған мақалам үшiн рақметiн айтады.

	– Досыңды бiр көтерiп тастапсың... Мұндағылардың бiразы қатты таңырқап жатыр... «Ендi сенi Астанаға алып кететiн шығар» дегендерi бар.

	– Әйтеуiр бiлгенiмiздi, есiмiзде қалғанын жаздық қой.

	Өзiң айтқан бiр-екi детальдiң де пайдасы тидi, – деймiн.

	– Қас шебердiң қолына түскен нәрсе осылай құлпырып кетедi емес пе? Бiрақ, Ореке, бiр нәрсенi ескермеген екенсiң.

	– Иә?

	– Аты-жөнiңнiң артына атақтарыңды көрсетiп жазуың керек едi.

	– Оның не қажетi бар?

	– Ойбай-ау, бұл жақта елдiң бәрi сенiң кiм екенiңдi бiле бермейдi ғой. Қазiр дабырайған атағыңа қарап бағалайтын заман емес пе?

	– Базеке, Орал түгiл, менiң өзiм туған Шиелi ауданында да Оразбек Сәрсенбай баласы деген жазушыны танымайтындар жетiп жатыр. Бiрақ онда тұрған не бар? Сiз бен бiз надан қауымға танылу үшiн қызмет етiп жүргенiмiз жоқ қой.

	– Оның ып-рас. Бiрақ сол надандарға мұның қайсысын түсiндiрiп үлгiрерсiң? Сондықтан сенi қасымдағы сұрағандарға: «Ей, бұл Оразбек қазiргi классик жазушылардың бiрi. Қабат-қабат атақтары бар» деп мақтап жүремiн.





25 тамыз 2009 жыл




	Астанадан Әбiш Кекiлбай баласы звондайды. Аман-саулықтан соң:

	– Саған жiгiттер хабарласты ма? Бiрсiгүнi Маңғыстауға аттанғалы жатыр едiк. Сенi сол тойға алдын ала шақыру жөнiнде Маңғыстаудағы, Алматыдағы жiгiттерге тапсырма берген едiм, – дейдi.

	– Ондайды естiмедiм, Әбеке. Газеттерге жарияланған құттықтау мақалаларды оқып жатырмыз.

	– Сенi iздеп таба алмаған шығар. Содан өзiм әдейi хабарласып отырмын. Жиырма жетiншi августа Маңғыстауға чартерный рейспен ұшып шығамыз. Аэропортқа уақтылы келсең болды...

	– Әбеке, көңiлiңе, пейiлiңе рақмет. Бiрақ менiң қыдырыстап ұзап кетуге жағдайым көтермей тұр. Күнаралатып емханаға процедура қабылдауға барып жүрмiн.

	– Солай ма?

	– Бәлкiм, қысқа таман, сенiң туған күнiңе орайластырып, Шара екеумiз Астанаға барып қайтармыз.

	– Солай ма? Анау Маралдың да жүрегi жарамайтын көрiнедi... Сендердi тойға қатысып қайтсын деп ойлап едiм.

	– Амандық болса, әлi талай тойды бiрге өткiзермiз. Аман-есен Маңғыстауға барып, аман-есен қайтып келiңдер. Жолдарың болсын.

	– Рақмет. Айтқаның келсiн.





29 тамыз 2009 жыл




	Республикалық газеттер Ә.Кекiлбай баласының 70 жылдығына арналған мақалалар жариялап жатыр. Әрине, мерейтой тұсында көтерме, мақтау сөздердiң («ұлы», «әулие» т.б.) көбiрек айтылатыны түсiнiктi. Оның үстiне, Әбiш мадаққа, мақтанаға лайық тұлға. Қазiр бiздiң заманымызда одан басқа, мәдениет көшбасшысына жарайтын ешкiмнiң төбесi көрiнбей тұрғаны рас.

	Бiрақ жазушылар арасында әдеттегiдей бұл жолы да күңкiл, күншiл сөздер естiлiп қалады.

	– «Әулие» деген не сөз? «Ұлы» деген не сөз?

	– Осы көкемiз үнемi билiктiң сөзiн сөйлеп жүрген жоқ па едi? – деген секiлдi.

	Осылардың арасындағы өзi де қабiлеттi, жiбi түзу бiр қаламгер iнiме замандасымды мақтап, ақтап алмақ болып едiм:

	– Ореке, сiз де әйтеуiр жуан досыңызды ақтауға бейiм тұрасыз, – деп күлiп алды.

	– Мен Әбекеңнiң барлық шығармаларын оқығанмын. Орташа ғана дүниелер ғой. Әсiресе анау «Үркердi» тiптi оқып тауысу мүмкiн емес...

	– Олай болмас. Әбiштiң дала балладалары, «Күй», «Шыңырау» повестерi нағыз интеллектуалдық прозаның үлгiлерi емес пе? Тiптi классикалық дүниелердiң қатарына қосылады, – деймiн.

	Мен солай дегенмен, бiрден басын изеп, келiсе кететiн кiм бар дейсiң?





30 тамыз 2009 жыл




	Ағайын туысымыз Бұйрабаймен бiраз сұхбат құрып отырып:

	– Қалай, анау сыртта жүрген iнiңiзден хабар алып тұрасыз ба? – деп сұрадым.

	– Иә, хабарласып тұрамын. Сiздiң саулық жағдайыңызды, ағайындарды сұрап қояды. Өздерiнiң де жағдайы жаман емес көрiнедi. Балаларын түгел алдырған. Бәрiн шетел тiлiнде оқытып жатыр.

	Бұдан кейiн Бұйрабай iнiсiнiң жай-жапсарын бiраз әңгiмеледi.





24 қыркүйек 2009 жыл




	Тағы да ауруханаға жатып шықтым. Бұл жолғы емдеушi дәрiгерiм Әлiбектiң қорытынды сөзi мынадай болды:

	– Бұндай жағдайда сiзге операция жасауға болмайды. Креатинин мөлшерi әлi жоғары, сiрә, оның осылай тұрақтап қалатын түрi бар. Бiздiң тәжiрибемiзде мұндай жағдайлар кездесiп тұрады. Мысалы, мен 1992 жылы осындағы бiр еврейге, бұрын Сауда министрiнiң орынбасары болған кiсiге қажеттi аппаратты орнатып бердiм. И ничего... содан берi он сегiз жылдай уақыт өттi, қалыпты өмiр сүрiп келедi. Әркiм әр түрлi пiкiр айта берген соң, әлгi кiсi Израильге, Швейцарияға, Латвияға барып қаралған екен, ондағы дәрiгерлердiң бәрi бiрауыздан: «Сiзге ешқандай операцияның қажетi жоқ. Алматыдағы дәрiгерiңiз дұрыс диагноз қойған. Осылай емделiп жүре бересiз»– дептi. Мiне, солай, ағеке. Сондықтан осылай емделiп жүре бересiз. Қазiргi жағдайыңыз жаман емес. Құдай қаласа, әлi жиырма жыл өмiр сүресiз...

	– Онда тоқсан жетiге жетедi екенмiн ғой, – деп мен, әрине, қанағаттап, қуанып қалдым.

	– Ал асығыстық жасап, қазiр операция жасасақ, көке, бiр аптадан соң ана жаққа кетiп қалуыңыз мүмкiн. Өйтiп тәуекел жасаудың не қажетi бар?

	– Ойбай, ондай жаман сөздi айтпа. Осы уақытқа шейiн үш мәрте пышаққа түскен екенмiн. Сол да жетер.

	– Осы салада жүргенiме отыз жылдай уақыт болып қалды. Содан берi талай нәрсенi көрiп келемiз. Бiзде әркiм әр нәрсенi айта бередi... Ондайларды тыңдаудың қажетi жоқ.

	– Әуелi Құдай, екiншi өзiңнiң сөзiңе сенемiн ғой, Қожеке!

	Емдеушi дәрiгерiмдi «Қожеке» деуiмнiң себебi – бiздiң Шашты бабамызды жас күнiнде құтқарып қалатын әулиенiң аты-жөнi Мәдлiхан, әрi оның өзi Қожа әулиетiнен едi деседi.

	* * *

	Емханада жатқан күндерiмнiң бiрiнде бiр үлкен қария кiсiмен азынаулақ тiлдесiп қалдым.

	– Iнiм, жасың қаншада? – деп сұрады дәлiздегi диван үстiнде жайғасып отырған шашы аппақ қудай ағарып кеткен, бет-аузын қатпар-қатпар әжiм басқан, бiрақ сөзi ширақ, ақыл-ойы да сергек көрiнген, ақсары өңдi, орта бойлы қария.

	– Жетпiс екiдемiн, – деп әуелi ықылассыздау жауап бергенмiн.

	Әдетте мен емханада жатқанда үйiрсектеп ешкiммен сөйлесе қоймас едiм.

	– Өй, бала екенсiң ғой. Жап-жас басыңмен мұнда неғып жүрсiң? – деп шал менi «айналдыра» бастады. Мен тараптан сауалына жылдам жауап естiмеген соң, бұдан кейiнгi сұхбат тiзгiнiн бiржола өз қолына орап, жинап алды.

	– Не қызмет iстеушi едiң?

	– Пенсионермiн.

	– Бұрын қандай жұмыста жүрдiң деп сұрап отырмын.

	– Жәй, әншейiн мұғалiммiн.

	– Жәй, әншейiн мұғалiм Совминнiң больницасында жатушы ма едi? Жарайды онда... Сен Дүкенбай Досжанов деген жазушыны бiлемiсiң?

	Шалдың мына сұрағын естiп, тiксiнiп қалдым да:

	– Жоқ, бiлмеушi едiм, – деп бiрден құпияға кеттiм.

	– Қабдеш Жұмадiловтi ше?

	– Естуiм бар, бiрақ танымаушы едiм...

	– Сендер кiтап оқымайсыңдар ғой. Содан жазушыларды танымайсыңдар, – деп, шал ендi жасының үлкендiгiн малданып, кiнәлай бастады. – Мына менiң жасым алдағы желтоқсанда тоқсанның бесеуiне толады. Қартайсақ та, әр нәрсенi оқып отырамыз...

	– Көке, сiздiң аты-жөнiңiздi бiлуге бола ма? – деп мен осы арада шалдың сөзiн бөлiп жiбердiм.

	– Неге болмасын? Болады. Смағұлов. Естуiң бар шығар?

	– Жоқ, естiмеген екенмiн...

	– Мен кезiнде депутат, министр лауазымдарын атқарғанмын.

	– Қай министрлiктi басқарып едiңiз?

	– Мәдениет министрлiгiн.

	– Әлгi кiмдерден... Қанафин, Жүнiсбековтерден бұрын ба?

	– Бұрын. Мен Қонаевпен көп жыл бiрге қызмет iстескен адаммын. Өзiм туыстан Астрахань қазағымын. Өзiң қайдансың?

	– Қызылорда облысы, Шиелi ауданынан.

	– Онда Ыбырай Жақаевты бiлетiн болдың ғой?

	– Бiлгенде қандай!

	– О, Ыбекең жақсы адам едi ғой. Оны екiншi мәрте Еңбек Ерi атағына ұсынғанда, елдегi ағайындары «қазiр егiн егуден қалған, қартайған кiсiге тағы бiр алтын жұлдыз берудiң не қажетi ба?» деп арыз жазды емес пе? Сонда Жақаевшы жастар қозғалысының негiзiн қалаушы ретiнде қолдап, бiздiң Димекең көп жәрдем көрсетпегенде, сендердiң атақты диқандарың екiншi жолы құр қалатын едi. Сондай да замандар өткен.

	Өзiн Смағұлов деп таныстырған бұрынғы билiк иесi бұдан соң бiраз үнсiз отырды да, қайтадан басын көтерiп алып:

	– Сен сонымен Жұмадiловтiң әлгi Досжанов туралы «Жас Алашта» жазылған мақаласын оқымаған екенсiң ғой, – деп бастапқы әңгiмесiне қайтып оралды.

	– Жоқ, оқымаппын... – деп мен кiнәлi адамдай күмiлжiп, еңкейiп еденге қарадым.

	– Жұмадiлов Досжановты оңдырмапты. Досжанов Құдайды, пайғамбарды мазақтап кiтап жазған ба, немене?.. Құдайдың алдына барып, президенттi Лаухул-Мақпуздағы тiзiмнiң ең басына жаздырған ба, немене? Әрқилы айла-тәсiлдер қолданып, сыйлық алған ба, немене? Бiр пенсионер кемпiрдiң ақшасын ұрлаған дей ме, немене? Әйтеуiр толып жатыр...

	Осы арада шалды тоқтату үшiн мен «әдiсiмдi» өзгертуге бекiндiм.

	– Көке, қазақта «қожа, молда күндес болады» деген сөз бар. Әлгi сiз айтып отырған екi жазушының тiрлiгi де сондайға ұқсамай ма? – деп едiм.

	– Ондайға ұқсамайды, – деп ерiгiп отырған шал бұдан кейiн әңгiмесiн мүлдем қоқыта бастады.

	Шалдың әңгiмесi бiржола бұзылуға айналған сәтте бiр кекселеу әйел бiздiң қасымызға келiп:

	– Папа, сiздi басқа палатаға ауыстырғалы жатыр, жүрiңiз, – деп сөзуар «сыншы» шалды қолтығынан демеп, ертiп әкеттi.





28 қыркүйек 2009 жыл




	Баспалар үйiнiң алдында ақын Есенбай Дүйсенбай қасына екi-үш жасамыс жазғышты жинап алып, әңгiме-дүкендi әйдәй, қыздырып тұр екен. Мен де төтеден келiп осылардың қатарына қосылдым.

	– Сонда қалай, Темiрхан газет бетiнде Мәукенұлын босқа мақтаған ба? – деп сұрадым.

	– Темiрхан жаза бередi ғой... – деп Есенбай мұрнын тыржитты.

	– Неге? Маған оның мақаласы ұнады. Мәукенұлынан келтiрген үзiндiлерi де жақсы екен. Сендерде сол жiгiттiң кiтабы бар ма? Оқып көрейiн деп едiм.

	– Бiзде оның кiтабы бар. Жалпы, Мәукенұлы жақсы ақын. Ол ескi поэзия үлгiсiн әдемi пайдалана бiледi.

	– Онда неге Темiрханның мақаласын мансұқтап тұрсың?

	– Өйткенi Темiрхан жаза бередi... Ол бiреудi мақтай бастаса, мақталушының артында бiр мықтылар тұр деп есептей берiңiз. Соларға ұнау үшiн сөйтедi.

	– Неге? Одан оған қандай пайда түседi?

	– Ойбу, Ореке, сiз әлi «1961 жыл» поэмасының дәуiрiнде өмiр сүрiп жүр екенсiз ғой! – деп Есенбай күйiп-пiсiп қалды. – Қазiр кiм есепсiз бiреудi мақтап мақала жазушы едi? Қазiр есепсiз не қалды?

	– Сонда сен е, Есенбай, биыл әнебiр халтурщиктердi мақтап бiр-екi мақала жазғанда, бiрдеменi есепке алып па едiң? – деп сұрадым.

	Есенбай бұдан соң едәуiр сасқалақтап, ыржаңдап күле бердi:

	– Иә, оныңыз рас... – дедi. – Өмiрiмде бiрiншi рет әлдекiмдерге ұнап қалайыншы деп, есеппен мақала жазып едiм, түк абырой таппадым.

	– Гүрс етiп құлап қалдың.

	– Иә, құладым! – деп Есенбай сәл абыржығандай сыңай көрсеттi де, артынша есiн жиып алып, қарсы шабуылға көштi. – Мына сiздер де... мысалы, проза жазып, ең биiк шыңға шығып аласыздар да, ендi келiп өлең жаза бастайсыздар. Осының қандай қисыны бар?

	Анау Софы Сматаев «Мен тiрiмiн» деп ұзақ сонар поэма жазыпты...

	– Иә, қалай екен?

	– Не қалайы бар? Қазақ поэзиясына екiншi Иранбектiң не керегi бар? Сiз де, Ореке, өлең жазып жүрсiз... Мен, мысалы, сiзге арнап «Жетпiстен асқан жас ақын» деп эпиграмма жазып қойдым. Жақында газеттердiң бiрiнде жариялануға тиiс. Оқып берейiн бе?

	– Оқы.

	Содан Есенбай маған арнаған мазақтамасын жылдамдатып жатқа айтып шықты.

	– Қалай екен?

	– Тамаша! – деп оның қолын қыстым. – Бiрақ сенiң Темiрхан туралы пiкiрiңе қосылмаймын. Темiрхан – ақын. Iзденiмпаз әрi айтқыш. «Бәрi сiздiң арқаңыз» деген өлеңiн оқып көрдiң бе?

	– Оқыдым. Идеясы жақсы. Бiрақ өлеңдiк қасиетi шамалы.

	– Неге? Маған оның түрлiк iзденiстерi ұнап жүр. Қашанғы сендер қара өлеңнiң iшiне қамала бермексiңдер?

	– Түрлiк iзденiстердi алдымен жыраулар поэзиясынан iздеу керек. Махамбеттен неге үйренбеймiз?

	– Үйренсеңдер, кiм сендердiң қолдарыңнан қағыпты?

	– Бәрiбiр өлең – өлең, көркем болуы керек. Мысалы, мен сiздерге бiр жаңа өлеңiмдi оқып берейiн. Қазiргi қаптап кеткен «Нұрлар» туралы... Ал тыңдаңдар.

	– Зулат, қане!

	Бiз бәрiмiз Есенбайдың кезектi өлеңiн «өкiртiп» мақтай бастауға әзiрленiп тұрдық.





4 қазан 2009 жыл




	Қазақстанның орталық телевидениесi «Асыл арна» атты арнайы бағдарламасын көрсете бастады. Бұл елiмiздiң тарихындағы ерекше құбылысқа лайықты оқиға екенiн түсiнгендер, менiңше, әзiр некен-саяқ. Олай дейтiнiм – «Асыл арнаны» көрiп, тамашалап жатқандардың пiкiрiн естiмедiм (бiздiң әулетiмiзден басқа).





22 қазан 2009 жыл




	Шиелiге барып қайттық. Елге соқпағаныма бiр жыл тоғыз айдан астам уақыт өткен екен. Бұл мен үшiн едәуiр үзiлiс. Туған жерiң туған үйiң секiлдi емес пе?

	Ауданның құрылғанына сексен жылдық межесiне арналған ұлан-асыр той өттi.

	Шиелiнiң тұрмысы аз уақыт iшiнде едәуiр түзелiп қалыпты. Елдiң де еңсесi көтерiле бастағаны көрiнiп тұрды. Ауданға жаңа, жас, iскер әкiмнiң келгенi байқалады.

	Әр жерде сөз сөйлеуге тура келдi. Қарапайым көпшiлiктiң пiкiрiнше, бiздiң сөзiмiз ұнағанға ұқсайды. Жағыпардың момын, бiртоға, тұйықтау баласы Ғалым:

	– Бiздi анау екеуiнiң (атын айтты) сөзi әбден жалықтырып жiбердi. Осындағы бар жұмысты әкiмдер атқарған секiлдi гүмпiлдейдi-ай кеп! Тек сiз ғана Ыбырай диқан өмiрiнен мысал келтiрiп, халықтың еңбегiн атап өттiңiз. Осыған жұрт риза болып жатыр, – дейдi.

	Көбiне халықтың арасында жүрудi ұнататын мен мұндай сөздердi едәуiр көп естiдiм десем болады. Тек бiреулер қызды-қыздымен:

	– Ореке, сiз Шиелiнiң киесi болып тұрсыз ғой! – деп мақтай бастағанда:

	– Ағайын, ондай асылық әңгiменi айтпаңыздар, – деп өтiндiм.

	Ал кезiнде облыстық iшкi iстер қызметiнде басшылықта жүрген, алпысыншы жылдарда Шиелiдегi екi қабат үйде көршiлес болып тұрған Олжабай Сапарбаев менiң баспасөз бетiнде оқта-текте жарияланып жүрген рисаларымды талдап:

	– Апырмай, бұл Орекең данышпан екен ғой. Сонысына қарамай, өте кiшiпейiл! – деп көтермелей бастағанда, түк үндемедiм... Қарсылық көрсетпедiм.

	Жалпы, ел жақта менiң қолымнан шыққан рисаларды ұнатушылардың аз емес екенiн аңғардым. Мұны Жаңа-қорған, Қызылордаға барған қысқа сапарларымда да естiп, бiлдiм десем болады.

	Осы жолы жаман ауруға ұшырап, бес айдан берi төсек тартып жатқан ұстазым Досмақан Сұлтановтың үйiне соғып, көңiлiн сұрап қайттым. Сексеннiң үстiне шығып кеткен қарияға Алла жолына мойын ұсынудың қажеттiлiгiн айтып, түсiндiрiп бақтым. Досекең менiң бұндай уағызымды құп көрген сыңай танытты.

	* * *

	Қызылорданың қақ ортасына, Айтбай мешiтiнiң қасындағы кеңiстiк алаңға Қара Қыпшақ Қобыланды батырға ескерткiш қойылған екен. Шиелiде өткен тойда кездескен Мұратбай деген мүсiншi:

	– Ақтөбеге барып, батыр бабамыздың сүйегi жатқан жерге қойылған ескерткiштi көрiп қайттық. Содан осында келiп, бабамыздың жаңа ескерткiшiн жасауға кiрiстiк. Асығыстау болды, қалай шыққанын қайдам, – деп сыпайы сөйлеген едi.

	Мұратбай бекер күмәнданған екен: ескерткiшi маған ұнады. Батыр бабамыз ұшып бара жатқандай шұғыл динамикалық қимыл үстiнде бейнеленiптi. Оның ту сыртындағы қорған-қамал сұлбасы да батыр бейнесiне айбар, айдын қосып тұрғанға ұқсайды.

	Қаладағы қыпшақтардың думандатып тойлап жатқанын естiдiк.

	Қобыланды ескерткiшiне бюджеттен қаржы жұмсалмай, ағайындарының қаржысына тұрғызылыпты.

	Осы ескерткiш салынар кезiнде кейбiреулер:

	– Қобыландының Қызылорданың қақ ортасында тұруының не қисыны бар? – деп өсектегенiн естiген халық әртiсi Асанәлi Әшiмов жақында облыстық атаулы той үстiнде:

	– Бұл Қобыланды бiр рудың ғана емес, күллi Қазақ елiнiң қаһарманы, күллi қазақ елiн сыртқы жаулардан қорғаған зор батырымыз! – деп арашалап алған көрiнедi.

	Сонда қазақ (жалғыз қазақ емес) ауыз әдебиетiнiң ең айтулы тұлғасына айналған, елi мен жерiнiң қорғаны болғандығы барша тарихи деректерде расталған, баяғы заманда өтiп кеткен батырды «бiздiң Жүздiң адамы емес» деп бөтенсiген надандардың қалың елдiң аарсында әлi де бүлiкшiл, бөлшекшiл әңгiмелер айтып жүруi – қынжылтпағанда қайтушi едi?!

	Осыдан кейiн мен:

	– Ағайындардың басын қосып, қаржы жинап, Мұстафа Шоқайға арнап бiр үлкен ескерткiш қойдырсақ қалай болар екен? – деген ағайындарыма:

	– Оған бас ауыртпаңыздар. Мұстафа Шаштының, Қыпшақтың, Орта Жүздiң тумасы ғана емес, ол күллi түрiктiң, мұсылман жұртының тұлғасы. Ендеше, оның есiмiн мәңгiге қалдыру азынаулақ тусықандардың емес, тәуелсiз мемлекетiмiздiң мiндетiне жатады, – деп өзiмше пiкiр қостым.

	Ал Шиелi қыпшақтарының:

	– Әбдiлда Тәжiбаев көкемiздiң жүз жылдығы неге осыншама қораш, елеусiз өтiп жатыр? – деген сауалдарына:

	– Сiздер ең әуелiм Әбекеңнiң тойын ауданның тойына қосып өткiзгенде, ол кiсiнiң өмiрi, шығармашылығы туралы ең болмаса он-он бес минут баяндама да жасаған жоқсыздар. Тек әр жерге суреттерiн iлiп қойып, арнайы киiз үй тiгiпсiздер. Бұлар жетiмсiз шаралар емес пе? – деп қарсы сұрақ қойып едiм.

	– Ол кiсi туралы газеттер де толық жазып жатқан жоқ қой... Құлбек Ергөбеков деген жiгiттiң естелiк жазбаларынан басқа есi дұрыс мақала да оқыған жоқпыз, – деп Шиелiнiң көзi ашық, сауатты жiгiттерi «Егеменде», «Ана тiлiнде» жарияланған кейбiр мақалаларды сынап, мiней бастады. – Неге Әбекең туралы аузы дуалы, айтқандарына былайғы ел құлақ қоятын жiгiттер ләм-мим демейдi? Мәселен, Әбiш Кекiлбаев, мына сiздер неге көрiнбейсiздер?

	Мен үшiн ең қиын сұрақ осы соңғысы болды. Бұл ортада бар шындықты айту оңай емес едi.

	– Әрине, Тәжiбаев әдебиетiмiздегi ең үлкен тұлға едi. Оның бағасы уақыт өте келе берiле жатады ғой... Ол кiсiлер өмiр сүрген қиын заманда әртүрлi айтыс-тартыстар, қақтығыстар, жiк-жiкке, топ-топқа бөлiнушiлiктер де болды. Тiптi кешегi алпысыншы жылдардың өзiнде сол алыс-жұлыстардың жаңғырығы толастай қоймады. Жақсылықтар мен қиянатшылдық қатар өмiр сүрiп жатты. Солардың зардабын тартқандар iшiнде мына бiздiң тұтастарымыз да бар едi. Сонда бiздiң басымызға әңгiр таяқ орнатып: «Бұлардiкi тек формализм емес, iшкi мазмұндағы саяси қателiктер. Ал саяси қателiк жiбергендерге кешiрiм жасауға болмайды» деп ауыр айып таққандар iшiнде осы Әбекең секiлдi ағаларымыз жүрдi. Бұл – тарих, бұл – шындық. Ол туралы қазiр жазыла бастады... Әлi талай зерттеле бермек. Отыз жетiншi-отыз сегiзiншi жылдардағы саяси сойқан науқандарға да әлi толық тарихи бағалар берген жоқ. Осындай аса күрделi оқиғалар уақыт, әдiлет елеуiшiнен өтiп, шындықтың көзi толық ашылғанша, әлi талай мүдiрiстер мен кiдiрiстердi бастан өткiзетiн шығармыз, – деп орағыттым.

	* * *

	Дария жағасына салынған еңселi сұлу мешiттi имам Дайрабай аралатып көрсеттi.

	– Бұл мешiттi Болат Өтемұратов салдырған, – деп түсiндiрдi.

	– Ол жiгiт бiраз сауапқа батқан екен, – дедiм.





1 қараша 2009 жыл




	Кiшкене немеремiз Зере зерек, сезiмтал, сергек болып өсiп келедi. Жасы 5-тен ендi ғана асқанына қарамастан, кейде бiзге – атасы мен әжесiне қиын сұрақтар қояды.

	– Ата, мен қыз болып туғанмын ба?

	– Иә, айналайын.

	– Алдияр ұл болып туылған ба?

	– Иә, айналайын.

	– Ата, сен қыздарыңды жақсы көресiң бе?

	– Мен ұлдарымды да, қыздарымды да жақсы көремiн.

	– Менi бәрiнен артық жақсы көресiң, ә, ата?

	– Солайын солай ғой.

	– Неге?

	– Сен әзiрге бiздiң ең кiшкентай немеремiзсiң.

	– М-м...

	Бұдан әрi әжесiнен сұрай бастайды.

	– Әже, менi кiм туды?

	– Мен тудым, әрине.

	– Басқа әжелер тумайды ғой.

	– Басқа әжелер тумайды. Бiрақ қартайған кезiмде мен сенi туып алдым.

	– Неге?

	– Неге?... Негесi сол: мен сенi бәрiнен де жақсы көретiндiктен туып алдым. Түсiндiң бе?

	– М-м... Әже, менiң мамам кiм?

	– Сенiң мамаң Нәзiгүл.

	– Онда неге анау Алдияр: «Менiң мамам сенiң мамаң емес» деп маған ұрсады?

	– Алдияр ақымақ қой, ол түк бiлмейдi... Сен оның сөзiн тыңдама. Түсiндiң бе?

	– Түсiндiм.

	Осындай әңгiмелер болып тұрады. Бiз әлi Зереге бiздiң үйде сақтаулы тұрған оның шын мамасының да суреттерiн көрсеткен жоқпыз. «Бұл кiм?» деп сұрай ма деп қорқамыз. Өйткенi Зере өзi танымыған кiсiнi көрсе әйтпесе телефоннан даусын естiсе, алдымен «бұл кiм?» деп сұрауды әдетке айналдырған.

	Кей-кейде қапа-қайғыға, сары уайымға түскен кездегi бiздiң ең үлкен алдынышымыз, жұбанышымыз – осы кiшкентай Зере. Қайда барсақ та, өзiмiзбен бiрге алып жүремiз, көзден таса қылмаймыз.

	Ендi осындай ерек перзентiмiздi... осындағы үлкен олигархтың енесi кiшкене немересiмен «бiрге ойнап, бiрге жүрсiн» деп үгiттейтiн көрiнедi (әлбетте, Шара ханумды – маған жүректерi дауаламайды ғой). Өйтiп үгiттейтiндей қисыны жоқ емес. Өйткенi бұл кемпiр бiздiң Зеренiң нағашы әжесiмен немере туыс болып келедi екен.

	Отбасы осы Алматыда тұрған көрiнедi. Ендеше, кiшкентай қызына серiк болып жүретiн сенiмдi «подружка» керек. Бiрақ бұған бiздiң Шара ханум келiсе қояр ма?

	«Олигархтың қызымен бiрге менiң қызымды бiреулер ұрлап алып кеткiсi келмейтiнiне кiм кепiлдiк бередi?!» – деп қауiптенедi.

	Шынында, бiз өте балажан әулеттенбiз. Бiрде-бiр баламызды кезiнде бала-бақшаға апармай, өзiмiз бағып-қаққанбыз. Шара ханум балалары өскенше, бар жұмысын тастап, үйде отырды емес пе? Зеренi де биыл бала бақшаға әрең-әрең апардық. Мен қарсы болып келдiм... Қартайған кездегi ең ерекше стимулың – бала-шағаң екенi тағы түсiнiктi.

	Оның үстiне, осы кiшкентай немеремiзге бейнет, қауiп үйiрсектеу болып жүр. Осыдан бiр айдай бұрын ғой деймiн... Мен жататын бөлменiң балконына былтырлары ауыстырылып қойылған тұйықталған, дыбыс өткiзбейтiн пластик терезенiң топсасы босаған ортаңғы қабаты ойда жоқта құлап түспей ме? Балконда ойнап отырған Зеренiң тура үстiне келiп құламас па?! Баланың жылаған даусын естiп (мен асүйде шәй iшiп отырған едiм), әкесi Сабыржан жүгiрiп бармас па? Сөйтсе, зiлмауырдай ауыр терезенiң құлаған қуысынан бiздiң кiшкентай немеремiз еңбектеп шығып келе жатады. Құдай сақтаған: сол жақ бетiн аздап жырып кеткенi болмаса, қызымыз дiн аман.

	Бiрде басын жарақаттайды, бiрде тобығын шығарып алады, бiрде уланып қалады... Бiрақ әйтеуiр аман өсiп келедi.

	– Осы қызымыз өсiп-өркендегенше, Алла бiзге өмiр берсе екен, – деп әжесi тiлек тiлеп отыр.





2 қараша 2009 жыл




	Кiшкентай немеремiздi қызғыштай қорғап, оған үп еткен жел тимесе екен, пәле-жәледен аман болса екен деп безектейтiнiмiз әркiмге-ақ, әсiресе бiз секiлдi ата жасына, әже жасына жеткендер үшiн өте-мөте түсiнiктi.

	Бiрақ бiз осы жолы босқа күдiктенген секiлдiмiз. Зеренiң жаңадан, қасымыздан табылған нағашы әжесiнiң – олигарх жiгiттiң енесiнiң үйiне қонаққа барып қайтқан Шара ханум: «Сыпайы, жақсы кiсiлер екен. Бiр ауыз бөтен сөз айтқан жоқ. Олигархтың әйелi де кiшiпейiл, ақжарқын адамға ұқсайды. Алты жасар қызымен Зеренi таныстырды. Зере оның орысша сөйлеп отырғанын көрiп: «сен орыссың!» дегенде, бәрi күлiп жатты. Ал бiздi шақырған кемпiр кезiнде Қызылорда облысына аты мәлiм болған Пәленшеевтiң артында қалған қосағы екен. Әрi Шаштыға жиен, байсалды, естi кiсi екенi көрiнiп тұрды. Мен де:

	«Зеренiң арқасында араласамыз ғой» дедiм. Олигархтың зайыбы: «Орекеңдi көрсек, тiл табысып кетемiз ғой» деп отырды. Әбiштi жақсы танитынын аңғартты. «Ой, Әбекең жақсы кiсi ғой!» деп мақтады. Сiрә, олар Астанада араласып-құраласқан болса керек», – деп келдi.





2 қараша 2009 жыл (жалғасы)




	Өткен түнде бiздiң үйге Досекеңнiң (Д.Сұлтанов ағайдың) Алматы жайлаған бiр ұлы Сәбит звондап, әкесiнiң дүниеден өтiп кеткенiн хабарлады.

	Мен дереу қалта телефон арқылы звондап, Исабектi тауып алдым да, «аудандық газетке бастыруға берерсiң» деп, қысқаша қоштасу сөзiн ауызша диктовать еттiм.

	Шынында, осы Досекең Шиелiде қалған бiрен-саран ескiнiң көзi, жақсының өзi едi. Оқымысты, бiлiмпаз кiсi едi. Әрi өте сыпайы, жұмсақ мiнездi, бiрақ барынша турашыл, әдiлеттi болатын. Таным, талғам жағынан қателесе қоймайтын. Өле-өлгенше көркем әдебиеттi оқумен, тоқумен жүрдi.

	Өткен жылы Исабек екеумiз көңiлiн сұрап барғанда, ағай бес ай төсек тартып жатқанмен, әлi де ақыл-ойы сергек, тың көрiнген.

	– Оразбек, сен бiраз шығармаларыңа менiң атымды кiргiздiң, суретiмдi басып шығардың. Осының арқасында, сенiң арқаңда тарихта атым қалар ме екен деп үмiттенемiн, – деп басын көтерiп отырды.

	Мен, әрине, мектептегi ұстазыма, ежелден тiлеулес ағайыма: «Досеке-ау, ол үшiн ең алдымен сiздiң шәкiртiңiз Оразбектiң еңбегi тарихта қалуы керек қой», – деп уәж айта алмадым.

	– Балаларым да өсiп-жетiлдi, шүкiршiлiк қой, – деген бұдан әрi ағайымыз жайбарақат, байсалды дауыспен.

	– Ең әуелi Аллаға шүкiршiлiк етiңiз, – деп мен сонда әңгiменiң бетiн түзеп жiберуге тырыстым. – Намаз оқуға қазiр халiңiз көтермейдi. Бiрақ iштей кәлима айтуға мүмкiндiгiңiздiң бар екенiн көрiп отырмыз. Бәрiн жаратқан Иемiз Алла, ендеше өлiм де, өмiр де сол Иемiздiң қолында. Ал сiздiң мына түрiңiздi көрген адам, сiздi әлi де сауығып кетер-ау деп ойлайды.

	– Иә, адам аштан өлмейдi екен... Бiр жұтым шәй iшсем де, соны қорек етiп жатырмын, – деген Досекеңнiң даусында әлi де үмiт нышаны бар едi.





10 қараша 2009 жыл




	Әнеукүнi ауылға барғанда, 20 қазан күнi Жаңақорғанға соғып, туған нағашым Әбдiғаппар (бiз оны Мәймiш атаймыз) Төлепбайұлының үйiнде қонақта болып қайтқан едiк. Сол жолы ол ұлы Сабырханды Қызылордадан алдырып, Жаңақорған айналасында ашылып жатқан уран кен орындарының бiрiне орналастыруға қол ұшын берудi менен өтiнiп қалған. Алматыға келiсiмен, осындағы Зәкiм Жайлыбаевқа звондап, кейiн кездесiп, оның Атомпромда үлкен қызмет атқаратын ұлына айтып, нағашымның баласына көмектесуiн сұрағанмын. Бұлардың «мақұл» деген жауабын алған соң жай-жапсарды түсiндiруге Жаңақорғанға телефон шалмаймын ба? Мәймiштiң өз үйi де, қызы Роза да жауап бермейдi. Содан Қызылордаға, Сабырханға звондасам, ол: «Мен қазiр ауылға жүрейiн деп отырмын. Көкем қатты ауырып қалыпты», – дейдi. «Жарайды, әкеңе сәлем айт», – деймiн ғой. Осы екi ортада Жаңақорғаннан суық хабар келмесi бар ма? Жан-жаққа сұрау салып анықтасақ, сол күнi кешқұрым нағашымыз аяқ астынан жүрiп кетiптi... Күндiз, сағат 11-лер шамасында ол бiздiң Шара ханумға қоңырау шалып: «Анау Оразбек ұмытып кетiп жүрер. Сабырханның жағдайын есiне салып қой», – деп тапсырады екен.

	Шара: «Әсте уайым жемеңiз. Кеше ғана Зәкiмнiң үйiне барып қайттық. Оразбек сөйлестi, айтты...» – деп ақтық демi бiткенше бала қамын жеген әкенiң көңiлiн тыныштандырған секiлдi.

	Сөйтiп, жасы 74-ке қараған шағында менiң шешемнiң туған iнiсi, маған елдегi ең жақын, шын жанашыр адамдардың бiрi әрi бiрегейi – Әбдiғаппар дүниеден өтiп кеттi. Ерекше жомарт, ер көңiлдi, ақкөңiл әрi мiнездi азамат едi. ғажайып домбырашы, күйшi болатын (бiздiң үйде оның тауда жүрiп күй тартқанын бейнелейтiн таспа бар). Мен демалысқа елге барған сайын: «Мынаны Алматыға қайтқанша азық қыларсың», – деп бiр малын жетектей келетiн. Талай мәрте менiң ауыл жайлап отырған әке-шешеме көмегiн берiп тұрды. Ал бiзге тiлеулестiгiнде, жанашырлығында шек жоқ едi. Ендi қарап отырсам, дәл осындай адаммен бiрге суретке де түсiп үлгiрмеппiз ғой...

	Әркiмде-ақ нағашы бар шығар. Бiрақ солардың бәрi бiрдей Әбдiғаппардай бола бiлдi ме екен? Оның ағасы Әбдiхалық (Әдiш) марқұм да ерекше бiтiмдi адам болғаны осы «Өмiрнаманың» бас жағында жазылған. Әдiш табиғатынан бiлiмдар, кiтапқұмар әрi ғажайып суретшi (жас күнiнде) едi. Кедейлiктiң қыспағынан кезiнде алысқа ұзап оқи алмай, ол да ауылда қалып қойған.

	Жақсылар өмiрден өтiп жатыр. Жамандар аман-есен жүрiп жатыр.





16 қараша 2009 жыл




	Алматыда Ә.Тәжiбаевтың 100 жылдық тойы басталып кетiптi. Ұлттық кiтапханада өткен дөңгелек столға қатысып, сөз сөйледiм. Менен басқа да сөйлеушiлер (Н.Оразалин, Е.Дүйсенбай, М.Айтқожа, т.б.) ақын шығармашылығы туралы жақсы пiкiрлер айтса, айдалаға лағып кетушiлер де табылды.





18 қараша 2009 жыл




	Жазушылар одағында «Нұр Отан» партиясының қаржылай көмегiмен жарияланған «Алтын қалам» атты 12 кiтаптың тұсаукесерi өтiп, сонда партия төрағасының бiрiншi орынбасары Д.Қалетаев бастаған бiраз адамдар сөз сөйледi. Мәселен, ақын Қадыр Мырза Әлi мұндай кiтаптардың шығарылуы игiлiктi iс екенiн мақтап тұрып:

	«Бiрақ қазақ әдебиетi тарихын қайта қарап, iрiктеу-сұрыптау керек», – деген пiкiр бiлдiрiп, орыс әдебиетiнде осы процестiң әлдеқашан басталып кеткенiн, Платонов секiлдi кезiнде ескерусiз қалған жазушылардың қазiр оқулықтарға кiргенiн мысалға келтiрдi. Қадырдың көмейi түсiнiктi едi: мынадай таңдаулы серияға ең таңдаулы, бүгiнгi заман талаптарына сәйкес келетiн шын классиктердiң шығармалары ендi керек дегенге саяды. «Бар пәле Мұқағалидан соң кiмдердi жариялайсыңдар – сол кезде шығады», – дедi. Оның сөзiне Нұрлан Оразалин: «Қадеке, одан кейiн сiздер кезекте тұрсыздар ғой», – деп реплика тастады.

	Менiң еркiмнен тыс төрде отырған бастығым сөз берген соң, мiнберге шығып былай дедiм:

	– Мен принципiнде Қадырдың сөзiне қосыламын. Уақыт өткен сайын iрiктеу мен сұрыптаудың болмай қоймайтыны рас. Бiрақ, менiңше, бiздiң жағдайымызда бұған асығыс кiрiсiп кетудiң қажетi жоқ. Бұл жерде мынау орыстардың әрекетiнен сабақ алсақ та болады. Бұлар кейiнгi кездерде орыс әдебиетi тарихына ревизия жасауға әрекеттенiп кеткенi соншалықты, Гроссманды Лев Толстойдан биiк қойып, Булгаковты өткен ғасырдың ең зор классиктерi қатарына қосып жiбергiсi келдi. Горький секiлдiлердi тiптi жылы жауып қоюға айналды. Ал жаңа Қадыр мысалға келтiрген Платоновты аспанға көтерiп, мадақтауға кiрiстi. Булгаков, әрине, жаман жазушы емес. Ал бiрақ Платоновтың романдарын толық оқып шығу – қиынның қиыны, ең бастысы – ол шығармалар көркем әдебиетке қосыла алмайды. Қоғамға, жүйеге наразы индивидтiң iшкi наласы ғана. Ал осылардың ешқайсысы анау аты ұмытылуға айналған Горькийдiң әңгiмелерi мен повестерiне татитын бiр шығарма жазып көрген емес. Әрине, мұндай солақайлықтың бiзге керегi жоқ. Қазiргi идеологияға, коньюктураға бола, ұлттық мәдениетiмiздiң негiзiн қалаушы алыптарымыздан көз жазып қалмайық.

	Алдыңғы қатарда отырған ересек, естияр тыңдаушылардың бас изеп отырғанынан пiкiрiмнiң оларға ұнағанын аңғардым.

	Ал соңғы қатарда отырған жастар, бәрi дерлiк ректоры Жұмағұловтың соңына ертiп келген студенттерi – менiң сөзiм бiтер-бiтпесте орындарынан қопарыла көтерiлiп, залдан шыға бастады. Бұларға, әрине, әдебиет те, мәдениет те, оның тарихы да керек емес едi. КазГУ-дiң қазiргi шәкiрттерiнiң баяғыда, өткен ғасырдың алпысыншы жылдарындағы бiздiң ұрпаққа мүлдем ұқсамайтыны анық. Бұлар – нарық заманының, материалдық құндылықтар бiрiншi кезекке шыққан заманның «жемiстерi» емес пе?





5 желтоқсан 2009 жыл




	Бүгiн таңертеңгiлiкте Астанадан Әбiш Кекiлбай звондайды.

	– Сенiң «Жас Алашта» жарияланған рисалаңды екi рет оқып шықтым, – дейдi. Даусында ерекше ризалық, қобалжу реңкi бар. – Мен туралы едәуiр жазылып жатыр ғой. Бiрақ сенiкi өзгешелеу екен. Саған рақмет айтпақ едiм... Апырмай, баяғыда өткен оқиғаларды қалай ұмытпағансың? Бәрiн көз алдымнан өткiзiп жiбердiң-ау. Бұл рисала деген өзгеше жанр екен. Келтiрген уәждерiң, мысалдарың ерекше.

	– Әл-Ғазалиден келтiрiлген дәлелдер ме?

	– Бәрi де ерекше оқылады. Мұны кiтапқа айналдырып шығаруың керек қой.

	– Бiр кiтаптың көлемiне жақындап қалды ғой деймiн.

	Әлi де толықтыра түсуiм керек болып тұр.

	– Жалпы, Ореке, сiз бен бiз оңаша отырып, кең жазықта кездесуiмiз керек екен.

	– Алматыға келмейсiңдер ме? Кездесермiз.

	– Осы айдың соңына қарай Алматыға баратын шығармыз. КазГУ-де кездесу өткiзбекшi болып жатыр.

	Шынында, «Жас Алашта» (№96, 2009) менiң «Баракат иелерi» атты рисалам жарияланған болатын. Негiзгi кейiпкерiнiң бiрi – биыл 70-ке келгенiн тойлап жатқан осы Әбекең. Осыған орай жан-жақтан звондаушылар көбейiп тұр.

	Қысқаша тiлдесуiмiздiң соңында:

	– Бұдан былай да баракат жолымен жүре бер. Ол үшiн ең алдымен сәждеге басыңды тигiзiп, намаз оқуың керек, – деп ақыл айтып жiбердiм.

	Әбiш:

	– Өзiм де солай қарай келе жатырмын ғой, – деп кiбiртiксiз жауап бердi.

	Бұнысы – «Мен де Құдайға құлшылық ету жолына түсуге әзiрмiн ғой» дегенi бопсасы болуы керек.





6 желтоқсан 2009 жыл




	Бiздiң ниетiмiз түзу екен: шоң жазушымыз Әбiш Кекiлбайұлына Еңбек Ерi атағын берiлiптi. Телефон арқылы құттықтағанымызда, ол:

	– Елбасы құттықтау үшiн шақырған екен ғой деп ойлағанмын. Сөйтсем, сондай шешiм шығарып қойыпты. Сенiң жазған рисалаңдағы аяни түс рас болып шықты, – дедi.

	– Алдыңа екi алтын жұлдыз таққан Ыбырай атамызды салғаным жақсы ырымға айналған болуы керек, – дедiм.

	– Ол рас. Ендi тек қатар жүрiп, тiрi бола берейiк.

	– Алла соған жазсын.

	Әбiштiң алтын жұлдыз алуы дәл қазiргi жағдайда қазақ тiлiнiң беделiн көтерiп, әдебиеттiң абыройын арттыруға септiгiн тигiзер деп ойлаймын. Бiз анау орысша жазатын, өз ұлтының мәдениетiне мұрын шүйiре қарайтын мәңгүрттердiң бiреуi осындай зор атақты иеленiп кетер ме екен деп қауiптенер едiк. Ешбiр атақ дарыныңа дарын қоспағанмен, соны өз пайдасына асырып, өзгелердiң мүддесiн аяқасты ететiн пысықайлар аз ба? Құдай сондайлардан сақтасын.





12 желтоқсан 2009 жыл




	08.12. күнi Жазушылар одағының төрағасы Нұрлан хабарласып, маған ұзын ырғасы мынадай әңгiме айтты:

	– Бiздiң мына жiгiттер аштық жариялайтындарын жариялауға кiрiстi ғой. Ендi осыған байланысты бiздiң де пiкiр бiлдiруiмiз керек болып тұр. Әй, менiң де күнiм күн емес-ау... Әйтпесе осы жiгiттердiң қазақ тiлiн қорғап ұран салуында қандай әбестiк бар? Анау қара орыстарға қазақ тiлiнiң түкке керегi жоқ екенi рас. Мұхтар жалғыз өзi ерлiк жасап жүр. Өзгелер үндемей отырғанда оның тындырған iстерi көп, мынадай-мынадай деп тiзiп беруiмiзге болар едi. Бiрақ, Мұхтаржан, осыншама елдi дүрлiктiрiп, аштық жариялаудың қажетi қанша едi? деп басалқы сөз айтып, «Қазақ әдебиетi» газетiне хат жазсақ қайтедi?

	– Ондай хатты кiм жазуы керек? – деп сұрамаймын ба?

	– Мысалы, сiз жазасыз да, Ореке, – деп Нұрлан майдалап келе жатыр.

	Менiң Нұрланның қара басын сыйлайтыным белгiлi. Естi, мәмiлегер, iскер жiгiт деп бiлемiн. Сонда да мынадай ұсынысы маған ұнаған жоқ. Әйткенмен, оның көңiл ауанын түсiнгендiктен:

	– Неге менiң жазуым керек? – деп таңырқағанымды жасыра алмадым.

	– Ореке, сiз де қазiргi рухани көсемдерiмiздiң бiрi емессiз бе? – деп бұл менi мадақтауға кiрiскен.

	– Жоқ, менi өйтiп қабылдай қоймайды. Басқаларды да қосып iздеуiң керек.

	– Мысалы?

	– Мысалы, анау Тұманбай мен Қадырға хабарласып көр. Хаттың текстiн жазып, әуелi соларға апарып көрсетiңер. Келiссе, қол қойдырып алыңдар.

	– Келiспесе қайтемiз? Қап, анау Шерхан ағамыз алыста жатыр... Пәленше-екеңмен сөйлессек бола ма? («Пәленше екеңнiң» кiм екенiн айтты).

	– Жоқ, оның әлсiздеу соғар... Үш жүздiң баласынан үш адам қол қойғаны дұрыс шығар.

	– Мұныңыз ақылға қонады екен, – деп Нұрлан ақырын күлiп қойды. – Мұндайды да ескергенiмiз жөн.

	– Бiрақ жазған хаттарыңда аштық жариялайтын патриоттарды кiнәламай, бұған ең алдымен өкiметтiң кiнәлi екенiн, осы уақытқа шейiн атқарылып жатқан iстердiң жеткiлiксiз екенiн ашық көрсетулерiң керек.

	– Жарайды, дұрыс екен. Бүгiн түстен кейiн сол хатты дайындап, өзiңiзге көрсетiп алармыз. Бейсенбi күнi шығатын газетке үлгiрту үшiн, – деп төраға әңгiмесiн аяқтаған.

	Содан берi – төрт күн өттi, Нұрланнан хабар-ошар жоқ. Осыған қарағанда, жоғарғы жақтың ұсынысымен жүзеге асырмақ шаралары «қой болдыға» айналды ғой деп ойлаймын





21 желтоқсан 2009 жыл




	Алматыдағы әл-Фараби атындағы ұлттық университетте Әбiштiң 70 жылдығы салтанатты жағдайда атап өтiлдi. Кiлең академиктер сөз сөйлеп, мақтау, мадақтау сөздердi айтып жатты.

	Осының бәрi дұрыс-ау. Бiрақ, менiңше, ұйымдастырушылар тарапынан қателiктер жiберiлдi. Жиынға жазушылар шақырылмай қалды (мен мысалы, бес-алты жазушыны ғана көрдiм). Бұл Әбiштiң тойын – қазақ әдебиетiнiң емес, төрелердiң (чиновниктердiң) мерекесiне айналдырып, ресмилендiрiп жiбергендей болды. Мұның онсыз да ауызбiршiлiгi кемшiн қаламдастар қауымы арасында наразылық тудыруы сөзсiз едi. Екiншi жағынан, қазiргi саяси ахуалда – пассионарлық кернеу тағы да бас көтере бастаған кезде, дәл осы оқиғаны базбiреулер саяси ойынға айналдырып жiберуi әбден мүмкiн. Менiмен сөйлесiп тұратын бiр жiгiт: «Кекiлбаев досың билiктiң қоршауына түсiп кеткен екен. Ендi сiрә бұл қоршаудан шыға алмас», – деп соқты. Мен оған: «Сендердiң осындай шұғыл мiнездерiң жаман. Билiктi ұнатпасаңдар, сол билiк маңында жүргендердiң бәрiн мансұқтай бастайсыңдар. Ақ пен қараны ажыратқыларың келмейдi», – деп жауап бердiм. Тағы бiреуi: «Сен оны баракат иесi деп «Жас Алашта» мақтап едiң. Олай болмай шықты-ау», – деп сәуегейлiк айта бастағанда, оны да: «Жоқ, олай емес. Менiң рисаламды дұрыстап оқып шықпаған екенсiң», – деп тоқтатып тастадым.

	Оралда университетте бiрге оқыған жолдасымыз Базарғали да кемпiрiн ертiп, Әбiштiң тойына арнайы келген екен. Мұны да қасыма ертiп жүрiп, Әбiшпен кездестiрiп, аз-кем сөйлестiрiп үлгiрдiм. Өзге де бiрге оқыған үш-төрт жiгiттiң көңiлдерiн аулап, әдемiлеуiме, келiстiруiме тура келдi.





13 қаңтар 2010 жыл




	Бәрi де, өкiнiшке орай, менiң болжағанымдай болып шықты: омырауына алтын жұлдыз таққан атақты жазушымызды сынаушылар мен мiнеушiлер көбейiп кеттi. Оппозициялық бағыттағы газеттер бетiнде Б.Әбiлев, М.Шаханов т.б. Әбiш Кекiлбайұлын билiкке байланыстырып сынай бастап едi, «Жас Алаштың» кейбiр авторлары, оның iшiнде баяғыда бiзбен бiрге университетте оқыған Назарбек Қанапияұлы ашық хат жазып («Жас Алаш», №1, 2010 жыл), қаттырақ кетiптi. Оның әсiресе: «Бiз сенi құрмет тұтып, зор үмiт артып, нағыз талант, дарын деп мақтан етiп әспеттеп жүргенiмiзде, сенiң «Үркер», «Елең-алаң» романдарың жарық көрдi. Екеуi де Қазақстанды Ресейдiң жаулап алғанына 250 жыл толуына арналған екен. Мен оларды мұқият оқып шыққан соң, сенен жерiдiм», – деген сөзi, әрине, әдiлеттiлiкке жатпайды. Автор құдды сол романдарында Ресей отаршылдығын мақтағандай айтады.

	Әбiштiң жазушылығы үшiн емес, саясаткерлiгi үшiн жапа шегiп отырғаны анық.

	* * *

	Жаңа жылдан бергi демалыс күндерi iшiнде Ж.Ахмадидiң «Айтұмар» атты көлемдi романын оқып шықтым. Көркем жазылған соқталы дүние екен. Әсiресе автордың тiлдiк бояуы, суреттеу тәсiлдерiнiң байлығы, ескi қазақ тұрмысын, әдет-салттарды жетiк бiлуi бiрден көзге түседi.

	* * *

	Жаңа жылдың алдында «Тура жолды iздеумен келемiз» деген рисала жазып бiтiргенмiн. Бұдан былай да, Алла тағала өмiр, денсаулық берсе, осы бағыттағы жұмыстарымды жалғастыра бермекпiн. Қартайған шақта iздеп тапқан жанрым осы болуы керек. Әуел бастан фәлсафаға, ғылым-бiлiмге жақын жүрушi едiм, соның пайдасын ендi көре бастайтын шығармын деп ойлаймын.

	Әрiптес баспагер директордың бiрi:

	– Ореке, сiздiң рисалаларыңызды әдемi безендiрiп, жеке кiтап ретiнде бастырып шығаруға әзiрмiн. Ақысына бiр тиын сұрамаймын, – деп ұсыныс айтты.

	– Ниетiңе рақмет, – дедiм де қойдым.





17 қаңтар 2010 жыл




	Анда-санда «Жас Алашқа» рисала (немесе өзге бiр материал) апарып тапсырғанда, газеттiң қазiргi бас редакторы Рысбекпен ұзақ-ұзақ сөйлесiп қайтамын. Қай күнi «Тура жолды iздеумен келемiз» деген тағы бiрдеңемдi өз қолына берiп отырып:

	– Биыл сендер бiраз жеңiстерге қол жеткiздiңдер, – дедiм. – «Ұлт бiрлiгi доктринасын» тоқтаттыңдар. Қытай жағына жер сату мен жалдау туралы идеяның бетiн қайтардыңдар. Халықтың жоғын жоқтап, жиi-жиi жазып жүрсiңдер. Соңғы жылдарда зиялы қауым тек сендердiң газеттерiңдi қадағалап оқитын болды. Белгiлi жазушылар белсендi авторларыңа айналды.

	– Қытайға жер сату мен жалға берудi өкiмет тоқтатқан секiлдi. Бiрақ әлi бiрiккен кәсiпорын құрудан бас тартқаны туралы тиянақты жауап бермей отыр, – дедi Рысбек. Бұдан соң аса сыпайы жұмсақ үнмен: – Әбекең жөнiнде бiздiң бөтен пiкiрiмiз жоқ. Тек ұлттық мүддемiзге ара түссе екен деген тiлек қой... Назарбектiң ашық хатын жариялаған кезде де оның кейбiр қаттырақ айтқан жерлерiн қысқартып тастадық. Бұл негiзiнде жөндем, тыныш жiгiт, сiздермен бiрге оқыған көрiнедi ғой... Тек елiне жаны ашығандықтан, осылай шырылдап жүретiнi бар.

	* * *

	Қытай қазақтары арасынан шыққан екi мықты жазушымыз Қ.Жұмадiлов пен Ж.Ахмади соңғы кездерде баспасөз беттерiнде бiр-бiрiмен айтысып, бет жыртысып жүр. Қабдеш Жанатқа: «Сен менен ұрлап жазып жүрсiң» десе, Жанат оған «Өзiң де ұрысың» деп дәлел айтады. Менiңше, екеуi де ұры емес, жiбi түзу қаламгерлер, тек мiнездерi оншалық жiптiктей болмауы керек. Содан мен Жанаттың анау-мынау жазбаша шағымдарымен танысып шыққан соң:

	– Сен ағаңмен қалай айтыссаң да, оған саяси айыптар тағушы болма. Қазiргi заманда бұл өте ұят нәрсе саналады, – деп кеңес берген едiм.

	– Мақұл, аға, – деп Жанат бiрден келiсе кеттi. – Сiзден басқа менiң ақылын тыңдайтын кiсiм де жоқ.





18 қаңтар 2010 жыл




	Жазушылар одағының проза жөнiндегi кеңесiнде екi сағат уақытқа созылған қызу жиын-талқылау болып өттi. Күн тәртiбiнде екi жылда бiр мәрте қайталанып тұратын көне тақырып: ҚР Мемлекеттiк сыйлығына үмiткерлердi ұсыну.

	Негiзгi дау-тартыс Қытайда тұратын қарт жазушы Қажығұмар Шәбденұлының өткен жылдың соңына жуық Алматыда жарық көрген алты томдық «Қылмыс» атты романдар циклiн Мемлекеттiк сыйлыққа ұсыну-ұсынбау төңiрегiнде басталып кеттi. Қажығұмардың кiтаптарын сөмкесiне салып, арқалап келген Қабдеш Жұмадiлов мән-жайды түсiндiрiп үлгiрер-үлгiрместен, проза кеңесiнiң мүшелерi шулап қоя бердi:

	– Бұл кiтапты қазақтар қауымдастығының атынан әйтпесе шетелдiк әдебиет жөнiндегi кеңестiң атынан неге ұсынбайсыз?

	– Бәрiбiр өкiмет өткiзбейдi... Қытаймен арадағы саяси ахуалды ушықтырып жiберуi мүмкiн.

	– Оның үстiне, ол кiсi Қазақстан Жазушылар одағының мүшесi емес. Мүшесi еместi ұсынуға бiздiң хақымыз жоқ.

	– Тәртiп бойынша екi мың тоғызыншы жылғы қаңтарға шейiн жарияланған кiтаптарды ғана ұсына алады екенбiз.

	– Ендеше, кейiнге қалдыра тұрайық, – деп. Мұны естiгенде, мен орнымнан тұрып:

	– Бұл кiтаптарды мiндеттi түрде ұсынуымыз керек. Олай етпесек, ертең тарих алдында ұятты болып қалуымыз мүмкiн. Анау орыс әдебиетiнде кешегi кеңес заманында өткен талқылауларды естен шығармаңыздар. Сондай жағдайға ұшырап, келешекте қара тiзiмге iлiнiп қалып жүрмеңiздер... Саят, балам, сен бүгiнгi хаттама қағазды мұқият жүргiзiп отыр, кiм қандай пiкiр айтты, бәрiн жазуды ұмытпа. Тәртiп, нұсқаулардың бұл жерге қатысы да қисыны да келмейдi.Қырық төрт жыл түрмеде отырған арғы жақтағы қазақ жазушысының ауыр тағдырын ескеруiмiз керек шығар. Бұл әрi бiр адамның емес, халқымыздың тағдыры, тарихына қатысты әңгiме емес пе? Сыйлыққа өте ме, өтпей ме – ол бiздiң шаруамыз емес, бiздiң мiндетiмiз – жазушылар ұйымы атынан ұсыну. Сөйтiп, өзiмiздiң азаматтық, адамилық бет-бейнемiздi сақтап қалу, – деген ыңғайда пiкiр айтқан болып едiм.

	Менi қостаушылардан гөрi наразылық бiлдiрушiлер басымдау түстi.

	– Шәбденұлының кейiнге қалып, күте тұруға уақыты жоқ. Қазiр жасы сексеннiң алтауына қарай кеттi, – деп Қ.Жұмадiлов жөнiн айтты. – Ол кiсiнiң ол жақтағы тұрмыс жағдайы да мүшкiл, тек ағайын-туғандарының көмегiмен жан сақтап отыр. Егер бiздiң жақтан қолдау тауып, сыйлық алып жатса, бәлкiм, лаждап күн көрер ме едi, қайтер едi?

	– Жiгiттер, сiздер заңды бұзбаңыздар, – деп осы арада Б.Шаханов ескерту жасап, әлдебiр қағаздарды оқи бастап едi, Қ.Жұмадiлов:

	– Сол заңды шығарып жүрген кiм? Анау Саудабаев па?! – деп бiрден даусын көтердi. – Сендер осы мына менi неге проза советiнен шығарып тастағансыңдар? Баяғыда осында қатысып, пiкiр айтып тұрушы едiк. Әлде мен тақияларыңа тар келiп жүрмiн бе?

	– Сiз шетел әдебиетi советiн басқарасыз. Сондықтан бұл жерден шығып қалғансыз, – деп Жазушылар одағының хатшысы Б.Шаханов жауап бермес пе?

	– Шетел әдебиетi деген немене өзi? – деп мұны естiген бiреулер күңкiлдеп қойды.

	– Қытайда, өзге елдерде тұратын қазақ жазушыларын қамтитын совет қой.

	– Ондай советтiң не қажетi бар? Қайда жүрсе де бәрi қазақ жазушылары емес пе?

	Сонымен, ұзақ айтыс-таластан соң Қ.Шәбденұлының кiтаптарын жасырын дауыс берiлетiн бюллетеньге әзер кiргiзгендей болдық-ау. Бiрақ дауыс беру қорытындысы бойынша «Қылмысты» жақтап 7 адам, қарсысы 8 адам екенi анықталғандықтан, алыс жұртта үй қамағында отырған қазақтың А.Солженицыны – Қ.Шәбденұлы бұ жолы тоңқалаң асып құлады. Саяси хүкiми мекемеде емес, шығармашылық ұйым саналатын Жазушылар одағында, қазақ қаламгерлерi аталатын қауымның тарапынан. Он жетi адам қатысқан жиында екi-ақ жазушы тағдыры қиын, шын мәнiсiндеге қаһарман, азаматты ашық жақтап, араша түстi. Өзгелерi, әсiресе сыйлыққа ұсынылғандары, өздерiнiң қамын жеп, жасырынып, бұғып қала бердi. Шынында егер жоғарғы жақ комиссия алдына Шәбденұлының кiтаптары бара қалса, бұндағылардың бiразына кедергi келтiруi әбден мүмкiн едi.

	Жиын соңында Қ.Жұмадiлов ортаға шығып тұрып:

	– Сонымен, жетеуiң қолдап, сегiзiң қарсы шықтыңдар ма? Солай ғой? – деп сұрап алды да, жауап күтпестен: – Сегiзiң шетiңнен ит екенсiң! – деп былш еткiзiп қойып қалды да, сол арада өңi қап-қара болып түтiгiп, кеудесiн тiк көтерiп шығып жүре бердi.





31 қаңтар 2010 жыл




	Қытайда үй қамағында жатқан қазақ жазушысы Қ.Шәбденұлының романдары төңiрегiндегi әңгiме одан әрi жалғасуда.

	Осындағы орталық баспасөз клубында пресс-конференция өтiп, соған арнайы шақыру болған соң, мен де барып қатысып қайтқанмын. Бiраз журналистер, жазушылар келген екен. Кезек-кезегiмен сөйлеп шықтық. Қ.Жұмадiлов, Р.Сәрсенбайұлы, Ұ.Есдәулетов, Қ.Iлиясов, А.Сарым т.б. «Қылмыс» романының мәдениет және өнер институтында, «Жас Алаш» газетi редакциясында талқыланып, Мемлекеттiк сыйлыққа ұсынылуына ықыласты қолдау бiлдiрiп жатты. Мен де:

	– Қажығұмардың бұл романы қазақ әдебиетi тарихында «Абай жолынан» кейiнгi ұлтымыздың басынан өткерген тауқiмет-тағдырды, оның арпалыс-күреске толы елу жылдың тұтас өмiрiн суреттеген ең кесек шығарманың бiрi. Мұндай шығармаға сыйлықтың берiлуi – берiлмеуi бiздiң тәуелсiз, өз еркiндiмiз өзiмiздегi мемлекет екендiгiмiздi дәлелдей алады. Қытайлар жағына ұнамай қалармызға саятын саяси сақтықтың бұл жерде түкке қажетi жоқ. Өйткенi соларыңның өзi де өткенге сын көзбен қарап, Гоминдан, мәдени төңкерiс заманын айыптап-мiнеп жатқан жоқ па? Президент қайтер екен деп алаңдау да қисынға келмейдi. Бәрiн анау Комиссия, сонда отырған жазушылар шешуге тиiстi. Комиссиядан өтiп, президенттiң алдына бара қалса, ол кiсi қарсы болмайды, қол қойып жiбередi, – деген ыңғайда қызулау пiкiр айтқан болдым.

	Ендi мiне, осы пресс-конференциядан үзiндi көрiнiстердi Алматы телеарналары (iшiнде Астана арнасы да бар) қайта-қайта эфирге шығарып жатыр. Әр телеарна өздерiне қажеттiрек санаған сөздердi бөлiп-бөлшектеп беретiнге ұқсайды. Жанашыр көрермендер арасында маған қаратып:

	– Сiз обал-сауапты ескерiп, әдiлiн айттыңыз-ау! – деп мақтағандары да бар.

	Жазушылар одағы да қарап қалмай, секретариат мәжiлiсiнде сыйлыққа ұсынылған өзге ақын-жазушылармен бiрге Қ.Шәбденұлы кiтабына жеке орын сұрап, арнайы хат жолдаған көрiнедi. Бұл да лажсыздықтың амалы ғой, әрине...

	Ал шындығында бүгiнгi қазақ әдебиетiнде осы «Қылмысты» басып озатын шығарманың төбесi көрiнбей тұр. Шындықты мойындау қандай қиын...

	«Қылмыс» осы Алматыдағы «Атамұра» кiтап дүкенiнде сатылып жатыр, бағасы –100$-ден артықтау. Әрине, бұл қымбаттау, әркiмнiң қалтасы көтере бермейтiн баға. Шоферымды жұмсап, сатып алдыртқанымда, ол маған:

	– «Курсив» баспаханасында басылған екен ғой. Тамараға айтып, тегiн сұратып алдырмадаңыз ба? – дедi. – Он бес мыңға он келi жақсы қазы келер едi.

	Мен:

	– Ә, солай ма? – деп күлдiм де қойдым.

	Рас, бүгiнгi қазаққа (тiптi оқып-тоқығандары үшiн де) қымбат кiтаптан гөрi қымбаттап кетсе де, қарынға түсетiн қазы, қарта керегiрек.

	Туасы мемлекет қаржысы есебiнен басылған мұндай жақсы кiтаптарды арзан бағамен кеңiрек таратқан дұрыс едi ғой (кешегi Кеңес уақытында сондай тәжiрибе болатын).

	Алты томдық кiтапты әлi оқып бiтiре алмай жатырмын. Бұрындары кiтапты жылдам оқығыштың бiрi сияқты едiм, қазiр ондай қабiлет-қарымның ауылы алыстап бара ма, немене: лезде көз бұлдырап, шаршай бастаймын. Мұндайда көзiлдiрiктiң де көмегi тие қоймайды.

	Жалпы алғанда, «Қылмыстың» тақырыбы да, жазылу мәнерi де, шеберлiк, көркемдiк жағы да толықтай ұнады десем болады. Әттеген-айы – шығарма сауатты, бiлгiр редактордың қолына түспеген. Бүгiнгi өскен-өркендеген әдеби тiлдiң талабына сәйкес сүзгiден өтпеген. Қытай қазақтарының сөйлеу мәнерiн сақтаған әбден дұрыс, бiрақ көзге ұрып тұрған кейбiр вулгаризм элементтерiн түзеп жiберу қажет-ақ едi.

	* * *

	Бiр жиында Назарбекпен кездесiп қалдым.

	– Иә, бауырым, қалай, бiздi сынап жатырмысың? – деп сұрадым.

	Ол менiмен көрiсiп амандасып, күлiп тұрды.

	– Әбiшке қосып, менi де сынағансың ба?

	– Жоғә. Сенiң жаратылысың бөлек қой, – деп бiздiң университетте бiрге оқыған досымыз риясыз күлiп тұрды.

	– Өзiңмен көптен берi кездескен жоқпыз ғой. Қалайсың? Денсаулығың жақсы ма?

	– По-стариковски ғой.

	– Әйтеуiр аман болайықшы.

	– Аман болайық.

	* * *

	Осы жиында Темiрхан ақынмен бiрге отырдық.

	– Ореке, денсаулығыңыз қалай? Ыңқыл-сыңқылыңыз көбейiп жүр деп естiп едiм. Қазiр қалайсыз?

	– Нешауа, жаман емес.

	– «Пойдет» қой?

	– Пойдет... Бiрақ соңғы кездерде ұйқым бұзылыңқырап жүргенi болмаса...

	– Ол қартайғандықтың белгiсi. Қартайған кезде ұйқы қашады емес пе?

	(Iшiмнен: «Жас кезiмде де ұйқымның жетiсiп тұрғаны шамалы едi» деп ойладым.)

	Осы кезде қасымызда отырған бiр ұзынтұра жiгiт бiздiң сөзiмiздi бөлiп, Темiрханға қарап:

	– Сiздiң Маңғыстау жайындағы өлеңдерiңiздi оқыдым, тамаша екен! – дедi.

	– Иә, иә, – деп Темiрхан басын изей берген. Мен сөзге араластым:

	– Тәйiрi, Маңғыстау, паңқыстау деген немене? Бұл Темiрханның кейiнгi жылдарда ежелгi көк түрiктер сарынымен жазылған өлеңдерiн айтпайсың ба?! Мiне, бұлар нағыз поэзия... – дедiм.

	Мұны естiгенде, ақын басын шайқап қойды.

	– Неге? Ол өлеңдерiм де... Олардан бас тарта алмаймын.

	– Әрине, бас тарта алмайсың. Ондай өлеңдерiң өсу жолындағы сатыларың ғой. Бiрақ сенiң көк түрiк сарындарың сенi сонау биiкке жетектеп барады емес пе?

	– Абай қайда? Бiз қайда? – деп мұндай мақтауды естiген Темiрхан кiшiпейiлдiк көрсетiп отырды.

	– Сенiң «Датта» («Общ.позиция») жарияланған сұхбатыңды оқыдым, – деп мен бұдан былай мадақ сөзiмдi қысқартып, басқаша ыңғайға көштiм. – Айтып отырғаныңның бәрi рас, бәрi шындық. Бiрақ саған саясатқа араласудың не керегi бар? Ақынның саясаттан қашықтау жүргенi дұрыс.

	Темiрхан үндемедi. Қапелiмде нендей жауап айтсын? Менiң көмейiмдегi: «Тыныш жүр. Пәлеге қаларсың» деген арзан үгiтiмдi түсiнбей отыр деймiсiң?

	* * *

	Сәкен Иманасов айтады.

	– Сенiң «Өмiрнама» кiтабыңды оқып шықтым. Беллетристикаға айналған күнделiк екен, – дейдi.

	– Дұрыс түсiнiпсiң. Жұрттiкiндей әркiмдi ғайбаттап, ренiш пiкiрлерiмдi, әйтпесе күнделiктi ой-талғамдарымды тiзбелеп жатуды мақсат еткенiм жоқ, – дегенмiн.

	– Неге?

	– Ондай ой, идеяларымды өзге шығармаларымда көрсеткенiм дұрыс емес пе?





10 ақпан 2010 жыл




	Телевидение жақтан Мирас есiмдi жiгiт қайта-қайта үйге қоңырау шалып, М.Мақатаев туралы бiрдеңе айтып берудi өтiнген соң, тұмау жұқтырып, мазам болмай жүрсе де, келiсiм берiп едiм. Бүгiн кешке жақын әлгi жас журналист асай-мүсейiн арқалап жетiп келмесi бар ма?

	– Әркiмге жолығып едiм, бәрi де сiзге жұмсады, – дейдi елгезек, пысық журналист. – Мұқағалиды қазiр сiзден артық бiлетiн ешкiм жоқ көрiнедi, аға...

	Мен сәл-пәл ойланып, кiбiртiктеңкiреп қалдым-ау деймiн.

	– Мұқағалидың көзi тiрiсiндегi ең жақын жолдастары анау Еркiн Iбiтанов, Тоқаш Бердияров, Шәмiл Мұқаметжанов, Әнуарбек Дүйсенбеков, Оспанхан Әубәкiров секiлдiлер едi. Әсiресе Еркiн ағаң көп нәрсенi бiлуi керек едi. Одан мезгiлiнде толық естелiктерiн жаздырып алғандар бар ма екен? Ал мен болсам,бiраз жыл Мұқағали көкеңмен Жазушылар одағында қызметтес, әрiптес ретiнде азды-көптi қатынасқанмын. Кеңседе, көшеде, iс-сапарда бiрге жүрген кездерiмiз бар. Бiрер мәрте үйiне де шақырды...Мұның өзi де ұзақтау, қызғылықты хикая. Сондағы көргенiмдi, өз аузынан естiгенiмдi түгендеп тiзiп айта беруге бүгiннiң өзiнде ыңғайсыз санаймын. «Турап айтқан турашыл» атты естелiгiмдi оқысаң, бiраз жайттарға қанығарсың.

	– Аға, мен сiздiң «Өмiрнамаңызды» да, естелiгiңiздi де оқып шықтым. Бiрақ сонда ашық айтылмаған жерлерi бар сияқты...

	– Мысалы, Мұқаңның жас кезiнде ғашық болған кәрiс әйелден туған қызын сiз екеуiңiз Ақтөбеге iздеп барған сияқтысыздар ғой... осы жөнiнде толығырақ айтып бермейсiз бе?

	– Өзге озық елдерде ұлылардың өмiрбаянында кездесетiн ойлы-қырлы оқиғалардың бәрi айтылып, жазылып, зерттелiп жататынын бiлесiң. Бiздiң қазiргi көрерменiмiздi де қызықтыратын осындай жағдайлар емес пе?

	– Иә, бүгiнгi оқырмандар мен көрермендер ұлылардың еңбегiн оқып, бiлуден гөрi, солардың айналасындағы өсек-аяңдарды естiп бiлуге құмар. Ал сұрай бер... Бiрақ бәрiн ашып, жайып тастайды екен деп үмiттенбей-ақ қой.

	– Неге?

	– Артында қалған бала-шағасы қалай қарайды? Қазақы дәстүрде жоқ «естелiктер» айтсақ, ренжiп жүрмей ме?

	– Олай болуы мүмкiн.

	– Ал сонда ненi бiлгiң келiп отыр?

	– Сол әлгi кәрiс әйелге Мұқаң қалай ғашық болып жүр?

	– Мұқағали мектептегi оқуын тәмамдап, Алматыға келмес пе? Институтқа түсе алмай ма, әлде тәртiбiнiң нашарлығынан қуылып кете ме, әйтеуiр қаңғалақтап жүрiп осындағы Қазақ радиосына қызметке орналасады екен. Бiр күнi Талдықорған облысындағы Үштөбе деген жердегi ауылда iссапарда жүрiп, почтада хат сұрыптаушы ма, басқа бiрдеңе ме... сондай жұмыс iстеп жүрген кәрiстiң сұлу қызымен танысады. Одан арғысы анау болып шығады ғой...

	– Махаббат па?

	– Солай шығар. Әйтеуiр Мұқағалидың ғашықтық жырларының бәрi дерлiк сол сұлуға арналса керек.

	– Апырмай, ә?

	– Мың тоғыз жүз жетпiс бiрiншi жылы Мұқағали екеумiз оның сол ғашығынан туған Света (Светлана) атты қызын iздеп, Ақтөбеге барғанымызда, өз аузынан естiген ұзақ әңгiменiң бiр сарыны – осы. Оның егжей-тегжейiн сол жолы бiздiң қасымызда жүрген анау ақтөбелiк ақын Мұхтар Құрманалиннен сұрап бiлуiңе болады.

	– Ал сол Света қазiр қайда екен?

	– Бiлмеймiн. Кейiнiректе қасына жолдас қызын ертiп, әкесiнiң артынан iздеп келгенiн естiгенмiн. Мұқағалидың дос ағасы Тоқаштың үйiнде жатқанын естiгенмiн.

	– Неге? Оны әкесiнiң отбасы қабылдамай қойған ба?

	– Оны да бiлмеймiн. Артынан Симферопольде тұратын шешесiне қайтып кеткенiн естiгенмiн.

	– Ол қыздың кейiнгi тағдырынан хабардар бiреулер бар ма?

	– Оны Мұқағалидың артында қалған бала-шағасына барып, сұрап бiлгендерiң дұрыс.

	Тiлшi қойын дәптерiне бiрдеңелердi жазып түсiрiп отырды. Қасындағы операторы да аппаратын сыртылдатып тұр екен.

	– Өй, сен бәрiн таспаға түсiрiп үлгiрдiң бе? – дедiм. – Мұның арасында жұртқа жария етуге болмайтын әңгiмелер де бар ғой, шырағым.

	– Е, бiзге информация керек қой, – деп бұл басын қасыды.

	– Жоқ, олай iстеме. Маған алдын ала ескертiп қойғаның дұрыс.

	Сөзге тiлшi жiгiт килiктi:

	– Мұқағали ағамыз Лашын жеңгемiзге қалай үйленген? Осыны бiлдiңiз бе?

	– Естiгенiм бар. Бiрақ оны айта алмаймын. Ағайындарына барып сұраңдар. Мұқағалидiң туған iнiсi қайда жүр? Соны iздеп тапқандарың дұрыс.

	– Ақынның анасын көрiп пе едiңiз?

	– Ақын қайтыс болған соң он жыл өткенде оның үйiнде болып, құдайы асына қатысқанбыз. Бiздi, iшiнде Тұманбай, Баққожа, мен бар, үйiне шақыртып, арнайы құран оқытқандары есiмде. Сол жолы Мұқағалидың анасымен, iнiсiмен бiрге отырдық. Жақсы пейiлдi кiсiлер екен. Анасы ұзақ жасап, берiректе қайтыс болды.

	– Мұқаң тiршiлiгiнде жұпыны жүрдi деген не сөз?

	– Оның кiтабы жыл аралатып жарияланып жатты. Қаламақыны аз тапқан жоқ. Бiрақ ол барынша шашпа, жомарт жiгiт болды. Қалтасының жиi тесiлiп қалатынына сол себеп едi.

	– Тiрi кезiнде кiмдердiң қудалануына түстi?

	– Мұқағалиды әдейi, қасақана қудалап жүрген ешқайсысын бiлмеймiн.

	– Жазушылар одағы мүшелiлiгiнен шығармақ болыпты ғой?

	– Иә, бiр жолы... Одақта кәсiподақ жиналысы болып, Мәскеуде әдебиет институтына оқуға жiберiлген Мұқағалидың ол жақта әрқилы тентектiк жасап, институттан шығарылғанын әрi ақынның арақкеш, тұрпайы мiнездерiн сылтау етiп, оған қатты «жандары ашыған» басшыларымыздың атақты ақынды еңбекпен түзеу лагерiне жiбермек мәселесiн қарағаны бар. Бiрақ оларынан ештеңе шықпады. Мен бұл турасында естелiгiмде жазғанмын. Басқа қосып-аларым жоқ.

	– Аға, Мұқағалидың балалары қандай болып өстi?

	– Бұл жағынан мүлде хабарсызбын.

	– Өзiмiз де қазiр сiздiң үйден шыққан соң, сол жаққа барғалы отырмыз.

	– Оларың жөн екен, – деп, Шара ханум дайындаған шәй-суымызды берiп, журналист жiгiттердi сыпайылап шығарып салдық.

	Журналистердiң бүйтiп дүрлiгiп жүрген себептерi – осы ақпан айында атақты ақынымыздың туған күнi әрi келесi жылы ол 80-ге толады екен. Қазiр газеттер түп-түгел Мұқағалидың суреттерiн басып, мақалалар жариялап жатыр. Жылда осылай марапатталуда. «Мұқағали» атты арнайы журнал шығып тұрады («Абай», «Жамбыл», «Шәмшi» журналдары секiлдi). «Мұқағали оқулары» деген ғылыми конференциялар өтуде. Атақты ақынның аталуының, марапатталуының шетi, шегi көрiнбейдi. Мұқағали – қазiргi уақытта қазақ оқырмандары арасында ең кең тараған қазақ ақыны. Ол насихат пен танымалдығы жөнiнен әлдеқашан Абайдың алдына түсiп кеттi десек, артық емес.

	Әлбетте, М.Мақатаев – iрi, талантты ақын, бұған ешкiмнiң таласы жоқ. Оның жырларының әуездiлiгi, сұлулығы, шыншылдығы – Мұқағали поэзиясының халықшылдық сипаттарын танытады.

	Бiрақ ол жұрт айтқандай айрықша ойшыл, философ ақындардың қатарына көтерiле қойған жоқ. Оған үлгермей кеттi (45 жас деген не, тәйiрi?). Ол қазақтың ұлық ақыны Абайдан гөрi орыс ақыны Есенинге көбiрек ұқсайды. Ол Қасым Аманжоловпен, Төлеген Айбергеновпен үндесiп жатады. Мұқағали, сiрә, жастардың, жастықтың, махаббаттың жыршысы. Ол өлiм туралы көп жазады, бiрақ бәрiбiр оның кез-келген өлеңiнен өмiрге деген iңкәрлiктi, ынтызарлықты танимыз. М.Мақатаев поэзиясының күш-қуаты, сиқыры да осында болса керек.





4 сәуiр 2010 жыл




	Биылғы қысты түк бiтiрмей өткiздiк десек болады. Қайта-қайта суық тиiп, денсаулықтан да маза кеттi. Қалған уақыттарда – таусылмайтын қонақшылдық, мағынасыз жүрiс-тұрыс, күйкi, күйбең тiршiлiк.

	Аптасына екi рет емханаға соғамын. Обалдары не керек, дәрiгерлерiмнiң қабақтары ашық, ықыласты. Жуықта: «Мынау өте жақсы препарат, жақында пайдалануға берiлген» деп мақтап-мақтап, бiр сұйық дәрiнi iшуге берiп едi, мұнысын үш-төрт күн қабылдаған соң, мазамды кетiре бастады.

	– Жақпады, – дедiм.

	– Неге?

	– Басымды айналдырып жiбердi. Нұсқама қағазды оқысам, спирт ерiтiндiсiне бөктiрген шөп дәрiге ұқсайды. Ал маған спирт жақпайды ғой...

	– Неге? Арақ iшпейтiн бе едiңiз?

	– Жалпы iшiмдiкке әуестенген емеспiн.

	Дәрiгерiм таң-тамаша қалды. Менiң сөзiме сенерiн-сенбесiн бiлмеген сыңайы бар.

	– Сонда, қалай, бұрын-соңды арақ iшпегенсiз бе? –

	«Аузына арақ алмаған да адам болады екен-ау» деп таңырқап отырғанын түсiндiм. «Өмiрiмде арақ iшкенiм жоқ» деп жауап берсем, беделiмнiң қатты төмендеп кететiнiн байқадым да:

	– Ертеректе аздап шампан iшетiнiм бар едi. Кейiнгi жылдарда бәрiн қойдық қой... – деп кiбiртiктедiм.

	– Онда мұндай дәрiнi пайдалануды тоқтатқаныңыз жөн. Аллергия шақырған болар, – деп қорытынды жасады естияр дәрiгерiм. – Сiздiң организмiңiз алкогольды қабылдауға қарсылық көрсеткен.

	– Солай шығар, – деп мен де келiсе кеттiм.

	* * *

	Оңтүстiк Қазақстан облысынан, Мақтаралдан Түгелбаев Сағындық деген жiгiт звондап, менiң «Жас Алашта» жарияланған рисалаларымды оқып, риза болып жүргендiгiн бiлдiрiп, әртүрлi сауалдар қояды.

	– Ағасы, сiздiң мамандағаңыз кiм едi? – деп сұрайды ең әуелден.

	– Филологпын, – деп қысқа қайырамын.

	– Апырмай, мен сiздi сыртыңыздан иә философ, иә математик, иә физик шығар деп ойлаушы едiм. Мен өзiм математикпiн. Бiрақ жазушылардың шығармаларын iздеп жүрiп оқитындардың бiрi едiм... Аға, анда-санда өзiңiзге звондап, бiлмейтiн нәрселерiмдi сұрап тұруыма бола ма?

	– Неге болмасын? Бiлетiнiмiз болса, бiлдiруден қашпаймыз ғой.

	Айнала төңiрегiңде бұл кезде елеусiздеу қалып жүрген жазушыларды iздеген оқушылар ара-тұра табылып жатса, iштей шүкiршiлiк етуге тура келедi.

	* * *

	Үйдегi бес жарым жастағы зерек немерем Зере:

	– Ата, көктем шықты ма? Жаз болды ма? – деп сұрайды.

	– Иә, балам, күн жылынып келедi... Құдай қаласа, көктем де, оның артынан жаз да рет-ретiмен келе бередi.

	– Онда, ата, жазда сен ауырмайсың ба?

	Немеремнiң сұрағының мәнiсiн ендi түсiндiм. Өткен 2008, 2009 жылдардың жазғы, күзгi айларында мен әлденеше рет емханаға түсiп шықпадым ба?

	– Жоқ, мен биыл ауырмаймын. Сен уайымдама. Құдай қаласа, атаң да, әжең де жүз жасайды. Сендер өскенше, өсiп-өнгенше тiрi жүре бередi, – деп жауап берсем, немеремнiң жүзi жарқырап:

	– Мақұл, – дейдi.

	Бiрдеңеге келiскендегi әдетi осындай – «мақұл» деп басын изейдi де, артынша жүгiрiп кетедi.





10 сәуiр 2010 жыл




	«Жас Алаш» газетiнде (№28, 2010) бiр топ ақсақалдардың Елбасының атына жазған ашық хаты жарияланды. Негiзгi мазмұны – ертең, 11 сәуiр күнi осындағы ескi үкiмет алаңында жиын-митинг өткiзбекке әрекеттенiп жатқан жастарға ара түсу, оларға күш көрсетiп, зорлық жасаудан алдын ала сақтандыру, басқа ешбiр өрескел талап, өкiметтi сынап-мiнеу сарыны жоқ. Хатқа К.Бошаев, К.Ормантаев, М.Қалматаев, Қ.Жұмадiлов, Қ.Мырзалиев, т.б. барлығы – 9 адам қол қойған. Iшiнде бiз пақырың да бармыз.

	Алдында, 7 сәуiр күнi үйге «Жас Алаштың» бас редакторы Рысбек хабарласып, мән-жайды түсiндiрген.

	– Жастар митингiсiне күш қолданбақшы екен деген жаман хабарды естiген соң, өздерiңiз секiлдi ағалардың атынан хат жазып едiк. Осының мәтiнiмен танысып, қол қоюға қалайсыз? – деп сұрады. Iнiсiне (Алтынбекке) ұқсаған қоңыр даусы ерекше сабырлы, жұмсақ, жайлы естiледi.

	– Танысып, оқып көрейiн, – дедiм.

	– Сiздiң жұмысыңызға факспен жiберсек бола ма?

	– Мен қазiр үйде отыр едiм. Егер ұзақ болмаса, ашық хаттарыңның мазмұнын телефон арқылы оқып бере салсайшы.

	– Жоқ, ұзақ емес... – деп Рысбек тездетiп оқи бастады.

	– Онда келiстiк, – деп мен де пәлендей қисық-қыңыр саяси талаптары көрiнбеген мәтiнге қол қоятынымды айтқанмын.

	Газеттiң бейсенбi (8.IV)күнгi санының бiрiншi бетiне суреттерiмен қосарланып жарияланған осы ашық хатты оқып көрген кейбiр замандас жазушыларым:

	– Ойбу, Ореке, сiз «крупный» оппозиционер болып кетiпсiз ғой! – деп күлсе, екiншiлерi:

	– Көсемдердiң қатарына барып қосылыпсыз, – деп өтiрiк мақтаған болды.

	* * *

	Кеше бiр бай-бағланның үйiнде пәленбай сағат қонақта отырдық.

	Бәрiнiң әңгiмесi – көршi мемлекет Қырғызстан жерiнде кезектi революция айналасында өтiп жатты. Қырғыздарды мақтағаннан гөрi сынағандардың қарасы көбiрек болды.

	– Бұлар бәрiн қиратып, өртеп жатыр... Сұмдық-ай! Қала шетiндегi коттедж үйлердiң түгiн қалдырмай тонап кетiптi! – дейдi.

	(Мен iшiмнен: «Сендер секiлдi арамтамақ байлардың харамнан жиналған дүниелерiн тонап жатыр емес пе?» – деп қоямын).

	– Онсыз да тас кедей ел, бұдан кейiн тағы да бес-он жылға керi қарай домалады-ау сорлылар! Күнiн көре алмай жүрiп, осыларға демократия неменеге керек екен? Үндемей тыныш жүре берсе қайтедi?

	(Мен iшiмнен: «Үндемей тыныш жүре берсе, бұдан да күндерi қараң болып, кiрiптарлықтан бiржола құтыла алмас едi ғой», – деп қоямын).

	– Қырғыздардың солтүстiк елi бiзге, Қазақстанға, анау Ош, Жалалабад жағы Өзбекстанға қосылып кеткенде, әжептәуiр өмiр сүре берер едi, – деп отырғандардың бiреуi сәуегейлiк соқты.

	– Ойбай, құрысын! Өңкей кедейлердi тегiн асырамақ па едiңдер?! – деп екiншi бiреуi –азар да безер болды.

	(Мен iшiмнен: «Дәмелерiң зор екен. Сендер алдымен Қазақстанның кең байтақ жерi мен момын, момақан көрiнетiн елiне иелiк етсеңдершi!» – деп қоямын).

	Бұлар бiраздан кейiн қырғыз тақырыбын тәмамдап, өзге шетелдердi аралап кеттi. Биыл күн жылынып, жаз шыққанда кiм қайда, қай елге барып демалады, қандай мемлекеттерде қандай курорттар бар, олардың бағаларының қымбат-арзандығы, ем-дом, қызмет көрсету жағдайлары термелене бастады.

	Ең қызығы – пәленбай сағатқа созылған ұзақ құрапат-отырыста бұлардың бiрде-бiреуiнiң аузынан бұл күндерi көзi ашық, көңiлi ояу әлеумет арасында қызу талқыланып, дау-дамайға, кейде жаға жыртысуға шейiн барып жатқан тәуелсiздiк, жер, тiл, жемқорлық туралы сөз шыққан жоқ. Әрi осылардың ешқайсысын орыстанып, мәңгүрттенiп бiткен кейiнгi шала қазақтар қатарына қоса алмас едiңiз – бәрi шетiнен қазақша сөйлеп, қазақша гуiлдесiп отыр.

	Пәленбай сағат тiс жармай, үндемей отыру – бiз секiлдi «пролетариат» тобының өкiлiне мүлдем ауыр соғып, едәуiр шаршап қалсам керек. Тек бiр кезде, осылардың iшiндегi естияр, жасы үлкендеу көрiнген бiреуi шетелдiк арақ-шараптарды түр-түсiн атап, олардың емдiк, шипалық қасиеттерiн мақтап түсiндiре бастағанда:

	– Арақ, шараптың емдiк қасиетi бар деген бос сөз! Харам нәрсемен емделуге болмайды! – деп, даусымды көтерiп, дүңк еткiздiм.

	Қасымда отырған Шара ханум менiң аяғымнан басып қойып:

	– Ақырын! – деп сыбырлады.

	– Неге? Баяғыда... мұсылмандар да арақ iшiптi ғой! – деп әлгi «мақтампаз» маған қарсылық көрсетуге ыңғайланды.

	– Баяғының қай мұсылманы арақ iшiптi?– деп мен Шара ханумның ескертуiн елемей, әлгi мақтампазға аларыңқырап қарасам керек-тi.

	– Иә... пайғамбардың өзi де шарап iшкен көрiнедi ғой...

	– Оны кiм айтыпты? Кiм қайда жазыпты?

	– Иә... солай дейдi ғой...

	– Олай дейтiндер... кiлең... кiм екендерiн анықтап айтпай-ақ қояйын. Исламның жаулары мың жарым жыл бойы соңына шам алып түсiп iздегенде, оның арақ iшкенiн, өтiрiк сөйлегенiн, бiреуге әдейi қиянат iстегенiн таппағанда, қайдағы бiреулер ештеңенi бiлмей, оқымай, зерттемей Расулланы өзiнiң қатарына әкелiп қосқысы келедi, – дедiм кекетiндi дауыспен.

	Бұдан соң мақтампаздың үнi өшiп қалғанға ұқсады.

	Өзгелерi де ыңғайсызданып отырды.

	Шара ханум менiң аяғымды басуды жиiлете түстi.

	«Жеттi, жұртқа ақыл айтуды доғар» дегенi.

	Үй иесi:

	– Бiздiң Орекеңнiң өзi арақ iшпейтiн адам ғой! – деп, әңгiменiң бетiн бұрып, қалжыңға айналдыруға тырысты.

	– Мен болсам, осыған ерегiсiп iшемiн... – деп Шара ханум да күлiп, қолындағы құтысын көтердi. – Жаңағы қызыл виноларың жақсы екен... Құймайсыңдар ма?

	Бұдан кейiн мен тағы да көзiмдi көзiлдiрiгiмнiң ар жағына жасырып алып, үн-түнсiз маужырап отыра бердiм.

	Едәуiр уақыттан соң шашын келтелеп қырғызған, қалмақ бет, қысық көз, қарыны қампиған дәу қара жiгiт бiз отырған қонақ бөлмеге ентiгiңкiреп, асығыстау кiрiп келдi де:

	– Кешiрiңiздер, кешiгiп қалдым! – деп үй иесi көрсеткен бос орынға барып, гүрс етiп отыра кеттi. Артынша:

	– Уһ! Мына қырғыздар батыр халық екен. Бәрiн төңекерiп тастады! – деп екi алақанын ысқылап, айналасына көңiлдене қарады. Ешкiм ештеңе жауап бермеген соң, маған қарай мойнын созып:

	– Ореке, халiңiз қалай? – деп амандық-саулық сұрауға айналды.

	Мен де көңiлденген сыңай танытып:

	– Немене, сен соңыңа қыпшақтарыңды ертiп, Қырғызстанға тәртiп орнатып қайтқанбысың? – дедiм.

	– Иә, солай... қырғыздар бiздiң қыпшақтарға ұқсайды екен! – деп анау тағы екi алақанын ысқылай бастады.

	– Ол жақтан Адайларды көрмедiң бе?

	– Адайлар Жаңаөзен жақта жүр деп естiдiм...





29 сәуiр 2010 жыл




	Қазiргi атақты жазушыларымыздың бiрi Ә.Нұрпейiсов осындағы Абай атындағы опера және балет театрында шығармашылық кешiн өткiздi. «Әбе достарын шақырады» деген айдармен таратылған шақыру билетiн алған соң, ел қатарлы «қызық көруге» мен де барған едiм. Бiрақ алдын ала жан-жақты жарнамаланғанына қарамастан, қарт қаламгердiң бұл кездесуi көңiлсiз, ең бастысы – мағыналы бағдарламасыз өттi. Жазушының өзi сахнаға шығып, ел-жұртқа арналған бiр ауыз сөзiн айтқан жоқ. Қазiргi заман, уақыт, мәдениет, әдебиет туралы бiр ауыз сөзiн айтқан жоқ. Осындай да шығармашылық кеш бола ма екен? Тек С.Әзимов түсiрген деректi фильмнiң (өте сұрқай көрiнiстерге тұнып тұрған) бас кейiпкерi ретiнде Әбекең Кеңес өкiметi берген ордендерiн қоқыс жәшiгiне лақтырып, партиялық билетiн ортасынан қақ бөлiп жыртып тастағанын айтып, мақтанғанын естiдiк. Осындай да ерлiк бола ма екен?

	Кештi Д.Исабеков, С.Елубай, Н.Ерiмбетов үшеуi жүргiздi. Дулат жазушы көкесi туралы әртүрлi қалжың, қисындар айтып, жұртты күлдiрмекшi, көңiлдендiрмекшi болды. «Қан мен тердiң» кейiпкерлерi (Судыр Ахмет, Қали) сахнаға шығып айғайлап, Әбекеңдi құттықтап жатты. Немен? Неге? Мұны тағы түсiндiрiп айтпады.

	Жиынға осы күнгi саяси оппозиция басшылары да шақырылыпты. Бiрiншi қатарда Ж.Тұяқбай, Б.Әбiлев, М.Шаханов т.б. отырды. Бiрақ бұлардың бiрде-бiреуi ортаға шығып, елге қарата ештеңе айта қоймады. (Бәлкiм, кейiнiрек, жиын соңындағы дастарқан басында шетiнен сайрайтын болуы керек. Бiрақ бұлардың ол жерде ауыздарынан шығатын «жалында сөздерiн» кiм естидi? Халыққа айтатындарын сол халықтың өзiне айтпас па?).

	Әйтеуiр залда отырғандар гуiлдей қол соғудан жаңылған жоқ. Тiптi жиынның бас жағында бәрi кенет дүр етiп орындарынан көтерiле берген тұста мен таң қалып:

	– Не болып қалды? – деп қасымдағылардан сұрап едiм.

	– Оу, залға Әбекең кiрiп келе жатыр ғой! – деп қуана, елiре жауап бергендер табылды.

	Мен, әрине, мiз бақпай өз орнымда отыра бердiм. Пайғамбар сүннетiн басшылыққа алып жүруге тырысатын мұсылман емеспiн бе?..

	Дәл алдымызда, екiншi қатардағы орнынан ұшып тұрған аралдық бiр ақын менiң сол жағымда отырған аралдық екiншi бiр жазушыға шаншыла қарап:

	– Сiз неге орныңыздан тұрмайсыз?! – деп сұрақ қойды.

	Менiң қасымдағы жiгiт қипақтап, қысылыңқырап:

	– Қайдан бiлейiн... Мына Орекең де орнынан тұрмаған соң, мен де сөйттiм ғой, – деп жауап берген болды.

	Анау ақын бұған:

	– Ей, Орекеңнiң жөнi бөлек қой... Бiрақ сiздiкi жөн емес, – деп сөзiнiң аяғын қалжыңға айналдырған сыңаймен күлiп жiбердi.





18 мамыр 2010 жыл




	Жазушылар одағының мәжiлiс залында ақын Қажытай Iлиясовтың 70 жылдығына арналған мерекелiк кеш болып

	өттi. Өзi де сегiз қырлы, бiр сырлы жiгiттiң мерейтойлық жиыны әжептәуiр қызғылықты, мағыналы ұйымдастырылғаны байқалып тұрды. Жалпы, осы Арғы Жақтан келген жiгiттердiң iшiнде қазақтың Бергi Жағындағы руханият көшiне қосқан жасау-жабдықтары бар талантты жазушылар мен ақындардың еңбектерi әрдайым ескерiлiп, әдiл бағаланып жүрген жоқ-ау деген ой келедi. Бұлардың iшiнде көшпендi елдiң дәстүрлi тұрмысын, салт-санасын, соған лайықты тiл бояу өрнектерiн жетiк бiлетiндер жеткiлiктi екенi даусыз.





20 мамыр 2010 жыл




	Бұрындары жарияланған үш томдығымды әрi қарай жалғастыру ниетiмен жаңадан құрылған министрлiкке (бiздiң салада болып жататын құрылымдық өзгерiстерде қисын да, логика да жоқ екенi белгiлi) өтiнiш жазып жiберген едiм (бұл да менiң өте қаламайтын үрдiсiм едi), ондағы технократ бастықтар биылғы жылы менiң бiр ғана кiтабымды бюджет есебiнен жоспарға енгiзiлетiнiн «сүйiншi» ретiнде хабарлап, хат жазып жiберiптi. Сөйтiп, көп жылдардан берi қайта басылып шықпаған «Шамшырақ» романын дайындауға кiрiсiп кеттiм.

	Бiр кездерде жазылып, кiтап болып жарияланған шығармаларымды қайтара қарап, түзеп жатуға ежелден құлқым жоқ едi. Ал Кеңес заманында жазылған «Шамшырақта» қалам тигiзетiн тұстардың баршылық екенi көрiнiп тұр. Бiрақ бәрiбiр қолым бататын емес. Тек романдағы Нартуғанның басмашылардың қолына зорлықпен тұтқынға түсiп, Андас мырзамен айтысатын жерiне аздап қалам тигiздiм десем болады. Шынында бас кейiпкер Нартуған әуелi кездерi большевик белсендiлердiң қатарында жүрсе, онымен бәсекелес Андас мырза бұдан гөрi тереңiрек, ұятшыл, намысшыл жiгiт ретiнде көрiнуi керек едi. Өкiнiшке қарай, «Шамшырақтағы» Андас социалистiк реализм талаптарына сәйкес бiржақтылау, ұнамсыздау болып бейнеленген. Мұндай концепцияны қазiргi талаптарға сәйкестендiрiп өзгертiп жату – шындыққа, мезгiлге қиянат жасағандай көрiнедi. Жазушының жазғаны сол жазылған күйiнде қалуы керек емес пе?





3 тамыз 2010 жыл




	Кеше «Жас Алаштың» редакциясында жиын өттi. Қажығұмар Шәбденұлының «Қылмыс» романы ҚР Мемлекеттiк сыйлыққа ұсынылған жерiнде тiзiмнен сызылып қалғанына байланысты осы газет мәселе көтерiп, бiрнеше мақала жариялаған болатын. Бұл жолы газет басшылары бiрнеше зиялы қауым өкiлдерiн шақырып, шетелде үйқамақта отырған қарт жазушыға мұндағы ел-жұртының атынан арнайы Сыйлық тағайындау туралы мәселе көтерiптi. Жиынның толыққа жуық есебi «Жас Алаштың» бүгiнгi нөмiрiнде (61, 2010 ж.) жарияланған.

	Мен өз сөзiмде бұл сыйлықты саясатқа айналдырмай, билiктi құр босқа кiнәраттай бермей, таза әдеби сыйлық ретiнде белгiлеу керек екенiне салмақ сала айтқанмын. Сыйлықты бiр кiсiнiң атымен атаудың қажетi жоқ, ұлттық рух әдеби сыйлығы деген қисынға келедi дегенмiн. Осы ұсынысым қабылданыпты.

	* * *

	Түстен кейiн «Жұлдыз» ресторанында С.Досановтың дүниеден өткен анасының асына қатыстық. Дастарқан басында сөз сөйлеген кейбiр қарияларға құлақ түре отырып, қасымдағы Қабдешке:

	– Қабеке, немене, осы сiздiң кейбiр ағаларыңыз алжи бастаған ба? – деп сұрап едiм.

	– Солай болып тұр, – деп жауап бердi ағамыз. – Алдымен менiң анау қаһарман көкем Қайсенов алжуды бастады. Қай жылы сол көкем жоғарғы жаққа: «Халық жазушысы» деген атақ не пәле? Қалғанымыз халық жазушысы емей, хайуан жазушысы ма екенбiз?!» деп арыз жазыпты. Соның артынша, халық жазушысы берiлмейтiн болғанын естiп, мен Қасекеңе барып сөйлестiм. «Көке, мұныңыз қалай? Жазушылардың тiрлiгiнде сiздiң не шаруаңыз бар? Әлде сiз өзiңiздi жазушымын деп есептейсiз бе? Сiздiң қаһарман батыр екенiңiзге ешкiм таласпайды. Бiрақ сiз халық жазушысы атағын ешқашан ала алмайсыз ғой. Байдың асын байғұс қызғанғанның керi келiп, мұныңыз қалай?» – деп сұрадым. Сонда Қасекең қысылып қалып: «Әй, осы кейбiр жiгiттер өтiнiп қоймаған соң», – деп терiс қарап едi, бiрақ жарықтық өле-өлгенше осы әдетiн тастамады. «Пәленшеге мемлекеттiк сыйлық берiлмесе, ұят болады», – деп Президентке шейiн жазып жатты. Ал жақында анау менiң Елеукенов көкем бiр мақаласында: «Қазақ мемлекетiн осы уақытқа шейiн үш-ақ қазақ, Шаяхметов, Қонаев, Назарбаев басқарыпты» деп көсiлiптi. Өзiн сыйлайтын кiсiм едi, менi мақтап, оқулықтарға кiргiзiп жүрген... бiрақ бұл жолы шыдай алмай, бiрден үйiне звондадым. «Ау, мұныңыз қалай? Тарихшылар осы уақытқа шейiн қазақ мемлекетiн басқарған отыз тоғыз хан болды деп тiзбелеп жүр ғой. Сонда олар қайда қалады?!» – деп сұрамаймын ба? Көкем түк шiмiрiкпестен: «Е, олардың бәрi чингисидтер емес пе?» – деп қарап отыр.

	Қабекеңнiң академик Қирабаев туралы пiкiрi де оншалық емес екенiн байқадым.

	– Соңғы кездерi көрiнген халтурщик туралы көлдей-көлдей мақалалар жазатын болды. Жасы баяғыда сексеннен асып кеткен кiсiнiң сол том-том кiтаптарды оқып шығып, талдау жасайтынына кiм сендi? – дейдi.

	– Әлi мүмкiн көзi көргiш, күш-қуаты бойында шығар?

	Жиын, тойларда жиi кездесiп жүрген осы Қабекеңнiң сыншыл, қыңыр ойларын еститiн болдық.

	Әнебiр күнi осы Қабекеңмен университетте оқыған жақсы жiгiттiң дастарқан басында отырған бұл ағамыз:

	– Мыналардың айтқан сөздерiн өте мұқият тыңдап, алтындай қабылдап отырған түрiн қарашы! – деп сықақтай бастаған.

	Ал өзiне сөз кезегi келгенде, өзi де әлгi досын өкiртiп мақтай жөнелдi.

	Кейiнiректе, үйге қайтқан соң, бiздiң Шара ханум:

	– Бұл кiсiнiң қылығы маған ұнамады, – деген.

	– Жазушылардың қылығын сен талқыға салмай-ақ қой, – дедiм.

	– Сендерге ешкiм ұнамайды әйтеуiр. Елдiң бәрiн сықақтауға, кемшiлiк табуға шеберсiңдер. Сенiң өзiң де сондайсың.

	– Сондай болмасақ, бiз жазушы болар ма едiк?!





17 тамыз 2010 жыл




	Астанада тұрып жатқан Әбiштiң үйiне қайта-қайта телефон соқсам, ешкiм жауап бермейдi. Артынан естiгенiм: олар телефон нөмiрлерiн өзгертiп жiберген көрiнедi. Осында тұратын бiр жақын туысының айтуынша, ескi таныс, достарының өзiмен сөйлесуге қазiр құлқы жоққа ұқсайды.

	– Әзiр естерiн жиып алсыншы... Содан соң сөйлесе жатарсың, – дептi әлгi туысы Әбiштiң қазiргi телефон нөмiрiн сұраған бiр iнiсiне.

	Расында да Еңбек Ерi жазушымыздың дәл қазiргi ахуалы түсiнiксiздеу, оғаштау болып тұр. Оппозициялық газеттер әртүрлi жазып жатыр – қайсысының шындыққа сәйкес, әйтпесе саяси ойын түрi екенiн анық бiлу қиын.

	Осы күндерi ерiнбегеннiң бiразы ақын болып кеткен. Жақында қонақшылықта отырсам, дастарқан басын-

	дағы бiр тәп-тәуiр зейнеткер кiсi өзiне сөз кезегi тигенде, бiзге қызмет етiп жүрген үй иесiнiң жасы алпыстан асып кеткен бәйбiшесiн бiраз мақтап алып, артынша:

	– Мен осы Османкүлге мектепте оқып жүрген кезiмде өлердей ғашық болып едiм. Бiрақ бұл маған қарамай, менсiнбей қойды... Сол жағдайлардың бәрi есiме түсiп, кейiн талай өлең жаздым ғой. Соның бiрiн қазiр оқып берсем, қалай көресiздер? – деп рұқсат сұрап, даусын кеней түскен.



	Ау, Османкүл, Османкүл!

	Бұған куә аспан, күн:

	Махаббатым сен едiң

	Қол жетпеген жастан бiр.

	Осы сезiм әлi де

	Менi iлгерi бастап жүр! –



	деп шұбырта жөнелдi.

	Бiз не айтарымызды бiлмей, басымызды төмен салып отыра бердiк. Әйелдер жағы ғана шатырлатып қол соқты.

	Құрапаттан қайтып келе жатқанда, менiң көлiк жолдасым:

	– Немене, жаңағы кiсi ақын ба? – деп сұрады.

	– Солай шығар, – дедiм.

	– Ақын болғанмен, қалайша... бiреудiң отбасында отырып, күйеуiнiң, ересек балаларының көзiнше, хозяйкаға арнап... өлең оқиды? Ерсi көрiнедi екен.

	– Мектепте бiрге оқыған замандастардың әзiл-оспағы шығар.

	– Қазақ арасында осындай әзiл-оспақ жүрушi ме едi? Мен, мысалы, бiр танысымның үйiнде отырып, жас кезiмде сенiң әйелiңе ғашық-мұшық болған едiмге саятын әңгiме айтсам, үй иесi, балалары қалай қарайды...

	– Бұлардың балалары орысша оқығанға ұқсайды. Олар қазақша әзiл-қалжыңның қайсысын түсiнiп жатыр? Әлгi кiсi екпiндеп өлең оқып тұрған кезде олар өзара әңгiмелесiп, әлденеге күлiсiп отырды емес пе?

	– Солайын солай-ау... – деп гәптесiм күрсiнiп қойды.





10 қыркүйек 2010 жыл




	Марқұм Нәсiреддин Серәлиевтiң туғанына биыл 80 жыл толып едi. Артында iздеушiсi болмады ма екен, әйтеуiр Қазақстан баспасөзi әзiр үнсiз жатыр. Әншейiндегi рушыл, жершiл ағайындар тарапынан да қозғалыс байқала қоймайды. Тек Қызылордадан А.Сәдiбекұлы звондап:

	– Ореке, сiз барып Жазушылар одағына айтпасаңыз, бұл жақтағылар бiздiң сөзiмiздi жүре тыңдайтын түрi бар, – дейдi.

	Нәсiреддин шынында жұмсақ, жiбек мiнездi, адал, аяулы азамат едi. Жазушылығы да осы күнгi «ұлы» атанған базбiр замандастарынан кем соқпайтын, әсiресе балалар, жасөспiрiмдер әдебиетiнде орны бар орнықты суреткер болды.

	Бұрынғы жазған, оқығандарымды қайта қарап, «Жастық жыршысы» атаулы мақала құрастырдым да, «Жас Алаш» газетiне апарып бердiм. Бұл жолы да Рысбекпен едәуiр кеңес құрдық. Ол әдеттегiдей менi көшеге шығарып салып тұрып, бiраз әңгiменiң шетiн шығарды.

	Мен әуелi:

	– «Жас Алаш» қазiргi ұлттық басылымдардың авангардына, қазақ жазушыларының бас қосатын орталығына айналып келедi. Баяғы Шерхан басқарған «Лениншiл жастың» дәрежесiне жеттi, – деп мақтап алдым. – Әйтеуiр менiң жазған дүниелерiме ықылас көрсетiп, кiдiртпей басып жатырсыңдар...

	Бұдан соң менiң осы газетте жарияланып жүрген рисалаларымды екеуара талқылаған болдық. Мен бұл рисалалардың қазақ әдебиетiндегi жаңалық ретiнде кейбiр жанашырларым асыра бағалаған дүниелердiң қалай туып, қалай жазылатынына аздап түсiнiк берсем керек. Рысбек осы мақтаулы газетке әлдебiреулердiң көз алартып, «құда түскендерiн» айта бастағанда:

	– Оларың кiм тағы? – деп сұрадым.

	– Сырттан емес, өз iшiмiзден шығып отыр, – деп Рысбек баяу үнмен сараңдау жауап бердi. – Мына Болат Әбiловтер газетке иелiк еткiсi келедi.

	– Мұндай әңгiменiң шет жағасын естiп жүрмiз. Әрине, саяси күресте Болат секiлдi жiгiттермен бiрiгуге, одақтасуға болатын шығар. Бәлкiм, оның да ниетi түзу, демократия орнатпақ жiгiт шығар, – дедiм. – Бiрақ мен осы орысша ортада тәрбие алып, орысша оқыған жiгiттерге бiржола сене бермеймiн. Егер осы «Жас Алашқа» орысша оқыған, аз-мұз қазақшасы бар, тiптi патриот жiгiттердiң бiреуi басшылыққа келе қалса да, бүгiнгi қазақ жазушылары бәрiбiр еркiн ойлы газеттiң айналасына бүйтiп топтаса қоймас едi деп ойлаймын. Әрi сендердiң газет қызметiнде жүрген жiгiттерiң мен қыздарыңның қолынан шыққан жақсы мақалалар да азайып кетуi мүмкiн ғой.

	– Оныңыз рас. Еркiн ой бар жерде жақсы журналистер, әсiресе жастар тез жетiлiп шығады. Қазiр бiзде ойлы мақалаларымен көзге түсiп жүргендердiң бiразы университетте оқып жүргендер, – деп Рысбек кейбiр жас авторларының атын бөлекше атап қойды.

	Тағы да Алтынбек туралы сөйлестiк. Мен бұрын айтқан пiкiрiмдi қайталадым.

	– Саясаттың философиясы болмаса, оның тактикасы мен практикасына менiң жетiктiгiм,бiлгiрлiгiм шамалы. Бiрақ сол жолғы сайлаудан соң Алтынбек бәрiбiр кейiн шегiнуi керек едi... Елбасы тарапынан мәмiлеге шақырған елшiлер келген екен (мұны мен Алтынбектiң өз аузынан естiдiм ғой), қасарысып, қатып қалудың қажетi жоқ едi деп есептегенмiн, әлi де осындай пiкiрдемiн. Билiк қатарында жүрiп те, бiраз тiрлiк бiтiруге болатынын өзi талай дәлелдемеп пе едi?

	– Ондайға оның айналасы жiбердi ме?

	– Маған да Алтынбек осындай жауап айтқан. Бәрi тағдырдың iсi шығар... Айдос Сарымның Алтынбектiң туған күнiне орай берген сұхбатындағы пiкiрлерi де осылай үндес екен, маған ұнады.

	Рысбек бұдан соң менiң рисалаларымның басты кейiпкерi ыңғайында суреттелетiн әкемнiң атына жақсы сөз айтып:

	– Сiздiң әкеңiз керемет кiсi болған-ау шамасы, – деп қойды.

	– Менiң бойымдағы барлық тәрбие, өнегем әкемнен жұққан қасиеттер, – деп сол жерде аздап желпiнуiме тура келдi.





12 қыркүйек 2010 жыл




	Биыл алты жасқа толысымен үйдiң қасындағы мектеп-гимназияға оқуға барған немерем Зере:

	– Ата, шыныңды айтшы, менi кiм туды? – деп сұрайды.

	Мен қапелiмде сасып қалдым. Әлде мектепте бiр сыныпқа оқуға түскен балақайлар бiрдеңе айтты ма екен... Апайына Зеренiң әжесi күнi бұрын бәрiн түсiндiрiп, ескертiп қойған. Ол тараптан сөз қозғалуы мүмкiн емес.

	– Е, сенi әжең туған ғой, – деймiн.

	– Әжелер бала тумайды, – дейдi зерек немерем.

	– Онда сенi Нәзiгүл мамаң туған шығар?

	– Нәзiгүл мама туса, мен неге олармен бiрге тұрмаймын? Алдияр маған: «Менiң мамам – сенiң мамаң емес!» деп ұрсады.

	– Алдияр кiшкентай ғой. Ол ештеңе бiлмейдi.

	– Алдияр менiң ағам. Ол кiшкентай емес. Бұндайда қандай жауап тауып айтарсың?





13 қыркүйек 2010 жыл




	Елбасының Алматыдағы резиденция-сарайында мемлекеттiк хатшы Қ.Саудабаевпен кездесу болып өттi. Он шақты жазушы мен осындағы газет редакторлары шақырылған екен. Мемлекеттiк хатшы биыл жылдың аяғында Астанада ОБСЕ басшыларының саммитi өтетiнiн баяндап, мұның Қазақстанның халықаралық беделiн қаншалықты өсiретiнiне тоқталғаннан басқа жарытып ештеңе айтпады. Бүгiнгi мәдениет, әдебиет, жалпы руханиятқа қатысты келелi кеңеске дайындалып келген жазушылар жағы өздерiн саяси насихатшы болуға шақырған хатшының мұндай сөзiне қанағаттанбағаны түсiнiктi. Тек академик С.Қирабаев хатшының сөзiне қызу қолдау бiлдiрiп, Елбасының атына бiраз мадақ айтты.





4 қыркүйек 2010 жыл




	Атақты ақындарымыздың бiразы Қазақстанның қай жерiнде той-томалақ, ескерткiш ашу, айтыс, мүшәйра өтсе, сонда барып әр жерде шашыраған бидай, тарыны терiп жейтiн тауық, торғайларға ұқсап, өздерiнiң бағасын төмендететiн сұраншақ, тiлемсек өмiрге әбден үйренiп алды. Әкiмдердi, банкирлердi, байларды мақтап өлең жазуды ар көрмейтiн кәрiлер де, жастар да мөлшерсiз көбейiп барады.





18 қыркүйек 2010 жыл




	Мақтаралдан (Оң түстiк Қазақстан облысы) Сағындық деген кiсi үйге қоңырау шалып, едәуiр ұзақ әңгiмелестi.

	– Сiзбен кездесiп, сөйлесiп қайтуға өте құмармын. Бiрақ алыс жерге баруға денсаулығым көтермейдi, – деп өз жағдайын айтып түсiндiрдi де, бұдан соң жуықта «Жас Алашта» жарияланған менiң рисалам туралы пiкiрлерiн сабақтап кеттi. Өзi де бiлiмдi, оқыған, тоқығаны мол зиялыға ұқсайды.

	– Ауылда iшiңдi ашып сөйлесетiн, пiкiрлесетiн ешкiм қалмады, – дейдi.

	* * *

	Шиелiден аудандық мәслихаттың хатшысы Сұлтанбек хабарласып, биылғы жылы қазан айының бас жағында өтетiн жиынға шақырады.

	– Мұстафа Шоқайдың туғанына жүз жиырма жыл, Мұхаметжан Қаратаевтың туғанына жүз жыл, Нартай Бекежановтың туғанына жүз жиырма жыл, ауылда тұратын апамыз, Социалистiк Еңбек Ерi Шырынкүл Қазантаеваның туғанына тоқсан жыл толған кезеңдерiн атап, тойламақ едiк, – дейдi.

	Мен оған бүйтiп мереке-шараларды ұйымдастыруға болмайтынын, әйтеуiр «птичка» үшiн елдi бiр қазанның басына жинап, гулетудiң қисынсыздығын айтып түсiндiрiп бақтым.

	– Мұстафа Шоқай анау Әлихан Бөкейханға ұқсап, Орталық Азияда қазақ, түркi мемлекетiнiң алғашқы негiздерiн, бiреуi Алаш автономиясын, екiншiсi Қоқан автономиясын құрған адамдар, ұлт көсемдерi. Демек, оның Қаратаевқа да, күрiшшi, диқан Қазантаеваға да қатысатын, ортақтасатын жөнi жоқ. Нартай ақынның да орны бөлек. Ендеше, бүйтiп быламықтаудың не қажетi болды?

	– Мен де осылай ойлап едiм. Облыста отырған басшылар солай шешкен көрiнедi.

	– Солай шешсе, солай өткiзе берерсiңдер. Осында қай жерде түтiн шықса, қазан көтерiлсе, шақыру күтiп жүретiн ақын, жазушылар аз емес. Солармен хабарласарсыңдар, – дедiм.

	Сұлтанбек елдегi естi жiгiттердiң бiрi ғой, өзге дәлел-демелерiн iздеп әуре болмай-ақ, бәрiн түсiнген әрi келiскен сыңайын танытты.





21 қыркүйек 2010 жыл




	Қазақстан Жазушылар одағының құрылғанына 75 жыл толуына орай Опера және балет театрының ғимаратында салтанатты жиын өттi. Ұзақ жылдардан берi (тәуелсiздiк алғаннан бергi уақытта) мұндай үлкен салтанатты ұмыта бастаған жазушылар қауымы бұл жолы кәдiмгiдей ұйымшылдық көрсеткендей болды. Алматы қаласының әкiмi А.Есiмов Президенттiң құттықтау хатын оқып берген соң, Жазушылар одағының төрағасы Н.Оразалин жақсы баяндама жасады. Бұрынғы КСРО қарамағында өмiр сүрген республикалардан келген қонақтар әдеттегiдей құттықтау сөздерiн айтып шықты. Қазақтардан мiнбеге көтерiлгендер iшiнде 90 жастағы академик С.Зиманов ақсақалдық естияр пiкiрлерi бар екенiн танытты. Ш.Мұртаза болса, әжептәуiр кiрiспемен бастады да, аяқ жағын қожыратып алды.

	– Шерағаң қартая бастаған екен, – деп менiң қасымда отырған жазушы iнiлерi қорытынды жасап та үлгiрдi.

	Ал ақын О.Сүлейменовке жеке сөз берiлгенде, залдың iшiнде лықа толы халық әр жерден бей-берекет қол соғып жатты. Менiң маңымдағы жазушылар тiптi селт еткен жоқ. Бұл қол соғушылар кiмдер екен деп айналама көз салсам, кiлең әйелдер жағы ықылас көрсетiп отырғанға ұқсады. Шiркiн, уақыт-ай... Кеңес заманында табыну объектiсiне айналған ақын ендi мынау қазақ тiлдi тәуелсiз қауым ортасында абырой-беделiн мүлдем жоғалтуға айналыпты. Ендi оның айналасында орыс тiлдi, рухы бөтен деуге келетiн азғантай топ қалған. Осының бәрiн iштей сезетiн, бiрақ жария мойындағысы келмейтiн Олжекең қысқа кезектi сөзiн қазақша бастап... қазақша аяқтады. Бiрақ мұнысынан тағы мағыналы нәтиже шықпады. Оның батпақтаған шала қазақшасына елiгетiн есi дұрыс тағы ешкiм көрiнбедi. Тәуелсiздiк заманы туғанда ұлтының мүддесiнен алыстап кеткен талантты ақынның бүгiнгi тағдыры осындай.

	Салтанатты жиынның соңы «Бақшасарай» атты сәулеттi мейрамханада жалғасты. Мұнда да көңiлдi, құттықтау сөздер айтылды. Алғашқылардың қатарында қазақ әдебиетiне өткен ғасырдың алпысыншы жылдарында келген аса талантты ұрпақтың (Н.Оразалиннiң бағасы) өкiлдерi ретiнде Қ.Жұмадiлов, С.Иманасов, Ж.Аманов, Б.Нұржекеев, О.Сәрсенбай, т.б. кезек тиiп қалды. Бiраздан берi көрiспеген, облыстардан шақыртылған ескi көзтаныстар мен тiлеулестермен кездесiп, қысқа-қысқа сұхбаттасып қалдық. Бiрақ Қызылорда жақтан келген жазармандарды байқамадым...

	Қан қысымы көтерiлiп, үйiнде жатқан Тынымбайға осы жайында айтқанымда:

	– Қызылордада iлiп алар жалғыз профессионал жазушы Әскербектiң шақырылмауына қарағанда, қалғанынан не күтуге болады?! – деп, ащы сөздерiн тұздықтап отырды.





25 қыркүйек 2010 жыл




	Кеше тосындау бiр үйлену тойына қатысып қайттық. Бiздiң жерлесiмiз әрi жақсы жолдасымыз Ақылбектiң үлкен қызы сонау алыс Англияда тұратын ағылшын жiгiтпен тұрмыс құрған көрiнедi. Күйеу баланы, оның әке-шешесiн де көрдiк, аудармашы арқылы сөйлестiк. Төрт-бес сағат бiрге отырдық. Бiраз дуылдастық, гуiлдестiк. Ағылшындарың да кәдiмгi өзiмiзге ұқсаған адамдар екен. Әсiресе күйеу бала (Джонатан деген) өте жылдам, пысық, лыпылдап-ақ тұр. Мен оған: «Сен осы Алматыға көшiп келсең, бес-он жылдан кейiн кәдiмгi қазақтың Жұмабайы болып шығасың! Өзiң де ағылшынға емес, түрiкке ұқсайды екенсiң», – деп мақтап қойып едiм, мәз-мәйрам болып күлдi. Қазақ жерiне де жаһандану желi келiп жеткен болуы керек. Аяғы қайда апарып соғатынын итiм бiлсiн бе?





4 желтоқсан 2010 жыл




	Қай күнi Шерхан Мұртазаны көрдiм. Бiраздан берi кездеспегендiктен болар, көрiсiп амандастық. Ағамыздың жүрiсi баяулап, жүдеңкiреп қалыпты.

	– Бiр жылдан берi Таразда тұрып жатырмын. Алматыға емделуге келгенiме он күн болды. Денсаулығым мәз емес. Қартайдық қой: келесi жылы сексенге келемiн. Көзiм нашарлап, бiрдеңенi оқудан қалдым... – дейдi. Артынша: – Сендер әлi жассыңдар ғой. Не жазып жүрсiң? – деп сұрайды.

	– Ештеңе жазып қатырып жатқаным шамалы, анда-санда рисала жазған боламын, – деп жауап беремiн.

	– Ол не нәрсе?

	– Философиялық прозаға ұқсас бiрдеңе.

	– Дұрыс екен. Бiрақ мен газет, журналдарды оқи алатын жағдайда емеспiн.

	Шәкең тағы да бiрдеңелер айтуға оқтала берiп едi. Ойда жоқта әлдеқандай таныстар ұшыраса қалып, бiздiң әңгiмемiздi бөлiп әкеттi.

	* * *

	Ертесiне тағы бiр қаламгермен, ақын Ұлықбекпен кездесiп:

	– Ау, сендер Жазушылар одағының жарғысына өзгерiстер енгiзiп, құрметтi төраға дегендi сайлап алмақ болып жатырмысыңдар? Әлi сол құрметтi төраға ұйымның шешiмдерiне вето қоятын құқыққа ие дегендерiң не сөз? Бiрiккен Ұлттар Ұйымында Қауiпсiздiк кеңесi вето қойып, кез келген ұсынысты, қаулыны тоқтатып тастайтынын бiлушi едiк. Қазақстан Жазушылар одағы секiлдi қоғамдық ұйымның сондайлық ветосының (тыйымының) қандай заңдық күшi бар? – деп сұрамаймын ба?

	Ұлықбек Есдәулетов – Жазушылар одағы секретариатының мүшесi, «Жұлдыз» журналының бас редакторы, беделдi ақындардың қатарында жүрген жiгiт. Әдеттегi сыпайы мiнезiне бағып:

	– Мен де күдiгiмдi айтып едiм, бастығым: «Сен түсiнбей отырсың. Одақ мүлкiн сақтап қалу үшiн осылай әрекет етуiмiз керек» дейдi. Ал анау сотталған жазушыларды одақ мүшелiгiнен шығару керек деген ұсынысқа қарсы дауыс бердiм. Жәркен Бөдешев, мысалы, Қытайда сотталып, түрмеде отырып шыққан. Ендеше, мұны да мүшелiктен қуайық дегенiмде, жұрт ду күлдi. Бiрақ бәрi-бiр анау Оралда тұратын, әкiмге қарсы келiп сотталып кеткен жазушы Бектұрғановты секретариат көпшiлiк дауыспен мүшелiк құқынан айырып жiбердi.

	Бiраздан берi Жазушылар одағының төңiрегi тыныш секiлдi едi. Ендi, мiне, тағы да гу-гу әңгiмелер көбейiп барады.

	* * *

	Дүниеден өткен ақын Дүйсенбек Қанатбаевтың жаназасына жиналған бiр топ кексе қаламгерлердiң арасында тұрған аудармашы Ә.Жұмабаев:

	– Пернебектi қайтыс боларынан бiр апта бұрын ғана қоналқыда көрiп едiм. Денсаулығы мықты, дыйлы көрiнген. Арақты тартынбай тартып отырды, – деп сипаттай бастады.

	Пернебек – белгiлi журналист, жақсы аудармашы болатын. Әрi осы Әбекеңнiң досы, замандасы. Бiрақ Әбекеңнiң досын өлер алдында арақты тартынбай тартып отырғанын мақтан сөз ретiнде қиыстырғаны маған ұнамай:

	– Осы шалдар сексеннен асса да, iшкен арақтарын айтады... Бұлар қашан иманға қарай бет бұрар екен?! – дедiм де, дереу қастарынан кетiп қалдым.





13-19 желтоқсан 2010 жыл




	Шиелiге барып қайттық. Бұл жолы ауданның жас әкiмi Нұрлыбектiң арнайы шақыруымен жолымыз түстi.

	Әуелi ауыл-ауылды араладық. Өзiмнiң кiндiк қаным тамған «Жаңа тұрмыста» үй-үйлерге таза ауыз су тарататын қондырғыны аштық. Осы жерде бiздi күтiп тұрған ауылдастарымызбен кездесiп, сөз сөйледiк. Ескi көзден қалған ақсақал кiсiлермен (Смақ, Дүкенбай, Ысқақ, т.б.) қол алысып, амандастық.

	Бұдан соң ауыл ортасында күрделi жөндеуден өткiзiлген орта мектепке соқтық.

	«Жиделiарық» ауылында пайдалануға берiлген жаңа мектептiң лентасын қидық. Мұнда да халық көп жиналып қалған екен. Мектеп оқушылары бiздi әдеттегiдей ән-күймен, әдемi билермен қарсы алып жатты.

	Аудан орталығына салынған «Шұғыла» балабақшасында да осындай кездесулер өттi. Бiрден байқалатыны: елде оңды өзгерiстер болып жатқаны анық. Жас әкiмнiң iскерлiгi, жылдамдығы көрiнiп-ақ тұр. Көршiлес аудандармен салыстырғанда Шиелi көшелерi түзу, жарық, сұлу ғимараттар салынған кәдiмгi қалаға ұқсайды.

	Қазiргi Шиелi, әлбетте, балалық, жастық шағымыз өткен ескi мекенге ұқсамайды, бәрi өзгерген. Шиелi көшелерiнде жиырма бiрiншi ғасыр жүйткiп барады...

	Кешкiлiкте аудан орталығындағы мәдениет сарайында оқырмандармен кездесу өттi. Әуелде екi сағатқа жоспарланған жиын үш жарым сағатта әзер аяқталды. Әрине, әдеттегiдей мақтау сөздер айтылды. Соның iшiнде «бiздiң жазушымыз қарапайым, кiшiпейiл» дегендi басып айтушылар болды. Ал екiншi бiреу (әдебиет сыншысы) осындай мадақтауларға жауап ретiнде, жиыннан соң жайылған дастарқан басында отырып:

	– Сiздер Орекеңдi қарапайым деп мақтап жатырсыздар. Ол дұрыс, әрине. Бiрақ бұл ағамыз қарапайым ғана емес, өзi ұстанған принциптерiне өте берiк, қайсар адам. Басқасын былай қойғанда, Алматыда аузымен құс тiстеген замандастары алдын кесiп өте алмайды, – деп те жiбердi.

	Әрине, дастарқан басында бiрге отырған соң, қазақ бiр-бiрiн марапаттаудан тартынбайды ғой.

	Кездесу кешiнде ең оңды сөйлеушiнiң бiрi – менiң мектепте бiрге оқыған жолдасым Рақым Мауяев болды.

	«Ақ Орда» гимназиясының директоры Жiбек Баймұратова, қарт журналист Мәриям апай, ақын Дәулетбек, туыстар атынан Перден, Батырхан, т.б. пiкiрiн жұрт жақсы қабылдағандай көрiндi.





4 қаңтар 2011 жыл




	Соңғы күндерi Жазушылар одағынан қайта-қайта қоңырау шалып, мазамды алғаны... Бiресе қалалық әкiмдiктегi кездесуге шақырады, бiресе Одақтағы хатшылықтың кеңейтiлген мәжiлiсiне шақырады. Артынан естiдiм... сол жиындарға қатысқан қаламгерлер ел президентiнiң өкiлеттiгiн тағы да он жылға ұзарту жөнiндегi бастаманы қолдауы керек екен.

	Әйтеуiр осы күнгi билiк те, оппозиция да жазушыларды саясатқа араластыруға құмар (мүдделi десе де болады). Онысы әбден түсiнiктi де шығар. Ал мен саясат атаулыдан қашық жүргендi ыңғайлы, мақұл көремiн. Бiрiншiден, саясаттың аты – саясат. Оның қазақ тiлiндегi мағынасы – ила, амал, алдау, арбау деген ұғымға жақын. Екiншiден, бiздей жасы ұлғайып қалған адамға саяси топтарды жақтап яки боқтап жүрудiң не қажетi бар? Саяси кеңiстiкте ерлiк жасайтын ерен тұлғалардың болатыны рас. Ондайлық қарым-қабiлетi кем мына бiз секiлдi момын шаруа баласына өзiне етене жақын кеңiстiкте – көркемсөз шеңберiнде қолдан келгенше тырбанып, еңбек ете беруден абзал ештеңе көрмей тұрмын.





13 ақпан 2011 жыл




	Саясаттан қаншама қашып жүргенмен, теледидарды ашып қалсақ, радионы басып қалсақ... қазiр төрткүл дүниенiң дүрбелеңге толып кеткенiн көресiң. Қазiр айрықша араб әлемi «бүлiнiп» жатыр. Мұның бәрi, әрине, тектен тек емес екенi түсiнiктi. Бұл, сiрә, араб әлемiндегi кезектi пассионарлық толқудың басы болуы керек.

	Осы заманғы идеологтар тап тартысы, революция деген ұғымдарды жоққа шығарып, құбыжыққа айналдыра бастап едi. Мұндай әрекеттiң бос әурешiлiк екенiн Египеттегi, Тунистегi, Иемендегi, тiптi анау өркениеттi Европадағы толқулар мен дүмпулер дәлелдеп жатқан жоқ па? Құдай қарғаса, осы адамзат жиырма бiрiншi ғасырда марксизмге қайтып оралып жүрмесе неғылсын-ау?! Марксизмнен, социализмнен атеизм деген сорақы содырлықты алып тастаса, адамзатты соңына ертетiн әп-әжептәуiр бағыт-бағдар жасап шығуға болар ма едi, қайтер едi? Әлбетте, ондай жағдайда анау Сталин секiлдi iбiлiстердiң билiкте тұрақтап қалуына жол бермейтiн заңдар үстемдiк етсе, құба-құп. Әйтпесе 20-30 жыл тақта жылжымай отырған кез келген билеушiнiң тиранға айналатыны айдан анық.

	Қайткен күнде де пәленбай ғасыр ұйқыда жатқан арабтардың бас көтерiп, тарих сахнасында қайта көрiне бастауы – әлемдегi озбыр, тоңмойын күштердiң зәресiн ұшырып отырған болуы керек.

	Тобырға айналып кетпеген халық осылайша аракiдiк қаһарға мiнiп, Құдайын ұмытқандардың жазасын берiп тұрмаушы ма едi?

	Мен бiлетiндердiң бiразы қазiр күнi-түнi тележәшiктi аңдып отырған секiлдi. Жаһандану дегеннiң бiр жақсы жерi осы – қазiр алыс-жақынды түгел көретiн болдық емес пе?





14 ақпан 2011 жыл




	Осындағы «Айқын» аталатын газетте менiң сұхбатым жарияланған едi (№22, 2011). Жол-жөнекей кездескен қаламгерлер, үйге хабарласқан оқырмандар ұнатқан пiкiрлерiн айтып, ризашылықтарын бiлдiрiп жатыр. Тұманбай Молдағалиев ағамыз:

	– Шындық әрқашан да жүрекке жылы тиедi ғой, – десе, Аманхан Әлiмов:

	– Мен өзiңiз жайында түсiнiңкiремей жүрген, бiлмей жүрген бiраз жайларға қанықтым, – десе, Темiрғали Көпбаев:

	– Керемет екен! – деп таңдай қағады.

	Қалалық әкiмшiлiктегi басқарма бастығы Мамай Ахетов:

	– Сiздiң бұл сұхбатыңыз бiздегi жiгiттерге де ұнап жатыр. Осы күнi осындай әдiлiн айтатын ағалар, зиялылар сиреп барады ғой деседi, – деп марапаттайды.

	Бiрақ мен бұл сұхбатта пәлендей жаңалық ашып тастамаған секiлдi едiм. Бәлкiм, өзiм бiлетiн, өзiме қатысты кiшкентай шындықтарды бүкпей айтқаным базбiреулерге ұнап қалды ма екен деп ойлаймын. Ұнатпағандардың да бар екенiн байқадым. Өзге жiгiттер мадақтап тұрғанын естiген бiр академик ағамыз ештеңе естiмеген кiсiдей меңiрейiп, қабағын ашпай, сүлесоқ отырды да қалды. Бұл көкемiздiң неге бүйтiп бүкiрейе түскенiн мен әбден жақсы түсiндiм. Бiрiншi себебi – осы отырыс үстiнде жиынды басқарушылар жасы сексеннен асып кеткен осы академик ағамыздан бұрын маған сөз бердi (бұлары, әрине, жөн емес едi). Екiншi себебi – мен әлгi сұхбатта «әдеби сын деген жеке жанр жоқ» деп өте қисық пiкiр айтқанмын. Ал бұл көкемiз өзiн өте бiлгiр сыншы санайды емес пе?

	Бұл өмiрде пендешiлiк пен әурешiлiктiң осылай қатар жүретiнi белгiлi.





17 ақпан 2011 жыл




	Қытайда тұратын қазақ жазушысы Қажығұмар Шәбденұлы дүниеден өтiптi. Мен бұл көкемiздiң алты томдық «Қылмыс» романы туралы әр жерде-ақ пiкiр айттым, мақтаулы сөздер жаздым. Менен басқалар да, менен зорлар да қолдады. Бiрақ...бүкiл өмiрiн азапта, арпалыста өткiзген қайсар қазақ қаламгерi арманына жете алмай, жат жерде топырақ жастанып қала бердi.

	Бұл жағдай – қазақ мемлекетiнiң әлi де шын тәуелсiздiкке қол жеткiзе алмай келе жатқанын көрсетедi.

	Ақын Қадыр Мырза Әлидiң (Қ.Мырзалиев) дүниеден өткенiне қырық күн толуына орай өткiзiлген асқа қатыстық. Кiсi қарасы көп болды. Әркiм орындарынан тұрып, осындайда айтылуға тиiс жақсы пiкiрлерiн, тiлектерiн бiлдiрiп жатты.

	Әйткенмен, қазақы мұсылмандық дәстүрмен өткiзiлген ас тым ұзаққа созылып, жиналыс-жиынға айналып кеткендiктен, арнайы құран оқытуға шақырылған молда:

	«Жұма намазынан қалуыма болмайды» деген сылтаумен рұқсат сұрап, қайтып кеттi. Содан ас жиынына басшылық етiп жүрген екi жiгiт – М.Құлкенов пен Е.Раушанов төр жақта отырған бiздiң қасымызға келiп:

	– Ореке, сiзден басқа құран оқып, қорытындылайтын ешкiм табылмай тұр, – деп өтiнiш айтқан соң, лаж жоқ, мен мезгiлiнен бұрын табанын жалтыратқан молдекеңнiң орнына бiлетiн аяттарымды оқып, дүниеден өткен ақынның атына дұға бағыштадым.

	Отырғандар менiң бұл сауапты жұмысымды ықыласпен қабылдағанға ұқсайды. Тек Қ.Жұмадiлов ағамыз:

	– Оу, сен өзiң құранды жақсы оқиды екенсiң-ау, – деп мақтап алды да: – Қалай, осы еңбегiңе бiрдеңе-сiрдеңе, конверт бердi ме? – деп аяғын әзiлге айналдырып жiбердi.

	– Құран ақысыз оқылады, – деп мен оған «серьезно» жауап бердiм.





14 ақпан 2011 жыл




	Бiр қауым кәрi-құртаң қонақшылықта отырмыз. Көпшiлiгi бұрынырақта, аудан көлемiнде әжептәуiр қызмет атқарған, әр түрлi амалдың басын ұстаған азаматтар. Бұларды қараңғы, надан кiсiлердiң қатарына қосуға болмас едi. Бәрi ауыз жаппай, гу-гу әңгiме айтысады, денi – өткен-кеткен естелiктер: кiммен бiрге жүрдi, не iстедi, кiммен керiстi, кiммен жұлқысты... Көбiсi өзгелерге кiнә тағып, өздерiн ақтап сөйлейдi. Өзгелердi төмен, өздерiн iрiрек көрсетiп сөйлейдi. Өзгелердi қиянатшыл, парақор, тұрпайы, дөрекi, ақылсыз етiп сипаттауға бейiм-ақ. Қазiргiлердi де қара есекке терiс мiнгiзедi. Ешкiмдi, ештеңенi ұнатпайды: бәрi жаман, бәрi «кәкай».

	Сонда күңкiл, күңiрену, ғайбаттау кәрiлiктiң белгiсi болғаны ма?

	Мен кейде осындай отырыстардан қатты шаршап қайтамын. Мұндай отырыстарда екi-үш сағат бойы аузымды ашпай, тым-тырыс отыруға тырысамын.

	Кейде – бүгiнгiдей мағынасыз отырыстарда үйге тезiрек қайтып кету үшiн сылтау iздеп, аяқ астынан оқыс мiнез көрсетiп, бiреулерге орынсыз килiгетiнiм де бар.

	Бұл жолы да осындайдың ретi келе қалмас па? Осылардың iшiндегi иманжүздi, жiбi түзу бiр жерлесiм:

	– Бiздiң үйдегi бәйбiше күнi-түнi кiтап оқып жатады. Соған жаным ашығандықтан: «Әй, қатын әр түрлi кiтаптарды оқып, миыңды ашытып қайтесiң? Сен одан бәрiбiр ғұлама болып, елге өнеге таратып жатқан жоқсың... Одан да телевизордағы ойындарды көрiп, кроссворд, сканворд шешiп демалмайсың ба?» – деп ақыл айтсам, ол байғұс менi тыңдағысы келмейдi... – деп күлiп қойды.

	Осы арада пәленбай уақыт тiлiмдi тiстеп отырған мен жерлесiме қарай бұрылып:

	– Оу, Пәленше-еке! Сiз Қажыға барған, намаз оқып, ораза ұстап жүрген мұсылман адамсыз. Құрандағы бiрiншi сөз «Оқы!» емес пе едi? Мұсылманның көп парыздарының бiрi мағрифат, бiлiм алу емес пе едi? Бұл жөнiнде Пайғамбарымыздың қаншама хадистерi бар. Ал сiз кiтап оқып, бiлiм жинауға тырысқан бәйбiшеңiздi кроссворд, сканворд шешуге үгiттейсiз? Мұныңыз қалай? – деп қадала сұрақ қойдым.

	Жерлесiм ыңғайсызданып:

	– Жай, әншейiн айтқаным ғой, – деп күле бердi.

	– Ертелi-кеш телевизордағы ақша ұтысына құрылған ойындарды тамашалап, қалған уақытта кроссворд шешумен уақыт өткiзгенше, ұлық Пайғамбарымыздың сахихи хадистерiне көз жүгiртiп шықсақ, манадан берi осында айтылған ұзақ, қиын әңгiмелердiң бiразына жауап табар едiк қой! – деп мен де қарап отырмай, насихат жұмысын жүргiзiп жiберсем керек.

	Үйге қайтып келген соң, Шара ханумнан өзiм кезектi «насихат» сабағын алдым.

	– Сондай әңгiменiң саған не керегi бар? Айналаңды түзейтiн жалғыз сен бе едiң? Ұнамады екен, тып-тыныш отыра бермейсiң бе? – дедi.

	– Өздерi ұнайды, бiрақ сөздерi ұнамайды, – деп бұлдырата бастап едiм.

	– Мейлi, ұнамай-ақ қойсын. Сөзiңдi ұғатындармен-ақ сөйлесе бер.

	Кейде осы бiздiң бәйбiшелерiмiз де тауып айтады.





18 наурыз 2011 жыл




	Орталық көрме залында «Жас Алаш» газетiнiң 90 жылдығына арналған фотосуреттер, карикатуралар қойылған көргiзбе өттi. Соған қатысып, сөз сөйледiк. Құттықтаушылар iшiнде Ғ.Қабышев, Ж.Тұяқбай, Ә.Қосанов, С.Елубай, У.Қыдырхан, т.б. болды.

	Газеттiң бас редакторы Рысбекпен аз-кем сөйлесуге тура келдi.

	– Анау сайлауға қатысты қоғамдық бақылаушы комиссияда Айдос Сарым нағып жүр? – деп сұрадым.

	– Ол бiзбен бiрауыз ақылдасқан жоқ. Себебiн бiлмедiк, – деп келте жауап берген Рысбекке:

	– Егер сайлауға шын бақылау орнатып, байқаған олқылықтарын ашық айтып мәлiмдеме жасаса, әрине, дұрыс болғаны ғой! – дедiм.

	Рысбек менiң Айдос туралы көзқарасымның әуелден түзу екенiнен жақсы хабардар.

	– Әрине, солай шықса жақсы ғой... Ал бiрақ буыны босап жүрсе, осы кезге шейiн жинаған бар абыройынан айрылып қалуы мүмкiн.

	Осы бақылау комиссиясына кiрген өзгелер туралы да пiкiр алыстық. Бұл төңiректегi пiкiрлерiмiз де бiр жерден шығатынын аңғардық.

	Осы кезде қолына фотоаппарат ұстаған бiр әйел бiздiң қасымызға қайта-қайта келiп, әр нәрсенi сұрап, төңiректеп шықпай қойды. Ақыр соңында Рысбектен оның жеке визиткасын сұрап алмақ болды. Рысбек:

	– Визиткамды үйге тастап кетiппiн, – деп әрең құтылды.

	Мен бас редакторды былайырақ оңашаға шығарып:

	– Кәрiқыздай жабысқан мынауың кiм? – деп сұрамаймын ба?

	– Танымаймын. Бiрiншi рет көрiп тұрмын.

	– Онда бұл қарындасың анау салпық құлақ шығар...

	Мұндайлардан қашық жүрген дұрыс.

	Бүгiнгi «Жас Алаштың» арнайы нөмiрiнде менiң де телефон арқылы ежiктеген қысқа құттықтауым басылыпты.

	Назар аударарлық жағдай – оппозициялық бағдар ұстанған газетте өкiмет адамдары (Келiмбетов, Тәжин, Есiмов, т.б.) құттықтай бастапты. Бұл да, сiрә, саясат шығар.

	Саясат демекшi, қай күнi Жазушылар одағы төрағасының орынбасары Берiк Шаханов баспаға соғып:

	– Ореке, «Нұр Отан» партиясының басшысы Нығматуллин жетекшi жазушылармен кездесу өткiзбек екен. Осыған қатысуға қалайсыз? – деп сұрады.

	– Өткенде «Айқын» газетiне берген сұхбатымда саясаттан қашық, қашып жүретiнiмдi айтпап па едiм? Анау жолы Саудабаевпен кездесуге шақырдыңдар. Қазiргi мәдениет, әдебиет жағдайы сөз болады екен деп барсақ... гәп басқада екен. Содан аузым күйiп қалыпты.

	Берiк түсiнiгi мол, сыпайы жiгiт қой.

	– Жарайды. Мен түсiндiм, – деп қолын ұсынды.





26 наурыз 2011 жыл




	«Жас Алаш» газетiнiң тойы әрi қарай жалғасуда. «Лагуна» аталатын мейрамханада өткен салтанатқа қатыстық. Жиындағы жасы үлкендер қатарында сөз сөйледiк. Мен:

	«Жастар газетiнде бұрын Шерхан Мұртаза, Сейдахмет Бердiқұлов қалыптастырған мектеп болса, сол мектептi қазiр Рысбек Сәрсенбай баласы жалғастырып, заманға сай жаңа биiктерге көтеруде. Бұл газет оппозиция органы емес, ұлттық рухтың, жалпы халықтық мүдделердiң басы қосылған орталыққа айналды» деп мақтадым. Өзге шешендер де, оның iшiнде ел жақтан келген жас журналистер де жақсы тiлектерiн айтып жатты.

	Менi таң қалдырған бiр нәрсе: ақын Мұхтар Шахановтың қызуқанды сөзiн отырғандардың едәуiр бөлiгi ұнатпай, әр жер-әр жерден реплика тастап: «Мұндай лекцияның не керегi бар?», «Жарайды, болды ғой, түсiндiк», «Мысалы, кiмдi айтып тұрсыз?» деп дауыс көтерумен болды. Шабытына мiнiп алған ақын естiдi ме, естiгiсi келмедi ме, әйтеуiр қолын әрлi-берлi сiлтеп тұрып, сөзiн аяқтап шықты.

	Бiздiң маңайымызда отырған саяси оппозиция өкiлдерi де (Б.Әбiлов, Т.Жүкеев, О.Жандосов) өздерiнше күлiсiп, ұлтшыл ақынды келемеждеп отырғандай көрiндi.

	«Жас Алаштың» бұрынғы редакторларының бiрi Ж.Қорғасбек сөз кезегi келгенде жиыннан кетiп қалған М.Шаханов ағасының кейбiр пiкiрлерiмен келiсе алмайтынына дәлелдер келтiрдi.

	Осыған қарағанда, өздерiн демократтар қатарында, күрескерлер көшбасында жүргендей сезiнетiн жiгiттерiмiздiң арасында алауыздық бар екенiн аңғару қиын емес едi.





4 сәуiр 2011 жыл




	Телеэкрандар биыл Қазақстанда өткен кезектi сайлаудың қорытындысын жарыса хабарлап жатыр. Ара-тұра көзiм түсiп кеткенi: Президенттi қолдап 95,5% халық дауыс бергенге ұқсайды. Сайлауға 84-85% электорат қатысты... дейдi.

	Күнi кеше бала екеумiз түске таман №179 сайлау бөлiмшесiне барып дауыс бергенбiз. Алматыда ауа райы бұзылып, қар аралас жаңбыр жауып тұрды. Соның кесiрiнен бе екен, бiз барған сайлау бөлiмшесiнде дауыс берушiлер қатары өте сирек көрiндi. Бұрындары бұндай кездерде ығы-жығы болушы едi.

	Ал көгiлдiр экран шат-шадыман шаттыққа тұнып тұр.

	«Ақ Жол» партиясының жетекшiсi Әлихан Бәйменов, ақын Фариза Оңғарсынова қайта сайланған Елбасын мадақтап жатыр. Айрықша Ә.Бәйменовтiң отырысы мығым, өте байсалды. Қай жылдары Алтынбекпен бiрiгiп оппозициялық партия құрған өте сыншыл, өте әдiлетшiл жiгiтке ұқсамайды. Ендi ақылы әбден толған, ненiң пайдалы, ненiң зиянды екенiн толық меңгерген, нағыз айлакер саясатшыл «дәрежесiне» көтерiлгенiн байқатады. Бұндай биiктен қарайтын адамдардың «дәрежесiне» жетпегендiктен, бұлардың бытпылдығын аяғына шейiн тыңдауға «ерiнiп», көгiлдiр экранды дереу өшiрiп тастайсың да, «Шалқар» радиосынан берiлiп тұратын қазақы ән-күйлердi тыңдауға кiрiсесiң...





8 сәуiр 2011 жыл




	«Жас Алаштың» тойы әрi қарай жалғасуда. Осы уақытқа шейiн талай басылымдардың атаулы тойларын көрген сияқты едiк. Бiрақ осыншама көпшiлiктiң көңiлiн аударған «мерекелер» есiмiзде жоқ. Оның себебi де түсiнiктi: бұл газет еркiн, сыршыл ойларға ерекше орын берiп келедi. Жастыққа тән қызулықпен талай ащы шындықтарды аямай айтып салуға бейiм. Ұлттық мүдделердi ту етiп ұстауға бейiм. Осындай өте қарапайым талаптар үдесiнен шығып жүрген басылым, әрине, үлкенге де, кiшiге де сүйкiмдi, жақын көрiнедi.

	Осы күнi Қазақстанда 500-ге жуық қазақша басылымдар бар деседi. Бұның әжептәуiр жетiстiк екенi ақиқат. Бiрақ солардың бiразының басында әйтеуiр күнкөрiс қамын күйттегендер отырған жоқ па? Мен, мысалы, бiраз басылымдарды жаздырып алуды тоқтаттым. Принципшiлдiгiм, турашылдығым емес. Интернет дегеннiң не екенiнен хабарым жоқ. Бұл жағынан қарағанда қатып қалған консерватордың өзiмiн.

	Ал айтары бар басылымдарды, кiтаптарды оқып тұруға ықыластымын.

	Бұл жолы да «Қазақконцертке» жиналған қарақұрым көп халық «Жас Алашты» құттықтап, мерекелей отырып, өздерiн осы күндерi алаң етiп жүрген жағдаяттарын жапа-тармағай айтып жатты.

	Жиынның бас жағында өткен жылы «Жас Алаш» редакциясы мұрындық болып белгiленген «Ұлттық рух» әдеби сыйлығын марқұм Қажығұмар Шәбденұлының «Қылмыс» романына беру салтанаты болды. Сахнаға он шақты адам шақырылып, солардың iшiнде үшеуiне – Қ.Жұмадiловке, маған, М.Шахановқа сөз тидi. Мен Қ.Шәбденұлының «Қылмысын» М.Әуезовтiң «Абай жолынан» кейiнгi жазылған екiншi эпопея деп жариялағанда, жұрттың жаппай шатырлатып қол соққанын естiдiм...

	Жиынға келгендердiң ерекше қуана қарсы алған шешенi – М.Шаханов болды. Мұхтар дәл өткен жолғыдай ұлтшылдық бағыттағы, әлеуметтiк наразылыққа толы сөздерiн қайталағанда (нешiншi рет!), бәрi дерлiк дуылдап қол соғып отырды.

	– Бiзде Мемлекеттiк сыйлықты кiлең туфли жалаған жағымпаздар, билiкке жаққандар алады да, ал мына Шәбденұлы секiлдi ұлыларға тимейдi! – деп қайырғанда, менiмен қатар тұрған Т.Медетбеков:

	– Осындайлардың арасында бiз де бармыз ба? – деп маған қарады.

	– Бәрiмiз солардың арасында кеттiк, – деп мен басымды изедiм.

	– Ал мен өмiрiмде Қазақстанның мақтау грамотасын алмаған адаммын, өзге наградаларды айтпағанда... – деп Мұхаң әрi қарай қыздырып тұрды. – Ал мен соларыңды берсе де бас тартар едiм. Өйткенi Отанға өкiметтен марапат алу үшiн қызмет iстеуге болмайды!

	Ду қол шапалақ соғылып жатыр.

	– Ал мына бүгiнгi Шәбденұлына берiлiп отырған халықтық сыйлық әлгiлерiңнiң бәрiнен артық!

	Шынында, осы Мұхтардiкi – қисыны бар сөз. Бiрақ осы негiзiнен дұрыс пiкiрлердi неге соншама ашу шақырып, ұрсып-жекiп айту керек?

	Арғы беттегi қазақ жазушысы Қ.Шәбденұлы дүниеден өткенде, оның сүйегiн туған жерi Қазақстанға әкелiп жерлеу үшiн осы М.Шаханов бастаған бергi беттегi жiгiттер бiраз әрекеттенiп жүрiп, Қытай өкiметiнен рұқсат алған екен. Бiрақ жазушының артында қалған әйелi бұл ұсынысты қолдамай, марқұмның денесi қазақ-қытай шекарасынан 20 шақырым жерде жерленiптi.





19 сәуiр 2011 жыл




	Ақын Қасымхан Бегманов үйге келiп, өзi түсiрген деректi фильмнiң нұсқасын көрсетiп кеттi. Бұл жiгiттер 2008 жылы БТА банктiң қолдауымен «Мұстафа Шоқай жолымен» сапарға шығып, Ресей, Өзбекстан, Грузия, Франция, Германия қалаларын аралап қайтқан. Көптеген нақты деректер, тарихи құжаттар тапқан. Талай бiлiмпаздармен кездесiп, сөйлеткен. Жалпылап айтқанда, жақсы, керектi жұмыстар атқарып қайтқан.

	Мен әлi толық, түпкiлiктi нұсқасы жасалып бiтпеген фильм турасында кейбiр ескертпе тiлектерiмдi айтқан болдым.

	– Осы сапарда көрген, бiлгендерiмдi, тапқандарымды жинақтап, екi томдық кiтап жазып бiтiрдiм. Ендi осы еңбегiмдi қалай бастырып шығарудың жөнiн таппай жүрмiн, – дейдi Қ.Бегманов.

	– Егер мемлекеттiк сұранысқа кiргiзе алсаң, екi томдығыңды жарты жылдың iшiнде жариялатып үлгiруге бiздiң баспаның толық мүмкiндiгi бар, – деймiн ғой.

	– Қаржылай көмектесетiн бiреулер керек қой... Мен Жағда Бабалықұлымен сұхбатымды бес мың данамен бастырып шығарып едiм. Соның әрқайсысын бiр мың теңгеден сатып, осы Мұстафа Шоқай тақырыбына жұмсамақ ойым бар едi. Бұған, аға, сiздiң тарапыңыздан қолғабыс болмай ма?

	– Ой, мен... өзiмнiң кiтабымды елге апарып сатып, өткiзiп көрген адам емеспiн. Ал сенiң этнографиялық тақырыпқа жазған жақсы кiтабыңа Шиелiнiң ауам оқырмандары қызыға қояр ма екен? Шоқай жайында сөз басқа...

	– Иә, солайын солай ғой...

	– Жоғарғы билiкте жүрген адамдар iшiнде саған көмек беруi мүмкiн екеуi бар, бiреуi – Құл-Мұхаммед, бiреуi – Тасмағамбетов. Басқаларын бiлмедiм.

	– Құл-Мұхаммедтiң арқасында осы этнографиялық кiтабымды шығардым. Ал Тасмағамбетовке қалай қолымыз жетедi?

	– Қай күнi Жазушылар одағында Кенен Әзiрбаев туралы деректi фильм көрсетiлдi. Көрiп пе едiң? – деп сұрадым.

	– Е, Кенен туралы түсiредi ғой... – деп ақыным үндемей қалды, «көрдiм» иә «көрмедiм» демедi. – Ал мен Мұстафа жайындағы осы фильмнiң музыкасын жаздыруға адам таппай жүрмiн. Композиторлар қыруар қаржы сұрайды.

	– Бәрiбiр сен өте маңызды, мағыналы жаңалықтары мол еңбек жасап жүр екенсiң. Түбiнде абырой алатыныңа сенiмдi болғайсың.





4-9 мамыр 2011 жыл




	Шиелi ауданының орталығында марқұм Жағыпар Зермұхамед досымыздың рухына арналып, үлкен ас берiлдi. Аудандық мәдениет үйiнде өткен жиында сөз сөйлеушiлер (бiрiншi болып маған кезек тигенi түсiнiктi) Жақаңның ұстаздық, адамгершiлiк, азаматтық қасиеттерi жөнiнде көп айтты. Сөздерiнiң негiзгi лейтмотивi – «Шиелiге бiр Зермұхамедов керек едi», «Жақа, бiз сiздi сағынып жүрмiз» дегенге сайып жатты. Бұдан артық қандай баға керек?

	Бiр мектепте ақындар айтысы, бiр мектепте балуандар жарысы өттi. Жеңiмпаздарға сый-сияпаттар таратылды.

	Осы жиын үстiнде басына жасыл жаулық салған ақ қағаздай аппақ кемпiр анадайдан маған қолын ұсынып:

	– Оразбек, сен менi таныдың ба? – деп өте еркiнсiп сұрақ қоймасы бар ма?

	Шырамытып тұрдым, бiрақ бiрден түстеп тани алмадым. Бiрақ мұндайдағы ежелгi әдетiммен:

	– Иә, өте жақсы танимын ғой! – деп өтiрiктi соғып жiбердiм. Олай демесем, ренжiп қалуы мүмкiн едi.

	Кейiн, түс ауған шақта «Бекзатхан» атты мейрамханада берiлген ас кезiнде әлгi ақ қағаздай аппақ кемпiрге сөз кезегi тигенде:

	– Жағыпар менiң қайным әрi сыныптасым едi. Жаңа Оразбек айтқандай, бiз төртiншi сыныптан жетiншiге шейiн бiрге оқыдық, – деп бастағанда, бiрден танып, есiме түсiрдiм.

	Бұл баяғы Айзат едi... «Ақтоған» мектебiнде бiрге дәрiс алғанбыз. Осы «Өмiрнама» кiтабының басында аты өзгертiлiп, жазылған «Айым» қыз. Маған бозбала күнiмде өз атын кестелеп жазған қол орамал сыйлағаны бар. Бәлкiм, менiң алғашқы махаббатым болар... «Ақтоғанды» бiр шетiнен жарып өтетiн ұзын арықтың бойы. Бiр үйдегi түнiмен думандатқан тойдан қайтып келе жатсақ керек. Үйiнiң тұсына келгенде осы Айзат қасындағы қыздардан бөлiнiп шығып, менiң қолыма үлбiреген бiр түйiншектi ұстата салды да, өзi әрi қарай жүгiре жөнелдi. Таң бозарып атып келе жатқан мезгiл едi. Әлгi үлбiреген түйiншектi ашып қарасам, шашақты жiбек орамал екен. Орамалдың ортасына алтындай сары түспен «Айзат» деген өз атын кестелеп жазыпты. Таң бозанда қалта фонарыммен үңiлiп қарағанда осы жазудың бедерi анық көрiнiп тұрды.

	Мұндайды тұңғыш көрген бозбаланың сезiм толқыны қандай болатыны айтпаса да түсiнiктi. Қанша мезгiл өтсе де, ұмытылмайтын суреттер.

	Асханадан шығарда Айзатпен тағы да кездесiп қалдық. Ол көлдей көйлегiнiң етегiн жинап, машинаға отырып алған екен. Менi көрiп, тағы қолын созды.

	– Оразбек, мен қашан да сенiң атыңды атаймын. Сен маған Орекең емес, Оразбексiң! – деп күлiп қойды. – Қош, аман болып жүргейсiң.

	– Балаларыңның қызығын көре бер! – дедiм.

	– Бiзге одан басқа не қалды? Рақмет. Аман бол.

	Елге барғанда кейде осындай қызықты кездесулер де бола бередi.





14 мамыр 2011 жыл




	Ұлттық Ғылым академиясы химия институтының конференц-залында Қыпшақ ағайындар бас қосқан үлкен жиын (құрылтай) болып өттi. Әр тараптан келген қыпшақтар бiраз гуiлдесiп, әрең тарқады.





20 мамыр 2011 жыл




	Оралдан Базарбай Қуатов қыдырыстап келiп жатыр.

	– Университетте бiрге оқыған жiгiттердiң арасындағы жалғыз досым – сен! – дейдi.

	– Е, неге? Анау Кекiлбаев, Мағауин, Таңқаев, Оразбеков (Нұрмақан) деген достарыңды қайда қоясың? – деп қасақана сұрақ қоямын ғой.

	Базекең үндемейдi.

	– Сен ана Нұрмақанға келгенiңдi бiлдiрiп, телефон соқсайшы. Бәлкiм, үйiне шақырып қалар, – деймiн.

	Базекең тағы үндемейдi.

	* * *

	Базарғали демекшi. Осы курстасым туралы «Жас Алашқа» «Адамы жоқ заманда адам iздеп жүрген жiгiт» деген мақала жариялатқаным бар емес пе? Соның артынша бiр жерлесiм үйге звондап:

	– Бiз де жетпiске келiп қалдық. Бiз туралы өзiң бiрдеңе жазбаймысың? – деп қиылып тұр.

	– Қайда жазуым керек едi? – деп сұрадым мен қапелiмде сасыңқырап қалып.

	– «Алматы ақшамына» жазсаң болады ғой.

	– Сонда қалай жазбақпын? Не айтпақпын?

	– Айтамын десең, сен сөз табасың ғой... Әрi мектепте бiрге оқыдық, әрi туысқан емеспiз бе?

	– Оның рас. Бiрақ бұған менiң ыңғайым келе қоймас. Ең дұрысы – сол газетте қызмет iстейтiн әнебiр журналист iнiңе өтiнiш айтсаң, бәрiн келiстiрiп жiбередi, – деп жауап бергенмiн.

	Дәл солай болып шықты. Шиелiден шыққан журналист ағасын мақтап-мақтап, тәп-тәуiр мақала жариялады.

	Содан берi әлгi «туысқанымның» маған қоңторғайлау болып жүргенiн байқаймын. Бiздiң үйдегi Шара ханумға қонақшылықта отырып:

	– Орекең адамды алалап қарайды! – деп өзiнше сын айтыпты.

	Онысы, бәлкiм, рас та шығар. Адам таңдайтыным бар.

	Бiрақ соны сырттай бiлдiрмеуге тырысып бағамын.

	Ауылдан қатынап, бiзге жиi сәлем берiп жүретiн бiр әп-әдемi жақсы жiгiт бар едi. Қай күнi сол жiгiтiмiз компьютерге басылған әлденеше беттiк мәтiндi маған ұсынып тұрып:

	– Аға, биыл бiз де алпысқа келiп қалдық. «Жас Алашқа» мен туралы бiрдеңе жаза қалсаңыз керегi болар ма екен деп, дайындап әкелiп едiм, – деп жағдайын түсiндiрдi.

	– «Жас Алаш» мұндай мақаланы баспайды ғой, – дедiм.

	– Сонда да өзiңiзге қалдырып кетейiн.

	– Мейлi, өзiң бiл.

	Жамбыл қаласынан тағы бiр бейтаныс жiгiт звондайды.

	– Ореке, сiздiң жұмыс орныңызға өзiм жазған өлеңдер кiтабымды қалдырып кеткен едiм. Танысып көрдiңiз бе?

	– Көрдiм. Рақмет.

	– Ореке, мен де шиелiлiкпiн ғой. Кезiнде қызмет бабымен Жамбылды жайлап қалдық. Шиелiдегi анау Пәленше-екеңдi бiлетiн шығарсыз?

	– Иә, естуiм бар.

	– Мен сол кiсiнiң немере iнiсiмiн.

	– Е, дұрыс екен.

	– Бiраз жылдардан берi өлең жазушы едiм. Соларды өз қаражатыма жеке кiтап ретiнде басып шығарғаным ғой... Оқып шықтыңыз ба? Қалай екен?

	– Е, дұрыс қой, талабың оң болсын.

	– Онда, аға, менiң осы тұңғыш кiтабыма пiкiр жазып дегендей, бiрдеме айтпайсыз ба?

	Манадан берi өте сыпайы сөйлесiп отырған мен мұны естiгенде, шырт ете қалдым.

	– Әй, шырағым, мен әуелi сенiң түр-түсiңдi көрген адам емеспiн. Екiншiден, кiтабыңды әлi оқығаным жоқ. Оқып шыққанда да мен неге оған пiкiр жазып әуреленуiм керек? – дедiм.

	Жамбылдан хабарласып тұрған есi бар азамат болуы керек, бiрден кiшiктiк мiнез танытып:

	– Аға, кешiрiңiз. Мен ағаттық жасаппын. Әншейiн өзiңiзден бата алсам, жұртқа танылып кетермiн бе дегендей есек дәмем едi, – деп сөзiн тәмамдады.

	Қазiр қазақтың үлкен-кiшiсiнiң бiразы атаққұмар болып барады. Әсiресе қолдарына азын-аулақ амал ұстағандары, қасыңа жақындап кеткендерi, жылы сөйлескендерi түптiң түбiнде сенi өз пайдасына жұмсағысы келiп тұрады. Ондай көңiлшектiкке ыңғай бере қоймасаң, жатсынып, алыстай бастайды. Бiрақ дап-дардай жазушы атағыңмен жаныңда жүрген жақсы жiгiттердiң бәрiн қалайша республикалық газет бетiнде мақтап жаза берерсiң? Бұларды өмiрiнде не тындырып, елге қандай еңбегiмен танымал болды деп дәлелдерсiң? «Өте жақсы, жағымды жiгiт. Бiреуi туысым, бiреуi құрдасым, бiреуi құдам едi...»деп жазуымыз керек пе?

	Мәмiлегершiлiктен бәрiмiз де құралақан емеспiз. Бiрақ оның да шегi бар.





23 маусым 2011 жыл




	Ауылға барып, әке-шешемiзге ас бердiк. Шиелiнiң орталығындағы «Бекзатхан» аталатын ресторанға жиналған көпшiлiк екi сағат бойы орындарынан қозғалмай, қозғалақтамай, бейсеубет кiрiп-шықпай, осыдан 19 жылдай бұрын дүниеден өтiп кеткен бiздiң қатардағы қара шаруа болған әке-шешемiздiң әруақтарына құрмет, iзет көрсеттi. Әкемiздiң көзi тiрiсiндегi пiрадарлас, дiн қардашы Үмбет молданың баласы Мұхаммед-Кәрiм құран бағыштап отырды.

	Ас жиынын Перден iнiмiз жүргiздi. Әке-шешемiздiң көзiн көрген үлкендер естелiктер айтты. Тұтастай қарағанда, бұл ас мағыналы өткендей әсерде қалдырды. Әке-шешемiз туралы жазылған естелiк кiтапты (авторы – Әбiлқасым Сәрсенбаев) жұрт ықыласпен «талап» әкеттi.

	Мен өзiм бұрындары осы дүниеден өткен кiсiлердiң артынан думандатып ас өткiзiп жатқанды пәлендей қаламаушы едiм. Мұны қазақы мақтанның, бәсекенiң бiр түрiндей көретiнмiн. Шынында, әруақтардың артынан отбасында Құран оқып, оқытып, бағыштап отыру жеткiлiктi емес пе деп ойлаушы едiм.

	Сөйтсем, осы таза қазақы дәстүрде де әжептәуiр тәрбиелiк мән барға ұқсайды. Бұл дүниеден өтiп кеткен пенделердiң өнегелi iстерiн еске түсiрiп, кейiнгiлерге үлгi етудiң бiр жақсы жоралғысы осы болар ма?





25 шiлде 2011 жыл




	Бүгiн қызмет орныма бiр мосқал жiгiт келiп, өте сыпайы сөйлеп отырып, жағдайын айта бастады.

	– Алатын пенсиям небәрi жиырма сегiз мың теңге. Мұның ештеңеге жетпейтiнi түсiнiктi. Қай жылы қазынадан алған пәтерiмдi бiреулерге сексен мың долларға сатып жiберiп, соны өндiре алмай тақырға отырғызып кетiп едi. содан далада қалған соң, лаж жоқ, жеке үй салуға кiрiскенмiн. Сол үйдi бiтiру қиын болып тұр. Есiк-терезе, еден ағаштары сұмдық қымбаттап кетiптi... Содан осындағы ескi таныстарымды жағалап, қаржылай көмек сұрап жүрген жағдайым бар. «Бiлiм» баспасының директоры Жарылқасынға барып едiм, өзi өте жақсы жiгiт екен, меселiмдi қайтарған жоқ. Ендi өзiңiздiң алдыңызға келiп отырмын, Ораға! – дейдi.

	Бұған не айтарсың? Оның үстiне, бұл жiгiттiң өзiн түстеп тани да қоймадым. Баяғыда «Жазушы» баспасында бiрге қызметтес болдық па, қалай?..

	– Неғып пенсияға жарытпай қойған? – деп сұрадым.

	– «Жазушы» баспасынан қысқарып кеткен соң, жөндi жалақысы бар жұмыс табылмай қойды емес пе? Әр жерде, жарнама жағында жұмыс iстеген болдым. Олар жарытып жалақы бермейдi екен. Сөйтiп сорлап қалдық қой, Ораға!

	– Бәрi дұрыс, батырым. Бiрақ мен отырған осы «Қайнар» баспасы тендерден мол ақша алатын озаттар қатарында жоқ. Мысалы, бiр-екi айдан берi бiздiң қызметкерлерiмiз жалақысыз отыр, – деп мынау сыпайы сұрампазға мен де шын жағдайымды түсiндiре бастағанмын.

	Мұны естiгенде, бiр кезде менiң қарауымда жүрген сұрампазым кәдiмгiдей аузын ашып, көзiн жұмып таңырқап қалды.

	– Апырмай, сонда қалай болғаны? Мен өзi қазiргi баспа басшылары шетiнен байып кеткен, әрқайсысында шетелдiк көлiктер, зәулiм коттедждер бар, мұрындарын шүйiрiп аспанға қарайды деген сөздердi жиi естушi едiм...

	– Ал мен аспанға қарап, мұрнын шүйiрген бiреуге ұқсаймын ба? – деп күлдiм.

	– Жоқ, ұқсамайсыз, Ораға. Сiз баяғы қалпыңыздан өзгермепсiз.

	– Өзгермейтiн себебiм: менде зәулiм коттедж үй де, зымыраған машина да жоқ. Ешкiмге пара бермеймiн, бара бермеймiн, сол себептi ақшаны да уыстап ала бермеймiн. Түсiндiң бе?

	– Түсiндiм-ау. Бiрақ...

	– Не «бiрақ»?..

	– Пәленбай кiтап шығарған атақты жазушысыз, пәшти классиксiз... Ширек ғасырдан берi баспаларды басқарып келесiз. Ау, сiзде болмағанда, бiзде қалай болады дегенiм ғой...

	– Сенiң логикаң әбден дұрыс шығар. Бiрақ қазiргi заманның логикасына сәйкес келмейтiн жерлерiмiз бар емес пе?

	– Әрине, бар ғой.

	– Ендеше, барға қанағат етiп, аман-есен жүре бергенiмiз әбден жөн емес пе?

	– Өте дұрыс айтасыз, Ораға! Мен де үйдегi келiнiңiзге:

	«Әй, қатын, неге сонша бүлiне бересiң? Аш емеспiз, жалаңаш емеспiз. Балаларымыз өсiп жатыр. Құдайдың бергенiне шүкiршiлiк етiп, тырбаңдап тiршiлiк ете берейiк!» деймiн ылғи да.

	Сұрампаздық ниетпен келген жiгiттiң мына сөзiн естiп, iштей: «Әп, бәрекелдi!» деп отырдым.





5 тамыз 2011 жыл




	Талғардың тұсындағы тау арасында орналасқан «Табаған» аталатын демалыс орнына барып, тыныстап қайттық. Бауыржан, Алуа, мен – үшеумiз. Ғажайып көркем, сұлу жер екен. Осының бәрiн тамашалап жүргенде маған:

	«Алла тағаланың өзi сыйлап берген осыншама бай, сұлу мекенге ғасырлар бойы сырт көз жаулардың сұғын қадап, қызығып, қызғанып келгенi әбден түсiнiктi ғой», – деген ой келдi.





6 тамыз 2011 жыл




	Құдайдың шексiз құдiретiн көрсететiн тосын оқиға болды.





17 тамыз 2011 жыл




	Қазiр Қазақстанда Мұқағали мен Қасым ақынның мерей мерекелерi өткiзiлiп жатыр.

	Қасым мен Мұқағалидың – қазақ поэзиясы тарихындағы ерекше екi дәуiр болғаны ақиқат. Айрықша Мұқағалидың қазақ өлеңiнiң сұлулық, шыншылдық, әуездiлiк сипатына қосқан сыбағасы мол. Оның өмiр мен өлiм арпалысының арасында жүрiп жазған мұңды, шерлi жырлары айрықша мағыналы, әсерлi оқылады. Бұл жағынан ол Қасыммен туыстас, үндес. Мұқағали мұрасында жасандылық, өлеңдi жоспармен, ақылмен құрастыру жоқ – бәрi де ақынның iшкi жан дүниесiнен, оның осалдығы мен шарасыздығынан, бәлкiм, дәрменсiздiгiнен туындап жатады. Ол да кезiнде ұрандатып, бiраз саяси жырларды жазып тастаған. Бiрақ Мұқаңа күрескерлiк рух тән емес. Мұқағали тумысынан ойшыл ақын емес. Ол – жүректiң, сезiмнiң ақыны. Ол сонысымен де қымбат, оқырманның жанына жақын.

	Бiр жазғыштар Мұқағалиды Абаймен салыстырып («Абайға ұқсаған хакiм» деген секiлдi), теңестiрiп жатыр. Бұл да – қазақы дарақылықтың бiр түрi. Абай, шынын айтқанда, халықтан, көпшiлiктен алыс тұрған ақын. Дара, жеке, данышпан тұлға. Абай биiгiне әркiмнiң қолы жете бермейдi. Абай тереңiне әркiм сүңги алмайды. Бiздiң қазақ топырағында әзiр Абайдан кейiн екiншi Абай туған жоқ.

	Қазақы дарақылықтың түр-түсi көп. Қай жылдары Абай мен Жамбылдың 150 жылдық тойларын «социалистiк жарысқа» айналдырып өткiзiп едiк. Ендi Қасым мен Мұқағалиды «социалистiк жарысқа» түсiретiн секiлдiмiз. Нарынқолдағы Мұқағали тойына қатысып келген бiр мықты ақынымыз айтады:

	– Анау Пәленшеев деген дәу әкiм Мұқағали тойына сегiз жүз миллион теңге жұмсадық деп мақтанды емес пе? Ертең анау Арқада өтетiн Қасым ақынның тойына да осыншама қыруар қаржы жұмсалар ма екен? Әрине, олай болмайды ғой, – деп басын шайқайды.

	– Е, неге? Қасымның жүз жылдығы Мұқағалидың сексен жылдығынан кем түспейтiн шығар?

	– Оны да көре жатармыз. Арқаның жiгiттерi «бiздiң ондай қауқарымыз жоқ» деп жылап жүр ғой...

	– Жыламасын. Той жарысына түспесе де, Қасым мен Мұқағали қолтықтасып келешекке қарай бiрге кетiп барады емес пе?





26 тамыз 2011 жыл




	Қалқаман жақта тұратын бiр кiсiнiң үйiне қонақшылап барып едiк. Бұлар екi қабатты келiстi, көркем үй салып алған екен. Өздерi кең пейiлдi, қонақжай қазақтарға ұқсайды.

	Ас үстiнде отағасы қасыма келiп:

	– Ореке, Ғабдол Сланов деген кiм? – деп сұрады.

	– Оны қайтесiз? – деп қарсы сұрақ қоймаспын ба?

	– Бiз тұрған көшенiң атауы солай көрiнедi.

	– Е, ол қазақ жазушысы ғой.

	– Ә... оны бiлмеушi едiм. Ореке, тағы бiр сұрағым бар едi.

	– Айта берiңiз.

	– Мынау Қалқаман ауылы неге бұлай аталған?

	– Соны да бiлмейсiз бе?

	– Бiреулер Алматы қаласының негiзiн қалаған сондай кiсi болған деседi.

	Мен әжептәуiр жоғары бiлiмi бар, кезiнде әжептәуiр қызмет iстеген азаматтың мұндай «қылығына» таңырқаған сыңай танытып:

	– Шәкәрiм ақынның «Қалқаман-Мамыр» аталатын дастаны бар. Соны оқып шықсаңыз, бәрiн түсiнесiз, – дедiм.

	Мұны естiген үй иесi басын изеп, өз орнына қарай кеттi.

	Мiне, бiздiң заманның кiтап оқымайтын тұрғындарының сиқы осындай. Осылай кете берер ме екен? Ғаламдану, техникаландыру, интернеттеу адамзат өркениетiнiң ең үздiк жетiстiгi – кiтапты тарих сахнасынан бiрте-бiрте ығыстырып шығарар ма екен? Олай бола қоймас. Адам жылқы мiнездi емес пе?

	Жасандылықтан, жарқылдақтықтан жалығып, кiтапқа қайтып оралатын кезi келер-ақ.





7 қыркүйек 2011 жыл




	Қазiргi жақсы композиторлардың бiрi М.Маңғытаевтың дүниеден өткенiн газеттер жазып жатыр.

	Осындайда еске түседi. Марқұм Жұмекен Нәжiмеденов жасында консерваторияда оқыған, өзi дәулескер күйшi, музыкалық талғамы бар жiгiт едi. Соның айтуынша, осы Мыңжасар сол тұстағы ең талантты композиторлар қатарына қосылатын. Мен Жұмекеннiң пiкiрiне қосылыңқырамай:

	– Оның қандай жақсы әнi бар? – деп қитығыңқырап сұрағаным есiмде.

	– Композитордың бағасы арзанқол әндерiмен ғана бағалана ма екен? – деп Жұмекен қабағын кiржиттi.

	– Қазақы жақсы ән шығара алмаған симфонияшыларыңа күдiкпен қараймын. Әуен жоқ жерден қандай оңды музыка туушы едi?.. – дегенiмде, музыка саласына келгенде менен гөрi бiлiктiрек ақын сол арада маған арнап едәуiр «лекция» оқып тастағаны бар.

	– Ал консерваторияда өзiңмен бiрге оқыған Шәмшi Қалдаяқов қандай композитор? – деп төтеден сауал бергенiмде, айтыстың қызуымен отырған Жұмекен қолын бiр-ақ сiлтедi.

	– Шәмшi ортақол мелодист қана! – дедi. Сәлден соң ойланыңқырап отырып: – Әрине, әуел баста Құдай Шәмшiге едәуiр талант сыйлаған едi. Бiрақ ол ұзаққа бара алмады. Мен мына «Даңқ пен дақпырт» романымның бас кейiпкерiне Шәмшiнi (әрине, атын өзгертiп) таңдап алдым...

	Өмiрде жиi кездесе беретiн парадоксты қойсаңызшы. Сол Шәмшi мен сол Жұмекен бүгiндерi тәуелсiз Қазақстанның Мемлекеттiк Гимнiнiң авторлары болып шыға келдi. Әлбетте, екеуi де (әсiресе Жұмекен) қазақ өнерi өркениетiнде аттары қалған лайықты тұлғалар екенi рас.





11 қыркүйек 2011 жыл




	Менiң атыма Министрлiктiң ақпарат және мұрағат комитетiнiң атынан мынадай жауап келiптi:



	«Былтырғы жылдан бастап, Қазақстан Республикасы Президентi Әкiмшiлiгiнiң тапсырмасы бойынша комитетте коптомдықтарды басып шығарудың жаңа тәртiбi белгiлендi. Осыған орай комитет төрағасының 2010 жылғы 1 қазандағы №133 бұйрығымен бекiтiлген «Көрнектi әдебиет және ғылым қайраткерлерiнiң көптомдық шығармалар жинақтарын және көптомдық энциклопедиялар шығару туралы» Ережесiне сәйкес шығарылатын көптомдық таңдамалы шығармалар жинақтарының саны үш томнан аспауға тиiс. Ал үш томнан артық етiп шығару тек Қазақстан Республикасы Үкiметiнiң арнайы Қаулысы бойынша жүзеге асырылады.

	Төраға Б.Берсебаев».



	Бәрекелдi! Жауап-ақ екен.

	Осы уақытқа шейiн «Сырдария» кiтапханасы бойынша (Астана, «Фолиант» баспасы, 2008) менiң үш томдық, сол басылымның жалғасы ретiнде екi томдық (Алматы, «Қайнар» баспасы, 2010-2011) шығармалар жинағым шыққан едi. Бұрынғы министрiмiз М.Құлмұхаммедтiң келiсiмiмен 75 жасыма шейiн 10 томдығымды жариялаудан үмiттенiп жүргенмiн.

	Осындай жағдайымды түсiндiрiп қазiргi министрiмiз А.Жұмағалиевтiң атына хат жазып жiбергенмiн. Ендi бұдан былай көптомдықтарымды жалғастыру үшiн К.Мәсiмов бастаған Үкiметтiң арнайы қаулысы керек болып шығыпты. Қазақ тiлiнде сөйлемейтiн Қазақстан Үкiметiне осындай құқық берiлiптi.

	Мен жалпы, қазiргi қызметiм баспа, бастықтар айналасындағы iрiлi-ұсақты әңгiмелерге оншалық мән бермеймiн. Әркiммен ауызекi пiкiрлескенмен, қағазға түсiрiп хаттап жату әдетiмде жоқ. Дегенмен, жалпы надандық, парықсыздық шеттен шыға бастаған тұста осылайша күнделiк дәптерге шағынатын кездер де болады.

	Өйтетiнiм – менiң замандастарым қатарында, менше азынаулақ атақ, бiлiктерi барлардың бәрi әлдеқашан шығармалар жинақтарын шығарып үлгiрдi. Әрқайсысы әр түрлi жолмен. Жасың ұлғайған шағыңда өмiр бойы жазып-сызғандарыңның басын құрап, жинақтап, бәрiн болмаса да «осылар кәдеге асады-ау» дегендерiңдi том-томдап бастырудың әбден қисыны бар. Әлi мұндай мүмкiндiкке тәуелсiздiк алған жылдардан берi қол жеттi емес пе? Әркiмнiң жағдайы әрқалай. Бiраз жазушылар көптомдықтарын өз есебiнен, балаларының, ағайын-туыстарының көмегiмен жариялағанын бiлемiз. Ал бiз секiлдi «тақуалардың» балалары бизнесмен-бай емес, ағайындары – құлықсыз, надан және бiз секiлдi «тақуалар» ондайларға жалынып, жағдай айтуды өздерiне мiн, айып көредi, намыстары жiбермейдi, төменшiктегiсi келмейдi. Содан соң лаж жоқ, бүгiнгi мәдениеттi, әдебиеттi, баспа, баспасөздi басқарушы байланысшы, компьютершiк, инженер басшысының аузына қарап отырып: «Ал пiс, аузыма келiп түс!» деп тiлек тiлейдi.

	Туасы анау Алтынбектен кейiн бiздiң мемлекеттiк идеологиямыз (мәдениет – мемлекет атаулының ең басты идеологиясы емес пе?) оңбай қойды. Министрге жарымадық.

	* * *

	Емдеушi дәрiгерiме барып жолығып едiм. Ықылас-пейiлiмен қарсы алып:

	– Емханаға жатып алмайсыз ба? Қазiр жаз уақыты, емделушiлер аз, олар күн суытқанда, қысқа қарай көбейiп кетедi... Бос палаталар бар. Өзiңiзге жеке палата беремiн. Тексеремiз, ем-дом жасаймыз, – дейдi.

	Мен дәрiгерiме алғысымды айтып:

	– Әзiр жатпай-ақ қояйын. Қазiргi денсаулығым жаман емес. Қазанда бәрiбiр профосмотрдан өткiзесiздер ғой.

	Сол кезде барлық анализдердi тапсырармын, – дедiм. – анау бiр Каплан шал менiң жағдайымда жиырма жылдан астам уақыттан берi өмiр сүрiп келедi екен. Аллам соның жолын берсе, мен де осылай аяңдай берермiн...

	– Ассалаумағалейкүм рахматуллаһиуа баракату!

	– Иншалла!





12 қыркүйек 2011 жыл




	Жиi сөйлесiп, пiкiрлесiп тұратын Тынымбай iнiмiз:

	– Бүгiн Герағаңмен тiлдесiп едiм, «Не жаңалық бар?» деп сұрады. «Жаңалық көп қой, елдiң бәрi дүрлiгiп жатыр», – деп жауап бердiм. «Сондай-ақ не болып қалыпты?», – дейдi. «Сiздiң қазақ тiлiнiң қолдану аясына қарсы шығып, «Пушкиннiң тiлiне тыйым салғанмен, оны ешкiм тоқтата алмайды» деген сұхбатыңызды талқылап жатыр».

	«Е, мен солай деппiн бе?», – дейдi. «Газеттер солай жазып жатыр ғой», – дедiм. Бұдан кейiн ол бiраз үндемей қалды. Мен оның қазақтарды қорғап талай сөйлегенiн, жазғанын есiне түсiрiп, «бұныңыз қалайға» алып келдiм. «Жағдай солай болып тұр ғой», – дедi. «Жағдай өзгере бередi екен деп, бiз де өзгере беремiз бе? Тiл тағдыры бүгiнгi ең жауапты, қиын кезең емес пе?» – дедiм. Герағаң тағы үндемей қалды да: «Ендi қайтемiз, өздерi бiлсiн», – деп сөзiн тәмамдады. Әңгiменiң ауыр салмағын түсiндi бiлем, – деп қазiргi таңда қазақ қауымын аса мазалап жүрген әңгiменi бастап кеттi.

	Осының алдында газеттерде қазақ зиялыларының «Конституцияға қарсы әрекеттер тоқтатылсын!» атты ашық хаты жарияланған болатын. Баяғы тақырып: қазақ тiлiн өркендетейiк, шын мәнiсiндегi мемлекеттiк тiлге айналдыратын заң-зәкүндi тезiрек қабылдайық, т.б. деген қарапайым талаптар. Бiрақ осы қарапайым талаптардың жүзеге асуы, тәуелсiздiк туын тiккенiмiзге 20 жылдан асса да, өте-мөте қиындап, шиеленiсiп тұрғаны анық. Бұған қарсы ең алдымен орыс тiлдi қазақтар бас көтерсе, одан қалды, сол мәңгүрттерге надан шовинистер қосылып, бөрiнiң көтiндей шулайтыны бар. Бұл, сiрә, бұрынғы билеушi мен иленушiнiң арасында ұзақ жылдарға созылатын «мәдени соғыстың» көрiнiсi болса керек.

	Ал осындайда кiмнiң кiм екенiн танудың өзi қызық. Газеттерде әлгi үндеуге қатысты қазақ зиялыларының екiжүздiлiгi қатты сыналып жатыр (Б.Төлегенова, А.Перуашев, Б.Әбiлов, Д.Жолжақсынов, Қ.Болманов т.б.). «Жас Алаш» (№72, 2011) газетi «Қоғам Шахановты жақтаушылар мен Ертiсбаевқа ергендер болып екiге бөлiнiп барады» деп жазыпты.

	Бiз үшiн ең өкiнiштiсi: бiздiң ескi әрiптесiмiз Г.Бельгердiң аяқ астынан, ойламаған жерден Е.Ертiсбаев, О.Сүлейменов секiлдi беттiң арын белге түйген «бесбикелерге» қосылып кеткенi (немесе қосыла бастағаны) болып тұр.

	Бiздiң Бельгер өзiнiң қазақшылдығымен осы уақытқа шейiн бiраз бедел (орысша айтқанда – заслуженно!) жинаған жiгiтiмiз едi. Оның әдеби, әсiресе публицистика саласындағы еңбегi елеулi екенi даусыз.

	Бiрақ соңғы жылдарда Герағаң (қартайып қажи бастағаны ма екен) әрi-сәрi сөйлейтiндi (дұрысы – жазатынды) шығарды. Ол әлденеше рет: «Мен – атеистпiн», «Лютерандық атеистпiн» деп мойындады. Мен оның басқа «чепухаларынан» емес, осы сөзiнен шошынып жүр едiм. Өйткенi адам арасындағы атеист, менiң ұғымымда, шайтанның шәкiрттерi (осы атты рисала да жазғанмын). Атеист деген Құдайға сенбейтiн материалист қана емес, ол түптiң түбiнде берiк сенiмi жоқ, имансыз адам. Ал имансыз, сенiмi жоқ адам – Антисистеманың (философиялық ұғымда) өкiлi, мүшесi, қолшоқпары. Ал ақыл азабына түсiп, өзiнше жол таппай адасқан атеист – бақытсыз адам.

	Анау Мәскеудегi атақты атеист А.Джигарханян газет, журналдарда, телевидениеде сөйлеген сөздерiнде: «Мен Құдайға сенбеймiн. Әркiм өз тағдырын өзi жасап алады», – деп жиi қайталайды. Өзi жеке-дара жалғыз жапа өмiр сүретiнге ұқсайды. Қасында асырап алған итiнен басқа тiрi жан жоқ. Сонда Жаратушыға сенбейтiн бұл шiркiн неге өз тағдырын өзi жасап алмайды екен?

	Атеистер арасында талантты адамдар көп. Iбiлiс (Шайтан да) өте талантты емес пе?

	Әрине, Бельгер мен Джигарханянның арасына тепе-теңдiк белгiсiн қоюға болмас. Ұзақ уақытқа созылған жолдастық қарым-қатынасымыз ондай әбестiкке баруға жол бермейдi.

	– Оразбек те маған көптен берi звондамайды... Өзге ескi достарымның бәрi қарасын көрсетпейдi. Соған қарағанда, мен де бiр қырт болуым керек! – дейтiн көрiнедi Герағаң.

	Қайран, 60-жылдың ұрпақтары! Қазақ әдебиетiнде төңкерiс жасап, жақсы жаңалықтар әкелмек болған өңкей әкiрең мiнездi әупiрiм жiгiттер. Қазiр қайдасыңдар? Қайда жүрсiңдер? Бiр замандарда топ құрап, тату тiрлiк кешкен жас перiлер өсе келе өрiстерiңдi қайда салып кеттiңдер?





2 қазан 2011 жыл




	Бүгiн осы қаламыздағы «Сарыарқа» кинотеатрының артындағы шағындау бақ iшiнде өткен қазақ тiлi жанашырларының жиынына қатысып қайттым. Бұл менiң пәлен жылдан берi саяси мәнi бар жиынға бiрiншi рет қатысуым шығар.

	Оның себебi: қайсы күнi Жазушылар одағында Мұхтар Шахановпен кездесiп қалып:

	– Сен аман болшы, Қара Қыпшақ Қобыланды батырдың жалғыз ұрпағы! – деп мақтағанмын.

	Әншейiндегi қошемет сөзiм емес, шын тiлегiм едi.

	Мұхтар бұдан кейiн:

	– Жексенбi күнгi митингiмiзге келiңiзшi, Ореке! – деп өтiнiш айтқандай болған.

	Оның үстiне, қазiргi кезде қазақ тiлiне шабуыл жасаушы сатқындар – мәңгүрттер азаяр емес. Осындайда көрпеңдi жамылып алып, ештеме естiмегендей бүк түсiп жата берудiң өзi ыңғайсыз көрiнедi екен.

	М.Шаханов бастаған жиынға үш-төрт мыңдай адам келген екен. Алматыда орналасқан жоғары оқу орнының студенттерiн мұғалiмдерi босатпай қойғанға ұқсайды. Осы жайында осында жүрген қалалық әкiмшiлiктiң Тiл департаментiнiң бастығы М.Ахетовтен сұрап едiм:

	– Есiмов Шахановты қабылдап, қолдау бiлдiрген.

	«Бiздiң айта алмай жүрген айтарымызды сiздер жеткiзiңiздер» деген. Университет, институт басшыларына тапсырмалар берiлген. Бiрақ ректорлар тiкелей қала әкiмiне бағынбайды ғой... Олар Астананың нұсқауын орындаған болуы керек, – деп жауап бердi.

	Жиынның трибунасынан бiраз жазушыларды көрдiм. Iшiнде Ә.Нұрпейiсов те бар (бiрақ бұл көкемiздiң жүрегi қысылғаны себептi, ертерек қайтып кеттi).

	Сөйлеушiлердiң iшiнде Б.Әбiловтi тыңдаушылар – әсiресе жастар жағы қызу қолдады. Тумысынан орыс тiлдi Болат қазақшаға кәдiмгiдей төселiп қалыпты. Менiң қасымда тұрған қаламгерлер:

	– Әй, мынауың адам болады екен!

	– Саясатты игере бастапты! – деп қостап қойды.

	Бiр кезде көпшiлiк арасынан баяғы желтоқсаншы Х.Қожа-Ахмет шығып, әрдеңелер айтып, айғайлай бастады. Қасына он шақты жас жiгiттi ертiп алып, әрлi-берлi ойқастап жүргенiн байқадық.

	– Бұлар оппозиция емес... Бұларды үкiметтiң өзi қорғайды... Әне, милициялар жүрген жоқ па? «Нұр Отан» партиясы үйiнiң алдына барып, акция өткiзу керек... Ал, жiгiттер, кеттiк! – деп ұран салады.

	Нөкерлерiн ертiп кете барды да, артынша қайтып оралды. Содан соң трибунаға қарай ұмтылды. Сiрә, сөз сұраған болуы керек. Бiрақ оны трибуна шетiнде тұрған күзетшi жiгiттер қақпайлап, әрi қарай жiбермей қойды.

	– Әй, мынау не iстеп жүр? – деп қасымдағыларға аңтарыла қараймын.

	– Бұл провокация жасамақ, – деп саяси сауаты кемдеу маған Ә.Меңдеке түсiндiрiп тұрды. – Бұл жiгiт билiк тарапынан ақша алады. Сонысын өтеу үшiн әрдайым осылай өрескел әрекеттер жасап жүредi.

	Сол тұста жиынның төрағасы М.Шаханов та:

	– Арамызда провокаторлар бар. Бiрақ оған сiздер назар аудармаңыздар! – деп хабарлады.

	Бұдан соң Х.Қожа-Амет бастаған топ қайта дүркiреп, тарай бастады. Әлдекiмдер бәсең дауыспен:

	– Ей, қайда барасыңдар? – деп қарсылық бiлдiргендей болып едi, аналар арттарына бұрылып қараған да жоқ.





5 қазан 2011 жыл




	КазГУ-дiң журналистика факультетiнде ұстаздармен кездесу өттi. Үйге Е.Алауханов деген декан жiгiт звондаған соң барған едiм. А.Әлiмұлының «Өткiрдiң жүзi» кiтабы төңiрегiнде жап-жақсы әңгiме болды. Ақсақал ретiнде алдымен маған сөз тидi. Басқалар да қазiргi қазақ қауымының хал-ахуалы жайында қызу пiкiрлер айтты.

	Әттеген-айы – жиында жастар, студенттер жағы өте аз болды, бес-он аспиранттар ғана қатысып отырды.





6 қазан 2011 жыл




	Биыл политехникалық институтқа оқуға түскен Сырыммен сөйлестiм.

	– Мешiтке жұма намазына барып жүрсiң бе? – деп сұрадым.

	– Жоқ, ата, қазiр қолым тимейдi. Сабақтан босай алмаймын, – деп жауап бердi Сырым «батыр».

	– Дұрыс екен. Мешiтке барып, намаз оқығанның, әрине, сауабы мол. Бiрақ, балам, байқа: қазiргi жастар арасында дiнбұзарлық жолға түскен сектанттар да бар көрiнедi... Ондайлардан аулақ жүргейсiң.

	– Жарайды, ата.





12 қазан 2011 жыл




	М.Әуезов атындағы драма театрында атақты ақын Тұманбайды ақтық сапарға шығарып салдық. Халық айрықша мол жиналды.

	Сыншылар Тұмағаңды «махаббат жыршысы» деп атайды. Тұмағаң артына көлемi он томнан астам таза лирикалық поэзия үлгiсiн қалдырған ақын.

	Бұл кiсiнiң ең жақсы қасиетi – бiреуге «болсын» дейтiн, «болмасын» демейтiн кеңпейiл әрi көңiлшектеу едi. Кейбiр қулар оның осы осалдығын жақсы пайдаланып жүрдi. Соңғы кездерде «Үш қоңыр» газетiнде Тұмағаңның атына қатты, қатал сындар айтылды (Ж.Сомжүреков т.б.). Бұндай сындардың қисыны да бар едi. Бәлкiм, өмiр бойы мақтау естiп келген, жолы болғыш ақынға осы сындар шаншудай қадалды да ма екен, әйтеуiр айтушылардың сөзiне қарағанда, аз күн ауырып, келмекке кете барыпты.

	Бiрде менiң осы Тұмағаңнан:

	– Бiздiң дiнiмiзге көзқарасыңыз қандайлық? – деп сұрағаным бар.

	Сонда Тұмағаң сәл абыржыңқырап қалып:

	– Оны неге сұрадың? – дедi.

	– Бiзде осы күнi «Арабтың Алласын қайтемiз? Өзiмiздiң тәңiри дiнiмiз бар емес пе?» дейтiн бiреулер шықты ғой...

	– Ондайлар оттай бередi де. Ал мен өзiм Аллаға шын ниетiммен сенемiн. Күнде төсекке жатар алдында Аллаға сыйынудан танған емеспiн.

	Осындай сөзiн естiген соң мен Тұмағаңды көрген сайын ықыласпен амандасып, қолын алып жүрушi едiм. Бұл кiсi де көпшiлiк арасында отырғанда мен жаққа қарағыштап, менiң сәлемiмдi күтiп отырғандай сезетiнмiн. Өзгеше араластығымыз, сырластығымыз болған емес. Ендi қарап отырсам, Тұмағаң таңдамалы шығармалар жинағының 6-томына: «Сүйiктi дос, iнiм, ардақ тұтатын кемеңгер қаламдасым Сәрсенбай Оразбекке ең iзгi көңiлден сыйладым. Өзiңнiң де көптомдығыңды бiзге көруге жазсын.Тұманбай ағаң. 12.11.2002» деп қол қойыпты. Әдетте, мұндай жағдайда кiм не жазбайды деймiз. Мен көбiне-көп мұндай қолтаңбалар жазылған кiтаптарды сақтай бермеймiн. Сақтайтын жерiмiз де жоқ. Ал бiрақ «классиктердiң» қолтаңбасын мүмкiндiгiнше сақтауға тырысамыз. Бiразын жоғалтып алдық...

	Қадыр мен Тұманбайдың қазақ өлеңiн биiк белестерге көтергендерiне күмән жоқ дейтiндердiң пiкiрiне бiз де қосыламыз. Уақыт өте келе, мұндай ақындардың өмiр-тiршiлiгiндегi пендешiлiктерi ұмытылып, арттарында асылдар санатындағы шығармалары қалатын болуы керек.





17 желтоқсан 2011 жыл




	Сорлы қазақ – бұл жолы Маңғыстау жайлаған Адайлар тағы оққа ұшып жатыр. Жетi айдан берi әдiлет, теңдiк сұрап, Жаңаөзен қаласының алаңында шерулеп жүрген мұнайшылар арасынан әлдеқандай «бұзақы» жiгiттер шығып, айналасын қирата бастаған екен... Тәртiп орнату үшiн арнайы шақырылған әскерлер әлгiлерге оқ жаудырып, жусатып салыпты. Бәрекелдi! Ашынған халықты тоқтатып, таратып жiберудiң өзге тәсiлдерi (түтiндету, су шашу) құрып қалғандай, бiздiң қаһарман сақшылар мен жасақтар бiрден тарсылдата жөнелген. Сөйтiп, өткен ғасырдың 86-жылындағы желтоқсан «оқиғасы» араға 25 жыл уақыт салып, қайтып келiптi. Бұл жолы да атойлап көшеге шыққан қазақ жастары шетiнен «бұзақы» аталып жатыр.





18 желтоқсан 2011 жыл




	Маңғыстаудағы Шетпе станциясында да әлдеқандай «бұзақылар» темiржол бойында бүлiк жасапты. Бұл жолы да бiздiң қаһарман сақшылар әжептәуiр ерлiк көрсеткен сияқты. Қазақ қазақты өлтiруден шiмiрiкпептi. Бәрекелдi!

	Телеэкранда әлдебiреулер Маңғыстаудағы «бұзақыларды» айыптап, сөз сөйлеп жатыр. Бiреуiнiң аузынан «жастарға обал болған екен, халықтың мұң-мұқтажын да ескеру керек қой» деген лебiздi естiмедiм. Тiптi сол Маңғыстаудың тумалары, қазiргi атақты жазушыларымыз Әбiш пен Фаризи да жарытымды ештеңе айта алмады. «Бәрi түзеледi ғой, табыстарымыз бар ғой, құрылыстар салынып, темiржол тартылды ғой, еңбек дауы шешiлетiн болды ғой, сабырлылық, төзiм керек қой» секiлдi «ғой-ғойларға» басты.

	Бiзге қарағанда, Мәскеудiң тележурналистерi жанашырлық ыңғайында түсiндiрмелер берiп жатқандай көрiнедi. Ал шетелдiктердiң не айтқандарынан хабарсызбыз. Мен өзiм интернет, компьютер деген қарақұлақтарды пайдалануды бiлмейтiн консерватор қазақпын. Үйде отырып, бiрлi-жарым әрiптестерiммен телефон арқылы сөйлескенiм болмаса, өзгедей құйма құлақ ортам жоқтың қасы. Аралас-құраластар аз емес, жетiп-артылады, бiрақ олар менiң «аудиториям» емес.

	Биылғы мемлекеттiк тәуелсiздiктiң 20 жылдығы қазақ өмiрiндегi ең маңызды атаулы мереке едi. Бiрақ:

	«Әжептәуiр әнiмiздi пұшық шiркiндер» қор қылды.





16 қаңтар 2012 жыл




	Жазушылар одағында проза кеңесiнiң кезектi жиыны болып өттi. Осындайда бiзге ұқсаған «кәрi буын» өкiлдерiнiң бас қосуына тура келедi. «Кәрi буын» деймiз-ау... Бүгiндерi бiздiң қатарымыздың едәуiр селдiреп, сирексiп бара жатқанын осындайда байқаймыз. Бiразымыз Астана жақта жүр. Бiразымыз мұндай жиындардан бойын аулақ сала бастаған. Бұлар – жазушылар қатарындағы «оппозиционерлер». Саяси оппозиция санатындағылар емес, Жазушылар одағының қазiргi төрағасы Н.Оразалинге қарсыластар тобына кiретiндер. Мұның өзi баяғыдан жалғасып келе жатқан текетiрес. Сонау М.Әуезов – С.Мұқанов заманынан берi қарай үзiлмейтiн, бiрде саябырлап, бiрде үдеп кететiн итжығыстар тiзбегi. Әрине, қазiргi «күрескерлер» бұрынғыларға қарағанда әбден майдаланып, ұсақтап бара жатқанға ұқсайды. Әуезовтер мен Мұқановтар таптық, идеологиялық жағынан жiк-жiкке бөлiнiп, бөрiдей жұлқыласса, бүгiнгiлер жүзге, жерге бөлiнiп, мансапқа, марапатқа таласып, күшiгендей шуылдасады. Әрi бұдан тауып жатқан пайдалары жоқ. Кешегi Совет бөлiгi тұсында жоғары жақта отырған дәулер жазушылардың дау-дамайына құлақ түрiп, жiтi бақылауды әдетке айналдырса, бүгiнгi әмiр иелерiнiң бұлармен шаруасы шамалы. «Жазғыштар» осы күнгi тiршiлiгiн қанағат етiп, тыныш жүрсе болғаны деп болжайды. Тыныш жүрмесе де өздерi бiлсiн. Одан кiмнiң қылшығы қисайып жатыр? Бүгiн билiк тарапынан осыншама немқұрайдылыққа тап болған «жазғыштар» ендi бiр-бiрiмен аңдысып, шалыспағанда қайтсiн-ау?! Кiтаптары жарияланып жатыр, бiрақ оны қадағалап ешкiм оқымайды. Қаламақы төленбейдi, демек, қазiр бұлардың көпшiлiгi кәдуiлгi пролетариат қатарына қосылған. Абырой, беделдiң ауылы алыстап кеткен – бұл қалталылардың заманы. Қалталыларға қызмет iстесең, соларды мадақтап жазсаң, қазаныңа қалжа түсуi мүмкiн. Бiрақ өйте берсең, сенiң өнер иесi ретiнде құрдымға кеткенiң, құрығаның...

	Жұмаш Сомжүреков бiр газетте «Социализмдi сағынып жүрмiн» деген мақала жазыпты. Ал сонда не социализмге, не капитализмге кiре алмай жүрген «жазғыштар» қайда барып күнелтпекшi, қайда барып мұң-сырын айтпақшы? Осындайда өзара қаншалықты бастары пiспей алакөзденiп жүргенмен, сәтi түссе, өздерi сырттай ғайбаттайтын Жазушылар одағының ғимаратында бас қосып, арқа-жарқа болып, емен-жарқын отыратын кездерi де бар. Мұндайда:

	– Әй, Пәленше қайда жүр? Өзi бiраздан берi көрiнбейдi ғой... аман-сау ма екен?

	– Ей, түгенше! Сенiң аяғыңа не болған? Таяқ ұстап қалыпсың ғой...

	– Уай, нағашы-еке! Армысың? Бармысың? – деп өзара сөйлесiп, әзiлдесiп, желпiнiп, жетiсiп қалатындары бар.

	Проза кеңесi бұл жолы Мемлекеттiк сыйлыққа, «Алаш» сыйлығына ұсынылған шығармаларды талқылады. Талқылау талассыз, көңiлдi жағдайда өттi. Кейбiр қызықты штрихтар да кездестi.

	Жасырын дауыс беру кезiнде сыртқа шығып кеткен С.Досанов лезде қайтып оралып, бiздiң қасымызда отырған Қ.Сәрсекеевке қарап:

	– Қоғаш, бiздiң шаруамыз бiттi... Ендi екеумiз Мемлекеттiк сыйлықтан үмiт етпесек те болады! – демесi бар ма?

	Қоғабай Сәбиттiң бұл сөзiне онша елiге қоймай, қабағын шытыңқырап:

	– Неге? – деп сұрады.

	– Астана жақтан Мырзатай Жолдасбектiң естелiктер кiтабын сыйлыққа ұсыныпты.

	– Ұсынса қайтедi?

	– Өй, Жолдасбековтiң кiм екенiн бiлесiң ғой. Ол ұсынылды ма, бiттi, сыйлықты сол алады. Бiзге түк жоқ.

	– Көркем әдебиетке фольклоршы Жолдасбековтiң не қатысы бар? Секция мүшелерiнiң жасырын дауыс беруi жетедi емес пе?

	– Қызық екенсiң, Қоғаш. Мен осымен жетiншi рет Мемлекеттiк сыйлыққа түсiп отырмын. Осыған шейiн әркiмге жол берiп келдiм. Бiрде Ғафу ағама, бiрде Сәкен ағама... соным дұрыс болмаған екен. Әйтпесе, менiң Қонаевтың кезiнде-ақ сыйлық алуым мүмкiн едi. Ендiгiсi мынау. Тағы да алдымды орап кететiндер табылып отыр. Жолдасбеков өтпесе, Айтовқа бередi. Айтпады деме, дәл осылай шешiледi...

	Проза кеңесi жасырын дауыс беру жолымен бәрiбiр С.Досанов, Қ.Сәрсекеев, Ж.Ахмади үшеуiнiң кiтаптарын Мемсыйлыққа ұсынды.

	«Алаш» сыйлығына төрт автордың кiтаптары жарысқа түскен. Осылардың арасында Шымкент жақта тұратын Қойбағарұлы деген автордың кiтабы жасырын дауыс беру нәтижесiнде екiншi орынға шыққанда, дауыс беруге қатысқандардың бiразы бiр-бiрiне таңырқай қарасып:

	– Бұл кiм өзi? Қайдан келген жазушы?

	– Мен өмiрiмде мұндай жiгiттiң атын естiмеппiн...

	– Бiрде-бiр шығармасын оқымаппын.

	– Өңкей марқасқалардың арасынан қалай озып шықты?

	– Түк түсiнсем бұйырмасын! – деп гулей жөнелсiн. Әлдекiмдер әр жерден:

	– Шымкенттегi дәрiгер екен... Бiраздан берi жазып жүредi екен, – деп таныстырмақ болып едi.

	– Жазып жүретiндер көп қой... Қайсысың қандай шығармасын оқыдыңдар? – деп сұрағандарға ешкiм анық-қанық жауап бермедi.

	Талқылау тарқаған соң әлдебiр бiлгiш құпиялап отырып:

	– Сендер ешкiмге тiс жармаңдар... бұл автор белгiлi дәрiгер, парапсихолог көрiнедi, – дедi.

	– Бола берсiн. Онда тұрған не бар? Бiз дәрiгер еңбегiне емес, оның жазған дүниесiне баға беруiмiз керек қой, – деген уәжге әлгi бiлгiштiң жауабы дайын екен.

	– Парапсихологтың кiтабына өз ерiктерiңмен дауыс бергендерiңдi байқамай қалдыңдар ма? – деп нығарлап қойды.

	– Бұл бөстекi әңгiме ғой, жiгiттер. Облыста тұратын бiр жазушыға «Алаш» сыйлығын қимай отырсыңдар ма? Мен бұл жазушыны жақсы бiлем десем болады. Талай кiтаптары жарияланған, бағаланған. Өзiнiң тамаша психотерапевт екенi де рас. Талай адамды емдеп, сауабын алған... Ал бiз қазiр бiр-бiрiмiздi бiлмеймiз, бiр-бiрiмiздi оқымаймыз, – деп жөн сөз айтушы да табылды.





23 қаңтар 2012 жыл




	Парламент сайлауынан соң Үкiмет қайта жасақталып, бiздi – Ақпарат, баспа саласын Мәдениет министрлiгiне қайта апарып қосыпты. Бұған баспагерлердiң бiразы ризашылығын бiлдiрiп жатыр.

	– Мұхтар Құлмұхаммед орнында қалса, жөн бiлетiн жiгiт қой,

	– Әйтеуiр кiмнiң кiм екенiнен хабардар.

	– Бұрынғымыз Абай мен Әуезовтен басқа ешкiмнiң атын естiмеген бар болғыр едi-ау! – деп пiкiрлеседi.

	Бәрi бiр адамның құзiретiне байланып қалған тiршiлiкте қандай қызық бар деп ойлайсың?

	* * *

	Немерем Алуа:

	– Ата, неге сенiң кiтабыңда менiң атым кездеспейдi? – деп сұрайды.

	– Солай ма екен? – деп сасыңқырап қалдым.

	– Иә, солай, ата. «Өмiрнамада» Сырым, Алдияр бар.

	Өзiмдi iздеп таба алмадым.

	– Сенi де кiргiземiн... әбден мақтаймын.

	– Қалай мақтайсың?

	– Менiң Алуа қызым өте ақылды, мейiрбан, тәрбиелi, нәзiк деп жазамын.

	– Жарайды, ата.

	* * *

	Төртiншi сыныпта оқитын немерем Алдияр кейбiр пiкiрлерiмiз тоқайласпай қалған тұста:

	– Ата, сен советский көзқарастағы адамсың, – деп күлiп қояды.

	– Оның рас, мен, – деймiн.

	– Неге?

	– Мен сендердiң интернеттерiңе, көретiн киноларыңа қарсымын.

	– Неге?

	– Онда кiлең жамандықты, атыс-шабысты көрсетедi.

	Тәрбиелiк мәнi жоқ.

	– Қызық қой...

	– Түк қызық емес, жаман, лас.

	– Сонда не көруiмiз керек, ата?

	– Кiтап оқы. Кiтап оқысаңдар, ақылды боласыңдар. Ақылды болсаңдар, жақсы адам боласыңдар. Түсiндiң бе?

	Алдияр балам күле бередi.

	– Ой, ата...

	– Сен, Алдияр, ең алдымен бiздiң мұрагерiмiз екенiңдi бiлiп қой. Ұқтың ба?

	– Ой, ата, бiлемiн ғой.

	Екiншi сыныпта оқитын немерем Зере бiздiң сөзiмiзге араласады.

	– Ата, мұрагер деген кiм?

	– Мұрагер деген... мына сендер. Сендер бiздiң

	өмiрiмiздi жалғастырушы балаларымызсыңдар.

	– Жалғастырушы?

	– Иә. Мына бiз, атаң мен әжең, бұрынғы әке-шешелерiмiздiң өмiрiн жалғастырып келсек, сендер де сөйтесiңдер. Түсiндiңдер ме?

	– Ата, бiздiң жетi атамызды санап үйретесiң бе? Мектепте апай бiзге сондай тапсырма бердi.

	– Әрине, үйретемiн. Тiптi он алты атаңа шейiн санап берейiн. Апайың саған «бес» қойсын...

	Үй iшiнде балаларымызға осындай «тәрбие сабақтарын» жиi өткiзiп тұрамыз. Оның үстiне, мен бұрынғы мұғалiм емеспiн бе?





24 қаңтар 2012 жыл




	Бiздiң базбiр баспагерлердiң болжамы терiске шықты: М.Құлмұхаммед мемлекеттiк хатшы болып өсiп кеттi де, оның орнына Д.Мыңбай деген жiгiт келiп отырғанын «Хабар» телеарнасы көрсетiп жатты.

	Бiздер, байырғы қаламгерлер, баяғы Алтынбек министрдiң заманын көксей беремiз ғой... I.Омаров, А.Сәрсенбаев, Ө.Жәнiбеков. Қазiргi қазақ руханиятында жүргендердiң осы үшеуiндей азаматтарды iздейтiндерi рас.

	Университетте бiрге оқыған курстастарымызбен осындағы «Алаша» ресторанына түскi ас iшуге барып едiк. Ортамыздағы ең бiлгiшiмiз Нұрмақан Оразбеков бiзге үлкен бастық болып келген жiгiттi мақтады:

	– Бұл Алтынбекпен бiрге оқыған. Мен бұларға баяғыда сабақ бергенмiн. Жөнi түзу, бiлгiрдiң өзi... Әйтеуiр «анауың кiм, мынауың кiм» деп ешкiмнен сұрап жатпайды, – дедi.

	– Онысы дұрыс екен. Тек әдiлеттен таймаса жарайды, – дестiк.

	– Оны уақыт көрсетер, – деп қойды Нұрмақан.





3 ақпан 2012 жыл




	Биылғы қыс кәдiмгiдей қысқа ұқсайды: жиi-жиi қар жауып, аяз, суық қысып тұр.

	Бiрақ көше-көшеде баспанасыз жүрген қаңғыбас сорлылардың ахуалдары ауырлай түсiптi. Кеше таңертеңгiлiк үйден шықсам, бiздiң кiреберiс есiктiң жанында, көк мұз тайғақ жердiң үстiнде етпетiнен сұлап қыбырсыз жатқан бiреудi көрiп, қасымдағы баламды көршiлердiң бiреуiне көмек көрсетуге жұмсап жiбергенмiн. Көршiлер жедел жәрдемге, полицияға звондапты. Шақырылғандар тездетiп жетiп, суыққа үсiп өлген сорлыны машинаға тиеп алып кеттi.

	Менiң байқағаным: әлгi үсiп өлген байғұс бiздiң үйдiң подвалына кiретiн темiр есiктiң алдында кесе көлденең жатыр екен. Соған қарағанда, жылы подвалға түсуге әрекет жасаса керек, сыртқы темiр есiктi ашқанмен, оның iшiндегi құлыптаулы темiр тордан өте алмаған ғой...

	Қонақшылықтан кештетiп қайтқан бiздiң Шара да кеше түнде қабырғаға сүйенiп әрең тұрған бұл бомжыны көрген екен.

	– Маған бiр түрлi мүсәпiр көзбен қарады, бейшара...

	Содан қорқып кетiп, дереу үйге кiрдiм, – дейдi.

	Ертесiне:

	– Түнiмен ұйықтай алмадым. Әлгi бейшараны ойлап... ол да адам баласы ғой, обал екен! – дейдi.

	Әрине, обал. Бұларды да Құдай жаратқан тiрi пенделер емес пе? Бақытсыз пенделер. Осындайларға пана бола алмаған қатыгез қоғамға кезiгiппiз. Кешегi «өте жаман» социалистiк заманда көшеде бейсеубет қаңғып жүретiн мұндайларды милиция айдап әкететiн, мұндайларды «тунеядец» деп атап, қамап тастайтын, көше сыпыртып, жүк тасытып, зорлықпен қара жұмысқа салып қоятын. Мүлдем ырыққа көнбеген алқаштарды екi жыл мерзiмге шейiн «еңбек түзету» лагерлерiне жiберiп жататын. Мұнысы дұрыс па, бұрыс па едi? Ол жағын бiлмедiк. Бiрақ бұндай сорлылар бүйтiп суыққа ұшып, далада өлiп жатпас едi.





16 ақпан 2012 жыл




	Өткен жолы Жазушылар одағының жанрлық кеңестерi қызу талқылаулар өткiзiп, Мемлекеттiк сыйлыққа, Алаш сыйлығына бiраз үмiткерлердiң шығармаларын ұсынады емес пе? Соның ақыры не болды дейсiз ғой? Ақыры өте тосын қызық-шыжыққа айналып кетiптi. Жазушылар одағының секретариат мүшелерi бұл жолы ерекше көңiлшектiк (әлде кеңпейiлдiлiк пе екен) көрсетiп, Алаш сыйлығына ұсынылған, ұсынылмаған 42 адамға бiрден бiржолы қолақпандай қылып (әрқайсысы небәрi 500 доллардан) шүлен тарқатып берiптi. Сiрә, әлемдiк сыйлықтар тарату тәжiрибесiнде бұрынды-соңды мұндай тәжiрибе, мұндай жомарттық кездеспеген болуы керек. Гиннестiң рекордтар кiтабына кiруге лайық оқиғаға ұқсайды.

	Сыйлық беру бәйгеге ұқсас нәрсе емес пе? Жазушылар одағы басшыларының мына әрекетi, мәселенки, он бес атты бәйгеге қосып, бәйгеге қатыспаған қалғандарын түгел тiзбелеп, жүлде таратқанға ұқсай ма, немене? Бәйге-жарыстың қай түрiнде де алғашқы үштiктi, одан ұзағанда бестiктi атап өтпеушi ме едi?

	Сыйлықтың ғана емес, көркем әдебиеттiң құнын түсiрудiң төте жолы осындай.

	Онсыз да қазiргi Қазақстан Жазушылар одағы мүшелерiнiң саны 700-ден асып кетсе, соның тең жартысы өмiрiнде көркемсөз (проза, поэзия) ауылымен қоңсы қонып көрмеген ғылым кандидаттары, докторлары, газет редакторлары, қарапайым журналистер екенiн екiнiң бiрi айтып жүр. Осы күнi жазушы-журналист, жазушы-заңгер дегендер шығыпты. Ал өзге озық жұрттарда мұндай қосақталған қосмекендiлердi байқаған емеспiз. А.П.Чеховты, мәселенки, жазушы-дәрiгер деп жазуға кiмнiң дәтi шыдар едi...

	Осылай жазушылықты арзандату бiздiң Қазақстан Жазушылар одағы басшылығына сонау Ә.Шәрiпов (партизан-жазушы) секiлдi «дәулер» отырған кезде басталып едi, кейiнгi жылдарда, тiптi тәуелсiздiк алған мезгiлден бермен қарай бұл дәстүр ерекше қарқынмен iлгерi «дамып» кеткенi байқалады. Қазiрде Қазақстанның әр облысынан Жазушылар одағын ашып, алты жүз-жетi жүз адамға жазушылық кәсiби билеттi таратып берсе, ешкiм таңырқай қоймайтын дәрежеге жетiп қалғанға ұқсаймыз.

	Кез келген шығармашылық өнер – бәсеке, жарыс.

	Бәсеке, жарыс тоқтаған жерде тоқырау басталады.





19 ақпан 2012 жыл




	Бiр қызықшылық үстiнде Сәкенмен, Нұрмақанмен, Сонарбаймен, Мамадиярмен, Мирасбекпен кездесiп қалып, демалыс бөлмесiнде отырып, аз-кем сұхбат құрдық. Осы сұхбаттың бiр парасы мынадай болды:

	– Қонаев көкемiздiң жүз жылдығына арнайы жайылған дастарқан мәзiрiне қатысып едiм, – деп бастады Сәкен. – Сонда анау Қаһарман тұрып алып, Қонаевты «пайғамбер» деп мақтай жөнелдi... Мен шыдамсыздық көрсетiп: «Мақтағаның дұрыс. Бiрақ ол кiсiнi пайғамбар қатарына қосқаныңыз артықтау емес пе?» деп сұрадым. Қаһарман қарсылық көрсетiп: «Жоқ, Қонаев нағыз пайғамбар» деп өрекпiдi. Мен де қарап қалмай: «Қонаев, рас, көрнектi тұлға. Бiрақ оны пайғамбармен салыстыру жөн емес. Бiзде, мұсылмандарда пайғамбар бiреу-ақ» дедiм. «Қонаевқа пайғамбарлықты қимай отырсың ба?» – дедi анау. Осыным қалай? – деп Сәкен құрдасым маған қарап қойды.

	Құрдасым, сiрә, менi дiн саласының «бiлгiрi» санайтын секiлдi...

	Мен де осы жерде «бiлгiштiгiмдi» дәлелдегiм келiп, сұқ саусағыммен шекемдi түртiп, белгi жасадым:

	– Қарапайым пенденi пайғамбар атап, онымен салыстырған адам... мынандай! – дедiм.

	Жiгiттер бәрiн түсiне қойды.

	– Бiзде бiреудi мақтаса, түбiн түсiредi... Бiреудi жамандаса, түгiн қалдырмайды...

	– Баяғы қазақы дарақылық қой! – деп бастап алып, мынандай пiкiрлердi қоздатты.

	– Димекеңнiң заманында жетi жүз қазақ мектебi жабылып қалды емес пе?

	– Жүзшiлдiк, рушылдық айрықша өрiс алғанын да көрдiк.

	– Кадр таңдау қандайлық дәрежеде едi? Жұмабай Тәшенов пен Шахмардан Есеновтiң қуғынға түсу тарихын ұмытуға бола ма?

	– Қаныш Сәтбаевтың 80 жылдығы сол тұста атаусыз қалдырылды.

	– Оңтүстiк Қазақстанның үш ауданының Өзбекстанға өтiп кетуiне тiкелей қатысын баяндаған деректi кiтаптың баспа тиражын аулаға шығартып, өртеткiзiп жiбергенiне мына бiз куәмiз.

	– Қазақстанда қырық үш жаңа қала салынды деп гүмпiлдеймiз. Ол қалаларды тұрғызған Мәскеу емес пе?

	Қонаев туралы терiсқақпай әңгiмелерге бiздiң ортамызда отырған журналист Мамадияр ғана әлсiздеу қарсылық көрсеттi.

	– Мен өзi Димекеңдi дұрыс көремiн, – дедi. – Кемшiлiктер болған шығар. Бiрақ әр нәрсеге сол кездегi уақыт көзiмен қарамасақ, қалай... өзi?

	Мамадиярдың айтқанының қисыны бар едi. Бiрақ бiздiң 1957 жылы КазГУ-ге келiп бiрге оқуға түскен «жел-өкпелердiң» сөзге жеңсiк беретiн түрi жоқ едi.





21 наурыз 2012 жыл




	Кешегi «Жас Алаш» газетiнде (№22, 2012ж.) Алматыдағы «Тянь-Шань» қонақүйiнде өткен бүгiнгi қазақ зиялылары форумының материалдары, Үндеуi және Қарары жарияланыпты. Мен бұл жиынға қатыса алмап едiм. Бұл жөнiнде газетте: «Денсаулық жағдайына байланысты арқалы жиынға қатыса алмаса да, қолдау бiлдiрiп хабарласқан Герольд Бельгер, Оразбек Сәрсенбаев сынды тiлеулестер қаншама» деп жазыпты.

	Шынында, менiң сол күнi басым айналып, қан қысымым аяқ астынан көтерiлiп кетiп, жүрiстен қалғаным рас едi. Құдайдың құдiретi шығар, кей-кейде бiр жаққа баруға ниет етсем, ойлмаған жерден денсаулығымның осылай кедергi жасайтыны бар. Осының сырын бiрде түсiнiп, бiрде түсiнбеймiн...

	Ал «Жас Алаштың» бастауымен ұйымдастырылған жиын жақсы, мазмұнды өткен секiлдi. Ә.Нұрпейiсов бастаған бiраз жетекшi жазушылар қатысып, Жаңаөзен трагедиясына қатысты, қазiргi қазақ билiгiне қатысты қатты-қатты пiкiрлерiн батырып-батырып айтқан көрiнедi. Әнебiр оппозициялық газеттерде «зиялы қауым ба, зиянды қауым ба?» деген сұрақтарды жиi қоятын шолақ белсендiлер жазушыларды жиi кiнәлаушы едi, мына жиыннан соң сiрә, сондайлардың жамыраған дауыстары саябырси бастайтын шығар.

	Әрине, бұл жолғы басқосудың беделiн Ә.Нұрпейiсовтiң келiп қосылуы көтерiп тұрғаны хақ. Артынан шұбатылып әрқилы сөз ерiп жүретiн аға жазушымыз бұл жолы ерледi десек болады. Жасы тоқсанға таянған Әбекең соңғы кездерде халықтың сөзiн сөйлеп, ұлттың мүддесiн қорғау жағына шығып алыпты. Мұнысы көрегендiкке жатады. Бәлкiм, Әбекең баяғы 86-жылғы оқиғалар тұсында ақын iнiсi Жұбанның Қазақстанның басшысы Колбиннiң алдында ереуiлшiл қазақ жастарын қорғап сөйлеп, тарихта қалатын рухани ерлiк жасағанын ескеретiн болар... Әйтпесе: «Мен 18 жасқа толмай жатып, 4 жыл соғыста болған адаммын. Фашистер қаншама жауыз болса да, жаралыларға қол көтермейтiн. Ең аяғы фашист екеш фашист солай болғанда», – дей келiп: «Жазықсыз, бейкүнә қыршын жандардың қайғылы қазасына соншалық бiр салқындылықпен немқұрайды қарап, қолды бiр сiлтейтiндер де табылды. Бәрiнен де қарусыз халықты полицейлерiмiз бен Отан қорғайтын әскерлерiмiз қуып жүрiп, атып өлтiргендерi аз болғандай, оққа ұшып қансырап жатқан жаралыларды үстi-үстiне соққылап ұрғандары жұрттың иманын ұшырды. Бұдан асқан жауыздық, қанiпезерлiк болуы мүмкiн бе?» – дейдi ақсақал жазушымыз.

	Мұндай сөздердi газет беттерiнде қазiр әркiмдер-ақ айтып, жазып жатыр.

	Бiрақ өзгелердiң аузынан шыққан сөз бен беделдi жазушының айтқанының арасы жер мен көктей – көпшiлiк, қалай болғанда да, солай қабылдайды. Әуелден осылай қалыптасқан.

	Өкiнiшке орай, бiздiң базбiр замандастарымыз, әрiптестерiмiз, солардың iшiнде жаңаөзендiк, шетпелiк адайлар, өзге жерлестерi бар, жапа шеккен халқына арнап жылы сөз айтпақ түгiл, ара түспек түгiл, күстаналап сөйлегендерi де табылды. Газеттер бұл «байғұстарды» өлтiре, өшiге сынап жатыр.

	Бiрақ осындай өшпендiлiк сезiмдерi керней берсе, арты жамандыққа айналып кетуi мүмкiн. Алла тағалам жамандықтардан сақтасын!





19 сәуiр 2012 жыл




	Жұмыста отырсам, бiреу маған қоңырау шалып:

	– Аға, бiз сiздi ертеден берi iздеп жүр едiк, – дейдi.

	– Иә, неге iздедiң? Өзiң қайдансың? – деп сұрамаймын ба?

	– Аға, мен осындағы телеарнадан звондап отырмын. Өткен аптада сiздердiң «Мәдениет» арнасындағы аударма жайындағы, Эмиль Золяның өзiңiз қазақшалаған «Шабыт» романы жайындағы талқылау сұхбаттарыңызды көрiп едiм...

	– Иә, қалай екен?

	– Жақсы екен...

	– Рақмет. Ендi маған не айтпақсың?

	– Осы аптада 31-арнада берiлген жазушылардың бас-қосуын көрдiңiз бе?

	– Жоқ.

	– Сол басқосу интернет арқылы да берiлдi ғой...

	– Шырағым, мен интернет дегеннiң не екенiн бiлмейтiн қазақпын. Сонда олар өзi не айтыпты?

	– Қабдеш Жұмадiлов ағамыз бастаған бiршама қаламгерлер Жазушылар одағының қазiргi төрағасы Оразалиндi сынап, бұл орында он алты жыл отырғаны жеткiлiктi емес пе дегендей мәселе көтерiптi. Ендi осы әңгiменi әрi қарай жалғастыру үшiн сiздi де студияға шақырмақ едiк.

	– Е, солай ма? Сонда менi осы әңгiмеге қатысады деп сiлтеп жiберген кiм?

	Тiлшi ойланыңқырап барып:

	– Ендi онда тұрған не бар? Шынында да бiр орында он алты жыл отыру... қалай болады? Ал сiздердiң тiзiмдерiңiздi берген Қабдеш ағамыз едi, – дедi.

	– Онысы жөн екен. Тағы кiмдермен хабарластың?

	– Темiрхан мен Софы ағамыз отказ жасады.

	– Мен де бұл әңгiмелерiңе қатыса алмаймын.

	– Неге, аға?

	– Мен Алматыға келiп, Жазушылар одағын төңiректеп жүргелi берi талай бiрiншi басшылардың қарауында жүрдiк. Әуелi Ғабиден Мұстафин ағамыз басқарып едi, оны: «оқымаған сауатсыз, белгiлi топтың жетегiнде кеттi», – деп кiнәлады. Ғабит Мүсiрепов ағамыз басқарып едi, оны: «таланттыларды танығысы келмейтiн, айналасына өңкей жағымпаздарды жинап алған менменшiл адам», – деп кiнәлады. Әди Шәрiпов ағамыз басқарып едi, оны: «жазушы емес, сондықтан қорқақ, принципсiз, жалтақ», – деп кiнәлады. Олжас Сүлейменов басқарып едi, оны: «айналасына өңкей жөһидтердi жинап алған космополит», – деп кiнәлады. Әнуар Әлiмжанов басқарып едi, оны: «жазушы емес, журналист,шетелден шақырылған делегациялардың чемоданын көтерiп жүретiн һамбал (жүкшi)», – деп кiнәлады. Жұбан Молдағалиев басқарып едi, оны: «Қонаевты мақтап поэма жазған карьерист әрi жүзшiл», – деп кiнәлады. Қалдарбек Найманбаев басқарып едi, оны: «Жазушылар одағын коммерциялық мекемеге айналдырған қуаяқ», – деп кiнәлады. Ендi, мiне, Нұрлан Оразалиннiң соңына шырақ алып түскендерiне де талай жыл болыпты...

	– Аға, неге бүйтiп жазушылардың басы пiспейдi?

	– Қазақта: «Қожа, молда күндес келедi» дейтiн мақал бар емес пе? Бәлкiм, осының да әсерi бар шығар. Екiншiден, шығармашылық ортада бәсекелестiктiң, әрқилылықтың, әрқилы пiкiрталасының орын алуы заңдылық. Үшiншiден, қай кезде де, тiптi сонау Советтiк қыспақ заманында да азынаулақ еркiндiк, асаулық, демократия нышандары тек жазушылар арасында ғана сақталып қалған. Бiрақ бұдан қорқудың қажетi жоқ.

	– Аға, осы пiкiрлерiңiздi телеэкранға шығып айтпайсыз ба? – деп зар жылады менiң бұл сөзiмдi естiген журналист iнiм.

	– Онда мен қазiргi Жазушылар одағы басшылығы айналасында үдеп бара жатқан дау-дамайға қатысқан адам боламын. Жасымнан мұндай-мұндайлардан аулақ жүрушi едiм, ендi қартайған шағымда даукестер қатарына қосылу ниетiм жоқ. Басқалар да осы төңiректе ағаңды әрқилы әңгiмелерге тартқысы келетiнiн байқаймын, бәрiне айтар жауабым осы тақiлеттес. Бiрақ сен маған ренжiме, iнiм. Дұрыс па?

	– Дұрыс қой, бiрақ...

	– «Бiрақтарды» қажетi болса, кейiнiрек айта жатармыз.





25 сәуiр 2012 жыл




	Жазушылар одағында Тахауи Ахтановты еске алу кешi болып өттi. Жиынды Н.Оразалин жүргiзiп, С.Қирабаев, Ә.Нұрпейiсов, Б.Нұржекеев, Н.Ақышев, Б.Иманғазина, О.Сәрсенбай сөз сөйлеп, әр түрлi пiкiрлер, естелiктер айтылды.

	Бұл жолы жиынға кешiгiңкiреп келген Ә.Нұрпейiсов ағамыз бiраз шешiлiп, ашылып, ашыныңқырап сөйледi.

	Әуелi өзiнiң денсаулығы нашарлап, «қаны қойылып» кеткенiн, ертең, арғы күндерi емханаға барып жататынын айтты.

	Одан әрi өзiнiң досы Тахаңның шығармашылық өмiр-баянына тоқталды.

	Қаламгерлердiң қазiргi тұрмыс жағдайының аса төмендеп кеткенiн: «үйiне барғанда iшетiн асы жоқ дәрежеге жеттi», – деп сипаттады. Өзiнiң Президентпен кездесiп, екi сағат бойы сұхбаттасқанын, оның «Америкадағы жазушылар өз кiтаптарын сатып күн көредi екен, мемлекеттен ешбiр көмек күтпейдi» деген сөзiнiң қателiгiн түсiндiргенiн, осы сөздi малданған чиновниктердiң жазушыларға мүлдем терiс қарай бастағанын сынағанға ұқсайды. «Совет өкiметi қазақтарға талай иттiк жасады, баяғыда бар малын тартып алып, аштан қырды, одан кейiн ел бастайтын Алаш азаматтарына жаудай тидi... Басқа да иттiктерi толып жатыр. Бiрақ осы өкiмет жазушылардың қадiрiн бiле бiлдi, қудалауға ұшырамағандарын алақанына салып ұстады, қап-қап қаламақы төледi, сонау қиын, кедейшiлiк заманының өзiнде осындай мiнез көрсеттi. Ал тәуелсiздiкке қол жеткен жылдардан берi бiздi неге осылай мүсәпiрлiк халге түсiредi?!» деп толғап кеттi.

	Әбекең Жазушылар ұйымының бұрынғы-соңғы жұмыстарын сынай келiп, қасында отырған Нұрланға қарап:

	– Бүгiн де осы жиынға кiлең бала-шағаны жинап алыпсыңдар. Ересек, естияр жазушыларың қайда жүр? – деп сұрақ қойды.

	– Тахауи дүниеден өткелi бергi ең бiрiншi жиынды көрiп отырғаным осы! – дедi.

	Нұрлан:

	– Ойбай-ау, Әбеке, Тахаңның сексен жылдығын Әуезов театрында дүрiлдетiп өткiзген жоқ па едiк?! – деп шыр-пыр болды.

	Бiрақ Нұрпейiсов Одақ төрағасының бұл жауабын естiмегендей:

	– Осы сендер «Адамзаттың Айтматовы», «Әлемнiң Әбдiжәмiлi» деген мадақтамаларыңды қашан қоясыңдар? – деп сөзiн әрi қарай сабақтап әкеттi. – Қазiр кiм көп? Кiлең ұрылар қаптап кеттi. Бiреулердi елден ерек тауып аласыңдар да, ертеден қара кешке шейiн «ұлы ақын, ұлы ақын» деп қақсайсыңдар. Ау, бұл неткен дарақылық? «Аса көрнектi», «iрi, үлкен» деген ұғымдар бiздiң тақиямызға тар келе ме?

	Өткен-кеткендi еске түсiре отырып, Нұрпейiсов бұдан соң Олжас Сүлейменовтi өлтiре сынап: «Он последний подонок!» деп баға бердi.

	Ең қызығы – бұл жолы ұзаққа сiлтеген ақсақал жазушымыз оның алдында Тахаң жайлы естелiк айтқан менiң сөзiмнен төрт рет (!) үзiндi келтiрiп, ең соңында:

	«Әдебиетiмiздiң ендiгi тұлғалары мына Оразбектер болады», – деп қорытынды шығарғандай көрiндi. Мiнезi, iс-әрекетi, құнты-пейiлi күрделiлеу ағамыздың бұл марапатына iшiм жылып, аздап таңырқап та қалдым.

	Әрине, жиын соңында, үйге келген соң да әркiмдер хабарласып, әдеттегiдей арзан мадақтауларын айтып жатты. Мен оларға:

	– Менiң сөзiме тақырып болған Тахауи ағамыз мықты кiсi едi ғой! – деп сыпайылық бiлдiрудемiн.





28 сәуiр 2012 жыл




	«Қазақ әдебиетi» газетiнiң тiлшiсi звондайды:

	– Аға, мен Назым деген қызыңыз едiм, – деп.

	– Иә, жайшылық па? – деп сұрамаймын ба?

	– Аға, мен сiзден кешiрiм сұрамақшы едiм...

	– Не боп қалды?

	– Кешегi газетiмiзде Ахтанов туралы жиынның есебi жарияланып едi. Сонда сiздiң атыңыз аталмай қалыпты. Мақаланы жазған мен едiм... Сiз сөйлеп тұрғанда мен сыртқа шығып кеткен екенмiн. Содан естiмей қалыппын... Бастықтар ұрсып жатыр. Жиындағы ең жақсы сөйлеген өзiңiз көрiнесiз...

	– Оны кiм айтты?

	– Осындағы жiгiттер айтып отыр. Кiнәлi мен өзiммiн.

	Содан сiзден кешiрiм сұрамақшы едiм, аға!

	– Жарайды, қиналмай-ақ қой. Онда тұрған не бар дейсiң?

	Бiр бұл емес, бiздiң аты-жөнiмiздiң тiзiмнен түсiп қалған кездерi көп қой. Мәселен, осы Жазушылар одағы соңғы жылдарда «Әдеби өмiр шежiресi» деген екi қалың кiтап жариялады. Сонда менiң әр жылдарда Жазушылар одағының шаңырағы астында жүрiп атқарған (партбюро мүшесi, кәсiподақ төрағасы, әдеби консультант, газет, журналдардың бөлiм меңгерушiсi) азынаулақ қызметтерiм, жасаған баяндамаларым, шығармашылық кештерде сөйлеген сөздерiм мүлдем атаусыз қалған десем болады. Оның есесiне, көрiнген «халтурщиктер» қаптап жүр. Бiрақ бұған таңырқаудың, ренжудiң қажетi жоқ. Бұл да шығармашылық ортадағы қалыпты жағдай.





30 сәуiр 2012 жыл




	Менiң сегiз жасқа қараған зерек немерем Зере әкесiне:

	– Папа, сен неғып үйленбей жүрсiң? – деп сұрақ қойыпты.

	Сабыржан ойланып қалып:

	– Мен әзiр ешкiмдi сүйiп үлгiрген жоқпын ғой, – деп жауап берiптi.

	Мұны естiгенде:

	– Жауабы дұрыс екен, – дедiм. – Басқа не айтады?

	– Ал бiзден «мамам қайда?» деп сұраса қайтемiз?

	– Әзiрше қоя тұрарлық...

	– Бiрақ түбiнде бәрiбiр шындықты айтуымыз керек қой.

	– Оның да уақтысы келер.

	Дәл қазiр қартайған шағымызда Шара ханум екеумiздiң отбасындағы ең үлкен алданышымыз осы Зере қызымыз болып тұр. Өзге немерелерiмiз өз үйiнде, әке-шешелерiнiң қасында.





5 мамыр 2012 жыл




	Алматының iргесiндегi Шамалған мешiтiнiң жас имамы менiң қызмет орныма соғып, мешiт жанындағы медресе кiтапханасына бүгiнгi қазақ жазушыларының кiтаптарын сұрай келiптi. Мен өзiм жазған алты-жетi кiтапты жүзi жылы, сөзi сыпайы жiгiттiң қолына ұстатып:

	– Мұншама мүлiктi сонау жерге қалайша арқалап барасың? – деп сұраған едiм.

	– Сыртта жеңiл көлiгiм тұр ғой, – деп жауап бердi.





9 мамыр 2012 жыл




	Алматының орталығындағы Достық үйiнде күнi кеше бiздiң министрлiктiң жаңа басшыларымен баспагерлердiң кездесуi болып өттi. Кездесу екi сағатқа созылып, қордаланып қалған бiраз мәселелер айтылған секiлдi. Вице-министр А.Қырықбаев бiраз сауалдарға жауап берiп, шешiмдi жол-жобаларды көрсеткен секiлдi.

	Басты баяндаушы Ж.Сейдуманов көбiрек сөйлеп, жұртты жалықтыра бастаған тұста мен орнымда отырып, даусымды көтерiңкiреп:

	– Болды ма? – деп сұрақ қойып едiм.

	Айналамда, дөңгелек үстел басында отырғандар қозғалақтап, бәрi ду күлiп жiбердi.

	Ж.Сейдуманов та түсiнiгi бар жiгiт екен, бұл да ыңғайсыздана күлiп, басын изей бердi.

	– Иә, қазiр бiтiремiн, – деп.

	Жиынды басқарып отырған вице-министр де езуiн жимай:

	– Жәке, айта берiңiз, – деп қарауындағы жiгiттiң қолтығынан демеп қойды.

	Жәкең қазақша, орысшасын араластырып, әрi қарай тарта бердi. Дегенмен, бұл жiгiт қазiргi кiтап бастыру шаруасын жетiк бiлетiндей көрiндi. Қанша айтқанмен, баяғыда Алтынбек Сәрсенбаевтың көмекшiсi болған, «Қазақ-кiтап» мекемесiн басқарған пысық, елгезек жiгiт қой... Жалпы, марқұм Алтынбекпен әрiптес, қызметтес, пiкiрлес болған жiгiттердiң бiразы-ақ қазiр белгiлi азаматтар санатында жүр емес пе?





11 мамыр 2012 жыл




	Бiздiң осы Алматыдағы баспалар үйiнiң алдында кiрген-шыққан көлiктердi бақылап, қарауылдап тұратын күзетшi жiгiт бар. Әрi-берi өткенде сәлемдесiп, аз-кем тiлдесiп қалуды ұмытпайтын тәрбиелi, көргендi азамат. Бүгiн де менiң жағдайымды сұрап тұрып:

	– Аға, мынау мiнiп жүрген машинаңыз сiзге лайық емес қой, – деп ескерту жасады.

	– Е, неге? – деймiн ғой.

	– Өзге директорлардың бәрi иномарка, джиптер мiнiп жүр. Қараңызшы, осы аулада сiздiң «Волгаңызға» ұқсаған бiрде-бiр көнекөз машина жоқ.

	– Оның рас, – деп ойланып қалдым. Содан соң:

	– Мен өзi консерватор көзқарасындағы адаммын. Осындай көнекөз консерватор көлiктердi ұнатамын. Оның үстiне, «Волганың» iшi кең, жайлы әрi жөндеу жұмыстары арзанға түседi емес пе?

	Күзетшi жiгiт маған таңырқай қарады. Менiң сөзiме сенбей тұрғанын байқадым.





15 мамыр 2012 жыл




	Мен әдетте «Өмiрнамаға» оқыған кiтаптарым туралы пiкiр жазбаушы едiм. Бiрақ мына кiтаптың жөнi бөлектеу болып тұр. Гүлсiм Оразалықызы, Шахмардан Есенов «Қазақстан» баспасы, 2012 жыл. Кiтап атақты қайраткер, академиктiң өмiрбаян жолдарын қамтыған екен.

	Қазiр осы тақылеттес кiтаптар едәуiр жарияланып жатқан кез. Бәрi дерлiк мақтау, мадақтау мен статистикалық тiзбелерден құралады. Шын өмiр, ақиқат суреттер, адам тағдырлары, билiк, мансап, атақ-абырой, бақ-дәулет жолындағы арпалыс, күрес, айтыс-тартыстар жазылмайды. Психология, мiнез иiрiмдерi атымен жоқ. Кiлең бiр тақтайдай теп-тегiс өмiр, пленумдар, конференциялар, баяндамалар...

	Ал Г.Оразалықызының мына кiтабында тумысынан талантты болып туған азаматтың қилы кезеңдерден тұратын қиын тағдыры кәдiмгiдей толық ашылады екен.

	Ш.Есенов – бiздiң жерлесiмiз, шиелiлiк, атақ-даңққа ертерек қолы жеткен азамат-тұғын. Бiрақ өз басым бұл ағамыздың тағдыр-талайына осы уақытқа шейiн немқұрайды қарап келгенмiн. Оның бiр азғантай түйткiлi бар едi...

	Өткен 1967 жылы «Лениншiл жас» газетiнде қызмет iстеп жүрген кезiмде бастықтардың тапсыруы бойынша Қазақстан Ғылым академиясының жаңа жас президентi Шахмардан Есеновтен сұхбат алу үшiн зор мансап иесiнiң қабылдауына бармаймын ба? Алдында отырған көмекшiсiне келген шаруамның бағыт-бағдарын айтып түсiндiрген соң, ол iшке қарай бастықтың бөлмесiне кiрiп кеттi де, артынша қайтып шығып:

	– Президенттiң қазiр қолы бос емес. Тiлшiнiң сұрақтары болса, қағазға жазып, қалдырып кетсiн дедi, – дедi.

	Мұны естiген мен терiс айналып жүре бердiм. Редакцияға қайтып келген соң:

	– Сұхбат қайда? – деп сұраған редакторым Ш.Мұртазаевқа жағдайымды баяндап:

	– Басқа бiреудi жiберерсiз, – деп қитыққаным есiмде. Шерағаң ернiн қайшылап, сәл ойланып отырды да:

	– Жарайды, көрермiз, – дедi де қойды.

	Артынша менен гөрi өтiмдiлеу, пысықтау бiр тiлшiнi жұмсап едi, көп ұзартпай бас-аяғы жинақы, жап-жақсы сұхбат жазып әкелiп, газетке жариялатты.

	Сол сұхбатты оқығанда, көңiлiме тағы бiр күдiк-түйткiл ұялай қалсын. Ғылым акдемиясының қырық жастағы жас президентi өзiнiң туған, өскен ортасы туралы қысқаша айта келiп, өз әкесiн кетпен арқалап, су жағалаған шаруа диқан ретiнде суреттептi. Мен сонда таң-тамаша қалдым. Бiздiң елде ол жылдары Шахмарданның әкесi Жорабек Есеновтiң кiм болғанын, қандай «қызметтер» атқарғанын көзбен көрген, сөздерiн естiген адамдар аз емес едi. Сондай «айтулы» азаматты кетпен арқалаған қара шаруа етiп көрсету неге қажет болғанын түсiнбедiм (бәлкiм, түсiнгiм келмеген шығар).

	Содан қайтып Шәкеңнiң маңына жуықтаған емеспiн (Бала жасымнан ешбiр атақты жерлес, туыстарымды жағалап жүрудi әдет еткен жан емеспiн).

	Әр уақытта атақты жерлесiмiз туралы әрқилы әңгiмелер еститiнбiз. Бiрақ олардың ешқайсының түпкi мән-мағынасына үңiлiп, назар аудармаппыз. Оның үстiне, ол заманда жоғарғы жақтағы әңгiмелер төменгi жаққа әлсiз жаңғырып, емiс-емiс қана естiлiп жататын. Уақыт өткен соң, шындықтың бетi ендi-ендi ғана ашыла бастады емес пе?

	Сондай шындықтың шырайын келтiретiн дәл осындай зерттеу, зерделi кiтаптар болса керек-тi. Осындай кiтаптарды оқығаннан кейiн Шахмардан Есенов сынды азаматтардың ұлт тарихына кiруге әбден хақысы бар екенiне көзiң жете бастайды.





17 мамыр 2012 жыл




	Биыл бiздiң елден шыққан атақты Сыр сүлейi Бұдабай ақынның туғанына 170 жыл толушы едi. Осыған орай Шиелi ауданының әкiмi Нұрлыбекке арнайы хат жазып (ағайындардың өтiнiшiмен), осы айтулы мерзiмнiң атаусыз қалмауын сұраған едiм. Бүгiн әкiмнiң өзi хабарласып:

	– Сiздiң айтқан ұсыныстарыңыздың бәрiн жасаймыз, аға. Тек осы тойды қалай өткiзу керектiгi туралы жоба-жоспарыңызды бiзге жазып жiберсеңiз болғаны, – дедi.





21 мамыр 2012 жыл




	Жазушылар одағында «Уақыт және әдебиет» тақырыбында үлкен жиын өттi. Талқы бес сағаттан артық уақытқа созылды. Әуелi жанрлық кеңестер есеп бердi. Содан соң әдеттегiдей жарыссөз басталды.

	Мен де алғашқылардың бiрi болып пiкiр айтқан едiм. Алдыңғы қатарда отырған Қ.Тоқмырзин менiң сөзiмдi бөлiп:

	– Белгiлi нәрсе ғой... – деп наразылық бiлдiрдi.

	– О не белгiлiсi? Бәрiн өзiң бiлетiндей сөйлейсiң! – деп мен де қарсылық көрсетiп тұрдым.

	– Бәрi белгiлi, бәрiн бiлемiз... – деп Құрал күңкiлдеп отырды.

	– Ал бәрiн бiлсең айта қойшы: Қазақстанда қазiр қанша баспа бар?

	– Е, оны газеттерден оқып алмаймыз ба?

	– Оқи алмайсың!

	Жиынды жүргiзiп отырған төраға Оразалин осы арада Тоқмырзинге шүйлiктi:

	– Мәселе белгiлi нәрселердiң кiмнiң аузымен айтылуында ғой! – деп.

	Осылай төрт-бес адам жиынның шырқын бұзып, дау-дамай тұрғызуға тырысып-ақ бақты. Әрқайсысы әр жерден айқайлап, қайта-қайта кезексiз сөз сұрап, өздерiнiң қас дұшпаны саналатын Оразалиннiң жүйкесiн тоздырып, шектен шығаруға ұмтылысты. Ақыр соңында солардың бiреуi орнынан тұрып, президиум жаққа келдi де:

	– Сен, Оразалин, қазақ емес, ұйғырсың! – деп айқай салды.

	– Ал сен, немене, мен туғанда шешемнiң қасында отыр ма едiң? – деп, манадан берi өзiн-өзi байсалды, көнбiс қалыптан шығармауға барынша тырысып отырған Нұрлан да күйiп кеткен едi.

	– Жоқ, сен ұйғырсың!

	– Ал сонда қалай?.. Ұйғыр халықтың қоры ма екен?

	Сен өзi не оттап тұрсың, ей?!

	Бұдан кейiн ұйғыр жазушысы А.Ашири мiнбеге қарай ұмтылды.

	Арт жақтан:

	– Жаңағы айғайшының аяқ-қолын шынжырлап байлап, анау марқұм Пәленшенiң (атын айтты) артынан жындыханаға жiберу керек қой! – деп доқ көрсеттi.

	Осындай әңгiмелерден соң манадан берi гуiлдеп, Оразалиндi шауып алардай болып отырғандардың үндерi өше бастады. Мiнбеге көтерiлген бiр-екеуiнiң сөздерi де құр байбалам, бәтуасыздықтан аса алмады. Солардың бiреуiне залдың түкпiрiнде таяққа сүйенiп тұрған Қ.Ысқақов:

	– Сен өзiң бiреудi сынап, мiнемек боласың... Ал өзiң жазған кiтаптарда есi дұрыс бiр сөйлем жоқ! – деп ескерту жасады.

	Бұл оған қолын сiлтеп:

	– Мен саған көрсетемiн! Саған газет бетiнде жауап беремiн! – деп жауаптасты.

	Жұрт күлiп жатыр.

	Бұдан кейiн Қ.Ысқақов «Маған мемлекеттiк сыйлықты алып бермедiң» деп төрағаға өкпе айтқан қарт қаламгерге қаратып:

	– Сiздiң сол кiтаптарыңыздың көркем әдебиетке қандай қатысы бар? Өзiңiз қандай ортада отырғаныңызды бiлесiз бе? Мұншалық убогий пiкiрлердi тыңдауға бiздiң уақытымыз жоқ! – деп кесiп тастады.

	Былайша қарасаң, дұп-дұрыс, саналы, сауатты қауым. Озықтар да, жүйрiктер де осылардың арасында. Қоғам-қауымның, ақыл-ойдың алғы легiнде жүретiндер де осылар – жазушылар. Бiрақ бастары пiспейдi. Сезiм жетегiнде жүредi. Шын бұзықтары, пәлеқорлары, жалақорлары да оншалық көп емес.Ондайлардың ұзын саны осы кезде бес-алты адамнан аспайды. Баяғыда да солай-тұғын: бес-алты бұзық айналасына әлдекiмдердi жинап алып, шуылдатып жатар едi.





18 маусым 2012 жыл




	Өткен жолғы жазушылар жиынында менiң де аяқ астынан аузым қышып, сөз сөйлегенiм бар емес пе? Сол сөзiмдi «Қазақ әдебиетi» газетiндегi тiлшiлер есебiнде қысқартып (әрине, сын пiкiрлерiмдi алып тастап) басқаны бар. Қ.Тоқмырзиннiң маған қарсы өзiнше пiкiр таластырғысы келгенi бар. Бiрақ ол менiң сөзiмнен кейiн жиыннан «қашып кеткен».

	Ендi, мiне, осындағы қисық ауыз «Үш қоңыр» газетiнде Тоқмырзин (№21, 2012 ж.) тағы да Н.Оразалинге шүйлiгiп, менi де бiраз жерге апарып тастапты. Сонда бұл сығыр не деп жазады? «Бұл жолғы жарапазаншы – жақсы көретiн тұрғыласым Оразбек Сәрсенбаев болып шықты. Осыдан азырақ бұрын Оразалиндi сынап-ақ жүрген сияқты едi (мұнысы, әрине, қып-қызыл өтiрiк). Бүгiн Құдайынан айныған Орекең намазынан жаңылысып қалыпты. Қыза-қыза тiптi: «Осы төрағалық қызметiне ешкiм қызықпайды. Мысалы, маған бол десе, басымды алып қашам», – деп бiр салды. «Кәрi түйе ойнақтаса, жұтқа көрiнедi» дейтiн едi. Соған шынында, «төраға бол» деп жұрт жалынып жатқан сияқты. Жасы 80-ге қарай секiрген, өтiрiк-шынды ел көзiнше көкiген кәрияға бiреу «төраға бол» дегендей. Ал бұл төрағалық ол айтса әрi көз азабындай, азаптың көкесi көрiнедi», – деп былдырайды.

	Қ.Тоқмырзиннiң осы былдырағы басылған соң ертесiне газеттiң бас редакторы менiң жұмыс орныма келiп:

	– Аға, сол жиында сөйлеген сөзiңiздiң толық мәтiнiн бiздiң газетке бастыруға бермейсiз бе? – деп сұрады.

	– Жоқ, айналайын, өйтiп көрiнген көк аттының беделiн көтергiм келмейдi, – деп күлдiм.

	Газет басшысы басын изеп, ол да қосыла күлген.

	Ал ендi менi «сынап тастаған» осы Құрал өте қызық, түсiнiксiздеу жiгiт. Өзi елдiң бәрiн жау көредi, бәрiн сынайды (Ғ.Мүсiрепов, Ә.Нұрпейiсов көкелерiмiзден бастап). Н.Оразалинге иттей өш. Ашып кiретiн есiгi қалмаған кезде, мен оның «Керзаман» атты үш кiтаптан тұратын романын «Қайнар» баспасынан шығарып бердiм. Осыған ризалық бiлдiрiп жүретiн секiлдi едi. Былайша қарағанда, өзiн шырқырап шындық iздеушiлердiң қатарынан көредi. Жазушылық, жазармандық қабiлетi де бар. Бiр жазушы iнiм:

	– Өзiңiзге де обал жоқ, Ореке! Қайдағы қаңғыған-саңғыған бiреулерге қамқорлық жасап жүресiз. Сондай Тоқмырзинмен мен «Жазушы» баспасында бiрге қызмет iстеп, бiр редакцияда отырғанмын. Бұл өзi жасында ауылда пәлен уақыт тракторшы болып жұмыс iстеген. Содан бермен қарай бұл ағамыз мүлдем өспей қалған, сол баяғы тракторшының дәрежесiнде бiржола қалып қойған, – деп өкiнiшiн бiлдiрдi.

	– Тракторшыдан жазушы шығып жатса, не сөкеттiгi бар? Бар пәле адамның құлқы-пейiлiнде ғой! – деймiн.

	– Ендеше, Тоқмырзиннiң тағы бiр кiтабын шығарып берiңiз!

	– Әкелiп жатса, тағы да шығарамыз.

	– Онда сөйтiңiз...

	Жұмекен ақынның мынадай өлеңi бар едi:



	Ақиқаттың өзi кейде қиялдай,

	Есек – есек, тұлпар – тұлпар деп едi.

	Бiрақ қалай көк есегiң ұялмай,

	Тұлпарлармен тайталасып келедi?

	Ақиқат па? Ақиқатты жөн десек,

	Екiге екi қосқаныңмен болды есеп.

	Есегiңде түк кiнә жоқ, тұлпарың

	Көк есекпен тайталасса, ол да есек!





20 маусым 2012 жыл




	«Адамның құны қанша?» деген атаумен рисалалар жинағымды баспаханаға жiбердiм. Бұған соңғы он шақты жыл көлемiнде жазған философиялық (пәлсапалық) әңгiмелерiм енгiзiлдi. Естияр оқырман дұрыс қабылдар-ау деген үмiт бар. Әйтеуiр қартайған шағымда бiлгенiм мен түйгенiмдi жазып бақтым. Бәрiн жаздым – бәрiн айттымға аузым бармайды. Бiлгенiм бiраз мол көрiнгенмен, түйгенiмнiң аздау екенiн iшiм сезедi. Осы тақырыптарды әрi қарай тарқатып, тереңдете беруге әл-қуатымның әлсiздiк жасайтын сыңайы бар. Шын жасым, Алла қаласа, жетпiстiң бесеуiне таянып қалды. Ой сергек, көңiл жүйрiк болғанмен, көз бұлдырап, тiзе сықырлайтын мезгiлге де келiп қалдық.





23 маусым 2012 жыл




	Әншейiнде төзiмдi, сабырлы көрiнетiн, көбiнесе үн-түнсiз отыра беретiн, айналасындағылардың ала-құла әңгiмелерiне құлақ аспайтын бiздiң тақуа әкемiз кей-кейде аяқ астынан шабыт қысқандай, ұзақтау сөйлеп кетушi едi. Сөйлегенде... сол баяғы Ислам қағидаларын тәптiштеп, әр түрлi аңыз-әңгiмелердi, рауаяттарды мысалға келтiрiп, осы күнi тiрi жүрген адамның бәрiнiң түптiң түбiнде екi дүниеде бiрдей жауапқа тартылатынын, жазаға ұшырайтынын айтып, бiраз қорқытып-үркiтiп алатын да, одан әрi осы күнi тiрi жүрген адамдар арасындағы дүние қызығына түсiп кеткен малтабарларды, арам жолда жүргендердi, пайда үшiн өзгелерге қиянат жасайтындарды майдалап сынап-мiней бастайтын.

	Әлбетте, әкемiздiң мұндай насихат әңгiмелерi айналасындағыларға ұнай бермейтiн. Өзге ауылдастарды былай қойғанда, ет жақын ағайындардың өзi бiздiң көкемiздiң осындай «лекцияларынан» қашып, оның көзiне түспеуге тырысатын едi.

	Ақылды шешем ылғи мұндайда:

	– Жұртқа нәсиет айтқанды қашан қоясың? Босқа жаманатты боласың ғой, – деп ескерту жасайтын.

	Менiң де бiрде:

	– Құлағы керең, көкiрегi қараңғы бiреулерге сөз шығындап қайтесiз, көке? – деп шешемнiң ыңғайына қарай жығылғаным бар едi.

	Сонда менiң тақуа әкем ұзын сақалын саусағымен сипалап отырып, бәсең дауыспен баппен сөйлеп кеттi емес пе?

	– Бiлiп отырып, жөн сөз айтсаң, ол да сауапқа жазылады. Бiлiп отырып, жөн сөз айтпасаң, ол да күпiрлiк жасағанмен бiрдей, – дедi.

	– Жөн сөзге де, сауапқа да ешкiм құлақ аспай қойса қайтпек керек?

	– Мынадай бiр рауаят бар, балам. Бiр асқан ғұлама кiсiге жанашыр жақындары келiп: «Тақсыр, осы сiз әдiлет, турашылдық туралы өте жиi айтасыз. Әрi өте қатты айтасыз. Ешкiмнiң көңiлiне қарамайсыз. Осының қисыны қалай?» – деп сұрайды екен. Сонда әлгi ғұлама кiсi: «Ей, пiрәдарлар! Бұл дүниеде қара қарға көп пе, әлде ақ қарға көп пе?» деп қарсы сауал қояды екен. «Әлбетте, қара қарға көп. Ал ақ қарға мыңның бiрiнде, iлуде ғана ұшырасады», – деп жауап бередi. «Ендеше, қадiрмендi пiрәдарлар, бұдан былай бiлiп жүрерсiңдер: әуел баста Алла тағаламыз ақ қарғаны өзге қарғалардың қара екенiн дәлелдеу үшiн жаратқан емес пе?» деген екен.

	Әкемнен естiген осы рауаятты мен де түр-түсiн өзгертiп, әр жерде айтып, жазып жүремiн.

	Өткен жолы соның тағы бiр ретi келе қалмасын ба? Құрапат-мәжiлiс үстiнде әр нәрсеге баға берiп, сынап-мiнеп отырған маған жылыұшырай күлiмсiреп қараған iнiлерiмнiң бiреуi:

	– Аға, сiздi де сыртыңыздан сынаушылар табылады, – дегенi бар.

	Былайша кеңпейiл көрiнгенмен, сынды ұнатпайтынның бiреуi өзiм емеспiн бе:

	– Ол кiм сондай-ақ?! – деп қитыға қалдым.

	Содан анау түк жазығы жоқ iнiшектiң жауабын күтпестен, баяғыда әкемнен естiген ақ қарға мен қара қарға туралы ертегiнi ежiктей жөнелдiм... Мұндайда маған «қойсаңшы!» дейтiн ешкiм тағы табыла қоймайды!





25 маусым 2012 жыл




	Жазушылар одағы басқармасының бұл жолы өткен пленумы едәуiр уақытқа созылды. Қаламгер әрiптестер бiраз гуiлдестi, әр нәрсенiң басын шалып, шер тарқатысты. Бiр-бiрлерiн бiрлiкке, баянды тiрлiкке, мүдделестiкке шақырғандар да болды. Халық жазушысы Қабдеш Жұмадiлов жедел сөз сұрап мiнбеге шығып, қазiргi төраға Н.Оразалиндi әжептәуiр сынап тастады.

	Орысша өлең жазатын Сағынгерей Бәйменов деген жiгiттiң «Дат» газетiнде басылған өрескел, жалақор мақаласы талқыланып, Жазушылар одағы секретариатының мұндай «бұзақыны» мүшелiктен шығару жөнiндегi ұсынысы дауысқа түскенде, әлдебiреулер айқайға, дау-дамайға айналдырмақ болып едi, ол әрекеттерiнен ештеңе өнбедi. Көпшiлiк әлгi байғұсты «пiштiрiп жiберуге» оп-оңай келiсiмiн бердi. Осы тұста жиынды өзi жүргiзiп отырған Нұрлан мұндай бейбастақтық пен жалақорлыққа баға берiп, тыйым салып отыратын тұрақты Тәртiптiк кеңес құру жөнiнде ұсынысын айта бастап едi, гуiл-шуылдың ортасында оның бұл бастамасының қабылданып кетуi мүмкiн екенiн байқаған мен орнымнан көтерiлiп:

	– Мұндай ұсынысты қайтып алғаның дұрыс болатын шығар. Шығармашылық одаққа ешқандай тәртiптiк, этикалық кеңестiң қажетi жоқ. Бiз парламент емеспiз, еркiн қоғамдық ұйымбыз. Осындай бiрдеңенi құрып алсақ, күнi ертең ұшы-қиыры жоқ дау-дамайға қаламыз, – дедiм.

	Нұрлан бұл сөзден соң бiрден райынан қайтып:

	– Дұрыс. Солай-ақ болсын. Бұл ұсынысты дауысқа салмаймыз, – дедi.

	Мiнбеге көтерiлген сөйлеушiлер iшiнде Еркiнбай Әкiмқұлов:

	– Өткен жолғы жиында Оразбек молда Сәрсенбаев аталы, жүйелi сөз айтты, – деп бастағанда мен қасымда отырған екi-үш жазарманға қарап:

	– Сендер бұл ағаларыңды менсiнiңкiремейтiн сыңай танытқандарыңмен, ендi бұдан былай мен Ерекеңдi ешбiр сынай алмаймын, – деп күлдiм.

	Бұлар да бастарын изесiп, күлiсiп алды.

	– Сiз, Ораға, бұл кiсiмен баяғыда «Лениншiл жаста» бiрге қызмет iстегенсiңдер ғой, ә?

	– Әрине. Ерекең негiзiнен жөндем кiсi.

	Мұндайда сырын бiлмейтiн бiреулерге жазушылар ортасында отырып, сөз сөйлеудiң өзi қиын болатыны бар. Мысалы, дәл бүгiн жасы ұлғайған, денсаулығы әбден тозған бiр ақсақал ортаға шығып, сахнаға көтерiле алмаған соң, екi жас жiгiттiң сүйемелдеуiмен орындыққа әрең отырды да:

	– Менi көпшiлiгiң танымайсың, бiлмейсiң. Мен өмiрiмде бiрiншi рет жазушылардың жиынына қатысып отырмын, – деп бастады да, осы уақытқа шейiн қайда қандай қызмет iстегенiн, қандай атақ, медальдар алғанын тiзбелеп кеттi. Онымен де қоймай: – Мен анау КазГУ-де қырық нешеме жыл ұстаз болып, нешеме журналистердi оқытып шығардым, соның iшiнде сендердiң мына төрағаларың да бар. Журналистика саласында нешеме кiтаптар жаздым. Мен өзi осындай тегiн адам емеспiн...

	Ақсақалдың сөзi тым ұзап бара жатқан соң бiреулер отырып:

	– Ау, сонда не айтпақсыз? – деп арт жақтан айқай салған-ды.

	Қарияның құлағы мүкiстеу ме, қайдам, әрi қарай сөзбұйдалай бердi.

	– Мен қазақтың талай зиялы азаматтарын тәрбиелеп шығардым. Олардың бiразы қазiрде көрнектi қызметтерде жүр. Өздерiң бiлесiңдер, менiң анау балам анау Америкада елшiлiк жұмыста...

	– Балаңызды бiлемiз. Ол қазақшадан қоқ етпейдi...

	– Сыртқы iстер министрi болып тұрғанда, қазақ тiлiнiң дипломатияға енгiзiлуiне қарсы шыққан сол емес пе?

	– Әбден-ақ жақсы тәрбиелеген екенсiз! Жазушылардың осындай «терiсқақпайларын» естiгенде, менiң бұл ақсақалға тiптi жаным ашып кеттi. Бiрақ шалың сасатын емес.

	– Мен анау «Лениншiл жас» газетiнде жауапты хатшы болып жүрген кезiмде мынау Пәленшеев... – деп әрi қарай тарта бердi.

	– Ау, болды ғой! Қойсаңызшы! – деп алдыңғы қатарда отырған бiр сатирик ақынымыз тiптi жекiрiп, ұрыса бастағанда, төрдегi төрағамыз:

	– Мен де осы ағамнан дәрiс алып едiм... Сөзiн бөлгiм келмейдi. Бiрақ, көке регламент сақтауымыз керек қой! – деп өтiнiш жасаған соң, бұрынғы Сыртқы министрдiң қартайған әкесi әрең тоқтауға мәжбүр болды.

	Сонда деймiз-ау, не жазушы емес, не ақын емес, таяққа сүйенiп бүктетiлiп жүрген осы кiсi жазушылардың жиынына неге келген? Өзiн мадақтап сөз сөйлегендегi мақсаты қайсы? Не айтпақ болды екен?

	Соңғы жылдарда бiздiң Одақтың үйiнде әлгi қария тақiлеттес бiреулер жазушылар жиынына жиi қатысып, жиi сөз сұрайтын болып жүр. Өздерiн жазушы санайды (филология кандидаттарының бәрi секiлдi). Көбiнесе көркем әдебиетке қатысы жоқ саясаттарды соғады. Сондай «көкелердiң» бiрi тағы қол көтерiп, сөз сұрай бастап едi, төрдегi төраға қабағын шытып:

	– Апырмай, қоя тұрыңызшы... Өткен жолы да айттыңыз ғой... Сол пiкiрiңiздi тағы қайталайсыз ғой! – деп азар да безер болды.

	– Жоқ, қосарым бар... Нұрлан, сөз бер маған!

	– Жастар сөйлесiншi. Жастарға кезек берейiк.

	Менiң ауылдағы Ахат көкем өзi ұнатпаған адамдарды сыртынан «старшой» деп атаушы едi.

	Бiздiң бүгiнгi жиынымызда да сондай «старшойлар» мен «младшойлардың» көбейе бастағаны байқалады. Әлгi «старшой» ақсақалдан кейiн мiнбеге көтерiлген бiр «младшой» қарындасымыз (жасы алпысқа таяп қалған филология кандидаты, әлде докторы ма?) өзiнiң бар өмiрiн әдебиеттiң өркендеуiне арнағанын, бiрақ бұдан опа таппағанын айтып, жарты сағат бойы «жылап» тұрып алсын.

	– Бұл неге жылайды? Кiмнен қорлық көрген? – деп күңкiлдейдi маған таяу отырған тағы бiр филология докторы.

	Осы кезде мiнбедегi шешен тез жылауын тоқтатып, өзiне баяғыда қол ұшын берген әлдебiр бастықтарды мадақтауға кiрiстi.

	– Мұнысы жөн ендi, – деп маған таяу отырған филология докторы қопаңдап қойды. Бiрақ анау әуенiн тағы өзгертiп, тағы жылай бастады.

	Жиналыс аяқталуға айналғада, тағы бiр «младшой» (әлде «старшой ма?») орнынан қарғып тұрып:

	– Ау, бұл неғылған сұмдық? Төрт сағат бойы естiгенiмiз мадақтау, дәрiптеу... Тек төрағаны мақтау болды. Сын қайда, сын?! – деп айқай салды.

	Бiрақ бұның сөзiне құлақ асқан ешкiм көрiнбедi.

	Әрине, ұзаққа созылған жиында мағыналы пiкiрлер айтқандар да болды. Солардың iшiнде Қ.Ысқақ, Ә.Асқаров, Ә.Бөпежанова, А.Алтай, Е.Әкiмқұлов, А.Бақтыгереева, т.б. бар.

	Жазушылар жиынын Н.Оразалин әдеттегiше шеберлiкпен жүргiзiп отырды.

	Бiрақ бәрiбiр күнi ертең күншiлдер мен айғайшылардың осындағы «аузы қисық» газеттердiң бiрiнде жазушылардың осы жиынын тағы да сынап, сықақтап, әсiресе Оразалинге тiстерiн қайрайтыны белгiлi. Бiр ғажабы – солардың ешқайсысы көпшiлiк алдында ашық «айқасқа» шығып, дәлелдi пiкiрлерiн талқыға салып жатпайды. Өйткенi бұлар көпшiлiктен қорқады. Жазушылардан қорқады.

	Әйткенмен, мұндайлар некен-саяқ. Әрi осылардың артында айтақтаушылар да жоқ емес. Адами тiршiлiктiң логикасы қашаннан осындай – бұл жерден түк жаңалық iздеп таппайсыз.





13 шiлде 2012 жыл




	Алматыдағы политехника университетiнiң бiрiншi курсын аяқтаған Сырым балам қазiргi жазғы демалыс кезiнде қаладағы ресторандардың бiрiнде жолдастарымен бiрге уақытша даяшылық жұмыс iстеп жүргенге ұқсайды. Осы Сырым маған келiп, қызық-қызық әңгiмелер айтады.

	Қазақтар той-думанды жиiрек өткiзедi екен. Аста-төк дастарқан жасап, қыруар адамды шақырады.

	Бiрақ даяшы студенттер қазақтардың тойына қызмет көрсетуге оншалық құлықты емес. Бiрiншi себеп: қазақ тойшылдары шетiнен кiнәмшiл, талапшыл, мазасыз. Екiншi себеп: қазақ тойшылдары шетiнен сараң, ұсақ, жақсы қызмет көрсеткен даяшылардың қолына көк тиын ұстатпайды («чаевые» бермейдi).

	Ал орыс тойшылдары ондай емес. Әрине, бұлардың саны отыз, қырықтан аспайды. Әрi бұлар даяшыларды жұмсағаннан гөрi өздерiне өздерi қызмет еткендi дұрыс көредi. Шетiнен кiшiпейiл, рақметшiл. Көкiрек кермейдi. Бiр-бiрiмен бедел, қызмет жарыстырмайды. Бәрi тең, кең отырады. Ең тәуiрi – жақсы қызмет көрсеткен жiгiттердi құр қалдырмайды, «чаевые» бередi.

	– Шаршамасаң, оқуың басталғанша осылай жүре бер, – деймiн Сырымға. – Өмiр көресiң, адам танисың...





31 шiлде 2012 жыл




	Бұдабай ақынның жинағын дайындап, баспаға өткiздiм. «Сырдай сүлей ақыны» атты мақала жазып, «Егемен Қазақстан» газетiне жiбердiм. Сөйтiп, бiр замандардағы Сыр бойының атақты ақынының әруағы алдындағы борышымды өтегендей болдым.

	Жалпы, осындайда ешкiмге естiртпей, аз-кем мақтанып қалудың да жөнi бар. Қай жылдары аты ұмытылуға айналған айтулы әншi, композитор Нартайдың мұрасын iздестiрiп, екi мәрте («Өсиет», 1982, «Аманат», 1990) оның жинақтарын шығардым. Нарекеңнiң атын өзгертiп, прототип ретiнде пайдаланып, «Шамшырақ» романын жарияладым (1990). Одан бұрынырақта атақты диқан Ыбырай Жақайұлының өмiрiн арқау етiп, «Ыбырай түбегi» повесiн жаздым (1972). Әйгiлi батыр Иманжүсiп туралы мақалалар жарияладым (80-жылдары), оның толық ақталып шығуына азды-көптi септiгiм тидi. Алаш көсемi Мұстафа Шоқайдың қазақ елiндегi ең тұңғыш жарияланған кiтаптарын (екi томдық: 1998-99, үш томдық: 2007) бастырдым. Бұдабай ақын өмiрiнен «Тамыр» аталатын повесть жаздым (1980). Өзге шығармаларымның iрiлi-ұсақты кейiпкерлерi түгелдей дерлiк Шиелi топырағында өмiр кешкен адамдар екенiн айтпасам да болады.

	Базбiр ағайындарым:

	– Ореке, бiздiң ана атамыз, мына туысымыз атаусыз қалып барады. Солар туралы да бiрдеме жазбайсыз ба? – деп қолқа салғысы келiп тұрады.

	Ондайда:

	– Бiзден кейiн де бiздiң тұқымда оқыған көзi ашық азаматтар туатын шығар. Соларға да азық боларлық бiрдемелер қалдырайық. Оның үстiне, бұрынғыдай емес, қартайып, қайрат кеми бастады емес пе? – деп құтылуға тырысамын.

	* * *

	Өзiм жас күнiмнен үзбей оқитын «Жас Алаштың» бүгiнгi санында (№59, 2012) мынадай «қызық» дерек келтiрiлiптi. Жамбыл облысының әкiмi Қ.Бозымбаев бiрде: «Ертең Талас ауданына iссапармен барамыз, дайындалыңдар» дептi. Сонда қасындағы қызметкерлердiң бiреуi: «Құдай қаласа!» деп аңдамай айтып қалады емес пе? Қарауындағының сөзiн жақтырмаған әкiм: «Құдай қаласа да, қаламаса да барамын, мен солай жоспарлап қойдым!» деп дүңк ете қалса керек.

	Дәл осындай мейманасы тасыған әкiмдерден қандай жақсылық күтуге болады? Дiнсiз адам – имансыз, имансыз адам – ұятсыз. Әлiмсақтан берi қарай жалғасып келе жатқан үрдiс осындай.





6 тамыз 2012 жыл




	Анау алыс Европаның Прага қаласында тұрып жатқан қазақ мұғаджирi сол жаққа жолы түскен Дидахмет деген жiгiтпен кездесiп, едәуiр сұхбат құрса керек. Дидахметтiң айтуынша, осы кездесуiнде мұғаджир менi бiраз марапаттап, сәлем айтып жiберiптi.

	– Азаматтардың бiр-бiрiнiң қадiрiн бiлiп, сырттай болса да бағасын берiп жүргенi қандай жақсы! – деп сүйсiнедi Дидахмет.

	Мұғаджирдiң аты-жөнi – Мұхтар Мағауин.





14 тамыз 2012 жыл




	«Адамның құны қанша?» атты рисалалар кiтабым басылып шықты. Бұған соңғы 8 жыл iшiнде жазған пәлсәпалық дүниелерiмдi түгел кiргiздiм. Бұдан кейiн жаңа шығармалар жазуды қоятын шығармыз. Бәлендей шығармашылық дағдарыс жоқ – әрi қарай белсендi еңбектенуге денсаулық, дене қуатым жетiспейтiн түрi бар. Былайша қарағанда, айтатын нәрселерiмнiң бәрiн болмағанмен, едәуiр бөлiгiн шама келгенше қозғап-қотарған секiлдiмiн.

	Осы кiтаптың алғашқы данасына қолтаңбамды түсiрiп, Рысбек Сәрсенбайұлына апарып бердiм. Екеумiз оңаша отырып, ұзақ сөйлестiк. Негiзгi сөйлеуiк әрi ақыл айтқыш, әрине, өзiммiн. Рысбек те аракiдiк сұрақтар қойып, тақырыптарды тарқатып отырды.

	– Қазiр қазақ қауымында пассионарлық кернеу жоқ. Мұны Жаңаөзен оқиғалары анық көрсеттi. Сондықтан саяси ұрыншақтыққа бармау керек, – деп бiр қайырдым.

	– Көктемде өткiзген зиялы қауым өкiлдерi форумының қоғам iшiнде едәуiр ықпалы болды. Көп ұзатпай, осындай беделдi жиынды тағы қайталап жiберудiң ретi келiп-ақ тұр, – деп екi қайырдым. – Бiрақ бұл жиында билiкке де қатысы жоқ, саяси оппозицияға да қатысы жоқ мемлекетшiл, ұлтшыл патриот азаматтарды сөйлетiп, қазақ қауымына қарата жолданатын тәуелсiздiк декларациясына ұқсас құжат қабылданса, құба-құп болар. Өйткенi қазiргi ең бастысы – қазақ елiнiң тәуелсiздiгiн сақтап, қорғап қалу. Бұған, сiрә, Елбасының өзi де мүдделi болуы керек.

	– Оппозиция өкiлдерiн қалай қатыстырмаймыз?..

	Ертеңгi күндерi әрекет ететiн солар ғой...

	– Ол жағын ойластырып көрерсiңдер. Бiрақ форумның күн тәртiбiне латыншаға көшу секiлдi бiрдемелердi тықпалаудың қажетi жоқ.

	– Бiреулер Жаңаөзен оқиғаларының салдарын талқыласақ деген пiкiр айтып жүр.

	– Жаңаөзен оқиғасы қазақ тарихында өшпейтiн қара дақ болып қала бермек. Бiрақ, менiңше, мұны арнайы Форум талқысына салудың қисыны келе қояр ма екен? Мен, әрине, саясаткер емеспiн. Саясатқа көбiне сырттай, философиялық тұрғыдан қараймын. Осы жағынан ойластырғанда, сендердiң форумдарың бөлшек-бөлшек тақырыптарды қозғамай, бүгiнгi таңдағы ең өзектi, ең зәру мәселелерге назар аударғаны пайдалы шығар. Қазiргi ең зәру тақырып – елiмiздiң тәуелсiздiгiн сақтап қалу емес пе? Ендi бiр жиырма-отыз жылды артымызға тастап, ұлтымыздың санын жиырма миллионға бiр жеткiзiп алсақ, бiздi ешбiр жау алмайды...

	Бұдан басқа газет, баспасөз төңiрегiндегi әңгiмелердi де бiраз қаузадық.





15 тамыз 2012 жыл




	Немеремiз Әмина әл-Фараби атындағы айтулы университетке грант бойынша оқуға түсiп, бәрiмiздi қуантып тастады.





17 тамыз 2012 жыл




	Жазушылар одағының төрағасы қалта телефоны арқылы маған қоңырау шалып, амандық-саулық сұрасқан соң мынаны айтты:

	– Ореке, бiз сiздi ертеңгi өтетiн құрылтайда сөйлеушiлер тiзiмiне жазып қойдық. Бұған қалай қарайсыз? – дедi.

	– Бұл жолы менiң сөйлеуiмнiң қажетi жоқ. Өткен жолғы жиында айтарымды айттым емес пе? – деп жауап бердiм.

	– Жарайды онда... Өзiңiзбен ақылдасатын бiр шаруа болып тұр. Ертеңгi құрылтайдан соң әдетте ұйымдастыру пленумын өткiзiп, Жазушылар одағының жаңа басшылығын сайлап аламыз ғой. Осы ұйымдастыру пленумын басқаруды өзiңiзге тапсыру ойымызда бар. Бұл жұмысқа да беделi, салмағы жеткiлiктi жазушыны ұсынғанымыз дұрыс қой. Бұған қалай қарайсыз?

	– Мұндай қиын жұмыс менiң қолымнан келмейдi...

	– Неге?

	– Өйткенi мен ел басқаруға икемсiз адаммын. Айрықша жазушыларды басқару оңай емес. Ел басқарушылардың ерекше қабiлетi болады емес пе? Мәселен, менiң бойымда мына сенiң елдi ұйымдастыру қабiлетiңнiң он пайызы да табылмайды...

	Менiң бұл сөзiме төраға бiраз күлiп алды да:

	– Сонда ұйымдастыру пленумын басқаруға кiмдi лайық көресiз? – деп сұрады.

	– Е, әлгi академик ақсақалымыз Серiк Қирабаев бар емес пе?

	– Өткен жолғы пленумды да сол Сәкең басқарған. Ол кiсiнi қайта-қайта мазалай беруiмiз ыңғайсыздау болып тұр.

	– Ана бiр әдебиетшi академигiмiз Сейiт Қасқабасов қалай?

	– Ол ағамыз ауырып жүрген көрiнедi.

	– Е, солай ма? Өзiң айтқан беделдi, салмақты ағаларымыз азайып бара жатыр екен-ау.

	– Иә, иә... Ореке, өзiңiз қатарлы замандас, өкшелестерiңiзден кiмдер бар?

	– Мұны ойланып көру керек екен.

	– Онда бiраз ойланып, менiң осы нөмiрiме хабарласа салыңызшы.

	– Жарайды, – дедiм.

	Сәлден соң төрағаға қайта қоңырау шалдым.

	– Қабырғаммен кеңесе келiп, мен Қалиқан Ысқақтан басқа ешкiмдi көрмей отырмын, – дедiм.

	– Мұныңыз дұрыс секiлдi. Мен де осы Қалағаңды есiме алған едiм. Бiрақ артық-ауыс сезiмнiң адамы емес пе? Бiреулерге қолын шошайтып, бүлдiрiп ала ма деп қауiптенемiн.

	– Менiңше, осы Қалағаң лайық. Бәлкiм, бес-он бүлдiргiштерге қарай қолын шошайтып, тыйым салу үшiн Қалағаңның сондай мiнезi керек шығар.

	– Солай болар, – деп төраға ойланып қалды.

	– Жуықта Елбасымен кездесiпсiң. Қандай мәселелердi шешiп қайттың? – деп сұрадым.

	Төраға бұл жолы бөгелген жоқ.

	– Бұрын ол кiсiге кемiнде үш-төрт мәселемен кiрушi едiм. Бұл жолы бiр ғана мәселенi қозғадым: жазушылардың қаламақысын көтеру жөнiндегi ұсыныстарымызды қағазға түсiрiп, хаттап, есебiн шығарып, алдына апарып қойдым.

	– Дұрыс-ақ. Ол кiсi не уәж айтты?

	– Пәлендей үндеген жоқ. Дегенмен, ықыласпен қабылдағандай сезiндiм.

	– Онда ақырын күтейiк.

	Нұрланның осы кездесуiнен хабардар кейбiр жазушылардың:

	– Тәуелсiздiк алғалы жиырма жылдан берi қаламгерлер қаламақыдан қағылды. Егер осы жолы да Елбасы тиiстi қаламақы төлеуге пәрмен бермесе, оның жазушылар қауымына бiржола терiс қарайтыны белгiлi болады, – деп сәуегейлiк айта бастағанын естiп жүрмiз. Өткен жолғы Жазушылар одағында өткен жиында Қоғаш (Қоғабай Сәрсекеев) мiнберге шығып алып:

	– Сендер өкiметтен қаламақы сұрауды қойыңдар. Қазiр нарық заманы. Мұндай заманда сендерге ешкiм гонорар бермейдi. Болмайды! – деп кейiген едi.

	Әлде осы Қоғаштың сөзi шындыққа айналып бара ма?





25 қыркүйек 2012 жыл




	Бүгiн опера және балет театрының ғимаратында Қазақстан жазушыларының кезектi Құрылтайы өттi. Жоғарғы жақтың бұл жолы қаламгерлер кеңесiне едәуiр мән бергенi байқалды. Президенттiң құттықтау хаты оқылып, төрдегi құрметтi биiкке мемлекеттiк хатшы М.Құлмұхаммед бастаған «дәулер» барып жайғасты. Бiз де сол тiзiмге iлiнiп, қатарласып отыра қалдық. Мен болсам, әркiмнiң отыратын орындығы күнi бұрын жазылып көрсетiлген тұсқа отырмай, екiншi тiзбектiң ең шетiне барып қонжидым (бұл телеэкраннан қашқан тәсiлiм едi). Көп ұзамай, төменге түсiп, көпшiлiктiң ортасына қарай жылыстап кеттiм.

	Құрылтай тартысты, уылған-шуылған жағдайда өттi. Жиын басталмай жатып, сотты болуына байланысты Жазушылар одағы мүшелiгiнен қуылған оралдық А.Бектұрғанов сахнаға ешкiмнiң шақыруын күтпестен екпiндеп жүгiрiп шығып, үлкен шу көтердi.

	Ал жарыссөз кезiнде мiнбеде тұрғандардың сөзiн бөлiп:

	– Болды! Тоқтат!

	– Сөйлеме! Керегiң жоқ!

	– Жарайды, естiдiк... Үйiңе қайта бер! – деп айғайға басқан даукестердiң шағын тобы бiрiншi қатарда отырса, солардың iшiнде ақын Темiрхан Медетбек айрықша белсендiлiк көрсеттi.

	Қ.Жұмадiлов, М.Шаханов, И.Оразбаев, т.б. сөйлеп үлгiрдi. Ал жасы 85-ке келген Т.Кәкiшев көкемiздiң тiптен аузын аштырмай қойды. Мен де мiнбеге шығып сөйлеуге мәжбүр болдым.

	Бiздiң бәрiмiздiң сөзiмiз жазылған болуы керек.

	«Қазақ әдебиетi» газетi беттерiнде жарияланатын шығар... Қазiр есiме түсiп отырғаны мына жағдайлар. Мiнберге көтерiлiп:

	– Әлеумет, менiң бұл жолы сөйлеуiм қиындау болып тұр, – деп бастай бергенiм сол едi, – өйткенi бүгiн екi жаққа бөлiнiп айтысушылар iшiнде менiң сыйлайтын, жоғары бағалайтын адамдарым баршылық...

	Алдыңғы қатарда отырған Темiрхан тағы қиқулап қоя бердi. Даусының қарлығып, өңешiн өңмендеп соза түскенiне қарап, осы шiркiн бүгiн екi жүз грамды iшiне тастап алған ба екен деп ойладым...

	Менiң де сол жерде жас күнiмде бойымда бар ескi жыным қозып кетiп:

	– Ей, Темiрхан, сен неге айқайлайсың? Сен неғып бүйтiп бүлiнiп отырсың?! Неге сен мында берi шығып, айтарыңды ашық айтпайсың? – дедiм даусымды көтерiңкiреп.

	– Ой, маған сөз бермейдi ғой! – деп бұл буынып отырды.

	– Ей, Темiрхан! Iшкi дiнi осал, әлсiз, нашар адамдардың ғана әдетте осылай байбалам салып, дәрменсiздiк көрсететiнiн бiлмеушi ме едiң?!

	– Жоқ, олай емес!

	– Дәл солай. Әлеумет, айтар пiкiрiмiздi ашық сөйлеп, сабырмен, ақылмен, сезiмге ұрынбай талқылауға, таразыға салуға әбден болады. Сынды да сабырмен қабылдауға болады. Мәселен, жаңа осында мiнбеге шығып пiкiр айтқан Қабдеш пен Мұхтардың сөздерiнiң де жаны бар. Ал қырық екi жазушыға бiр мезетте Алаш сыйлығының берiлуi ақылға сыймайды. Мұны материалдық көмек тарату дейдi. Сондай-ақ Жазушылар одағы төрағасының үстiне тағы бiр құрметтi төраға дегендi әкелiп жапсыру қалай ақталсақ та, көңiлге қонбайды. Ендi қазiргi төрағамыздың атқарған жұмыс жайына келсек, мен өткен жолғы жиында «қанағаттанарлық» деп бағалағанмын. Қазiр де сол пiкiрдемiн. Тағы да айтамын: айқаймен, байбаламмен бiз ешбiр мәселемiздi шеше алмаймыз, – деп сөзiмдi аяқтадым.

	Үзiлiс кезiнде кездескендер:

	– Жақсы айттыңыз!

	– Аталы сөз осы болды! – деп мадақтап жатыр.

	Арзан мадаққа оншалық сене бермейтiн жазған басым Жадыра Дәрiбаева қарындасымның:

	– Қазiргi қалған абыз ақсақалымыз өзiңiз екенсiз, – деген сөзiне кәдiмгiдей-ақ... сүйсiнген сыңай таныттым бiлем.

	Ұйымдастыру пленумын Қалиқан Ысқақ басқарды. Оңды басқарып шықты. Жүз пайыз жақтаған дауыспен Нұрлан қайтара төраға болып сайланды. Соңғы сөзiнде ол:

	– Ертеден берi осы бiз неге айғайластық?.. ақыры жүз пайыз дауыс беретiндерiңiз бар... – деп миығынан күлiп қойды.

	Ұмытып бара жатыр екенмiн – мен әлгi сөзiмнiң тұсында:

	– Осында Жазушылар одағынан бөлiнiп шығамын деушiлер де бар екен. Бөлiнiңiздер. Бiрақ он-он бес адам бөлiнiп шыққанда не iстейсiздер? Кiмдердiң мүддесiн қорғайсыздар? Сендерге кiмдер барып қосылады? Баяғыда да осындай әңгiмелер болған... – дегенмiн.

	Арғы жолғы Құрылтайдан соң базбiреулер «бөлiнемiз» деп (Пен-Клуб мүшелерi) дүрлiге бастағанда, «онда Қазақстан Жазушылар одағы мүшелiгiнен шығарыласыңдар» деген жауапты естiп, бәрi жым-жырт бола қалғаны есiмiзде. Осы жолы да сөйтетiн шығар деп ойладым.

	Бұл жолғы Құрылтай кезiнде өзге де штрихтар болды. Мәселен, түс әлетiнде жарық сөнiп қалып, делегаттар екi сағаттай уақыт «сейiлдеп» кеттi. Бiреулер:

	– Жарықты әдейi өшiрiп тастады. Провокация ғой... – деп сәуегейлiк соғып жатты.

	Бұлары бекер болып шықты – осы күнi бүкiл қала бойынша шамдар сөнiп, елдi әбiгерге түсiргенге ұқсайды. Тiптi көшеде, метрода түп-түгел электр желiлерi iстен шығып қалғанын кейiнiректе естiдiк.

	Тағы бiр штрих. Түскi ас кезiнде вип бөлмеде жиналған жиырма шақты «жетекшi» жазушылар әр нәрсенi әңгiмелеп отырған тұста әлдекiм:

	– Осы Әкiм Тарази қайда жүр? Көре алмадық қой? – деп сұрап едi.

	Астанадан келген бiреуi:

	– Ой, Әбекеңнiң қазiр қолы бос емес. Ол ағаң қазiр мешiтке барады, намаз оқиды... – деп хабарлаған.

	Мұны естiген Таразидiң замандастары бiр-бiрiне таңырқай қарағансып, мысқылдауға айналып едi.

	Мен осы арада төтеден сөзге араласып:

	– Өлетiнiн бiлетiн әрбiр мұсылман солай iстейдi, намаз оқиды... Өлетiнiн бiлмейтiндерге, әрине, дауа жоқ! – дедiм.

	Бұдан соң Таразидiң мұсылмандық жолға түсу тақырыбы қайтып қозғалған жоқ.





25 қыркүйек 2012 жыл




	Тынымбайдың үйiнде кешкiлiк басқосу болып, Құрылтайдан кейiнгi ең алғашқы баяу талқылау өттi. Орысша айтқанда, бұл «разборкаға» Темiрхан, Қажығали, Молдахмет, Сұлтанәлi, Әскербек, Айжарық һәм мен қатыстым. Тынымбай асқан шеберлiкпен, әзiл-қалжыңын араластыра отырып, әркiмге өз «сыбағасын» үлестiрiп бердi. Ол айрықша өзiнiң құрдасы Темiрханға «шүйлiгiп» отырды.

	– Әлгiнде мен есiк алдына шығып, қолыңды қусырып, басыңды иiп тұрып, Орекеңдi қарсы алғайсың! деп тапсырма берiп едiм, бұл бұлжытпай орындады! – деп әуелi қонақтарын бiраз күлдiрiп алды.

	Темкең де бұл жолы бетегеден биiк, жусаннан аласа мiнез танытып, моп-момақан болып отырды. Кешегi құрылтай, одақтың төрағасы туралы мардымды ештеңе айтылған жоқ. Нұрланның атына бұл отырыста бiр ауыз сын естiлмедi. Көбiнесе Қажығалидың жақында жарық көрген «Тар кезең» романы төңiрегiнде сөйлестi (әрине, кiтапты оқығандары сөйлейдi де). Жиналып суретке түстiк.





26 қыркүйек 2012 жыл




	Биыл баспамыздан бес-алты кiтап басып шығарғанбыз. Солардың iшiнде Нұрғали Ораздың «Жылқының көз жасы» аталған повестер мен әңгiмелер жинағы бар едi.

	Бұрыннан осы жiгiттiң шығармашылық еңбегiне ықылас қойып жүретiнмiн. Ал мына кiтабындағы «Тауда ұшқан тазқара» повесi маған айрықша ұнады. Бұл нағыз ысылған, орныққан суреткердiң қолынан шыққан құнды дүние екен. Осы пiкiрiмдi автордың өзiне айтып, бiраз қуантып тастадым-ау деп ойлаймын.

	– Бұл кiтабыңды келесi жолғы Мемлекеттiк сыйлыққа ұсыну керек. Бiздiң қолымызда қазiр билiк жоқ, бiрақ сөз жәрдемiн беруге жараймыз, – дедiм.

	Бұдан соң қазiргi әдебиеттiң әңгiмесiн қозғап, аға ұрпақ пен жастар арасындағы жалғастықтың кемiп кеткенiне өкiнiш бiлдiргендей болдық.





27 қыркүйек 2012 жыл




	Бiздiң баспамыздың тақырыптық жоспарында тұрған қолжазбасының жағдайын сұрап, менiң ескi танысым келiп, екеуара едәуiр сұхбат құрдық.

	Бұл өзi көпшiлiктен жырақ, оқшаулау жүретiн, былай сырттай қарағанда, томаға-тұйықтау көрiнетiн, оңайлықпен сыр аша қоймайтын жiгiт едi. Ешкiмге жалпаңы, жалтағы жоқ, иман таразысын ауытқымай ұстап жүрген санаулы азаматтардың бiрi десек болады.

	Әдеттегiдей көңiлi қобалжулы екен.

	– Оразбек, менiң қарным аша бастады, – деп бастады. – Кiтабым қашан шығады?

	– Былтыр жоспарға кiргiзген кiтабыңды жоғарғы жақтағылар сызып тастаған, оны өзiң бiлесiң, – дедiм. – Ал биыл тағы да он үшiншi жылдың тiзiмiне қосып отырмыз. Жоспар бекiп келсе, терiлiп, беттелiп дайын тұрған қолжазбаңды бiрден баспаханаға жiберемiз.

	– Бұған қанша гонорар қойдың?

	– Аз-мұз ғана.

	– Неге аз-мұз?

	– Биыл қаржы тапшылығына ұшырап, екi-үш ай айлықсыз отырдық. Қарамағымдағы қызметкерлерiм: «Өзге баспалар, оның iшiнде байлары да, авторларға қаламақы төлемейдi. Ал бiз кедейлiгiмiзге қарамай, қаламақы беремiз. Мiне, соның салдарынан жалақысыз жүдеп отырмыз», – деп ренжи бастады. Соның салдары ғой... ендi байқастай бастағанымыз. Кешегi жазушылар Құрылтайында Құл-Мұхаммед жазушылардың ең төменгi дәрежедегi қаламақысын көтеру үшiн Мәдениет министрлiгiне тапсырма берiледi демедi ме? Осы уәде расқа айналса, ең жоғарғысын саған қоямын ғой... Онсыз да кейiнгi жылдарда бiздiң баспада жарияланған кiтаптарыңның ақысын мүмкiндiгiмiзге қарай көтерiп бердiк емес пе?

	Осы жақсы жiгiттiң ежелден бiр осал жерi бар – бұрынды-соңды жасаған жақсылықтарыңды ешқашан елеп, қарапайым рақметiн айтпайды. Баяғыда Жазушылар одағының кәсiподағында жүргенiмде, бiрiншi хатшымыз Ж.Молдағалиевке арнайы айтып, елден көшiп келгелi өзi сатып алған жекеменшiк үйiнде тұрып жатқан осыған төрт бөлмелi қазыналық пәтер бөлiнуiне тiкелей қолғабыс тигiзгенiмде де, қоныс тойына арнайы шақырып отырып та, дастарқан үстiнде болса да: «Осы үйдi алуыма көмектескен мына Оразбек едi», – деп айтпағанын әлi ұмыта қойғаным жоқ.

	Сонда да мұны мен сыйлаймын, iш тартамын. Өйткенi мұның жарық жақтары басым. Әрi соңғы жылдарда жеке басынан талай тауқыметтердi өткiзгенiн жақсы бiлемiн.

	Осы отырысында ол сол жағдайларын едәуiр қозғады. Соған қарағанда, әншейiнде аузы берiк азаматтың қиналған тұстары көбейiп кеткен болуы керек.

	– Бiз қатарлының бәрi көптомдықтарын шығарып жатыр. Осының жолы қалай? – деп сұрайды бұл тағы да.

	– Мұны министрлiктегiлер қарайды. Ал жағымпаздардың көпшiлiгi iшiнде ортанқол журналистерi де бар, көптомдықтарын өз қаражаттары есебiнен бастырып жүр.

	– Сонда «жаман» журналистер газеттерде әр жылдарда жарияланған мақала, сұхбат, хабарларын жинақтап, том-томдап бастырады екен де, бiз секiлдi жасы жетпiстен асып кеткен, пәлен роман, пәлен повесть, пәленбай әңгiме жазғандар елеусiз қалып, осылай екi-үш томдығын жариялай алмай сорлап жүруi керек пе?

	– «Жаман» журналистердi жазғырғанша, өзiң де әрекеттенiп көрмейсiң бе?

	– Сонда не iстеуiм керек? Жанжал шығаруым керек пе?

	– Жанжалдасқандар пайда тауып жатқан заман емес пе?

	– Ол менiң қолымнан келмейдi.

	– Неге?

	Замандасым төмен қарап ойланып отырды.

	– Мен, сiрә, ынжық болармын, – дедi. Даусы өте бәсең, жасықтау шықты.

	Мен ештеңе тауып айта алмадым. «Еңсеңдi көтер, досым!» дегiм келедi. Бiрақ дей алмадым.





2 қазан 2012 жыл




	Бiздiң баспадан шыққан кiтабын алуға келген Ұзақбай Доспанбетов құлағына алақанын тосып тұрып, барынша еңкейiп:

	– Ореке, өзiңiз көрдiңiз ғой... Кешегi Құрылтайда сөз сөйлеуге ұмтылған менi анау Сұлтан Қалиев бастаған үш жiгiт жолымды кес-кестеп, кейiн қарай сүйреп алып кеттi. Бұл не деген сұмдық! Бұлар сөйтiп менiң құқымды аяқасты еттi, күш көрсеттi. Бiреулермен ақылдассам, «сотқа беру керек» дейдi. Осыған не айтасыз? – дейдi.

	Мен не айтушы едiм:

	– Жазушылардың бiр-бiрiмен соттасып жатуы сұмдықтың көкесi емес пе? Менiң тiлiмдi алсаң, мұндай әңгiменi қой, батырым, – дедiм.





11-12 қазан 2012 жыл




	Шиелiде бiздiң елден шыққан халық ақыны Бұдабай Қабылұлының туғанына 170 жыл толуына орайластырылған той-мереке болып өттi. Жиын-жиналыс, ақындар айтысы, театрландырылған көрiнiс, спорт бәйгелерi, ақын ескерткiшiн ашу – бәрi жақсы, әсерлi ұйымдастырылды деуге болады.

	Бұдабай ақынның өлеңдер жинағына өзiмнiң ертеректе жазылған «Тамыр» атты повесiмдi қосып жiберген едiм. Осы повестiң кейiпкерлерi Әлмембеттiң ұрпағы Мейрам мен Бидаш болыстың ұрпағы Амангелдi деген жiгiттер де келген екен. Әсiресе Амангелдi менiң қасымнан шықпай:

	– Бiздiң Бидаш әжемiздi кiтабына қосқан жазушыны бiр көрудi армандаушы едiм. Осы жолы Бұдабай ақынның тойы болатынын естiп, әдейi iздеп келдiм, – дегендей қуанышын бiлдiрiп жатты.

	Жасы тоқсанға келген Ұлман апайымыз қолымды қысып:

	– Оразбекжан, көп жаса! Бiз дәнеңе бiлмейдi екенбiз ғой... Баяғыда сен үйленген жылы бiздiң үйдегi ағаң: «Осы Оразбектi үйге шақырып, қонақ етiп жiберсек қайтедi?» – дегенде, мен байғұс: «Ау, оның әке-шешесiн шақырмай тұрып, жаңа үйленген баласын құрметтеуiмiзге жол болсын?!» – деп сұрағанымда, бiздiң үйдегi ағаң: «Осы баланың бойында бiр қасиет бар. Түбi биiк жерден шығады...» – деп уәж айтқан едi.

	– Ұлеке, осы мақтау сөзiңiздi өткен жолғы ас үстiнде де айтқан едiңiз. Пейiлiңiзге рақмет.

	Бұл кiсi – Ұлман Мәмiрейқызы ұзақ жылдар осы Шиелiде үлкен қызметтер атқарған орақ ауызды шешен, беделдi қариялардың бiрi. Таң қаларлығы: жасы ұлғайса да, әлi өте ширақ, сөзi түзу, ойы жүйрiк екенi байқалады.

	Ал Социалистiк Еңбек Ерi, жасы тоқсан екiдегi Шырынкүл апамыз бұл жолы да бұрынғы кездесулерде айтатын сөзiн қайталады:

	– Оразбек, сен бiзбен туыстас, жекжат екенiңдi бiлемiсiң? – деп.

	– Әрине, бiлемiн ғой, – деймiн.

	Тойға Жүрсiн Ерман бастаған айтыс ақындары қатысты. Айтыстың төралқасын Жұмабай Шаштайұлы басқарып отырды.

	Астанадан келген журналист Ақайдар Ысымұлы:

	– Қалмақан Әбдiқадыров ескерусiз қалып барады. Мен оның үш томдық жинағын Астанадағы баспалардың бiрiне ұсынып, шығару қамында жүрмiн. Ал келесi жылы Қалекеңнiң туғанына жүз он жыл толады. Осыны қалай атап өтсек болады? – деп қыңқылдайды.

	– Иә, солай. Қалекең артына үлкен мұра қалдырған адам. Атап өтуге, тойлауға әбден лайық. Бiрақ келесi жылы Иманжүсiптiң туғанына жүз елу жыл толады. Осыны осындағы жiгiттердiң есiне салып, мiнбеден де айтып жатырмын. Аудан әкiмiнен бастап, бәр-бәрi құп алуда. Өзiң де естiдiң ғой... Екi тұлғаны қалай қабаттастыруға болады? Мұны ақылдасу керек.

	– Әйтеуiр Қалекеңнiң алдынан әрдайым осындай кесе-көлденең бiрдеңе шығады да тұрады. ..

	– Қалай да бұл жағдайды ескерусiз қалдырмағанымыз дұрыс. Әлi де ойласайық, сөйлесейiк, – дедiм.

	Ауа райы қалай болар екен деп елге қорқақтап, жылы киiнiп барып едiм. Үш-төрт күн бойы аспан ашылып, күн шуағын төгiп тұрды.





20 қазан 2012 жыл




	Менiң қайын атам, екiншi жаһан соғысының жауынгерi Асекеңнiң туған ағасы Әбу сол соғыстан қайтпай қалған боздақтардың бiрi екен. Әбудiң немересi Нұрлан үйiндегi сандықтың түбiнде сарғайып жатып қалған үшбұрыш солдат хатын маған алып келiп, мүмкiндiгi болса оқып беруiмдi өтiндi. Әбден сарғайып тозып бiтуге айналған жұқа қағазға қарапайым қарындашпен, латынша әрiптермен жазылған хатты оқу оңайға түспедi. Қайта-қайта жарыққа тосып тұрып, әу бастан латынша сауатымның аздығына қарамастан, осыдан 69 жыл бұрын жазылған жауынгер хатын оқып шығып, қағазға түсiрдiм. Оның мәтiнi былай болып шықты:





	Проверена Казах. ССР

	военной Юж. Каз. обл.

	Цензурой ст.Берказан

	17332 аул №11 к/з Жанатурмыс

	 председателю п/п 0,4188

	 А.Якшиликов





	ХАБАРЛАС ХАТ



	Мен Отан соғысында Егешбаев Әбумен қатынасып тұрдым. Әбдуали Жақсылық ұлынан Қызылорда облысына қарасты 11-шi ауылсоветiндегi «Жаңа тұрмыс» к/з басқармасына! Осындағы солдатпын. Осымен бiрге Отан соғысына ерекше қатысып жүрiп, 18 июльде Егешбаев Әбудiң қайтыс болғанын қайғылы хабармен бiлдiремiн.



	Жақсылық ұлы.

	14.08.43



	Бар болғаны – осы. Ал осы хатты қан майдан ортасында жүрiп жазған Ә.Жақсылықұлының өз тағдыры қалай болды екен?





6 қазан 2012 жыл




	Кеше осындағы «Санжар» аталған түрiк ресторанында екi сағаттай отырып, Нұрғали Ораз бен оның жақсы жолдасы Мәлiк деген жiгiтпен кеңес құрдық. Негiзгi себеп – өткен аптадағы «Қазақ әдебиетi» газетiнде жарияланған сұхбатымда мен кейiнгi буын арасында осы Нұрғалидың «Таудан ұшқан тазқара» повесiн бiраз марапаттағанмын. Шынында да осы жiгiт нағыз суреткер жазушы қатарында тындырымды еңбек етiп келедi. Адам, интеллект иесi ретiнде де мөлдiр таза тұлға болып өскен екен.

	Қасымдағы жас жiгiт те бiлгiрлiгiмен жақсы әсер қалдырды. Көбiне-көп шығыс ойшылдары, исламдық ұстанымдар туралы әңгiмелестiк.

	Қазiр дәл осындай талантты жастарды өте сирек кездестiретiн болдық емес пе?





23-24 қараша 2012 жыл




	Астанаға барып қайттым. Бiраз жылдан берi ол жаққа жолым түспеген едi. Бас қала келбетiнде едәуiр жақсы өзгерiстер бар екен. Бүгiнгi Европаның қалаларымен бой теңестiрiп, тiптi мойны оза бастағандай да көрiндi. Европада мұндай кеңiстiк қайдан бола қойсын! Тек тәуелсiздiктен айрылып, үлкен империялар қолтығына қайтып кiрiп кетуден Құдай сақтасын.

	Әнес Сарайдың 75 жылдық мереке-тойларына қатыстым. Мейрамханадағы үлкен дастарқанда Ә.Нұрпейiсов, Ә.Кекiлбайлармен бiрге отырдық. Ә.Нұрпейiсов көкемiз қасындағыларға мойнын бұрмай (себебiн өзi бiледi), көбiнесе менiмен сұхбат құруға ынталы екенiн аңғартты.

	– Өткен жолы «Қазақ әдебиетiндегi» сұхбатыңды оқып, өзiң туралы бiраз жағдайға қанықтым, – дедi.

	Абайды мақтадық.

	– Қазақта менi таңқалдыратын бiр-ақ адам бар, ол – Абай ғой!

	Бұдан соң өзiнiң денсаулығы жайлы әңгiмеледi.

	– Құлағым естiмейтiн болған соң, Германияға барып едiм. Ондағы дәрiгерлер менiң жасымда операция жасауға болмайтынын айтты, – дедi. – Менiң алдымда сол жаққа ана Примахов та барған екен. Оның да құлағына операция жасамапты. «Құлағыңызға есiткiш аппарат тығып алып, жүре берiңiз» деген екен. Примахов азар да безер болып, «Ау, менiң жас қатыным бар ғой. Соның көзiне түспейтiн бiрдеңелерiңдi құлағымның тесiгiне тығып бермейсiңдер ме?» – десе, дәрiгерлер күлгенге ұқсайды.

	Осыны айтып, қарияның өзi де күлiп қойды. «Жас қатыны бар екен» деген сөздi қайта-қайта сүйсiнiп айтып отырды.

	Ал төрде отырған Әбiште үн жоқ. Күлмейдi. Ештеңеге селт етпейдi. Қабағы қатулы. Жүзi солғын. Көңiлсiз.

	– Бiрдеңе жазып жүрсiң бе? – деп сұрап едiм, қабағы кiржиiп кеттi.

	– Басым ауырады ғой, – дедi. Қасында отырған қатыны:

	– Осыдан бес жыл бұрын бұл инсульт алды ғой, – деп түсiндiрдi.

	– Неге тамақ iшпейсiң? Тәбетiң жоқ па? – деп сұрап едiм.

	– Сыртта тамақ iшпейдi. Үйде әжептәуiр тәбетi бар, – деп түсiндiрдi Кларасы.

	* * *

	Астанадан қайтып келе жатқанда ұшақ iшiнде Ш.Мұртаза көкеммен жолықтым. Қол берiп амандасқанымда, Шәкең көзi бақырайып маған ұзақ қарап отырды да, аузы жыбырлап (маған кемсеңдегендей көрiндi), сәлемiмдi қабыл алғандай болды. Арт жағымда өзге жолаушылар кимелеп келе жатыр едi, сол себептi әрi қарай бөгелiп тұруға уақытым болмады. Өз орныма барып жайғасқан соң, қайтып оралып тiлдесуге мүмкiндiгiм бар едi, оның ретi келмедi. Өткен жолы осы ағамыздың 80 жылдық тойына қатыса алмағаным бар. «Неге келмедiң?» деп сұраса, нендей сылтау айтуды бiлмедiм.

	Темiрден жаралғандай көрiнетiн қайран азаматтың ақуалы осындай. Қартайған, қажыған, шаршаған, мұқалған. Мұның да бiз бiле бермейтiн себептерi бар шығар-ау.





28 қараша 2012 жыл




	Жұмекен Нәжiмеденовтiң «Қазығұрт» баспасынан 7 томдық шығармалар жинағы шыққан екен. Осыған орайластырып Жазушылар одағында тұсаукесер рәсiмi өттi. Бардық, көрдiк, сөз сөйледiк.

	Осындайда менiң таңырқайтын бiр жағдайым: көзiнiң тiрiсiнде әдебиетiмiздiң iрi тұлғаларымен жақын араласпақ түгiл, маңына жүре алмаған бiреулер (дұрысы – сол iрi тұлғалардың өзi жақындатпаған) араға жылдар салып, ұзақ-ұзақ сөз сөйлеп, мадақ айтудан жалықпайды.

	«Жұмекенмен (немесе Мұқағалимен) тонның iшкi бауындай жақын едiк, тату едiк. Бiр-бiрiмiздiң жазғандарымызды оқып, пiкiр алысып тұрушы едiк. Андай едiк, мұндай едiк» дегендер бұл жолы да айтылып жатты. Ал осы шешендердiң бiразы туралы көзi тiрсiнде Жұмекеннiң (немесе Мұқағалидың) ненi айтқандарын, қандай пiкiрде болғанын мына бiздер бiлушi едiк. Айрықша Жұмекен оңашада әлгi шешендердiң бiразы жайында қалжың, мазақ әңгiмелер айтып отыратын. Жұмекен әркiмдi сырттай ғайыптауға құмар емес-тi. Бiрақ өзiне қиянат жасаған екi-үш адамның атын естiгiсi келмейтiн. Тiптi кезiнде өзiнiң кiтаптарын көп қайшылаған бiр редактордың жағынан тартып жiберiп, көзiнiң отын жарқ еткiзгенi де бар...

	Шын ақындардың өмiрi әрқалай хикметтерге толып тұрады емес пе?





4 желтоқсан 2012 жыл




	Осы Алматыдағы «Тянь-Шань» қонақүйiнде зиялылардың кезектi форумы болып өттi. Менi бұл жиынға шақырған жас саясаткер Айдос Сарым деген жiгiт. Айдос бiр кезде Алтынбек Сәрсенбайұлының көмекшiсi едi, бүгiнде саясаткер, журналист, аналитик ретiнде жақсы көрiнiп жүр.

	Мен бiлетiн жазушылардан жиынға Ә.Нұрпейiсов, Қ.Жұмадiлов, Ө.Исабаев, Елубаевтар қатысып отырды. Жұмадiлов пен Елубаев қазiргi Қазақстандағы көшi-қон жағдайы жайында баяндама-шолулар жасады. Өзгелерi де шетелде тұратын қазақтардың туған елiне қайтып оралуына тоқтау салған билiктi сынап жатты.

	Мен жиынның соңын күте алмай, ертерек шығып кеттiм. Емханаға барып емделiп жүр едiм, соған асықтым. Форумның қандай қарар қабылдағанынан сөйтiп хабарсыз қалдым.





7 желтоқсан 2012 жыл




	Кейiнгi шыққан рисалалар кiтабымның жанкүйерлерi көбейiп тұр. Айрықша ел жақта тұратын оқырмандардың ықыласы жақсы сияқты. Мәселен, анау Ақтөбе облысынан Омаров Абдулла деген оқырман қайта-қайта қоңырау шалып, марапат пiкiрлерiн жеткiзiп жатыр. Менiмен телефон арқылы сөйлесiп, оншалық қанағаттанбаған болуы керек, үйге қоңыраулап (телефон нөмiрiн қайдан алғанын бiлмедiм), Шара хануммен едәуiр гәп құрған көрiнедi.

	– Орекеңнiң қызмет орнына звондап, «Кiтабыңызды iздеп таба алмай жүрмiн» деп едiм, «Ақтөбенiң облыстық кiтапханасына пәленбай кiтапты салып жiбергенбiз, сол жақтан сұрап көрiңiз» деп жөн сiлтедi. Соған қарағанда айдаладағы бiреумен пiкiрлескiсi келмегенге ұқсады. Алматыда тұратын ағайындарыма айтып, Орекеңнiң жаңа кiтабының бiрнеше данасын сатып алдырып, ендi оларды балаларыма, таныстарыма таратып жатырмын. «Басқаларды iздеп қайтесiңдер? Мына кiтапты оқысаңдар, iздегендерiңдi табасыңдар» деймiн.

	«Адамның құны қанша?» кiтабын осылай бiраз мақтап алып, А.Омаров кейбiр ұнатпаған тұстарына сын айтқан екен.

	– «Баракат иелерiнде» Орекеңнiң анау Әбiш Кекiлбаевты неге, не үшiн мақтағаны маған өте түсiнiксiз болды, – дептi. – Басқасын былай қойғанда, сол жазушы Ақтөбе облысы жерiнде атақты Қобыланды батырға ескерткiш ашылғанда сөз сөйлеп, «қазақта үш Қобыланды бар» деп күмәндi бiрдеңе айтты... Қазақтың бiлетiнi бiр Қарақыпшақ Қобыланды емес пе едi? Мұнысы несi? Күндегенi ме, қалағаны ма? Сол жерде қарсы шығып пiкiр айтуға – ешкiм бiзге сөз бермейдi, әрине. Салтанаттың артынан өзiне барып айтуға оқталып едiм, жазушыны iздеп таба алмай қалдым. Менiң бүйтiп намыстанатын себебiм де бар. Шешем – Қыпшақтың қызы ғой!

	А. Омаров (өз мамандығы дәрiгер көрiнедi) бұдан да басқа ащы-ащы пiкiрлерiн аямай айтқан секiлдi.

	Бiздiң Шара да әжептәуiр «дипломат» екен, Әбiшке бiраз ара түсiптi.

	– Әбекең сiз ойлағандай кiсi емес. Тамаша жазушы, жақсы азамат. Бiздiң Орекеңнмен университетте бiрге оқыған, сыйлас досымыз. Рас, соңғы жылдарда денсаулығы оңбай, мазасы қашып жүр. Әрi-сәрi сөйлеп жүргенi де содан шығар... Әйтпесе жөнi түзу үлкен азамат қой! – деп мақтапты.

	Сөзiнiң соңында оқырман Омаров:

	– Менде өзiм сыйлайтын екi жазушының, Мағауин мен Сәрсенбаевтың кiтаптары түгелге жуық сақталған. Бiрақ Орекеңнiң «Шеңбер» романын еш жерден iздеп таба алмадым, – дептi.

	Бiздiң ақкөңiл Шара ханум:

	– Сол кiтапты сiздiң атыңызға жуықта салып жiберемiн, – деп уәде берiптi.

	Ең үлкен жанашырың қасыңдағы жарың болғаны да бiр ғанибет емес пе?





15 желтоқсан 2012 жыл




	Бiздiң жаңа министрiмiз Дарқан Мыңбай Тәуелсiздiк күнiмен құттықтаған хат жiберiптi. Бұл сiрә, баспа, баспасөз айналасында қызмет iстегелi бергi уақытта жоғарғы жақтағы тiкелей басшымыздан алған тұңғыш құттықтау лебiзiмiз болса керек. (Рас, баяғыда Алтынбек С. әртүрлi жағдайға қатысты, мысалы, баспа ұжымы белгiлi бiр жүлде-бәйге алып жатқан тұстарда жеделхат жiберiп жататын). Дарқан iнiмiздiң бұл сыпайылығын жақсы нышанға жорыдық.





20 желтоқсан 2012 жыл




	Жыл сайынғы дағдымызбен денсаулық жағдайымды кезектi тексеруден өткiзген едiм. Бiр бiлгiш дәрiгер (хирургия бөлiмiнен Ғалия қарындас) мен дайындаған анықтауыш қағаздарды қарап отырып:

	– Сiзге ота жасау керек, – дедi. – Жаңа жыл өткен соң, бiзге келiп жатыңыз. Өзiм ота жасап беремiн. Өмiрiңiзге еш қауiп төнбейдi. Әйтпесе болмайды, – дедi.

	– Менiң емдеушi дәрiгерiм Әлiбек қой. Соған барып ақылдасып көрейiн, – дедiм мен сасыңқырап қалып.

	– Мейлiңiз. Қаласаңыз, урологиядағы Әлiбектi де, Айдарды да отаға қатыстырамыз.

	– Дұрыс қой, бiрақ... Әлiбекке барып сөйлесейiн.

	Сөйтiп, лифтiмен зырылдап, төменгi екiншi қабатта отыратын Әлiбек iнiме жетiп бармаймын ба?

	Әлiбек менiң гөй-гөйiмдi тыңдап болған соң:

	– Мен ешқандай отаға қатыспаймын. Сiзге ота жасау қажет болса, осы уақытқа шейiн өзiм-ақ жасап тастамаймын ба? Ота жасау онша қиын шаруа емес. Бiрақ содан соңғы жағдайыңыз қандай болмақшы? – деп, менiң денсаулығымның кiлтипан тұстарын бiраз тәптiштеп түсiндiрiп өттi. – Ең бастысы: сiздiң қазiргi жағдайыңызды отбасыңыз жақсы түсiнiп, өзiңiз де үйренiп, адаптацияға келуiңiз керек. Қажеттi ем-домыңызды жалғастыра бересiз. Құдайға шүкiр, қазiргi ахуалыңыз жаман емес. Бұл сырқаттан өлмейсiз. Кiмнiң қашан өлетiнiн, әрине, бiр Құдай ғана бiледi... Осы уақытқа шейiн бiздiң ауылдан, контингент құрамын айтайын, менiң қолымнан бiр адам өлген емес. Ал айтқанға көнбей ота жасатқан кейбiреулер... соның бiреуi, мысалы, Мәскеуге барып, кейiн қайтпай қалды.

	– Түсiнiктi болды. Онда жаңа жыл өткен соң өздерiңе келiп, емханаларыңа жатып емделiп шығайын.

	– Келiстiк. Мен қыпшақтарға бар жағдайды жасаймын ғой, – деп дәрiгерiм сөзiнiң аяғын әзiлге айналдырып, күлiп қойды.





5-14 қаңтар 2013 жыл




	Емханаға жатып, емделiп қайту – Аллаға құлшылық етiп, тазарып шығудың ең тиiмдi тәсiлi.





15 қаңтар 2013 жыл




	Қызылордада тұратын ағайынымыз Базарбай Атабаев бiр әңгiмесiнде:

	– Анау Пәленшеев облыстық денсаулық бөлiмiн ұзақ жылдар басқарған менiң әрiптесiм: «Сендер Иманжүсiптi неге дәрiптеп жүрсiңдер-ей?! Ондай адам тарихта болмаған ғой» – деп көкидi.

	– Сiз қандай жауап қайтардыңыз?

	– Ендi айттым ғой... Оның «Сармойын» деген керемет әнi бар, елдiң бәрi айтып жүрген жоқ па? деген сияқты...

	– Ондай надандарға туралап жауап беруiңiз керек едi, Базеке. «Кешегi совет заманында бiздiң қандай оңды тарихымыз болды? Абылай хан, Бөкейханов, Байтұрсынов, Шоқайлардың аты аталушы ма едi? Сол секiлдi Иманжүсiптiң де аты жабулы жатты. Осындай жағдайларды әлi түсiнбей жүрген неғылған милаусың өзiң?!» деп кеюiңiз керек едi.

	– Ендi... айттық қой... Ол бұрынғы бастығым. Ыңғайсыз көрдiм.

	Бiздiң сөзiмiздi үнсiз тыңдап отырған қасымдағы отағасының бiреуi ақырын ғана:

	– Қызғанышының бiр түрi ғой, – күбiрлеп қойды.

	– Кiмдi қызғанады сонда?

	– Иманжүсiптi, әрине. Өйткенi Иманжүсiп сiз бен бiздiң бабамыз емес пе? Өздерiнiң арасынан ондай ер тумаған соң, iшi қыз-қыз қайнайды да қызталақтың!

	Осылай тұтас елдi жiк-жiкке бөлетiн «қызталақтар» төбесiнен кейдi Иманжүсiптiң қамшысын суылдатып үйiрiп қойған да артық болмас едi-ау деп ойлайсың.





26 қаңтар 2013 жыл




	Күншiлдiктiң ұсақ-түйек түрлерi де көп болады. Мәселен, бiздiң көршiмiздiң бiреуi почта бөлiмшесiне қоңырау шалып: «Почта тасушы бiздiң үйiмiзге жазылған газет, журналдарымызды уақтылы әкелiп бермейдi» деп арыз айтса керек. Соған ренжiген почта тасушы әйел пәтерiмiзге басын сұғып: «Бұларыңыз қалай? Мен сiздерге тиiстi басылымдарыңызды ешқашан кешiктiрген емеспiн ғой!» демей ме? Сөйтсек, бiздiң подъезiмiзде тұратын әлдекiм бiздiң атымыздан арызданған көрiнедi. Ал бiздiң подъезiмiзде тұратын өзге бiрде-бiр отбасы газет, журнал жаздырып алмайды екен. Бiрiншi қабаттағы почта жәшiктерi үнемi бос тұрады. Көршiлерiмiздiң бәрi дерлiк қазақ, екi-үш орыстың төбесi көрiнедi. Шара болса: «Өтiрiк арыз айтушы орыс көршiлерiмiздiң бiреуi ме екен?» – деп күмәнданғанда, мен:

	«Олай емес, бұл қазекемнiң қолтаңбасына ұқсайды» – деп нық жауап бердiм. Орыстың арандатуына қисын жоқ. Ал қазаққа... подъезде газет, журнал жаздырып алып оқитын жалғыз отбасының ұнамай қалуы әбден мүмкiн.

	* * *

	Өткен түнле Ресей телеарнасынан «Высоцкий. Тiрi жүргенiңе рақмет» деген жақсы кино көрдiм. Бұл орыс ағайындар өздерiнiң өмiрден өткен тұлғалары жөнiнде шындықты жасырмай айта да, жаза да бiледi ғой. Ал бiзде сплошное вранье, мифология, жауырды жаба тоқу, әдемiлеу, әспеттеу басым. Мәселен, Мұқағали туралы пәлен пьеса, поэма, естелiктер жазылып жатыр. Шәмшi туралы да солай... Ал солардың ешқайсысында солардың шын тарихы айтылмайды. Шын мәнiсiнде Высоцкий секiлдiлердiң «туысқандарын» қазақ арасынан да табуға болады. (Мен бiрақ Высоцкийдi ешқашан ұнатқан емеспiн).





8 ақпан 2013 жыл




	Осы Алматыда орналасқан Коновалов орталығына барып, оң көзiме ота жасаттым. Қартайған шағында марқұм анамның көзi бұлдырап, көрмей қалуға айналған едi. Катаракта деген пәлесi сол екен. Мен де анама ұқсап кәрiп болмас үшiн жазу-сызуым қиындай бастаған соң, лаж жоқ, қазiргi ең озық офтальматолог емдеу орталығына баруыма тура келдi. Өзiм аса қорқақ адамның бiрi едiм. Оным бекершiлiк болып шықты. А. Коваленко деген Украина жақтан келген хирург жiгiттiң қолы жеңiл екен, он минутқа толар-толмас уақыттың iшiнде қыңқ еткен дыбыс шығартпай, түу ауыртпай, ауыстыратынын-ауыстырып, салатынын (хрусталиктi) салып үлгiрдi.

	Ендi тып-тыныш үйде жатып, күн құрғатпай орталыққа қатынап, емделiп тұруым керек екен.





19 ақпан 2013 жыл




	Ресейдiң Челябинск қаласының үстiнен метеорит «жаңбыры» жауғалы берi дүние дүрлiгiп жатыр. Мыңнан астам адам жарақат алғанға ұқсайды. Телеэкран беттерiнен үрейленген адамдардың үңiрейген көздерiн жиi көрсетедi.

	Жұмыс жаққа соғып едiм. Әркiм:

	– Ойбай, мынау не сұмдық?! Ақыр заман жақындап қалғаны ма? – деп сұрақ қоюшылар көбейдi.

	Менiң ешбiр көрiпкелдiгiм, сәуегейлiгiм жоқ екендiгi өзiме аян.

	– Әр заманда осындай, бұдан да зор сұрапылдардың болып тұратыны баяғыдан белгiлi емес пе? – деймiн.

	– Қашан, қайда? – деп сұрайды.

	– Ау, осыдан жүз жыл бұрынғы Сiбiрге құлап, айналасын қопарып, жасырып кеткен атақты Тунгус метеоритi бар емес пе? Бұрынғы адамдардың көбi мұндай апаттардан хабарсыз қалса, қазiр ондай емес: ақпарат түрлерi әбден өсiп-өркендеген заманда дүниенiң әр түкпiрiндегi тосын жағдайлар туралы сол заматында естiп, бiлiп, көрiп отырамыз.

	– Е, солай екен-ау. Әйтеуiр Қазақстанымыз аман ғой...

	– Оған ешкiм кепiлдiк берген жоқ, бала. Бәрi Құдiреттiң қалауында.

	– Құдiрет бiзге оң көзiмен қарайтын шығар?

	– Ақиқаттың ақ жолымен жүрер болсақ, айналамызды күнәға, қиянатқа толтырып шектен шығып кетпесек, бәлкiм, Жоғарғы Жақтың қаһарынан аман қалармыз. Менiң тақуа Әкем айтушы едi: «Айналаңның бәрi кәпiрге айналып, орталарыңда бiр ғана Құдай жолына түскен, бес парызын түгендеп жүрген мүмин болса, соның шапағаты күллi әулетiңе түседi» – деп. Сондай шапағатты кiсiлердiң әзiрше барлығына сенейiк.

	– Апырмай, ә?! Көке, осының бәрiн қайдан бiле бересiз?

	– Менiң бұл айтқаным: екiнi екiге қосса, төрт боладыға саятын өте қарапайым шындық. Жүздеген жылдардан берi жазылып, мың-миллион мәрте айтылып келе жатқаны қашан? Бiрақ соны есiне сақтап, жадында ұстар көпшiлiк бар ма? Ойда жоқта басына тас жауып, топан су қаптаған кезде ғана: «Ойбай, не болды?!» – деп тапырақтай бастайды.

	– Сонда өкiмет қайда қарап отыр?

	– Бұған өкiметтiң не қатысы бар? Ешбiр өкiметтiң

	өкiмi Құдайға жүрушi ме едi? Құдайдың қаһарына ұшыраса, кез келген өкiметiңнiң өкiрiп жылауға шамасы келмей, аспанға шаңы бiр-ақ шығады. Тарихты жиi қайталап оқу керек, бала.

	– Оқуға уақытымыз жоқ, көке. Анда-санда интернеттi түрткенiмiз болмаса...

	– Иә, сендер оқымайтын ұрпақсыңдар. Оқымағандар тек қоқымаларды жинайды.





24 ақпан 2013 жыл




	Ақтөбеден Бекарыстан деген жiгiт келiп, менiң Т.Ахтанов туралы естелiк әңгiмелерiмдi бейнедиктофонға жазып әкеттi.





6 наурыз 2013 жыл




	Емханаға жатып, тағы да Аллаға құлшылық етiп қайтуға тура келдi.





6 сәуiр 2013 жыл




	Жас күндерiнде оқу iздеп, Арқа жағына кеткен аталас ағайындарымыздың ұл-қыздары болушы едi. Солардың бiразы кейiнiректе үйлi-жайлы болып, сол жақта тұрақтап, қоныстанып қалған.

	Солардың бiрi, тұрмыстағы балалы-шағалы қарындасымыз соңғы жылдары Алматыға келгiштеп жүрген. Көбiне-көп бiздiң үйдегi Шара хануммен сөйлесiп, сырласып, шер-шеменiн тарқатып отыратынын байқағанмын. (Мысалы, бiздiң үйге келетiндердi шақыратын да, күтетiн де, сөздерiн тыңдайтын да Шара екенi бесенеден белгiлi).

	– Осындағы Исматулла деген дiндар кiсiден сабақ алуға келiптi бұл қарындасың, – дегендi естiгенмiн.

	– Онысы жөн екен. Бiрақ шет жұрттан келген Исматулланы қайдан тауып алған? Дiни сауатын ашқысы келсе, Алматыда да арнайы оқу орындары бар емес пе? – деп әуелде таңырқап қалған едiм.

	Содан берi едәуiр уақыт өткен. Сөйтсек, Исматулланы асқан бiлгiр пiр санайтын бұл қарындасымыз «таза ислам» жолына түсiптi де, бұл дүниеден безуге айналыпты. Соның айғағы (әлде салдары ма?) ретiнде күйеуден ажырасқан, бала-шағадан айрылған, отырған үйiн тастаған... Бүгiндерi Алматыда пәтер жалдап тұратын көрiнедi. Жұмыс iстемейдi. Ертелi-кеш құлшылық жасайды. Бiздiң Шара ас үйге барып шәй қойып, ас-ауқат әзiрлеу қамымен жүрсе:

	– Жеңеше, мұныңыз не? Бәрiн тастаңыз. Әркiм атауына керегiн өзi даярлап iшсiн, – дейдi екен.

	– Е, жұмыстағы, мектептегi балаларыма шәй-су дайындап қоюға болмай ма? – десе:

	– Керегi жоқ... – деп ақыл айта бастайтын көрiнедi.

	Қай күнi тағы келiп, ас үйде Шараның миын ашытып отыр екен. Қастарына барып, әңгiмеге араласпақ, бiлгенiмдi айтпақ, өзiмше жөнге салмақ болдым. Сөйтсем, шет жұрттан келген «пiрден» сабақ алған қарындасымызға оқу өтiп кеткен екен. Ешбiр уәжге, қисынға тоқтайтын емес. Мен Құранға, Хадистерге сүйенiп, бiрдеме айтпақ болсам, өзiнiң мәлiмдеуiнше, облыс орталығындағы мешiтханада бес жыл дiни оқуды тауысқан оқымыстымыз ақыр соңында менiң өзiме шабуылдап, айтыса бастады.

	Оның сөзiне қарағанда, Арқадан ауып кету, балаларынан ажырасу себебi: бәрi арақ iшедi, харамдық жолмен жүредi екен. Мысалы, олар күнкөрiс қамымен жекеменшiк ресторан ашып, сол жерде арақ сата бастапты. Бұл «қой» десе, қоймайды, «арақ сатпасақ, ресторанға кiм келушi едi?» деп бет бақтырмайды. Ал арақ сатқанның, арақ iшкеннiң бәрi кәпiрлер емес пе?

	– Алматыда да арақ iшетiндер жеткiлiктi ғой, – деген Шараның сөзiне қайын сiңлiсi құлақ аспайды.

	Әрi қарай сөйлей бередi. Аузы-аузына жұқпайды. Қазақы тiлге бай, бiрақ жүйесiн, түйiнiн ұстау қиын. Бiр байқағаным: Құран, Хадистерден, әйтпесе өзге дiни кiтаптардан ешбiр мысал, үзiндi келтiрмейдi.

	Бетiн берi қарай бұрмақ ниетпен:

	– Бес жыл дәрiс оқыған екенсiң... Айта қойшы, Исламда қанша мәзхаб бар? – деп сұрадым.

	Исматулланың шәкiртi абдырап қалды.

	– Бiздер ежелден Имам, Ағзам мәзхабының жолымен жүрушi ме едiк?

	– Иә, иә... Имам, Ағзам... Солай ғой.

	– Ал Имам Ағзам жолы не дейдi? Мұның бiзге жақын болатын себептерi қандай? Соны түсiндiрген ұстаздарың бар ма?

	Бiрдеңе айтып жауап қайтарудың орнына Исматулла пiрдiң шәкiртi айдалаға лағып, әрдеңелердi қозғап кеттi.

	Бұдан соң менiң де төзiмiм таусылды, бiлем:

	– Ал мен осымен болдым. Әңгiме осымен бiттi! – деп орнымнан тұрып кеттiм.

	Кешқұрым жұмыстан қайтып келсем, Исматулланың шәкiртi сол күнi күн еңкейгенше үйде болып, Шара ханумға үгiт-насихат жұмыстарын жүргiзiптi.

	– Менiң ешбiр өкiнiшiм жоқ. Бақытты адаммын, – дептi сөзiнiң соңында.

	Маған қарындасымның осы сөзi ұнады. Шынында да ол бақытты адам шығар. Өйткенi ол өзiнiң iс-әрекетiне түк күмәнданбайды, өзiнiң айтқанына (әлде «пiрiнiң» үгiтiне) жан-тәнiмен сенедi. Пенде шiркiнге кейде осындай талғажаудың өзi жеткiлiктi емес пе?





14 сәуiр 2013 жыл




	«Тұрғанбай датқа һәлк Шiлiктi соғысы» деген мақала жазып бiтiрдiм. Тұрғанбай – өткен XIX ғасырдың ортасында Түркiстан қазақтарының Қоқан басқыншыларына қарсы iрi көтерiлiсiн басқарған адам. Атақты Иманжүсiптiң атасы.

	Түркiстан маңындағы Шiлiктiде тұратын қыпшақ ағайындар биыл мамыр айында Тұрғанбайға ас берiп, ескерткiш орнатпақ екен. Соның алдында газеттерде мақала жарияланса деген тiлектерiн бiздiң Шиелi жерiндегi Шаштылардың бас көтерер азаматы Мұхитқа жеткiзiп, қайта-қайта өтiнiш айтады екен. Ал Мұхит, әрине, маған қолқа салады ғой.

	– Өзiңiзден басқа бұл тақырыпты жазатын өзге ешкiм жоқ, – деп.

	Содан кейiн ойдан құрап, қырдан құрап дегендей, бiр мақала жаздым. Өйтетiн себебiм – Тұрғанабй көтерiлiсi жөнiнде мұрағат деректерi жоқтың қасы әрi мұны зерттеп жүрген ешкiм көрiнбейдi. Ел аузында өлең, жырлар, аңыз-әңгiмелер қалған. Бұрындары бiрлi-жарым мақалалар (мысалы, «Қазақ» газетiнде, 1916 жылы) жарияланған. Ал тарихи құжаттар Өзбекстан мұрағаттарында жатқан болуы керек.

	– Осы Шаштылардан шыққан тарихшыларыңыз, журналистерiңiз не бiтiрiп жүр? Бiз болсақ, қартайдық. Бұрынғыдай жүрiп-тұруға шамамыз көтермейдi. Әнебiр байларды мақтап, солардың естелiктерiн жазып жүрген iнiлерiмiз осындай халыққа керек тақырыптарды неге қозғамайды? – деп сұраймын ғой.

	Бұған жауап беретiн тағы ешкiм жоқ. Осы Мұхит секiлдi көзi ашық, көкiрегi ояу бес-алты зейнеткерден басқа қоғами белсендiлiк танытатындар көрiне бермейдi.

	Осындайда ойға түседi. Әкелерiмiз айтып отырушы едi: бiздiң ата-бабаларымыз 1845-50 жылдар шамасында Түркiстан, Шiлiк маңынан Шиелi жерiне қоныс аударып келедi екен. Мына бiздiң төртiншi атамыз Шоңайдың (Сандыбайдың бес ұлының бiреуi) сүйегi сол Шiлiкте (ескi Шiлiкте) жатса керек. Бүйтiп үдере көшудiң себебi – бұлардың бәрi дерлiк Тұрғанбайдың қасында болып, Қоқанға қарсы ұрыстарға қатысады екен. Ақырында қуғыншылыққа ұшырай берген соң, бас сауғалап қаша жөнелмей ме?

	Ендеше, баяғыдағы Шiлiктi ұлт-азаттық ұрысына қатысқан Шегiратаның бiр сiдiгi ретiнде менiң де бұл тақырыпқа қалам тартуымда қисын бар шығар.





9 мамыр 2013 жыл




	Бiр әңгiменiң ретiнде Кавказ тумаларынан жататын чечендер туралы сөз тастап едiм. Әнес Сарай:

	– Өй, қойшы... чечендер өте жаман халық, – деп қолын сiлтедi.

	– Неге? – деп сұрамаймын ба?

	– Бәрi шетiнен ұры-қары! – деп жауап бердi Әнекең.

	– Оны қайдан бiлесiң?

	– Бiлемiн. Елдiң бәрi бiледi...

	– Ондай елiң боқты да бiлмейдi. Дүниеде чечендер секiлдi турашыл, опалы халық кемде-кем. Бiреудi құлай жақсы көрсе, дос болса, басын тiгiп қорғауға әзiр тұрады. Әрi шетiнен шексiз жомарт келедi.

	Осы арада баяғы бозбала күнгi чечен досым Абдулхамид Исаевтың туған iнiсi Абдулбектiң арада өткен ұзақ жылдардан соң Алматыға келiп, бiздiң үйде әлденеше мәрте қонақ болып кеткен кездегi кейбiр мiнез, әрекеттерiн баян қылдым. Сiрә, 1990 жылдардың басында болуы керек. Алматыда тұратын туыс апайының үйiнде қонақшылап жатқан Абдулбек артына әйелiн ертiп (бұлардың салтында әйелдерi ерiнiң алдына шығып жүрмейдi), Розыбакиев көшесiндегi бiздiң пәтерiмiзге келiп, әдеттегi отырыстарымыздағыдай ұзақ кеңес құрғанымыз бар едi. Сол тұста чечендер мен Ресейдiң арасы әдбен шиеленiсiп, ушығып тұрған.

	– Руцкой истребильдерiн ұшырып, Грозныйды басып алмақ болды. Бiрақ ондай әрекетiнен ештеңе шықпады. Бiз аэропорт айлағына қойтастарды тасып әкелiп, үйiп тастадық. Содан солардың истребильдерi аэропортқа қона алмай, кейiн қайтып кеттi, – дегенi бар алыстан келген қонағымның.

	– Немене, Чечня мен Ресей арасында соғыс басталғалы тұр ма? – деген сұрағыма:

	– Сөзсiз соғыс болады, – деп Абдулбек үзiлдi-кесiлдi жауап берген. – Бiз төрт жүз жыл бойы орыстармен соғысып келемiз. Бiз үшiн бұл дүниеде бостандықтан қымбат ештеңе жоқ...

	– Әйткенмен, Ресей жағында жойқын күш бар. Оған қалай төтеп бересiңдер?

	Мұны естiгенде Абдулбек сәл ойланып отырды да:

	– Нохчилдi өлтiруге болады, бiрақ оны жеңу мүмкiн емес! – деп тәптiштеп қойды. Артынша: – Мына менiң бiр әйелiм, екi ұлым бар. Басқаларды қайдам, ал бiз үй iшiмiзбен қолымызға қару алып, елiмiз үшiн ұрысқа шығуға әзiрмiз.

	– Ұлдарыңның жөнi басқа. Ал әйелiң қалай соғысады? – деп мен әзiл аралас бiрдеңе айтпақ едiм. Абдулбек қабағын түйiңкiреп, сұстанып:

	– Оны мына отырған келiнiңнен өзiң сұрап бiлерсiң, – дедi.

	Нохчилармен оңай оспақ қалжыңдай беруге болмайтынын бұрыннан бiлетiн мен (бала жасымнан чечендермен ауылдас отырып, балаларымен бiрге ойнап, бiрге өскен, кейiнiрек есейген жылдары қазақ әдебиетi тарихында тұңғыш рет чечендер туралы «Таңбалы тас» атты көлемдi повесть жазған жазушы емеспiн бе?) өтiрiк аңқаусып, дастарқанның шет жағында манадан берi үнсiз отырған Абдулбектiң зайыбына қарап:

	– Е, солай ма едi? – дедiм. Нохчи әйелдерiне тән ерекше әдептi, жұмсақ, биязы мiнезбен ақырын ғана жымиып, «келiн» орнынан тұрды да:

	– Мылтық атуды бiлмесем де, қолыма қанжар алып, екi-үш жауды жайратып салуға шамам келедi ғой, – дедi. Ашусыз, жайбарақат дауыспен айтты.

	Бұдан соң бұл тақырыпты жылы жауып қою керек екенiн түсiндiм.

	– Абдулбек, мен бүгiн-ертең Мәскеуге жүргелi отыр едiм. Екi жылда бiр рет сол жақта өтетiн халықаралық кiтап жәрмеңкесiне қатысатын тәртiбiмiз бар. Ендi осы сапарда жол қаражатына Ресейдiң ақшасы қажет болып тұр. Бiздiң теңгеге ауыстырып алған доллар ақшамыз бар. Ал бiрақ банкiлерде Ресейдiң рублi жетiмсiз екен. Сен Ресей мен екi арада сауда жасап жүрген жiгiтсiң ғой. Рубль тауып бере аласың ба? – деп әңгiмемiздiң бетiн аударып әкетуге тырыстым.

	Абдулбек ойлы, байсалды жүзiн өзгертпей:

	– Өзiңе қанша сом керек? – деп бiрден төтелеп сұрады.

	– Маған екi жүз мың жетiп жатыр, – дедiм.

	Абдулбек әйелiне қарай иегiн көтерiп, өз тiлiнде – нохчиша бiрдеңе айтып едi, онысы лып етiп орнынан көтерiлiп, әлгiнде бiздiң қонақ бөлмемiзге кiргенде босаға жақтағы бұрышқа тастай салған көнетоздай, бiрақ көлемдi көрiнетiн қара сөмкенi көтерiп, бiздiң қасымызға келiп тұра қалмасын ба?

	Сонда қонағым маған бiр, бiзге шәй-су берiп отырған Шара ханумға қайта-қайта қарағыштап қойып:

	– Оразбек, мына менiң ағам Абдулхамидпен бiрге өскен ең жақын досы едiң. Мен сол Абдулхамидтiң, өзiң жақсы бiлетiн Доққудың (чечендерде отбасында айтылатын қосалқы ат-есiмдер болады) соңында қалған жалғыз бауырымын. Ендеше, мен де мұның жанқияр досымын. Солай емес пе? Ал бұған Мәскеу бару үшiн азғантай қаржы керек екен. Менiң ел iшiнен күмiс жинап, сауда жасап жүргенiмнен хабардарсыңдар. Демек, менен бұл жолы да әжептәуiр қаражат табылады. Дәл қазiр мына қара сөмкенiң iшiнде тұп-тура екi миллион рубль жатыр. Соның бiр миллионын дәл қазiр мына Шара екеуiңе сыйлыққа беремiн. Сұраусыз, қайтарусыз, тегiн беремiн, – дедi.

	Менен бұрын Шара абдырап сасып қалып:

	– Ой, бұл не дегенiңiз?! Әзiл-қалжыңыңыз ба? Әбеке, мұныңыз қалай? – дегенде Абдулбек нығарлаңқырап сөйледi:

	– Ағамның досына осындай ықылас көрсетуге менiң хақым бар шығар. Әлде олай емес пе? – деп қабағын көтерiп қойды.

	Мен осы жерде барынша мәмiлешiл, түсiнiстi көрiнуге тырысып:

	– Абдулбек, сен бiзге бүйтiп қолқа салма. Бiз мұндай қомақты нәрсенi алуға әзiр емеспiз. Ондай зәрулiктi көрiп те тұрғанымыз жоқ. Маған бар керегi екi жүз мың Ресей ақшасы. Оны да долларға ауыстырып алсам болғаны, – дедiм.

	Шара да менi қостап отырды.

	– Иә, иә, солай ғой...

	Абдулбек бiрақ оңайлықпен көне қояр емес.

	– Пәтерлерiң тарлау көрiндi. Бала-шағаларыңның келiп-кетiмдi мына бiз секiлдi кiсiлерiң де аз емес шығар. Бiр кеңiрек қора-жай сатып алмайсыңдар ма?

	– Мына Шара екеуiмiз айлығымызды жинай берсек, көп ұзамай байып шыға келермiз, – деп сөздiң бетiн әзiл-қалжыңға қарай бұрып әкетпек болдым.

	Абдулбек те бiздi көндiре алмайтынын көрген соң, әйелiне қарап қолын сермедi. Қара сөмке босаға жақтағы бұрыштағы орнына қайтып барып, қисайып жата кеттi.

	Кавказдық ағайындарды жақсы жағынан танытпақ үшiн осы оқыстау оқиғаны қысқа қайырып айтып шығып едiм. Әнес өте ұстанымшыл жiгiт екен, әуелгi пiкiрiнен қайтпады.

	– Бәрiн ұрлық-қарлықтан жинаған ғой! – деп басын шайқады.

	– Адал сауда ұрлық-қарлыққа жатпайды, – деп мен де фәлсәфә соға бастап едiм.

	Бiздiң әңгiмемiздi анадайда шет жағалап естiп тұрған Алтыншаш Әнеске қаратып:

	– Бiреудiң ақшаны қандай жолмен тапқанында не жұмыстарың бар? – деп ренжулiдей дауыспен пiкiрiн бiлдiрдi.

	Бұдан кейiн чечендер тақырыбын қозғағанымыз жоқ.

	* * *

	Бiрақ осы жерде менiң есiме кейiнiректе, орыс-чечен соғысы басталған тұста, Алматыға асығыс келiп, асығыс қайтқан Абдулбектiң бiздiң үйге соғып, айналасын жалтыраған ақ металмен оймыштаған телефон аппаратын маған сыйлап тұрып:

	– Қолың тигенде маған звондап тұр, – деп, бiртүрлi аянышты, тұңғиық көзбен ұзақ қарап тұрғаны түстi.

	Одан әрi:

	– Оразбек, егер саған әлдекiмдер әкiреңдеп, күш көрсетсе әлде зорлық жасамақ болса, мына телефонды дың еткiз де, маған хабар бере сал. Мен ол жақта атағы шыққан адамың емеспiн, Грозный қаласындағы телефон станциясында жұмыс iстейтiн қарапайым қызметшiмiн. Бiрақ қасыма он-он бес автоматшыны ертiп алып, Алматыда тұратын қазақ досымды қорғауға лездiң арасында жетiп келетiндей шамам бар, – дегенi.

	– Бұл, немене, әзiлiң бе? – деп сұраймын ғой. – Маған қастық жасайтындай бұл жақта әзiр ешкiм көрiнбейдi. Мен үкiмет мүшесi, яки депутат, яки бизнесмен емеспiн. Қолына қалам ұстап жүрген көп қазақтың бiрiмiн...

	– Жарайды, есiңде жүрсiн дегенiм ғой...

	Сол жолы Абдулбек телефонға қоса маған чечендер туралы бұрын-соңды жазылған бес-алты кiтапты сыйлап кеттi. Мен де оған Сауд Арабиясында шыққан, өте әдемi безендiрiлген «Құран» кiтабын тарту ретiнде ұсындым.

	– Өле-өлгенше бұл кiтапты жастығымның астына жастанып өтермiн, – деген Абдулбек Исаевтың сөзi ол жолы әлдекiмнiң алдында берiлген анттай естiлiп едi.

	Кейiнiректе өзi сыйлаған телефон арқылы мен Грозныйға (дұрысы – Шалиге) талай мәрте звондадым. Бiрақ ол жақтан ешқандай жауап болмады.

	Абдулбек Грозный қаласының iргесiндегi Шали кентiнде тұратын. Қалаға қатынап жұмыс iстейдi екен.

	Орыс-чечен соғысы қыза түскен жылдарда Абдул-Вахаб шалдың ұрпақтарының iзi осылай жоғалып кеткендей көрiндi.

	Абдулбектiң маған сыйлап кеткен телефоны да көп ұзамай, биiктеу тұрған орындық үстiнен құлап түсiп, быт-шыты шығып қирап қалды. Бiз мұны жаман ырымға жорыдық...

	Содан берi едәуiр уақыт, зымырап жылдар өттi.

	Бiрақ менiң чечен досымның туған iнiсi Абдулбектен әлiге шейiн iзiм-қайым хабар жоқ.





11 мамыр 2013 жыл




	Менiң күн аралатып, қасыма немерем Зеренi ертiп алып, есiк алдында сейiлдеп жүретiнiм бар.

	Зере Шара әжесiне ұқсап, ерекше ақкөңiл әрi ерекше жомарт болып өсiп келедi. Аулада өзiмен бiрге ойнайтын ұл-қыздарға үнемi әртүрлi тәттiлердi таратып берiп, көңiлдерiн аулайды.

	Қай күнi менi үйдiң iргесiндегi дүкенге ертiп апарып, әдеттегiдей әртүрлi тәттiлердi сатып алуға мәжбүр еттi де, аулаға қайтып келiп, сол сатып алғандарын өзi құралпы кiшкене қыздарға таратып бердi. Сондай «подружкаларының» бiрi қолына тегiн түскен қытырлақ нанды (чипсы дей ме, бiрдеңе) рақаттана жеп тұрып, бiрер түйiрiн жерге түсiрiп алды. Артынша сол жерге түсiп қалған қытырлақ тәттiнi табанымен таптап, топыраққа араластырып езгiлей бастады.

	Мұны көрген менiң немерем:

	– Өй, Айгүл, мұның не?! – деп ренiш бiлдiрiп едi.

	– А, что?! – деп анау қыз таңырқап сұрады.

	– Нанды неге езгiлейсiң?

	– Ну и что?

	– Нанды жерге тастауға болмайды.

	– Почему?

	– Жерге түскен қиқымдарды ит, құс, мысықтар терiп жейдi ғой...

	– Ну и что?

	– Әрi обал болады.

	– «Обал?» А это кто?

	Менiң немерем бұл арада обалдың не екенiн түсiндiрiп бере алмай, тағы да:

	– Обал ғой, – деп қайталады.

	– Жалко, что ли?

	Зере басын изедi. Ештеңе түсiнбеген «подружкасы» аңтарылып қарап тұрды. Бәлкiм, оның үйiнде жақсы-жаман, обал-сауап туралы насихат айтып отыратын әжесi жоқ шығар.





28 мамыр 2013 жыл




	Жазушылар одағы төрағасының кабинетiнде Мәдениет министрiнiң орынбасары А.Қырықбаевпен кездестiк. Осы биыл маусым айының аяқ жағында Астанада Ресей-Қазақстан жазушыларының басқосуы болады екен. Сол жиынға дайындық жайын талқыладық.





3 маусым 2013 жыл




	«Айқын» газетiнде (№94, 2013) Қуанышбай Құрманғалидың «Өмiрлiк өнегесi өзгеше» атты мақаласы жарияланыпты. Ол менiң рисалалар жинағыма пiкiр айтқан екен. Мақтаған. Ең жақсысы – түсiнiп жазған.

	* * *

	Шиелiден аудандық мәдениет бөлiмiн басқаратын Әшiмхан Оспанов үйге қоңырау шалып:

	– Сiзге айтатын, ақылдасатын екi мәселем бар, – дейдi. – Бiрiншiсi, жағымды хабар. Алматыдан, Жазушылар одағынан облыс әкiмiнiң атына хат келiптi. Биыл сiздiң 75 жылдығыңызды облыс көлемiнде атап өту турасында облыс хатты ауданға жiберiптi. Аудан басшылығы, әрине, маған тапсырма бередi ғой... Сiзбен сөйлесiп, ұсыныс, пiкiрiңiздi тыңдауымыз керек қой...

	– Мен не айтамын? Бұл жайында анау ағайындармен, Мұхитпен сөйлесiп көрiңдер. Шиелiде оқырмандармен кездесу өткiзу керек болса, оған пәлендей қарсылығым жоқ. Басқадай дабыра-шуға әуестiгiм жоқ екенiн өздерiң бiлесiңдер, – дедiм.

	– Иә, бұл жағын әлi де ақылдаса жатармыз.

	– Екiншi айтпақ мәселең немене едi?

	– Бiр жағымсыз, жайсыз хабар шығып тұр. Қызылордада бiреулер облыстың жаңа әкiмi Көшербаевтың алдына барып, анау Нартай Бекежанов атындағы музыкалық-драмалық театрдың атын өзгерту керек деген төмен мәселе қойыпты.

	Мұны естiгенде, мен өз құлағыма өзiм сенбегендей, әбден таңырқап қалдым.

	– Облыс орталығындағы театрға Сәбира Майқанованың атын берудi ұсыныпты.

	– Ал Нартайды қайтпекшi екен?

	– Нартай атын алып тастамақ. Оны филармонияға бермекшi көрiнедi.

	– Қайдағы филармония? Қызылордада ондай өнер ошағы бар ма едi? – деймiн.

	– Аты бар да, заты жоқ сондай бiрдеңенiң бары рас. Қаладағы Асқар Тоқмағамбетов атындағы ескi мәдениет үйiнде өздерiн филармониямыз деп шiренетiн бiреулер отыр. Жеке шаңырақ, ғимараттары жоқ.

	– Ал сонда әкiм бұл ұсынысқа қалай қарапты?

	– «Дұрыс екен» дептi. «Филармонияға жаңа ғимарат салып беремiз, соған Нартайдың атын беремiз» дептi.

	– Бергiш-ақ екен сабазың! Сол ғимарат салынып бiткенше, орнында отыра беретiнiн ол шiркiн қайдан бiлiптi?!

	– Әйтеуiр жайсыз әңгiме болып тұр.

	– Бұған ел-жұртың қалай қарайды? Әшiмхан бөгелген жоқ. Даусы ашық, саңқылдап тұр.

	– Ел-жұрт болғанда, Шиелi мен Жаңақорғанның бас көтерлерi түгелдей қарсы. Бұлар бүйте берсе, Қызылорданы қойып, анау Шымкентке барып қосылайық дегендер шықты...

	– Ол жараспайтын сөз. Мұндайды айтпаңдар. Қазақта трайбализм бұрыннан бар болғанмен, естаратизм жоқ едi. Өйтiп бөлiну, бүлiну қисынсыз болар, – дедiм. – Сәбира Майқанова қандай құрметке де лайық есiм. Оған кiм дауласады? Бiрақ апамызды ардақтаудың өзге жолы жоқтай, ағамызды неге бүйтiп қорламақ екен?

	– Бiздiң жақтағы үлкендер облыс әкiмi атына хат әзiрлеп жатыр едi. Осыған орай анау Сәкең: «Оразбекпен хабарласып көрiңдер. Ол не айтар екен? Бiздiң хатымызға қол қою жағына қалай қарайды» – деп тапсырма бердi.

	– Мен, әрине, қарсы емеспiн. Бiрақ хат сыпайы, дәлелдi жазылсын. Сәбира мен Нартайды бiр-бiрiне қарсы қою болмасын. Ал шындығында кешегi жаһандық соғыс кезiнде Қазақстанда атышулы екi адам болса, әуелгiсi – Жамбыл, одан кейiнгiсi – Нартай едi. Нартай әрi ақын, әрi әншi, әрi композитор, әрi асқан артист едi. Оның соғыс кезiнде құрған ансамблi – әншейiндегi ән-би ансамблi емес, нағыз халықтық музыка театры болған.

	– Мұны сiз бәрiмiзден артық бiлесiз. Нарекең туралы роман жазған адамсыз ғой.

	– Мұны есi бар ұрпақ пен естияр әкiмдер бiлуi керек едi. Әсiресе облысты басқаруға келген екенсiң, ендеше уақытша қарауыңда өткен елдi бөлiп-жармай, бiлiмiң асып-төгiлiп жатпаса да, пейiлiңнiң кеңдiгiн көрсете бiл. Сонда сенi де елiң бөлiп-жармай, түгел құрметтейдi.





9 маусым 2013 жыл




	Уақыт озып, жасың ұлғайған сайын бұрынғы өткен-кеткен оқиғалар ойыңа түсiп, кейде ұйқыңды қашыратын кездер де болады.

	Соның бәрiн мезгiлiнде қағазға, күнделiкке түсiрiп қоймағаның тағы бар. Ұмытшақтықтан емес. Оның бiр себебi – мен ешқашан кекшiл, дықшыл болған емеспiн. Бала жастан тақуа әкеден алған, бойыма сiңiрген тәрбием осындай. Әрине, осы өмiрiмде маған қиянат көрсеткен пенделер болды. Сондайда, қатты қапаланған тұстарымда әкеме барып жүгiнушi едiм. Көзiнiң тiрiсiнде-ақ әулие атанған бiздiң әкей менiң сөзiмдi мұқият тыңдап отырып:

	«Ақырын Алладан күт, балам. Ешкiмге жамандық тiлеушi болма» – дейтiн. «Маған жамандық жасаған адамға да сөйтуiм керек пе?» – деп сұрасам, көзiн тарс жұмып, ойланып отырып, тағы да: «Ақырын Алладан күтiп, сабыр сақтағайсың, балам» – дейтiн. Әке сөзiнiң растығына талай мәрте көзiмiз жеттi. Қандай жағдайларда көзiм жеттi – ол турасында қазiр де ашық айта алмаймын. Әйтеуiр бiлместiкпен емес, бiле тұра қасақана қиянат жасаушы ол дүниеде ғана емес, осы дүниеде де «ескерту» алып жататыны ақиқат. Бiрақ, өкiнiшке қарай, солардың көбiсi неге «ескерту» алып жататыны жайында ойлана бермейдi. Себептер iздейдi.





18 маусым 2013 жыл




	Әбiш Кекiлбайұлының үлкен ұлы Әулет жол апатынан қазаға ұшырапты. Көңiлi таза, жақсы жiгiт болып өскен едi. Маңғыстаудағы атақты әулие Бекет Атаның басына барып, зиярат етiп қайтып келе жатқанда көлiк апаты болғанға ұқсайды (айтушының сөзiне қарағанда). Өте түсiнiксiз жағдай екен. Мұнда бiр хикмет бар ма екен... оны Алла бiледi.

	Баласын жерлеуге кеткен Әбiштiң артынан көңiл айту жеделхатын жолдадым. Осы Алматыдағы Әбiштiң бұрынғы ескi таныстары бiздiң үйге қоңырау шалып, оның Астанадағы үйiнiң адресiн сұрап жатыр. Мен бiлмейтiнiмдi айтсам, бұлар таң қалады.

	– Жазушылар одағынан сұраңдар, – деймiн.

	– Олар да бiлмейдi екен, – деседi.

	– Онда, бәлкiм, газет арқылы көңiл айтуларыңа болатын шығар.





4 шiлде 2013 жыл




	Астана қаласының шаңырақ көтергенiне 15 жыл толуына арнайы шақырылған жиынға қатысып едiм. Қалалық әкiмшiлiктiң шағын залына Алматының зиялы қауымына қосылатын елу-алпыс адам жиналған екен. Көпшiлiгi осындағы жоғары оқу орындарын басқаратын ректорлар, ғалымдар, iштерiнде екi-үш жазушы бар.

	Алдымен iшкi саясат департаментiн басқаратын жас жiгiт кiрiспе сөз айтып, қазақша жатық сөйлеп шыққан соң, орысшаға көше бастап едi, отырғандар:

	– Болды ғой!

	– Орысшалаудың не қажетi бар? – деп бiрден шұғыл наразылық көрсете бастағанда, анау да ысқаяқ қудың өзi екен:

	– Иә, иә... өзiм де осылай ойлап едiм, – деп оп-оңай келiсе кеттi.

	Елден бұрын сөз тиген академик С.Сартаев тәуелсiздiк тарихына тоқталып, жап-жақсы, әсерлi баяндап шықты да, ақыр соңында Астана қаласының қазiргi атын өзгерту туралы ұсынысын айтты.

	– «Назарбаев» деп атасақ, келiсе қоймас... Онымыз орысша ыңғайында ғой... Ал «Нұрсұлтан» атасақ, әбден лайықты болады. Адамды көзiнiң тiрiсiнде құрметтегенiмiз жөн. Өйткенi ол өлгеннен кейiн ештеңе естiмейдi, – деп Президенттi бiраз дәрiптей бастады.

	Бiрден байқалғаны – отырған зиялылар С.Сартаевтың бұл ұсынысын салқын, суық қабылдағандай көрiндi.

	– Немене, менiң ұсынысыма қарсылықтарың бар ма? – деп Сұлтекең ренжiңкiрегендей дауыспен сұрақ қойып едi.

	– Неге қарсымыз? Ешкiм қарсы емес. Бiрақ бұл мәселенi ойланыңқырауымыз керек қой, – деген жауаптар естiлдi.

	Бұдан әрi бұл жиында қандай мәндi әңгiмелер болып, қандай ұйғарымға келгендерiн бiлмеймiн.

	С.Нұрмағанбетов атындағы қордың қолдауымен жарияланған жаңа кiтаптардың тұсаукесерiне қатысу үшiн қалалық әкiмшiлiкте өтiп жатқан бұл жиыннан сытылып шығып кеттiм.





1 тамыз 2013 жыл




	Алматы қаласы әкiмдiгiнiң орталықтағы Қабылдау үйiнде зиялы қауым өкiлдерiн шақырып, қазiргi өтiп жатқан Ораза айының құрметiне ауызашар бердi. Мен жол үстiнде көлiгiм бұзылып, кешiгiп қалуым себептi артист ағайындар жайғасқан бос орынның бiрiне барып отыра кетiп едiм. Бұлар мол жайылған бай дастарқанды шетiнен сетiнете бастаған екен. Мен де бұлардың ешқайсысын бөтенсiмей, бiрден белсенiп ас-ауқатқа кiрiсiп кеткенмiн.

	Дiн басқармасының жаңа басшысы (Ержан хазiрет) орнынан көтерiлiп, бiр-екi ауыз құттықтау сөз айтты. Оның сабырлы, салқын қанды мәнерiн қасымда отырғандар құп көрiп, ұнатқан сыңай танытты.

	– Қанша айтқанмен, оқыған, бiлетiн бала екенi көрiнiп тұр, – дедi Халық артисi Нұржұман Ықтымбаев.

	Бiрақ муфтиден кейiн сөз алған бұрынғы партократтар – Жиенбаев, Аухадиев «көкелердiң» сөздерiн артистер немқұрайлы тыңдады.

	Менiң қасымда отырған отағасы (өзiн түстеп тани алмадым):

	– Бұлар ендi өстидi ғой... Ауызашар кезiнде билiктi мақтамай-ақ қойса қайтедi екен? – дедi.

	Бейтаныстау орта болғандықтан, мен бұл жолы бұлардың әңгiмесiне араласып кете алмадым.





5 тамыз 2013 жыл




	Осындағы түрiк ағайындардың «Өз юрт» атты ресторанында Қазақстан Жазушылар одағы Ораза айының құрметiне ауызашар берiп, Алматыдағы шығармашылық одақтардың мүшелерi әрi өздерiн «қоғам қайраткерi» санайтын ақсақалдарды шақырған екен. Төралқа орнына С.Сартаев, Ш.Уәлиханов, Ә.Нысанбаев, Ш.Мұртаза, У.Қыдырханов секiлдiлер жайғасып, жиынды Н.Оразалин жүргiздi. Әуелi жасы үлкендерге сөз берiлдi. С.Сартаевтан кейiн сөз кезегi тиген сәулетшi (әрi жазушы) Ш.Уәлиханов жөнi түзу бiрдеңелер айтқандай болды да, ақыр соңында iшiне шұбат құйылған құтысын жоғары көтерiп тұрып:

	– Сол үшiн алып қояйық! – деп ұран тастамасы бар ма?

	Мұны естiгенде, менiң қасымда отырғандар бiр-бiрiне қарап:

	– Әй, мынау не дейдi? – деп таңырқай бастады.

	– Е, алып жiберейiк деп тұр ғой...

	– Ненi?

	– Ненi болушы едi?.. Белгiлi ғой... Шота ағамыз мұнымен тоқтаған жоқ.

	– Осында отырған аналардың құрметiне... Қане, өздерiн еркек санайтындар, орындарыңыздан тұрып, алып қойыңыздар! – деп екпiндей түстi.

	Бұдан кейiн шынында да бiреулер орындарынан тұра бастаған.

	Менiң қасымда отырған Е.Әкiмқұлов та қомпаңдап көтерiле берiп едi.

	– Ереке, не болды? – деп сұрадым.

	– Аналар үшiн деп жатыр ғой анау...

	– Аналар үшiн тост көтерерлiктей, бiз той-томалақта отыр ма едiк?

	Шот-Аманның ерсiлеу көрiнген қылығын жуып-шайғысы келген төрағамыз Нұрлан қасындағы ақ шапанды, ақ сәлделi жiгiтке қарай еңкейiп:

	– Молдеке, бiздiң шығармашылық ортамызда осындай еркiндiктер, еркелiктер кездесе бередi, оны айып көрмеңiз, – деп бiр қойды.

	Бұдан кейiн азын-аулақ уағыз әңгiме айтқан молдекең тост көтеруге шақырған Шот-ағаң жайында ләм-лим ештеңе айтпай, сырғытып өте шықты.

	Бұл тақырыпқа (төрағаның ұсынысы бойынша) өзiме сөз кезегi тигенде мен қайтып оралдым.

	– Ғаламда адам ұрпағының басын шын бiрiктiретiн бiр ғана идеология бар, ол – ақиқи дiн ғана екен, – деп «лекциямды» бастап кеттiм. – Ал қалған кез келген идеология уақыт өткен сайын ескiредi, тозады, жоғалады. Өйткенi адам қолымен жасалатын кез келген идеология өткiншi тiршiлiкке қызмет етедi. Ал дiн, ақиқи таза дiн өлiм мен өмiр жайындағы мәңгiлiк iлiм. Адам баласы бұндай қоршаудан ешқашан құтылып кете алмайды. Ендеше, бiздiң қазақ елiнiң Исламға қайтып келе бастауы да табиғи құбылыс. Соның бiр көрiнiсi мұсылмандық парыздарымызды өтей бастағанымыз болуы керек. Ал осындай қасиеттi айымызды ұлықтап отырғанда, кейбiр ағаларымыздың әлi де «алып қоюға» шақырып отыруы... Әрине, әбден түсiнiксiз. Бiрақ, нешауа, бәрiмiз де бiрте-бiрте мұсылман бола жатармыз. «Көш жүре түзеледi» демеушi ме едiк? Ендеше, биылғы оразамыз қабыл болсын! Ел-жұртымыз аман болсын!

	Менiң «алып қоюға» ренжiген шашыраңқылау сөзiмдi қасымда отырғандардың, одан кейiн ғимараттан асығыс шығып бара жатқан кезiмде алдымнан кесе-көлденеңдеп келiп, қолымды қысқан бейтаныс таныстардың ұнатып қалғандарын анық байқадым.





7 қыркүйек 2013 жыл




	Ағайындардың өтiнiшiмен «Азаттық құрбандары» атты кiтап құрастырып бердiм. Тұрғанбай датқа, Құтпан, Иманжүсiп туралы. Биыл атақты Иманжүсiп бабамыздың туған жылына 150 толуына орай әр облыста (әсiресе Павлодарда) мерей көтеру шаралары өткiзiлiп жатыр емес пе? (Кезiнде С.Нұрмағамбетов батыр бастаған бiр топ қайраткер кiсiлер үкiмет, парламент басшыларының атына хат жазғанбыз. Осыған орай болуы керек, азатшыл бабаның есiмi жоғарғы жақтың тiзiмiне кiрген көрiнедi).

	Бiрақ осындай шараларды өткiзу оңайға түспейдi. Мұндайда ел iшiнде беделi бар, абыройлы, тиянақты, ұйымшыл кiсiлердiң iс-әрекеттерiнiң орны бөлек. Бiздiң Шиелi жайлаған ағайындар iшiнде әзiрге бас көтерер азаматымыз Мұхит Ысмайылұлы болып тұр.

	Жалпы қазақта ақсақалдық институттың беделi қайта оралып келе бастаған ба, қалай?





12 қыркүйек 2013 жыл




	«Кеңсай» зиратында жатқан Алтынбек Сәрсенбайұлының басына барып, құран оқып қайттым.

	Сағат 11-ге таман зиратқа бiр шоғыр адам жиналды. Арнайы шақырылған молда Алтынбекке бағыштап құран оқып болған соң, дәл Алтынбектiң, оның әке-шешесiнiң iргесiне сүйегi қойылған Нұрболат Масановқа арнап құран бағыштау туралы ұсыныс айтқан Гүлжан Ерғалиеваның сөзiн ұнатпаған бiреулер:

	– Ол көзiнiң тiрiсiнде өзiн атеист деп жариялаған едi. Өлгенде де мұсылманша жаназасы шығарылмаған. Басына қойылған ескерткiш тақтаның түрi анау... бiр түрлi. Әрi тiрiсiнде өз ұлты қазақты келекелеп, мазақтап бiрнеше мақала жазды... Ендi бұған арнап дұға оқудың қисыны қалай болар екен? – деп едi.

	Мұны естiген Төлеген Жүкеев наразылық бiлдiрушiге қарай еңкейiп тұрып:

	– Оның атеист екенiн айтқанын өз аузынан естiдiң бе? – деп сұрады.

	– Е, оны естiгендер көп қой... – дедi анау.

	– Қайткенмен мұсылманның баласы емес пе? Артынан құран бағыштаудың артықшылығы жоқ шығар, – дегендер де табылды.

	Сөйтiп, ақыры үстiне ақ шапан киген, мұртты молда жүрелеп отыра қалып, заулатып құран оқуға кiрiстi. Бәрiмiз қол жайдық.

	Бұдан соң Заманбек Нұрқадiловтiң басына барып, тағы дұға оқыдық.

	Мен Рысбек Сәрсенабйұлына қаратып:

	– Мана ертерек келiп, Алтынбекке бағыштап құран оқығанмын... Алтынбектiң зираты нағыз мұсылмандық талаптарға сәйкес салынған екен, – дедiм.

	– Иә, басында ешқандай сурет, мүсiн жоқ. (Жаңа ғана З.Нұрқадiловтiң зиратын әшекейлеп тұрған көрiксiз қара қоңыр мүсiндi көргенбiз).

	Бұл менiң Алтынбек дүниеден өткелi оның басына барып, бiрiншi рет құран бағыштап қайтуым едi.

	Бұдан соң марқұмның көзi тiрiсiнде тұрған үйiне соғып, ас-ауқат iштiк. Дастарқан басына Т.Жүкеев, Б.Әбiлов, Б.Әбдiғалиев, А.Сарымов, Г.Ерғалиева, Ә.Қосанов, О.Жандосов, т.б. жиналды. Гу-гу әңгiмелер айтылды. Мен үнсiз отырдым. Тек бiр тұста:

	– Бұл жерде Мұхтар Шахановтың болмағаны-ай! – дедiм.

	Бұлар менiң бұл сөзiмнiң астарын түсiнсе де, түсiнбегенсiдi. Бәрiбiр орысша сөйлеуден жаңылған жоқ. Тек Әмiржан Қосанов қана отбасына арнаған сөзiнде қазақшаның майын тамыза бiлетiн қабiлетiн көрсеттi.

	Қайтарда, аулада тұрып Рысбекпен әдеттегiдей бiраз кеңес құрдық.

	– Алтынбек туралы бiр пiкiр айтпақшы едiм. Бiрақ мынадай шалалардың ортасында iшiмдi ашқым келмедi, – дедiм.

	– Иә, иә?.. – деп Рысбек көзiлдiрiгiнiң ар жағынан сұраулы көзбен қарап қойды.

	– Осындай Алтынбек сияқты жiгiттер неге аз жасайды деп ойлаушы едiм. Батыстың, Шығыстың ойшылдарын ақтарып көрсем де, бұған жауап таба алмадым. Ақыр соңында мұсылмандық iлiмдердiң iзiн кезiп жүрiп, бiр саңылау көргендей болдым.

	– Иә, неге солай... Алтынбектер, Мұқағалилар неге аз жасайды екен?

	– Бәлкiм, оның себебi былай шығар, – деп мен бұдан кейiн тапқанымды тәптiштей бастадым.

	– Осы пiкiрiңiздi таратып, бiзге бiр рисала жазып берсеңiзшi, – дейдi Рысбек.

	Сәтi түссе, рисала да жазылар-ау. Бiрақ менiң таптым дегенiм, таптым дегендерiм ақиқаттың аулына көршi қонар ма, қонбас па? Бар гәп сондай ғой.





21 қыркүйек 2013 жыл




	Сәбит Досановтың 22 жастағы ұлы оқыстан дүниеден өткен. Оны қыршын жастың қырқына (құдайы тамаққа) жиналған көпшiлiк, баланы бiлетiндер Даниярдың ерекше талантты, мейiрiмдi өскенiн айтып жатты.

	Ең сұмдығы: бұл бала Анжелика атты орыс қызымен некеге тұрып, той дастарқанына бара жатқанда жол үстiнде кенет жүрегi тоқтап қалып, үн-түнсiз жүре берiптi...

	Ас өтiп жатқан айлапат залдың әр тұсына iлiнiп қойылған қыршын жастың суреттерiне, көзi тiрiсiнде таспаға түсiп қалған бейнелерiне қарап отырып, ерекше мейiрбан, нұрлы жүздi бозбала болмысын танушылар көп болды. Әрi өзi мешiтке барып, намаз оқып жүредi екен. Таңдаған қосағын да мұсылман дiнiне кiргiзiп үлгiрiптi.

	Бiзбен бiрге дастарқан басында отырған әкесiнiң айтуынша, бұл бала кие-қасиеттерден де құралақан емес екен (Бұл турасында Сәбит газеттерге жазыпты).

	Әрине, ата-ананың қайғы-қасiретiнде шек жоқ. Мен кiргенде әкесi менiмен көрiсiп тұрып:

	– Ореке, сорлап қалдым ғой... – деп солқылдап жылай бастады.

	Қоштасар тұста тағы құшақтап тұрып, тұншығып жылай бердi. Мұндайда:

	– Сабыр қыл, сабыр... – дегеннен басқа ештеңе тауып айта алмайсың.

	Тағдыр... деймiз. Бұл дүниеде тағдырдың жұмбағын толық шешкен кiм бар дейсiң?





22 қыркүйек 2013 жыл




	Қапшағай қаласында тұратын қарындасымыздың (дұрысы – университетте бiрге оқыған Тоқтасын курстасымыздың) үйiне қыдырып барып, өткен-кеткен жастық шақ естелiктерiн айтысып, көңiл көтерiп, желпiнiп, жетiсiп қайттық. Барғандар: баяғы Нұрмақан, баяғы Мирасбек, баяғы Сонарбай, баяғы Сара, Шара екеумiз. Бар болғаны – бес-алты шал, кемпiр. Өзгелерi алыста (өлгенi мен тiрiсiн қоса есептегенде). Алыста дейтiнiмiз: бiр замандарда бiрге жүрiп, бiр тiлекте болғандардың бiразы бұл күндерi бiрiн-бiрi көп аса iздей қоймайды, көрсе, көрмегенситiндерi де бар, сырттан бүтiн көрiнгiсi келгендерiмен, iштерi бөлек, ниеттерi бөтен. Отырыста ара-тұра осындайларымыз туралы да айтылып қалады. Бiрақ ешкiмдi таптамай, табаламай айтамыз. Өйткенi солардың бәрi бiздiң замандастарымыз, тағдырластарымыз дегенге саятын iшкi жылуымыздан әзiр ажырап кете қойғанымыз жоқ.





26 қыркүйек 2013 жыл




	Екi мәрте батыр атағын алған атақты қолбасшы көкемiз Сағадат Нұрмағамбетовтi ақырғы сапарына шығарып салдық. Опера театрының алдына қисынсыз қыруар халық жиналды. Бiрақ марқұммен қоштасу уақытын өзгерткен әрi қысқартқан (таңертеңгi сағат 9-дан 10-ға дейiн) басшылардың кесiрiнен жиналған көпшiлiктiң бiразының театр iшiне кiруге мүмкiндiгi болмай қалды. Айнала төңiректi әскер, полиция қоршап алыпты. Тәртiп сақтау үшiн бе, әлде қазақ иесiне көрсетiлген құрмет пе, кiм бiлсiн...

	Түстен кейiн «Роял» атты ресторанда үлкен ас берiлдi. Сөз сөйлеушiлер әдеттегiдей батырдың өмiр жолын баяндап, мадақтап жатты. Төрде Сағынтаев,Есетов,Әбiқаев секiлдi дөйлер отырды. Қоштасу, көңiл айту рәсiмiнде сөйлегендер iшiнде Сағадиев пен Аухадиевтiң айтқандары көңiлге қонымдырақ естiлдi.

	«Алматы ақшамы» газетi тiлшiсiнiң сұрауымен мен де телефон арқылы мынадай мәтiндi жолдап жiбергенмiн:

	Айғайшыл батыр емес, кемеңгер қария едi

	Кешегi екiншi жаһандық соғыс алдында дүниеге келген мына бiздер, майданға қатысуға жасымыз жетпесе де, майдандағы, тылдағы өмiрдiң бiраз ыстық-суығын көрiп, талай тауқыметтi басымыздан өткерiп өстiк. Сол себептi бойларына бес қаруын түгел асынып, басқыншы жаулармен жанқиярлықпен алысып-арпалысқан, жан алысып, жан берiскен әкелерiмiз бен ағаларымыздың өмiртарихымен түпнұсқа арқылы таныспыз, бiлiспiз деуiмiзге болады. Атышулы талай батырларымызды да көрдiк. Кейбiреуiн көпшiлiк арасында танып бiлсек, кейбiреуiмен азды-көптi тiлдескен, сұхбаттасқан кездерiмiз бар екен.

	Осылардың iшiнде соңғы уақытта мен атақты қаһарман ағамыз Сағадат Қожахметұлымен жүздесiп, тiптi ойламаған жерден бiр дастарқан басында қатар отырып қалған, аз-кем тiлдескен тұсымды қазiр есiме аламын. Сонда байқағаным: Сәкең артық-ауыс жөнсiз сөйлемейтiн, аса ұстамды, сабырлы кiсi екен. Маған ол қазақтың ескiден қалған зиялы, сырбаз, абыз бiтiмдi ақылман азаматындай болып көрiндi. Жалаң қылыш ұстаған айғайшы батырға емес, көл-дария кемел ақылды кемеңгерге ұқсайды екен.

	Осындай қарияларымыздың азайып бара жатқаны өкiнiштi, әрине.





2 қазан 2013 жыл




	Төртiншi сыныпта оқитын немерем Зеренi мектептен үйге қарай ертiп келе жатқанмын. Қасында Әлинұр деген шашы тiкiрейген кiшкене қара бала бар. Өзi аса сөзуар пысық бала көрiнедi.

	– Зере, мен сенiң үйiңдi көруге келе жатырмын, – дейдi.

	Зере де:

	– Жүр, жүр, – деп қояды. Қара бала бiр сөзiнде:

	– Мен үлкейгенде прокурор боламын, – деп кеудесiн кере түстi.

	– Неге? – деп сұрасам:

	– Жаман адамдардың бәрiн түрмеге қамап тастаймын! – дейдi.

	– Жаман адамдар қандай болады?

	– Жаман қыздарды айтамын!

	– Неге жаман қыздар?

	– Менiң атам айтқан: қыздар қызғаншақ, ақылсыз болады деген...

	– Түсiнбедiм, балақай. Олар неге ондай болады екен? Қара баланың көзi жыпылықтап, аздап ойланып қалды.

	– Өйткенi олар... атам айтқан... олар анау не... өте күншiл, жоқ... өте кекшiл, анау... кесапат болады екен.

	Мен қаршадай қара баланың сөзiне қатты таңырқап келемiн.

	– Атаң тағы не айтты?

	– Атам айтады: жаман қыздар көп... сен олардан қашық жүр дейдi... Тағы бiр мақал айтқан едi, ұмытып қалдым

	Әлинұр қабағын түйiп, қатты ойланып тұрды.

	– Кесiр... қырық есек... сондай бiрдеңе айтқан едi... ұмытып қалдым...

	– «Қатынның кесiрлiгi қырық есекке жүк болады» дедi ме атаң?

	– Иә, иә... сондай бiрдеңе...

	– Сенiң атаң өте жақсы адам екен. Сенiң өзiң де өте жақсы баласың, бәрекелдi! – деп бұдан соң тәпелтек қара баланың арқасынан қағып қойдым.

	– Бiрақ қазiр менiң атам жоқ... – деп манадан берi аса көңiлдi, ойнақы мiнезбен сөйлеп келе жатқан баланың кенет қабағы түсiп, төменшiктеп қалды.

	– Жоғы қалай? Атаң бiр жаққа қыдырыстап кетiп пе едi? – деп сұрамаймын ба?

	– Менiң атым былтыр, жетпiс жасында қайтыс болған, – деп қара бала еңсесiн көтерiп алды. Дәл бiр есейген кiсiдей ендi сабырмен сөйледi. «Өлдi» демейдi, кәдiмгiдей сыпайылап «қайтыс болды» дейдi.

	Осы тұста бiздiң әңгiмемiзге келiп араласқан Зере:

	– Ал менiң атам ешқашан қайтыс бомайды, – деп бiрден қорытынды пiкiрiн бiлдiрдi.

	Қара баланың:

	– Неге? – деген сұрағына, менiң немерем түк бөгелместен:

	– Өйткенi менiң атамның... аппараты бар, – деп жауап бердi.

	Қара бала «ол қандай аппарат?» деп сұраған жоқ. Ондай «аппараттардың» талайын бұл да телеертегiлерден күнде көрiп жүрген болуы керек.

	Бiздiң үйдiң алдына келгенде Әлинұрдан:

	– Жүр, бiзге қонақ боласың ба? – деп сұрап едiм;

	– Рақмет. Мен ендi қайтайын. Сау болыңыз! – деп, балақай кете барды.

	– Ата, онымен неге көп сөйлестiң? – деп сұрады Зере.

	– Зерек бала екен. Өзi қалай оқиды?

	– Жақсы оқиды.

	– Е, онысы дұрыс екен. Бәлкiм, мұндай балалардан әдiл прокурорлар өсiп шығар.





3 қазан 2013 жыл




	Бұл өмiрден бiз бiлетiн атақты адамдар да, қарапайым пенделер де кезек-кезегiмен өтiп жатыр. «Өлiм елдiң бәрiн теңестiредi» деген сөз бар едi. Бiрақ олай емес екен.

	Ал шындығында атақты адамдардың бұл өмiрде атқаратын миссиясымен (қызметiмен) қатар, қарапайым пенделердiң де көзiнiң тiрiсiнде көзге түсiп елене бермейтiн кiшiгiрiм iзгiлiктi iс-әрекеттерi болады. Сол iзгiлiктi iс-әрекеттердiң бiразы кейде базбiреулердiң талай-тағдырларына әжептәуiр әсер етiп жатады.

	Мысалы, мен өткен ғасырдың 66-жылы ауылдағы сылбыр, сұрықсыз көрiнген өмiр-тiрлiгiмнен жалығып, Алматыға көшiп кетпек болдым. Әсiресе Шараға үйленгеннен кейiн, екеумiз де астанаға қарай қоныс аударуға құлықты едiк. Бұл жайында өзiмнiң колхозшы отбасын хабардар еткенiмде, әкем де, шешем де бiр ауыздан:

	– Шырағым, өздерiң бiлесiңдер ғой, – дедi.

	Бiрақ Шараның әке-шешесi бiздiң бұл ниетiмiздi әуелде қолай көрмедi. Асекең (қайын атамыз) сөзге сараң, сабырлы кiсi едi, бiрден кесiмдi пiкiр айта қойған жоқ. Ал Сақаң (қайын енемiз) анаға тән мiнезбен абыржыңқырап, уайымдай бастады.

	– Алматыға барып, қайтiп күн көресiңдер? Ол жақта сендердi күтiп отырған кiмiң бар? Қалаға көшкiлерiң келiп жүрсе, Қызылордаға-ақ, бiздiң қасымызға келiп отырыңдар. Құдайға шүкiр, бұл қалада бiздiң таныстарымыз, туыстарымыз, сыйлас адамдарымыз аз емес. Қызмет те табылар, пәтерге де қолдарың жетiп қалар... – дегендей, өте ақылға сыйымды, жанашырлық пiкiрiн айтпас па?

	Мен өзiм жас кезiмде қырсықтау, қыңырлау жiгiт едiм (қазiр де жетiсiп тұрмасам керек). Сақаңның (бәрiмiз ол кiсiнi «Сақа» деп атайтынбыз) бұл уәжiне тоқтағым келмейтiндiгiн аңғарттым. Сонда сол үйде отырған аузы батылдау бiр жеңгей:

	– Оразбек, сен, немене, Алматыға барып, Қонаевтың орнын баспақ па едiң?! – деп кейiп қалды. – Күйеу бала екен деп қолпаштаған сайын сенiң ешкiмдi тыңдайтын түрiң жоқ қой түге!

	Осылардың бәрiнiң бiзге жаны ашып айтқандарын iштей түсiнемiн-ақ. Бiрақ бәрiбiр кейiн шегiнгiм келмейдi.

	Өстiп әрi-сәрi болып жүрген кезiмiзде, құдайдың бiр сәттi күнiнде Асекеңнiң дастарқан басында Алматыдан қыдырыстап келген қайын бикем Базаркүл Нұрәлi қызымен кездесе қалайық. Базекең ашық мiнездi, ақжарқын кiсi екен. Сөз арасында бiздiң (Шара екеумiздiң) астанаға көшпек ниетiмiз бар екенiн естiгенде, ешбiр талқыға салмай, бiрден:

	– Өте дұрыс! Бастарың жас. Жас күндерiңде өрiк iздемей, ауылда салпақтап жүре бермексiңдер ме? Мен де оқуымды аяқтасымен, Алматыда қалып қойдым. Қазiр, шүкiр, жаман емеспiз... Тәк что, талаптарың дұрыс. Мен сендердi қолдаймын, – деп қалжыңға сүйеп күлiңкiреп алды да, оң қолын жоғары көтерiп: – Я «за»! дедi.

	– Бұлар Алматыға барғанда қайда тұрады? Вокзалға түнеп жүре ме, қайтедi?! – деп Сақаң да бұрынғыдай емес, жiбiңкiреп, жылы сөйлей бастаған.

	– Қайда тұрушы едi? Бiздiң үйде жатады да! – деп Базекең дастарқан басында отырып, бiр мәселенi де оп-оңай шешiп тастаған.

	Сөйтiп, бiз 1966 жылы жазда Алматыға көшiп келдiк.

	«Көшiп келдiк» деп дабырайтатындай түгiмiз жоқ, екеуiмiздiң ортамызда жалғыз чемодан, оның iшiнде менiң қағаз-қаламдарымнан басқасы – Шараның жаздық киiм-кешектерi, өзге басы артық дүниелерiмiз кемде-кем.

	Базаркүл ол кезде үлкен бастық – Алматының iргесiндегi Қарғалы поселкесiндегi сауда мекемесi жұмысшы кооперациясын басқарады екен. Екi бөлмелi шағын пәтерi бар. Соның кiреберiс бiр бөлмесiн бiзге босатып бердi. Әлiмжан атты күйеуi де ақкөңiл, жақсы жiгiт болып шықты.

	Содан Алматыдағы газет, журнал редакцияларын жағалап жүрiп, ақыр соңында ЦК Комсомолдағы К. Дүйсеев деген жiгiттiң көмегiмен «Лениншiл жасқа» әдеби қызметкер болып орналасқанша, жалдамалы тұрақ тапқанша бiз Базекеңнен қол үзгенiмiз жоқ, өте жиi кездеспегенмен де, араласып, хабарласып, бiлiсiп тұрдық.

	Жуықта осы Базекең ұзақ науқастан кейiн дүниеден озды. Небәрi 74 жасында. Марқұм өте қарапайым, адал өмiр сүрдi. Бiз үшiн ең қымбаттысы – Базекең бiздiң отбасымызға шексiз берiлген, шексiз тiлеулес адам едi. Өмiр бойы бiздiң тiлеуiмiздi тiлеп өттi десе де болады. Қазақи салтта қайын бике деген – өте етжақын туыс емес. Ол әншейiн қайын жұрт жағының бiр өкiлi ғана, әйелiңнiң апайы, жамағайыны саналады. Дәстүр бойынша қайын жұрт сыншыл келедi емес пе?

	Ал Базекеңнiң жаратылысы бөлектеу едi. Әйтеуiр әншейiн күйеу баласы болған менi өзiнше озық көрiп, ылғи мақтап отырады екен. Көзiмше көп мақтамайтын. Сыртымнан маған шаң жуытпаса керек. Артынан көңiлiн сұрауға барған Шара ханумға:

	– Жуықта телевидениеден Оразбектi көрiп қалып едiм. Қасында кiлең қаусаған шалдар отыр. Бәрi әлгi ақын, жазушылар... Соларға қарағанда, бiздiң күйеу баламыз сондай сұлу, сондай ерекше көрiнедi, – деп мақтағанға ұқсайды.

	Жетпiстiң желкесiне шығып алған мына менi «сұлу» деп дәрiптегенi... артықтау, әрине. Жиырма бесiнде сұлу жiгiт қатарына қосыла алмаған О.С. жетпiс алтысына толғалы жүргенде (Алла қаласа, әрине) қайдан сұлу бола қойсын-ау! Сұлу деп анау Әнес Сарайды айтса, жарасар едi.





5 желтоқсан 2013 жыл




	Соңғы жылдарда дүниеден өткен базбiр ақын, жазушылардың артында қалған жесiрлерi әбден белсендi болып алды. Марқұмдарды газет, журнал, теледидар беттерiнен мақтап, мадақтауды, ең сорақысы – солардың шығармашылық еңбектерiне баға берудi, талдап-таратуды әдетке айналдырып барады. Ондай жауапты мiндеттi атқаруға өресi, таным, түсiнiгi жете ме, жетпей ме – шаруасы жоқ. «Бiздiң отағасымызды көзi тiрiсiнде ешкiм қолдамады, қадiрiне жетпедi, көре алмады, қызғанды, қуғынға салды. Ол бiрақ шынында асқан ұлы ақын едi», – деп дәрiптесе, сөздерiнiң екiншi парасы: «Маған өлердей ғашық болып өттi. Махаббат жайындағы небiр ғажап өлеңдерiн маған арнап жазған едi!» – болып келедi.

	Тағы бiреулерi: «Өзi өкiметке қарсы шығып, бастықтарға жақпай жүрдi. Соның кесiрiнен тәуiр қызметке, мансапқа да қолы жетпей-ақ қойды ғой!» – деп күңiренедi.

	Осындай бәйбiшелер мақтаған (бәрi елес, әрине) «ұлы ақындардың» бiразын бiз де мезгiлiнде көрiп, бiлген сияқты едiк. Араларында анық талант иелерi болды. Бiрақ бұлар айтқандай, шеттерiнен қуғынға түсiп, өкiметке, саясатқа қарсы шыққандары жоқтың қасы десек, шындыққа жақындайды. Ал әйелдерiне ашық-мұшық болып жүргендерiн (бiрлi-жарымынан басқасын) байқаған емеспiз. Тiптi өз үйлерiнен қашып шығып, ашыналарын паналаған, әйтпесе көлденең көк етектiнiң соңына түсiп, «өлдiм-өштiм» деп өлең жазған талай замандастарымызды бiлемiз. Ең қызығы сол «өлдiм-өштiм» өлеңдердiң iшiнде небiр жақсы лирика үлгiлерi кездесетiн.

	Осындай белсендi бәйбiшелер ендi оқырмандармен әртүрлi кездесулер өткiзiп немесе газеттерге сұхбаттар берiп, марқұм отағасыларының мәртебесiн көтеру ниетiмен... тiптi таза өтiрiк айтуға кiрiскен түрлерi бар. Марқұмның көзi тiрiсiнде сәлем беруден қашқақтайтын бөтендер келiп оның жақын достарына айналып шыға келiптi. Кездейсоқта Жазушылар одағының барында бiрге отырып арақ iшкен, суретке түскен әлгi әлдекiмдер отағасының көзi тiрiсiндегi шын жанашыры болыпты-мыс. Қазiр сол «бөтелке достар» марқұмды көкке көтерiп, естелiксымақтар жазса, бұлар соған мәз-мейрам.

	Бiздiң аталарымыз: «Ақырдың уақытысында қатыннан би болар, қамыстан үй болар», – дейдi екен. Бүгiндерi пәленбай шетелдiк мемлекеттердi қатындар басқарып отыр. Бәлкiм заман талабы солай шығар: басқара берсiн. Бiрақ руханиятты, оның iшiнде сөз өнерiн, әдебиеттi «нәзiк жандарға» басқартып қоюдың қисыны жоқ. «Нәзiк жандардың» өздерi өнердiң, көркем әдебиеттiң жасампаздары бола бередi. Бiрақ олардың қолынан әдiл төрелiк айту, шын бағалау, мiнсiз талдау, таразылау келе бермейдi.

	Басқаларды қайдам, бiздiң қазақ әдебиетi аталған кеңiстiктегi қазiргi ахуал осыған ұқсайды.

	Рас, өздерi туа бастан поэзия, туа бастан көркемсөз құлағынан ұстаған кейбiр қарындас жұрттың iшiнде көкiрегi ояу, ойы ұшқыр, талғампаз, танығыш жүйрiктерi кездеседi. Әйткенмен, солардың да көбiне жеке-дара сезiм жетегiнде кететiндерi байқалады.





12 желтоқсан 2013 жыл




	Ұлттық кiтапханада Мұстафа Шоқай шығармаларының (толық жинақ атапты) алғашқы 6 томдығына арналған тұсаукесер рәсiмi өткiзiлдi. Соған қатысып, сөз сөйледiм. М.Шоқайдың ең алғашқы 2 томдық басылымы өзiм басқарып отырған «Қайнар» баспасында жүзеге асырылғанын (1998-99 жылдары), сол басылымға кезiнде Манаш Қозыбаев секiлдi академиктердiң кедергi келтiруге тырысып баққанын, Ақпарат министрi А.Сәрсенбайұлының қолдауымен, Айтан Нүсiпхан секiлдi ұлтжанды азаматтың аудармасы арқылы, қаржы тапшылығына қарамастан, жарияға шығарғанымызды баяндап шықтым. Советтiк заманда советтiк баспасөз бетiнде Әнуар Әлiмжанов секiлдi жазушының «Мұстафа шоқай кiм?» деп ең алғашқы мақаланы жазғанын, ал Серiк Шәкiбаев секiлдi әпербақан бiреулердiң өле-өлгенше М.Шоқайды ғайбаттап, «Караван» газетi беттерiнде байбалам салып өткенiн айттым.

	Мен осылай сөйлеп тұрғанда, артқы жақта отырған бiр «жаман» қатын:

	– Регламент... – деп маған ескерту жасамасы бар ма? Шабытыма мiнiп алған мен мойнымды бұрмастан:

	– Регламентiңдi қалтаңа салып қой, қарағым! – деп әлгiге бiрден жекiп тастадым. – Осындай күндi сексен жылдай уақыт күткен Мұстафа Шоқайға ешқандай регламент жүрмейдi.

	Бұдан кейiн Қазақстанда тұңғыш Шоқайтанушы болып, әлденеше кiтаптар шығарған Бақыт Садықованың еңбектерiне тоқталдым.

	– Қазiр Шоқайдың пойызы жүрiп кеттi. Ендi оны ешкiм тоқтата алмайды. Ендi оның жүрiп кеткен пойызына мiнушiлер де, жармасушылар да көбейе бермекшi, – деп бiр қойдым.

	Дегенмен, М.Шоқайдың толық шығармалар жинағының басын құрап, жариялатып жатқан тарихшы Көшiм Есмағамбетовтiң еңбегiн жоғары бағалауға лайық деп мақтадым.

	Шынында бұл кiтаптардың маңызы үлкен болғалы тұр. М.Шоқайдың жазғандары түгелге жуық қамтылатынға ұқсайды. Мақалалар қай тiлде жазылса (орыс, шағатай, француз, т.б.), сол тiлде берiлген. Қазақшаға аударылмаған.

	Өмiрбаяндық деректер де аз емес. Сiрә, ХХ ғасырдың басындағы ұлтжанды қазақ қайраткерлерiнiң артында осыншама (құрастырушының жоспары бойынша 12 томдық) жазба мұра қалдырған ешкiм жоқ болуы керек.





15 желтоқсан 2013 жыл




	М.Шоқайдың томдықтарын оқып жатырмын. Бұрыннан таныс еңбектер сияқты. Бiрақ қайта оқыған сайын «көкемiздiң» әу бастан кемеңгер азамат, кемел талант иесi, нағыз көсем болып туғанына көзiңiз жете түседi. Әттең, заманы... оңтайына келмептi.





20 желтоқсан 2013 жыл




	Ақын Қайрат Жұмағалиевтi Жазушылар одағының бас ғимаратында ақтық сапарға шығарып салу рәсiмi өттi. Қаралы жиында алғашқылардың қатарында маған да сөз берiлген едi. Мен былай дедiм:

	– Қадiрлi жамағат! Баршаңызға мәлiм, бүгiнде ХХ ғасыр қазақ сөз өнерiнiң алтын дәуiрi деген ұғым қалыптасып келедi. Ақиқатында солай болуы керек. Советтiк билiк тұсын қазiр ғайбаттасақ та, шын мәнiндегi профессионалды жазба әдебиетiнiң озық үлгiлерi осы ХХ ғасырдың аяғында жасалды. Солардың арасында алпысыншы жылдықтар (шестидесятники), мына бiздiң буынның үлес-сыбағасы аз емес. Аз ғана емес, өлшеусiз мол деп айтсақ та жарасады. Ал мына бүгi ақирет сапарға аттандырып отырған Қайрат ақын да осы алпысыншы жылдықтар санатынан едi.

	Былтыр жазушылар құрылтайы өтiп жатқанда, осы Қайратпен фойесiнде кездесiп қалып едiм. Сонда ол:

	– Сендер бiздердi iздемейтiн болдыңдар ғой, – деген ыңғайда өкпе айта бастады.

	– Сендердi қайдан iздеп табамыз? Бiрiң анау Астанаға, бiрiң анау Оралға көшiп кеттiңдер. Арттарыңнан iздеп те барар едiк. Бiрақ ондай алыс жүрiс-тұрысқа қазiр жағдайымыз көтермей қалды емес пе? Қартайдық, қажыдық... – дедiм.

	Қайрат сәл үнсiз тұрды да:

	– Мен Алматыны сағынып жүрмiн... – дедi.

	Даусы бәсең, бұғыңқы шықты. Басқа ештеңе айтқан жоқ.

	Сөйткен ақынды өзi сағынып жүрген Алматының топырағы тартты ма екен, бұрынғы астананың күнбатыс iргесiндегi зиратта жатқан сүйiктi анасының қасынан орын тиетiн көрiнедi.

	Замана ағымы, тiршiлiк иiрiмдерi деймiз бе, не деймiз?.. Бүгiндер бiздiң қаламдастарымыздың бiразы Алматыдан жырақта жүр. Бiрақ солардың бәрiнiң бiрдей мырыш болып жүргенiне менiң күмәнiм бар. Анда-санда кездейсоқ кезсе қалсақ, бәрiнiң сұрайтыны – Алматы... Сiрә, бiздiң алдымыздағы алыптар тобы негiзiн қалаған мына қарашаңырақтың, Жазушылар одағының – шын мәнiсiндегi ұлттық руханият орталығының айрықша киесi, аурасы бар болуы керек.

	Алпысыншы жылдықтардың қатары уақыт өткен сайын сиреп барады. Әсiресе ақындарымыз... Анау Тұманбай, анау Қадыр, анау Өтежан, анау Сәкен мәңгiлiк мекендерiне аттанып кеттi. Ақындардың жүрегi нәзiк келедi, замана салмағын көтере алмай, өзгелерден ертерек омырыплып түседi деп оңай түсiндiре сауға да болар едi. Бiрақ дәл солай екенiне бiздiң көзiмiз жетпейдi. Әйтеуiр уақыт өткен сайын бiздiң айналамыз көңiлсiз болып барады.





17 қаңтар 2014 жыл




	Бүгiн телеэкраннан Президент Н.Ә.Назарбаевтың кезектi Жолдауын түгел тыңдап шықтым. Ең ұнағаны оның мәңгiлiк ел идеясын ұлттық идея ретiнде ұсынғаны болды.

	Қазақстан тәуелсiз мемлекет қатарында шаңырақ көтергелi берi, осындай бiр идеологиялық ұстанымды iздеп келе жатқанымыз анық. Бұрын пәленбай уақыт коммунизм елесiн қуып жүрсек, оның өзi де жетпiс жылдың iшiнде қол жетпес сағымға айналып кеттi. Бiрақ бiржола жоғала қойған жоқ. (Жалпы социализм идеясы – әлеуметтiк теңдiк жөнiндегi ежелгi арман ешқашан ескiрмейтiн болуы керек.) Әйтеуiр бiздiң жұртымыз қандай бiр идеология жетегiнде өмiр сүруге үйренiп қалған.

	Тәуелсiздiк алғаннан кейiн: «Бiз ендi барысқа айналамыз!» – деп желпiндiк. Осыны тың идеология ретiнде көтердiк. Артынша Қазақстан Конституциясы – ұлттық идеологияның көкесi емес пе деп шiрендiк. Бiрақ мұның ешқайсысы пәлен жүз жыл отаршылдық қамытын киген жұртымызды қанағаттандыра алмады. «Мақұл ғой», «дұрыс қой» деп басымызды изедiк. Бiрақ бұндай ұрандар ұлттық идеология бола алмайтыны анық едi.

	Ендi, мiне, Президентiмiздiң аузынан «Мәңгiлiк ел» деген сөз шықты. Өзгелердiң қалай қабылдағанын бiлмеймiн, ал маған бұл сөз кәдiмгiдей ұнады.

	«Мәңгiлiк ел» ұғымына бәрi сыйып кетедi емес пе: мемлекеттiк тәуелсiздiк, тiл, дiн, жер тұтастығы т.б. Бұдан артық қандай идеология керек?





27 қаңтар 2014 жыл




	Мен өзi әуел бастан бiр Алланы ғана сүйеу тұтып, сыйынумен өмiр сүрiп келе жатқан пенде едiм. Әдеттегi жұрттың алданыш қылатын ырым-жырымына сене бермеймiн.

	Ал бiрақ өтiп бара жатқан Жылан жылы, байқауымша, мен бiраз қолайсыздықтарға жолықтым. Бiрiншiден, осы жылы екi мәрте емханаға жатып шықтым. Екiншiден, бастықтарыма жақпай қалып, бiздiң баспамызға мемлекеттiк тапсырыс бойынша небәрi үш кiтап бөлiнгендiктен, қазiр жалақысыз жалаңаш отырмыз. Бастықтарға ұнаудың жолын бiлемiн-ақ. Бiрақ бiлгенiмдi iске асыру менiң қолымнан келмейдi. Оған менiң дүниетанымым, былайша айтқанда, философиям көнбейдi. Осы орайда Жылан жылына терiс көзбен қарайтын бiздiң қазақтың (қазақтың ғана емес) ескi әдетiнде кейбiр қисын бар ма екен деп деп те ойлаймын. Жылан жылы наурыз айының аяғында аяқталуы керек.





5 ақпан 2014 жыл




	Қаскелең қаласында Алтынбек Сәрсенбайұлының қазасына қатысты қайтара өтiп жатқан сот материалдарын газеттерден оқып жүрмiз. Әсiресе «Жас Алаш» егжей-тегжейлi жазып, талқыдан өткiзуде. Адамды таңқалдыратыны – прокурор, сот қызметiнiң әлсiздiгi, жалтақтығы, сауатсыздығы болса, М.Асфандиярова, Р.Сәрсенбай, Т.Жүкеев секiлдi жәбiрленушi жақ өкiлдерiнiң тепсе темiр үзетiндей табандылығы, бұлтартпас қисындары, бiлгiрлiгi деп бағалауға лайық.

	Бiздiң көз алдымызда ХХI ғасырдағы қазақ тарихындағы бiр трагедиялық драманың беттерi аударылып жатқанға ұқсайды.





7 ақпан 2014 жыл




	Бүгiн кешкiлiк теледидардан Ресейдiң Сочи қаласында басталған қысқы олимпиадалық ойындардың ашылу салтанатын түгелдей жалықпай көрiп шықтым.

	Бiрден айтатыным – менiң спорт атаулыға қызығушылығым да, құлқым да жоқ, ежелден солаймын. Бала жасымнан байқағаным: әдетте қарулы, күштi, жүйрiк, жылдам, пысық балалардың оқу, бiлiмге бейiмдiлiгi шамалы, ақыл-ой, интеллект жағынан шегiншек болып келедi. Бiз баяғыда мектепте мұғалiм болып жүрген жылдарда аудандық, облыстық спорт жарыстарына қатысатын балалардың үлгiрiмi нашарлығына қарамастан, «4» пен «5» деген бағаларды көтермелеп қояр едiк.

	Қазiр заман да, адам да өзгерiп кеттi ме, немене? Батыста да, Шығыста да озық спортшылар алдыңғы қатарға шығып, атақ-абыройдың ең ұшар биiгiнде жүр.

	Бiздiң заманымызда өмiр кешсе, бәлкiм, Шекспирлер аштан өлер едi... Бұл заманда спорт саясат құралына айналған.

	Биылғы Ресейдегi Сочи олимпиадасы осы тұжырымдаманы анықтап, мөр басып бергендей көрiнедi.

	Олимпиаданың ашылу салтанаты жақсы жарқын үлгiде өттi. Орыс империясын бұдан артық насихаттау мүмкiн емес шығар. Ғаламның ең жалпақ, ең шалқар жерiн иемденiп жатқан халықтың өткен, кеткен тарихы, асқақ асулары мен игерген игiлiктерi, болашақ бағдарлары бүгiнгi техникалық жетiстiктерi мен тiрi жанды суреттер арқылы көркем бейне суреттермен, музыка әуендерiмен безендiрiлдi деуге әбден болады.

	Мұндай ұлан асыр шаралардан кейiн, әрине, онсыз да қызғаншақ, күншiл Европаның (өзге жұрттардың да) ұнжырғасы төмен түсiп кетер ме екен?





12 наурыз 2014 жыл




	Бiздiң министрлiктiң басшылығы 2014 жылға арналған тақырыптық жоспардан мен қызмет iстейтiн «Қайнар» баспасын бiржола сызып тастағанын естiдiм. Әрлi-берлi күтiп көрсек, ешбiр нәтиже шықпайтынын байқадық. Сонда қайтпек керек? Қарап отырып, басқасын былай қойғанда, азғантай күнкөрiс көзiнен айрылуымыз қалды ма?

	Министрлiктiң, министр мырза М.Құлмұхамедтiң алдында титтей жазығым жоқ екенi өзiме аян. Қайта реттi-ретсiз жерлерде оны мақтап жүретiнмiн. Осы пысықай жiгiт туралы қоғамдық пiкiрдiң (айрықша жазушылар арасында) ала-құла екенiн бiлсем де. Соған қарамастан, бiр қызметке төртiншi рет (!) қайта келiп қонжиған шенеунiктiң неге бүйтiп терiс айналып кеткенiн түсiнсем бұйырмасын. Тағы бiр ұзынқұлақтан естуiмше, өткен жылы Жазушылар одағының басшылығы менiң 75 жылдығыма орайластырып, кезектi мемлекеттiк марапатқа ұсынады емес пе? Сонда комиссиядағы талқылау үстiнде бiздiң саланың басшысы Мұхаң тағы да менiң алдыма көлденең түсiп жатып алған дейдi. Бұрындары жақсы сөйлесiп жүрген жiгiттiң бұл әрекетiне таңырқасам да, пәлендей ренжiген жоқ едiм. Құдайға шүкiр, мен марапат жағынан құралақан емеспiн. Қанағат.

	Ал бiрақ екi жыл қатарынан (2013-2014) менi кiтапсыз қалдырмақ болуы қисынға келмейтiн едi.

	Содан, лаж жоқ, бiздiң министрлiктiң бiздiң саладағы басқарма бастығы Нұрасылға звондап, жағдайымды айтуға мәжбүр болдым. Қазақы мiнездi, қазақы тiлдi бұл жiгiт менiң айтқандарыма құлақ асқандай көрiндi. «Бұл жолы мен үндемей қалмаймын» – сөзiмнiң басты лейтмотивi осы болды.

	Шындығында мен өзге пысықтарға ұқсап, «дорбамды» арқалап, бастықтардың ауылын араламайтын санаттанмын. Менiң осындай қырсық мiнезiмдi бишiкештердiң бiразы бiлетiн сияқты.

	Екiншiден, мен бүгiндерi ешкiммен араз емеспiн (өзiмнiң ұстанымым осы). Кiмнiң кiм екенiнiң бағасын бiлгенмен (сондай жасқа да жеттiк қой), оны ашық жарияламауға тырысамын. Әрине, етжақын, пiкiрлес, ұғымдас адамдармен оңаша сөйлесудiң жөнi басқа... Ондайлар да көп емес, бiрен-сарандары ғана қалды.

	Сырт көзге момын, үндемес, тiптi «кiшiпейiл» көрiнiп бағамын. Оған бiр дәлел: бiздiң бес қабатты үлкен ғимараттың кiре берiсiнде күзетте отыратын бiр жiгiт өткен жолы менi тоқтатып қойып:

	– Аға, әрi-берi өтiп бара жатқандар iшiнде бiзбен ықыласты амандасатын жалғыз сiз ғана! – деп мақтағаны бар.

	Ал осындай «кiшiпейiл» жiгiтке қиянат жасағысы келетiн «төрешiктердiң» жөнi жоқ едi.

	Баяғыда атақты жазушымыз Тахауи Ахтановтың тау беткейдегi Министрлер кеңесiне қарасты демалыс үйiнiң ресторанында отырып, үстел басында сұхбат құруға жиналған бiздер жаққа назар аудармай қойған даяшыларға қаратып айтқан бiр сөзi бар едi. сонда Тахаң:

	– Ей, қыздар, бiзден қашан заказ аласыңдар? – деп әуелi бәсең дауыспен сұраған.

	Даяшы қыздардың ересектеу бiреуi бiз жаққа мойнын бұрмастан, қыңыратқып тұрып, қолын сiлтедi.

	– Подождите. Вы же не министр... – дедi. Өзi қазақ, бiрақ орысша жауап бердi.

	Мұны естiгенде, бұрынғы майдангер Ахтанов жарылып кеттi. Ағамыз өркеуде, намысшыл, даусы да зор кiсi едi. Орнынан тұрып, ресторанда ауқаттанып отырған кiлең ығай мен сығайларға түгел естiлетiндей етiп тамағын қырнап алды да, нақпа-нақтап айғай салды:

	– Пойми же ты, дура! Министры приходят и уходят! А вот писатель Ахтанов останется! – дедi.

	Сол Ахтановтың айтқаны айдай келдi. Бұл 1973 жылы болған оқиға едi. Содан берi Қазақстанда қаншама министрлер келiп-кетпедi? Солардың iшiнде бiреу-мiреуi болмаса, аты-жөнiн түстеп бiлетiн қазiр кiмдер бар?





11 сәуiр 2014 жыл




	«Жас Алаштың» редакциясына соғып едiм. Бас редактор өз орнында отыр екен. Бiраз әңгiме дүкен құрдық.

	Бiздiң оппозиционерлер ертең осы Алматыда Евразиялық одаққа қарсы форум өткiзу қамында екен.

	– Бұған билiк тарапынан кедергiлер жасалып жатыр, – деген Рысбектiң сөзiне мен:

	– Мiне, бұл үлкен қателiк... Қазiргiдей жағдайда, анау балықкөз бұрынғы Кеңес одағын қайта құрмақ жолында жанталасып жатқанда, iшкi оппозицияға астыртын болса да қолдау көрсетiп: «Мiне, бiзде осындай наразы топтар бар, соған қарамастан, бiз Ресей арасындағы достықты дамыта беруге күш салудамыз» деп аз күн ұпай жинаудың, созбалақтаудың қисыны бар емес пе едi? – деп пiкiр қостым.

	– Ондай уақытты бұлар өткiзiп алды ғой...

	– Бiрақ бәрiбiр Евразиялық одаққа қол қойылады.

	– Иә, солай...

	– Бiрақ, менiң ойымша, – деп мен осы арада оппозиция жағына ұнаңқырамайтын өз пiкiрiмдi қосып қойдым.

	– Дәл қазiргi жағдайда, тәуелсiздiгiмiз тығырыққа тiрелiп тұрған неғайбыл шақта, мемлекетiмiздi жауын-жауынның арасымен аман өткiзетiн Назарбаевтан басқа мен ешкiмдi көрiп отырғаным жоқ. Бұған ақылы, амал-айласы жететiн соның өзi ғана.

	Рысбек менiң бұл пiкiрiмдi құлшынып қостап кете қоймады. Әдеттегiдей сабырлы, ойлы қалпын өзгертпей:

	– Бұл кiсiнiң ақыл-айласы таусылып бiттi ғой... Евразиялық одаққа қол қойғызып алған соң, анау бұл кiсiге «ендi бара тұр» демесiне кiм кепiлдiк бередi? – дедi.

	– Бiр жағымызда Балықкөз, бiр жағымызда Қысықкөз, әйтеуiр қазаққа тағы да Абылайшылап өмiр сүру керек болып тұр, – деп мен тағы да өзiмше саясат айтып отырдым. – Қазiр дүниедегi ең қауiптi билiк иесi анау Балықкөз болып тұр. Бұл барып тұрған реваншист, авантюрист адам... Бұл ешқандай келiсiм шартқа, заң-зәкүнге алаңдамайтын адырақтың өзi. Мұның алдын кес-кестемесе, мезгiлiнде тоқтатпаса, түбiнде күллi дүние опық жеуi мүмкiн. Әрине, бұған бiздiң шамамыз жетпейдi. Бұл турасында анау Дәулер ойланып, бiр амалын iздеп табатын шығар. Бiз тек баяғыша «сен жақсы да, сен жақсымен» амалдап жүрiп, елiмiздi аман алып қалсақ жарады.

	Бiздер, бiр журналист, бiр жазушы, елiмiздiң егемендiгiне алаңдап, екеуара гөй-гөйлеп отырмыз-ау. Ал былайғы ел, көпшiлiк не айтып жатыр екен?





16 сәуiр 2014 жыл




	Осындағы ұлттық кiтапханада баспагерлер мен журналистердiң жиыны болып өттi. Астанадан берi қарай қызмет ауыстырып келген кiтапхананың су жаңа директоры Әлiбек Асқаров жиын ортасына талай маңызды мәселелердi тастап, талқыға салды, ұсыныстар тыңдады, пiкiр қосып отырды. Бәрi дұрыс секiлдi. Ешкiм бұра тартып, бұлаң құйрыққа салған жоқ.

	Бiрақ... бiрақ деймiз-ау, осындай аз ғана топтың, қолына қалам ұстаған, көздерi ашық, көкiрегi ояу, қазақ оқығандарының оңаша (немесе жария) айтқан күңкiл әңгiмелерiне құлақ қойып жатқан билiк маңындағылар, әйтпесе көкiректерiне түйiп жатқан қараша халқың бар ма?





17 сәуiр 2014 жыл




	Бiрер кiтапты қағаз пәпкiме салып, тағы да «Жас Алашқа» бара қалайын. Баяғы жас кезiмiзде бiзге ұқсап сөз қуғандардың ең жиi барғыштайтын жерлерi Жазушылар одағы мен осы жастар газетiнiң айналасы едi. Қазiргi жазғыштардың қайда жүретiнiн бiлмеймiн. Бiзге ұқсаған кәрi қақсалдардың бiразы осы күнге шейiн «Жас Алашты» (бұрынғы «Лениншiл жасты») маңайлап, жазған-сызғандарын осы газетте жариялатуды құп көретiнi рас. Оның себебi де түсiнiктi – бүгiнгi заманғы қазақ тiлдi басылымдардың iшiндегi ең беделдiсi де осы «Жас Алаш» болып тұр. «Жас Алаштың» оппозиция жағына бейiмдiлiгi үшiн ғана емес. Маған, мәселен, бұл газеттiң шыншылдығымен қатар, сауаттылығы, тiлдiк шеберлiгi, таза журналистiк iзденiмпаздығы, жаңашылдығы, тапқырлығы, көркемдiк құрылым кестесi жүдә ұнайды. Айрықша Р.Сәрсенбайұлы басшылыққа келгелi берi «Жас Алаш» баяғы Ш.Мұртазаев тұсындағы шыққан биiгiнен асып түспесе, төмендеп кеткен жоқ.

	(Жақша iшiнде ескерте кетсем, бұл басылымның қайбiр кездерде бiз жаққа қырын қарап жүрген тұстары да болған).

	Бұл жолы да бас редактормен едәуiр уақыт кеңес құрдық, қазақшалап айтсақ, «мылжыңдастық». Менiң қайталап айтқандарыма қарағанда, iнiмнiң кейбiр әңгiмелерi менiң құлағымда қалды. Әсiресе осы жiгiттердiң анау Шеңгелдiдегi қазақ пен чечен арасындағы кiсi өлiмiне соқтырған жанжалға барып араласып, ушығып, тұтануға айналғалы тұрған ұлт араздығын тоқтатуға сiңiрген ара-шашы еңбектерi ересен екен. Осы оқиғаның бәрiн Рысбектiң өз аузынан естiп, әбден сүйсiнуге, қазақта әлi де аузы дуалы жiгiттердiң бар екенiне шүкiршiлiк етуге тура келдi.

	Мен де өз тарапымнан өзiмнiң чечендер тақырыбының «бiлгiрi» екенiмдi танытатын жағдаяттарымды бiраз тiзбелесем керек (Сонау Кеңес заманында «Таңбалы тасты» жаздым емес пе?).





21 сәуiр 2014 жыл




	Жақсы ақынымыз Фариза Оңғарсынованың дүниеден озғанының 100 күнiне арнайы Алматыда өткiзiлген құдайы тамаққа (бiздiң жақта мұндай рәсiмдi қырқы, жүзi, жылы деп бөлектеп атап, көпшiлiктi шақырып Құран оқытады) қатыстық. Үлкен айлапат залға жиналған кiсi қарасы 500 адамнан кем емес. Ұйымдастырушылардың жақсы ойластырып, тыңғылықты дайындалғаны көрiнiп-ақ тұрды. Ақынның өзiне, отбасына арналған фотоальбом шығарып үлгiрген екен, осы ескерткiш дүние қатысушыларға түгел таратылды.

	Менi қолпаштаушылар табылып, төрге жайылған дастарқан басына апарып отырғызды. Молданың екi жағында С.Қирабаев пен Ш.Мұртаза ағаларымыз жайғасқан екен. Айнала Ә.Нұрпейiсов, Б.Төлегенова, З.Камалиденов, елден келген бiрер мұнайшы дөкейлер алқа қотандасып отырды. Мен әйгiлi дөкей ағамыз З.Камалединовпен тiзе қосып қалған екенмiн. Түр-түсi, жүрiс-тұрысы өзгерiңкiреп кеткен ағамызды әзер танып, артынша қол алысып қайта амандастым. Зақаң маған жылышұрай қарап:

	– Өзiң жасарып кетiпсiң ғой, – дедi.

	Әншейiн, менiң көңiлiмдi көтеру үшiн айтқан сөзi ғой деп түсiндiм.

	Ағамыз кәстөмiнiң сол жақ өңiрiне Лениннiң суретi бар комсомол знәшөгiн қадап алғанын көрдiм де:

	– Мынауыңыз комсомолдық сөлкебайыңыз ба? – деп сұрадым.

	– Иә. Қай жылы Мәскеуде комсомолдың тоқсан бес жылдығын дүрiлдетiп өткiздiк қой. Содан берi осыны омырауыма тағып жүрмiн, – деп ағамыз жылы жымиып қойды.

	– Ол заманда жастар арасында комсомолдың ықпалы зор едi. Қазiр жастардың басын қосатын бiрде-бiр беделдi ұйым жоқ, – дедiм. Өзiм де заманында комсомол белсендiсi болғандардың қатарында жүргенiм есiме түстi. Тiптi менiң алғашқы поэмам «1961 жыл» Қазақстан комсомолы бюросының (дұрысы – Камал Смайыловтың) ұсынысы бойынша «Лениншiл жаста» жарияланды емес пе?

	Менiң осылай комсомолға оң көзқараста екенiмдi байқаса керек, Зақаң:

	– Пионер ұйымын да бұлар таратып жiбердi, – дедi.

	– Ал анау «Жас Отан» атап құрып жатқан ұйымдарының келешегi көрiнбейдi... – деп, мен сөзiмдi әрi қарай жалғамақ ниетте едiм.

	Зақаң кәнiгi саясатшы ретiнде бiздiң қысыр әңгiмемiздiң бағдары «бұзыла» бастағанынан секем алып қалды ма, әйтеуiр бұл тақырыпты әрi қарай қаузауға құлықты емес екенiн байқатты.

	Осы ас үстiнде сөз сөйлеген бiр жiгiт (ел жақтан келген болуы керек), Фариза ақынды мадақтап тұрып:

	– Бұл Фариза деген сөздiң мағынасын Әбiш ағам әлдеқашан түсiндiрiп кеткен. Маңғыстауда Фариза деген тамаша бiр жер бар... – деп бiрдеңелердi айтып тұрды. Мұны естiген мен Зақаңа қарай еңкейiп:

	– Мүлдем қате айтады, – деп мұсылман қауымдары арасында, әсiресе әйелдер есiмiнде жиi кездесетiн Фируза, Перуза, Фариза, Фарида секiлдi есiмдердiң түп мағынасын түсiндiрмек болып едiм, Зақаңа менiң бұл сөзiмнiң мүлдем ұнамай қалғанын тағы байқадым: «Әй, өзiме де обал жоқ, – деп iшiмнен өзiмдi бiр сынап алдым. – Үлкендер алдында отырып, бiлгiшсiнгендi қашан қоясың? Рас, бiлетiн-ақ шығарсың. Ал бiрақ сенiң сол бiлетiндерiңдi елдiң бәрi керек қыла ма?»

	Осы отырыста ортаға шығып, жақсы сөйлегендердiң бiрi бәрiбiр осы «кәрi комсомол» Зақаң болды.

	* * *

	Дәл осы күнi Жазушылар одағында Кемел Тоқаевтың туғанына 90 жылдығына арналған әдеби кеш өткiзiлдi. Кемел ағамызды бiз де бiлушi едiк. Ол кiсiмен бiрге осы Одақта едәуiр уақыт әдеби кеңесшiлiк жұмысында қызметтес болғанбыз. Бiртоға, тұйықтау, артық сөзi жоқ, жөндем , жөн бiлетiн қазақ едi. Ұлт әдебиетiндегi детектив аталатын саланың негiзiн қалаушы саналады.

	Бiрақ ұйымдастырушылардың салақтығынан, салғырттығынан ба екен (төраға Астанада емес пе?), әдеби кеш әжептәуiр басталып, бiрте-бiрте сұйылып кете барды. Бiрер ақын сахнаға шығып өлең оқуға кiрiскенде, анадайда отырған атақты жазушы-драматургымыз орнынан көтерiлiп, жан-жағына жағалай қарап тұрды да, ақыр соңында шығар есiкке қарай жылыстап жүре бергенiн көрдiк. Менiң қасымда отырған атақты жазушы-прозашымыз да маған қарап:

	– Осындай да өлең бола ма екен? Бiр түйiр теңеуi жоқ, төрт аяғы төрт жаққа кеткен бiрдеңелер ғой, – дедi.

	– Бұлардың неге бүйтiп күшейгендерi беп-белгiлi емес пе? – деп әрi ақын, әрi сыншы замандасымыз мұртынан күлiп қойды.

	Мен бұлардың пiкiрiне пiкiр қосқаным жоқ.

	– Бiр күнде екi жиынға қатысып, кәдiмгiдей шаршап қалдым. Егер сендер ренжiмесеңдер, менiң үйге қатқым келiп отыр, – дедiм.

	– Шараның қасына барып, ыстық шәй iшiп жатпақсың ғой, – деп, әрi ақын, әрi сыншы замандасымыз тағы да мұртынан күлiп қойды.

	– Қой, онда бiз де жылжиық, – деп жазушы-прозашы орнынан тұрды.

	Бiз залдан шығып, фойеге жеткенiмiзде, артымыздан құлдырап қуып жеткен жас жiгiт (осындағы басшылардың бiреуi):

	– Ағалар, қайда барасыздар? – деп безек қақты. – Жұрт анда сiздердi күтiп отыр ғой, – деп бiрден өтiрiк айта салды.

	Мен болсам түк ойланбастан:

	– Мен төмендегi туалетке барып, қайтып ораламын, – деп түлкiбұлаңға салдым.

	– Ас-ауқат дайындалып жатыр. Сiздерге беретiн сый-сияпаттарымыз да бар, – деп әлгi жылдым жiгiт әлi безектеп соңымыздан қалар емес.

	Қасымыздағы ақын жiгiт, «ендi қайттiк?» дегендей, сәл аңырып қалғанға ұқсады.

	– Бiр шапан кию үшiн қалатын жағдайым жоқ. Шаршадым, – деп күңкiлдеп, мен баспалдақпен төмен түсе бердiм. Қасымдағылар да бөгелген жоқ.

	Сөйтсек, басқалардың да бiразы төменгi қабатта өрiп жүр екен. Бұлардың бәрi қайтып кете ме, әлде жоғарыдағы үлкен залда өлеңдетiп, әндетiп жатқандарға барып қосыла ма – ол жағына бiздер, жетпiстен асып кеткен кәрi-құртаңдар алаңдағанымыз жоқ.

	Сыртқа шықсақ, көктемнiң жып-жылы күнi дөңгеленiп төмендеп жылжып барады екен. Ауа да жеңiлейiп, кәдiмгiдей тазарып, кеңейiп қалыпты.





23 сәуiр 2014 жыл




	Ұлттық кiтапханада тағы да бiр үлкен жиын өттi. Астанадан дiн iстерi жөнiндегi агенттiктiң төрағасы келiптi. Бұл екеуi жиналғандар алдында (Алматының зиялы қауымы аталғандар) баяндама жасады, сұрақтарға жауап бердi. Негiзгi тақырып – дiн бiрлiгi, ел бiрлiгi, экстремистiк жат ағымдарға қарсы күрес жолдары төңiрегiнде болды.

	Менiң байқағаным: Қазақстанның жаңа сайланған муфтиi (Ержан қажы) сауатты, бiлiмдар әрi саясаткер жiгiтке ұқсады. Саясаткерлiгi басымдау соғып тұрды.

	Агенттiк төрағасы да (Марат) кiшiпейiл, көңiлi жүйрiк жiгiтке ұқсады.

	Дегенмен, жиынға қатысушылар тарапынан қойылған кейбiр өткiр сұрақтарға (қабiрлерге зиярат жасау, аруақтарды құрметтеу, хиджаб тарту, т.б.) негiзiнен дұрыс, бiрақ дiни қағидалардан гөрi қазақы әдет, салттарға үйлесiмдi келетiн ыңғайда талқыланды.

	Кейбiреулер мен жаққа қарай назар аударып: «Аға, сiз сөйлесеңiзшi!» – дегендей ыңғай танытып едi. Мен үндемедiм. Муфтидiң алдында ақылгөйсудiң ретiн таппадым.

	Жиынға қатысушылардың денi – жазушылар мен журналистер болды. Солардың бiр-екеуi өз сөздерiнде мына менiң Ислам тақырыбында «сiңiрген еңбектерiме» тоқталып (Ж.Дәуренбеков пен Қ.Құрманғалиев, т.б.), бұл кiсiнiң «Адамның құны қанша?» атты кiтабын мыңдап басып, мешiттерге тарату керек, өзiн муфтият жанындағы ғылыми кеңеске мүше етiп сайлау керек, сол секiлдi Ислами кiтпатарды өзге жерлерден емес, «Қайнар» баспасында басып шығару қисынды болар дегендей ұсыныс-пiкiрлер айтты.

	Мұны естiгенде мен орнымда отырып, екi қолымды көлденең айқастырып, «қажетi жоқ» деген ымбелгiмдi жасадым.

	Агенттiк төрағасы мұндай ұсыныстарды қолдайтынын, әртүрлi дiни кiтаптарды шығарып жатқандарын, ақпарат айдынында бiрлесiп жұмыс iстеуге дайын екендiктерiн жеткiздi.

	Мiнберге шығып сөз сөйлеген Қабдеш Жұмадiлов:

	– Бүгiнгi жиынды неге құпия өткiзiп жатырсыңдар? Телевидение, радио қызметкерлерi неге шақырылмаған? Ай, осы бiз кiмнен қорқамыз? Қашанғы қорқамыз? Қорқа-қорқа болдық емес пе? Ертең әлгi Евро... немене едi?.. Азия... одаққа кiрiп алсақ, қорыққанның көкесiн сонда көрермiз. Менiң тағы бiр айтпағым, ағайын, алдымен мына дiни муфтият жұмысын жолға қою керек. Өткен уақытта сендердiң әлгi алқаларыңа Досжанов деген жазушы мүше болып жүрдi. Ал оның өзi Исламға тiл тигiзiп, пайғамбарымыздың үйiндегi анамызға жала жауып жазған адам едi. Соның ұлы сiздердiң дiни басқармаларыңызда қызмет iстейдi екен... Онда қалай?! – дей келiп, дiни тақырыпты кезiнде өзiнiң де көтергенiн айтып, мәселен, өзiнiң бiр романындағы Ақтайлақ би образына тоқталды.

	Жауап сөзiнде агенттiк төрағасы бұрын орын алып келген олқылықтардың түзетiлiп жатқанын, алдағы уақытта атқарылатын жұмыстар легiмен жұртшылықты жан-жақты хабардар ету мақсатында жоба-жоспарлар жасалуда екенiн тiзбеледi.

	Дегенмен, оң ниетпен шақырылған жиында Қазақстан секiлдi ешбiр заманда дiни қақтығыстар ошағы болмаған елде бүгiнгi тәуелсiздiк дәуiрiнде ұрдажық экстремистiк топтардың шығу себептерi талқыланған жоқ, талқыланса да «бәрi дiни сауатсыздықтың салдары» деген секiлдi атүстiлеу пiкiрмен шектелдi. Бiзден гөрi дiни сауаттары барырақ, өздерiн бiрыңғай мұсылман мемлекеттерi санайтын анау араби, парсылық, ғажами елдерiндегi дiнаралық қақтығыстардың, сойқан соғыстардың түпкi себептерi қандай? Ал соның бәрiн дiни алауыздықтардан, сауатсыздықтан iздеу керек пе екен?

	Бүгiнгi жиынға қатысқан аты дардай ғалымдардың, академиктердiң бiрде-бiреуi мұндай күрделi тақырыптарды маңайламады. Тiптi солардың бiреуi бiздiң Орта Азия, Қазақстан мұсылмандары ұстанатын Мәзһабтың атын да дұрыстап айта алмай, сақау балаша тiлi бұралып, қиналып отырды.





27 сәуiр 2014 жыл




	Соңғы «демократиялық» жылдарда қазақ жазушылары арасында Исламды, Құдайды ғайбаттап жазатын әлдекiмдер шықты. Солардың сондай бұзық мақалалары мен өлеңдерi «Қазақ әдебиетiнде», өзге де газеттерде жариялана бастады.

	Соларды оқығанда, жария пiкiр айтпасам да, мұндайлардың мұндай әрекеттерiне кейде таңырқай қарайтыным бар.

	Менiң бiлуiмше, құдайсыздардың бүйтiп ашынып, ашулана сөйлейтiндерiнде бiрнеше себеп бар. Бiрiншiсi: туа бастан бұлардың дiлiнде, санасында иман, иланым, сенiм туралы ұғым болмаған. Екiншiсi: өмiрден түңiлу, торығу, ыза, кекшiлдiк, шарасыздық сезiмдерi асқынып кеткен. Үшiншiден: Құдай (Ақиқат) жолы, Шайтан (Жалғандық) жолы дегеннiң не екенiне ой жүгiртпейдi, өрелерi жетпейдi.

	Рас, кешегi Совет заманында бiздiң жазушылардың бiразы атеистiк идеяны қолдағансып, тiптi кейбiреулерi Маркс пен Лениннен асқан «кәпiр» болып көрiнгiлерi келдi. Мұндай мiнезден тiптi бiздiң классиктерiмiз де құралақан емес едi. Баспа редакторлары «Құдай» деген сөздi өшiрiп тастаған замандарды бастан өткердiк. Әсiресе өз шығармаларымда Құдайдың атын жиi қайталайтын мына мен көбiрек жәбiр көрдiм...

	Өзiмше iштей сүйсiнетiн бiр жағдайым: мына мен бiрде бiр шығармамда (қара сөздерiм мен өлеңдерiмде) Құдайға шәк келтiретiндей бiрде-бiр сөз жазбаппын.

	Осындайда еске түседi. Қазақтың үлкен ақыны, бiздiң замандасымыз (ол туралы мен талай мадақ айтсам керек) Пәленше Түгеншеевтiң толғау өлеңiнде Жаратушы Иемiздi күстәналайтын, Әзәзiлдiң лексиконымен туыстас жолдарды оқып, әуелде едәуiр шошынғаным бар. Қатар жүрген, тiптi пiкiрлес болған осы автордың осы «қылығын» түсiнiңкiремегендiктен, оның ең жақын адамынан:

	«Бұл қалай?» – деп сұрамаймын ба? Анау: «Сонысы үшiн Құдай өзiн ертерек алып кеттi ғой» – деп мұңая жауап бердi. Әрине, бұл қисынсыз гәп едi. Өзiне тiл тигiзген адамның жанын ала беретiндей Алла тағаламыз Сiз бен Бiз емес, Алланың қалауын Сiз бен Бiз түптеп түсiндiре алмаймыз, оған жетерлiк әлуетiмiзжоқ, ондай әлует бiзге берiлмеген.





4 мамыр 2014 жыл




	Ұлттық кiтапхананың алдында кiшiгiрiм (бұрынғы жылдармен салыстырғанда) кiтап жәрмеңкесi өттi. Кiшiгiрiм оқырман (бұрынғы жылдармен салыстырғанда) жиналған екен. Көпшiлiгi осы кiтапхана қызметкерлерi болуы керек. Абай даңғылы бойымен өтiп бара жатқан бiрен-саран жүргiншiлер, әйтпесе осы кiтапханада сабақтарына дайындалып жүрген студенттер көрiнедi. Солардың алдына шығып сөз сөйлегендер қатарында (Ә.Асқаров, С.Сартаев, С.Құттықадам, т.б.) өзiм де төбе көрсеттiм.

	Төбе көрсеткенмен қоймай, әжептәуiр «лекция» да оқып тастасам керек. Әңгiмемдi әрiден бастадым.

	– Пәленбай мың жылдар бойы орман-тоғайлар арасында, тас үңгiрлер iшiнде өмiр сүрген адам баласын өркениетке әкелiп қосқан не нәрсе едi? Кiтап едi. Қазақ атам мұны «Аспаннан төрт кiтап түстi» деген ежелгi ұғымнан бастайтын. Соның бiреуi мына бiзге, мұсылман қауымына түскен кiтаптың аты Құран екенiн бiлесiздер. Бұл мүлдем кездейсоқ құбылыс емес едi (Жаратушы Иемiздiң ешбiр «әрекетiнде» ешбiр кездейсоқтықтың болмайтыны түсiнiктi). Мен бұл сөзiмдi мынау тұрған жастарға арнап айтамын. Жастар, балалар, адам баласы есейiп, есiн жия бастаған тұста адам баласына Аспаннан түскен... компьютер, ноут-бук, интернет секiлдi құрал-саймандар емес, Кiтап едi. Осыны ұмытпағайсыңдар. Әрине, ол кiтаптардың мазмұны аспаннан тiкұшақ арқылы дорбаға салынып, түптелген, баспаханаларда басылған бүгiнгi кiтаптар емес, перiштелер арқылы адам арасынан шыққан пайғамбарларға жiберiлген Жаратушы Иемiздiң аян сөздерi екенiнен әркiм хабардар. Кейiн тасқа, пергаментке, қағазға көшiрiлiп ел-елге таратылған осы қасиеттi сөздер жинағын бiздер ең алғашқы Кiтап едi деп бағалаймыз. Ондай қасиеттi кiтаптарсыз адамзат осы күнге дейiн орман-тоғайлар мен тау-тасты кезген жабайылар қатарында қала берер едi, – деп бiр тыныс алдым да, әрi қарай кете бардым. – Ал мынау қазiргi кiтап оқымайтын жастардың есiнде болатыны: ешбiр компьютер, интернет торлары, өзге де техникалық жетiстiктер Кiтаптың қызметiн толық атқара алмайды, бұлар бәрiбiр көмекшi құралдар, анықтамалықтар, ақпарат көздерi ретiнде қала бередi. Олар арқылы ешкiм ешқашан бiлiм алып, толық адам (кең мағынасында) бола алмайды. Адам бойына, жүрегiне, қанына Кiтап арқылы ғана толық бiлiм (кең мағынасында) сiңе алады.

	Бiрақ менiң жаман ойым айтады: кiтапсыздық заманы тым ұзаққа созыла қоймас. Халықтың технологиялық жетiстiктер негiзiнде жасалған ақпараттардан жерiп, жалыға бастайтын күндерi де туар. Мұның айрықша көркем сөз кеңiстiгiне қатысы бар. Болашақ оқырмандар, саналы оқырмандар, интернет торларын кезгеннен гөрi, мәселен, Л.Толстойды, Абайды, Әуезовтi, Майлиндi түпнұсқадан – Кiтаптан оқып үйренудiң маңызды екенiн ешбiр үгiт-насихатсыз, ешбiр қаулы-қарарсыз (Қазақстандағы «Жыл кiтабын белгiлеу» науқаны секiлдi) түсiнер деп сенемiз.

	Осылай дей келiп, мен қазiргi кiтап бастыру iсiндегi өзгелерге белгiлi жағдаяттарға да тоқтала кеттiм.

	– Баяғыда, бұл саланы Алтынбек Сәрсенбаев пен Әлiбек Асқаров басқарып жүрген уақыттарда, жақсы кiтап басып шығару өте керектi, абыройлы жұмысқа саналушы едi. Жыл сайын министрлiктiң басшылығымен әртүрлi шаралар, конкурстар, байқаулар өткiзiлiп тұратын. Кейiнгi жылдарда мұның бәрi iз-түзсiз жоғалып кеттi. Кiм қандай кiтаптарды басып шығарып жатыр? Олардың мазмұны, сапасы, көркемдiк деңгейi, тiптi безендiрiлуi қандай дәрежеде? Мұнымен ешкiмнiң шаруасы жоқ. Бұрындары әрбiр тақырыптық жоспарларды басқарушы органның қызметкерлерiмен бiрге отырып ақылдасып, кеңесiп жасайтын едiк. Бұл дәстүрдiң ұмытылғаны қашан. Қазiр бiзде кiтап бастыру iсi көрiнген пысық-пысықайлардың күнкөрiс кәсiбiне айналып барады. Мына бүгiнгi өткiзiлiп отырған шаралар осындай олқылықтардың орнын толтырып тастамағанмен, бiршама қозғау салуы мүмкiн, – деп бiр қойдым.

	Одан әрi жаңа қызметке келгенiне әлi ай толмаған Әлiбектiң осындай жақсы шараларға мұрындық бола бастағанын айтып, оның Мәдениет министрлiгiнiң бүгiнгi басшылығымен бiрлесе отырып, бұдан былай да белсендiлiк, iскерлiк таныта беретiнiне сенiм бiлдiрiп... әбден мақтадым.

	Осыған ұқсас сөздердi өзге де «бiлiмпаздардың» аузынан естiдiк. Мұндай кiтап жәрмеңкесiн әрбiр тоқсан сайын өткiзiп тұрудың тиiмдiлiгiн айтқандар болды.

	– Неге бұл жерде Жазушылар одағының бiрде-бiр өкiлi көрiнбейдi? Әлде кiтап шаруасына Жазушылар одағының қатысы жоқ па? – деп сұрақ қойғандар табылды.

	– Мұндай шараларға ақындарды көбiрек тарту керек. Сонда қызу, қызықты өтедi, – дегендей ұсыныстар айтылды.

	– Әй, осы Нұрлан сенаторлыққа кеткелi Одақтың жұмысы баяулап қалды-ау.

	– Мәселе онда емес. Одақ басшылары мұндай жиындар өткiзуге қорқады.

	– Неден қорқады?

	– Өкiметтен қорқады дағы.

	– Неге? Өкiмет оларға мұндай жиындар өткiзуге тыйым салып қойып па?

	– Тыйым салмайды. Бiрақ Жазушылар үйiнде өткен қандай жиын дау-дамайсыз, тыныштықпен аяқталушы едi?

	– Демократия... Кешегi Кеңес уақтысында да жазушылардың аузын буған өгiздей бұғып жатпағаны мәлiм. Ендеше, бүгiнгi егемендiк тұсында неге бүгежектей беруiмiз керек? Артық айтылар, кем айтылар, бiрақ мына халықтың бiр жерден шыққан шын сөздi әйтеуiр естiгенi дұрыс қой.

	– Ондай бейбастыққа сенiң қазiргi төрағаң жол бере алмайды.

	– Қай заманда бiз қай төрағаға риза болып едiк? Бiзге ешкiм жақпайды. Бiз өзiмiзден басқаның бәрiн сынауға бейiмбiз.

	Қаламгерлер (жазушылар мен журналистер) бас қосқан жерде мұндай қысыр әңгiмелердiң аз болмайтыны белгiлi. Мен мұндай жағдайда қосарланып пiкiр айтпауға тырысамын. Өзiмше саясат ұстанамын...

	Бiрақ кейде (бұл жолы емес) базбiреулердiң қисынсыз килiгiп, ретсiз тиiскiсi келетiнi кездеседi. Сондай жiгiттiң бiреуi жайбарақат кеңесiп отырған бес-алтаудың ортасына қосыла салысымен, маған қарай иегiн көтерiп:

	– Мына Орекең Нұрлан Оразалин сенатор болғанда, соны мақтап жазған хатқа қол қойыпты. Апырмай, Нұрланнан өткен данышпан жоқ, онсыз күнiмiз қараң дептi... – дейдi.

	Мен:

	– Нұрлан жаман болса, неге оны кешегi өткен жазушылар съезiнде орнынан алып тастамадыңдар? – деп сұрадым.

	– Оған бәрi қарсы... Сiздер ғана соны мақтап жүрген...

	– Әрине, бес-он қарсылар қай кезде де табылады. Нұрланның «оппонентi» әрi қарай жауаптасқан жоқ.

	Басқа бiрдеңелер айтып кеттi.

	Таң қаларлығы: осы «оппоненттiң» өзi де осал емес. Қабiлет-қарымы да жеткiлiктi. Қазақтың қайсар оғландарын бiр-бiрiне қарсы қылып қоятын қай Шайтанның желiгi екен?





8 маусым 2014 жыл




	Елден келген немере қарындас айтады: бiзге жақын туыс әрi кезiнде менiмен ниеттес, пiкiрлес ағамыздың үйiне барған екен, барғаны бар болсын, қатты ренжiп қайтыпты. Ренжитiн себебi: марқұм әкесiнiң артында қалған кiтаптарын балалары бiр бұрышқа жинап қойған екен.

	– Бұларың не? – деп сұраса, баласы:

	– Кiтаптардың не қажетi бар? Босқа орын алып тұр, – дейтiн көрiнедi.

	– Сонда қайтпексiңдер? – деп сұрайды ғой.

	– Қайтушi едiк? Тастаймыз, – дейдi баласы.

	– Ойбай, кiтаптарды өйтiп қорламаңдар. Сендерге керек болмаса, бiз машина тауып, тиеп алып кетейiк, – дейдi бұл.

	– Пажалыста, сөйтсеңдер, сөйте қойыңдар, – дейдi анау.

	Мұндай сорақы әңгiменi тыңдаған мен:

	– Егер ол неменi қайтып көрер болсаңдар, айтыңдар: менiң анам Бибайша, оқымаған, отбасында отырған қарапайым колхозшы әйел, абайсызда еденге түсiп қалған кiтапты көрсе, балалардың оқулығы ма, әлде әдеби шығарма ма, бәрiбiр, оны көтерiп алып, қолына ұстап үпiлеп-сүпiлеп, алақанымен сүртiп, тазалап тұрушы едi. Содан кейiн: «Шырақтарым, кiтапты жерге тастамай, жинап жүрiңдер. Кiтапты аяқасты ету – күпiрлiк» – деушi едi. «Неге олай?» деп сұрасаң: «Кiтаптың қасиетi болады. Қасиетi бардың кепиетi бар. Абайламасаңдар, кiтаптың кепиетi ұрып кетедi» – деушi едi. Әкесiнен қалған кiтаптарды қоқысқа тастаса, ол немелер сондай кепиетке ұшырауы мүмкiн, – дедiм.





11 маусым 2014 жыл




	Менiң қайын атам Асан деген кiсi ерекше ақкөңiл, барынша турашыл, принципшiл кiсi едi. Ескiше, жаңаша оқыған әрi кеңестiк тәрбиенi бойына сiңiрген нағыз большевик болатын. Өз заманындағы үш соғысқа (1938, 1940, 1941) қатысқан офицер, ордендi, медальдi жауынгер едi.

	Осы атамыздың туғанына 100 жыл толуына орай оның артында қалған құжаттарын қарап шығып, қайын атамыздың қысқаша өмiрбаянын жазып бердiм.





21 маусым 2014 жыл




	Жуықта Мәскеудiң орталық телеарналарының бiрiнде Л.Н.Гумилев туралы «Преодоление хаоса» атты 8 сериялы деректi фильм көрсетiлдi. Жиырмасыншы ғасырдағы орыстың ең үздiк тарихшы, философы туралы айтылған толық, мол шындықты бiрiншi рет естуiм осы болды.

	Мен Гумилевтiң кiтаптарын бiраз жылдардан берi оқып жүрушi едiм. Әрi осы iрi ойшылды тiлге тиек етiп, баспасөз бетiнде тұңғыш мақала (рисала) жазған да, сiрә, мен шығармын («Қазақта пассионар тұлғалар бар ма?, 2008 жыл»). Ал қазiр қазақ баспасөзiнде пассионарлық құбылыс жайында жазушылар көбейе бастапты. Бұлардың пiкiрiнше, билiк шыңына шыққан саясаткерлерiмiз, базбiр ғұлама, академиктерiмiз, тiптi өткен ғасырда «Лениншiл жаста» қызмет iстеген журналистер пассионарлар қатарына жатады екен. Дәмелерiн қарай гөр!

	Алдымен осы адамзат тарихындағы пассионарлық (субпассионарлық) құбылысты түсiнiп, бойға сiңiрiп алуымыз керек емес пе? Мұны ең толық, ең ақиқи iлiм деп мойындауға бола ма? Осының өзi Лев Толстойдың дүниетанымынан шыққан дүниетаным емес пе? («Соғыс және бейiтшiлiк» романының ең соңғы бөлiмiне ой жүгiртiп оқып көрiңiз). Менiңше, пассионаризмнiң негiзiн қалаған, философиялық өзегiн тапқан – Арыстан (Лев Толстой), оны әрi қарай ғылыми, эмпирикалық жүйеге түсiрген – екiншi Арыстан (Лев Гумилев).

	Ал ендi осындай аса күрделi құбылыстың мән-мағынасына бойлап, игермей жатып, бiздiң кейбiр «бiлiмпаздардың» қазақ арасындағы қайдағы бiр Мырқымбайларды пассионарлар қатарына қосып қоюы – қазақы дарақылықтан басқа ештеңе емес.





21 маусым 2014 жыл




	Қай күнi «Қазақ әдебиетi» газетiнде iстейтiн бiр жас жiгiт үйге қоңырау шалып:

	– Аға, анау Бразилияда өтiп жатқан әлем чемпионаты жайындағы әсерлерiңiз туралы бiзге қысқаша бiрдеңе жазып бермейсiз бе? – деп сұрады ғой.

	– Е, ол жақта не болып жатыр едi? – деп мен оның өзiне сұрақ қоймаймын ба?

	– Әлемдiк футболшылар жарысын айтамыз да, аға!

	– Немене, ол жарысқа Қазақстаннан барып қатысқан ойыншылар бар ма?

	– Жоғ-ә. Бiзге әзiр ондай дәрежеге жету қайда?..

	– Ендеше, ондай жарыстардан мен де хабарсызбын. Жалпы, мен спорт жағынан мағлұматым жоқ, құлықсыз адаммын. Оның үстiне, түн жарымында басталатын ойындарды қызықтап, қарап отыратындай, маған соншама не күн туыпты?!

	Мұны естiгенде, менен бiржола күдерiн үзген газетшi бөгелiңкiреп қалды да, сәл ойланып:

	– Сiздер қатарлылар iшiнде спорттан хабары бар кiмдердi бiлесiз? – деп тағы сұрады.

	– Қажығали Мұқамбетқалиев деген ағаң спорттың нағыз қызуқанды жанкүйерi едi... Бiр футбол ойынын көрсе, қасына жiгiттердi жинап алып, екi сағат талқыға салып отыратын. Әрi өзi де аңшы, балықшы, бүркiтшi ғой. Қазiр қалай екенiн бiлмеймiн. Соған хабарласып көрiңдер.

	– Ол кiсi Астанаға көшiп кеттi емес пе?

	– Көшсе, көшкен шығар. Телефон арқылы хабарласып, тауып алмайсыңдар ма?

	Газет тiлшiсi үндемей қалды. Алыстағы Қажығалиға звондап, оның екi сағатқа созылатын (мен солай түсiндiрдiм емес пе?) талқысын тыңдап отыруға, жазып алуға уақытының көтермейтiнiн ойлап, уайымдап отырса керек.





28 маусым 2014 жыл




	Мәдениет министрлiгiндегi басшылардың (бұрынғысы, қазiргiсi бар) мына бiздi, баспа, баспасөз iсiнiң байырғы қызметкерлерiн ұнатпайтындары белгiлi болды. Неге ұнатпайтындарын дөп басып айту қиын.

	– Бiз қартая бастадық. Осы шалдарға ендi не керек? Жастары келген соң, бiр Құдайға сыйынып, үйлерiнде тып-тыныш жата берсе қайтедi? Кейiнгi жастарға орындарын босатып беретiн уақыттары болды ғой дейтiн шығар, – деймiн ғой.

	Бiрақ менiң бұл пiкiрiммен Нұрмақан құрдасым («Қазақстан» баспасының директоры) келiспейдi.

	– Олай емес.

	– Неге?

	– Жастары жетпiстен асып кеткен бiз ғана екенбiз? Өздерiнiкiне, ұлғайған жастарына қарамастан, әне, асатып жатыр ғой.

	– Өздерiне ғана емес, өзгелерге де асатып жатыр десейшi.

	– Иә, солайын солай.

	– Неге өйтедi? Олардың бiзден қандай артықшылықтары бар? Баспа саласын 38 жылдан берi басқарып келе жатқан анау Жарылқасынның, 22 жылдан берi елiмiздегi ең ежелгi баспаны басқарып шiренiп жүрген мына менiң, 28 жылдан берi «сен тимесең, мен тименмен» осы салада өте сыпайы қызмет атқарып келе жатқан мына сенiң бұлар не жақпасымызды iздеп тапты екен? Саясатқа араласпаймыз, оппозицияда жоқпыз. Аз-мұз атақ-дәрежелерiмiз де бар.

	– Оларға оныңның түкке керегi жоқ. Қазiр нарық заманы. Нарықтың қазақшасы – базар.

	– Базардың қазақшасы – сауда!

	– Солайын солай. Бiрақ қолмен ұстап көрмеген соң, «пәлен-түген» деп айта алмайсың.

	– Сонда не iстеуiмiз керек? Кiтаптың иiстерi мұрнына бармайтын, өздерi қазақшаға шорқақ, көпшiлiгi орысша оқыған, тiптi араларында бiр филолог, бiр журналист, бiр жазушысы жоқ министрлiктiң қарауында құлдық қамытын киiп жүре бергенiмiз қалай болады?

	(R.S. Осы арада бiр баспагер әрiптесiмiздiң: «Апырмай, Нұрағаң қалай үнсiз жатыр? Бiздiң саламызда соңғы жылдарда орын алған бассыздықтарға қалай төзiп жүр? Бiр заманда ГКЧП құрығынан қорықпай, өзi басқарып отырған Қарағандының облыстық газетiнiң бiрiншi бетiнде қайыспай қарсы пiкiрiн жариялаған жаужүрек емес пе едi? Көкжал қасқыр емес пе едi?» – деген сөзiн есiне түсiп отырды. Мен сонда әрiптесiме: «Көкжал қасқырдың да шаршайтын кезi болады» – деп жауап берген едiм).

	Солай ойласақ та, Нұрмақан Нұрмақандығынан таймағанға ұқсайды (мына мен секiлдi «құрғақ философ» емес).

	– Әзiрше асығып, аптықпайық. Аңысын аңди тұрайық. Жазғаннан, сызғаннан да пайда түсе қоймас. Зерттейiк, бiлейiк. Сонан кейiн барып, әнебiр жiгiттiң қабылдауын сұрап, көзбе-көз тiлдесiп, түсiндiрiп көрейiк. Жоғарғы жақта отырғандардың бәрi бiрдей имансыз, ұятсыз емес шығар, – дедi.





30 маусым 2014 жыл




	Сәбит Досанов «Жұлдыз» журналының биылғы 5-, 6-нөмiрлерiнде жарияланған «Қасқыр ұлыған түн» романын (жанрын өзi солай белгiлептi) үйге салып жiберiп, мұқият оқып шығып, пiкiр айтуымды өтiнiптi. Бұл заманда жазушылар бiр-бiрiне кiтап жiберiп, пiкiр сұрамайтыны белгiлi ғой... Жасы жетпiстен асса да, осы Сәбит романтик болып қалған-ау деп ойладым. (Романтикалық мiнез, әрине, жақсы қасиет).

	Мен бұрынғыша көп оқитын әдетiмнен арылғаным жоқ. Бiрақ көркем әдебиеттен гөрi өзге әдебиеттердi көбiрек қарайтын болғанмын...

	Замандастың өтiнiшiн жерге тастамай, оның жаңа дүниесiн оқып шықтым. Негiзiнен ұнаттым. Сәбит өткен жылы 21 жасында, дәл үйлену тойының үстiнде кенеттен қайтпас сапарға аттанып кеткен ең сүйiктi ұлы Даниярдың өмiрiн өзек еткен элегия, қасiретнама үлгiсiндегi кiтап жазыпты.

	Мен оның кiтабын мақтай бастап едiм, автор шыдамсызданып:

	– Кемшiлiктерiн айтшы, – деп өтiне бастады.

	– Бұның ақиқи оқиғалар желiсiмен жазылған көркем шығарма болғандықтан, онда тым нақты деректердiң тiзiлiп кетуi артық көрiнедi. Әсiресе, қаза кезiнде қаладағы, Астанадағы әкiмдердiң келiп-кетуi, олардың жағымды сөз сөйлеп, көмек көрсетулерi, өзге де мадақи әуендер сенiң шығармаңның, көркем шығарманың бағасын түсiрiп тұр, – дедiм.

	– Немене, сол жерлердi түгелдей алып тастайын ба?

	– Оны өзiң бiлесiң. Бiрақ әкiмдердi жазып та олардың психологиясын аша түсуге мүмкiндiктер бар емес пе? Екiншiден, романның кiрiспесiнде сен жас баланың жанын алуға келген Әзiрейiлдi өте жаман құбыжық бейнесiнде суреттейсiң. Бұның қазақы қарапайым ұғымнан шыққан түсiнiк. Ал шынында сенiң балаң әлi ешбiр күнәға батпай, қыршын кеткен қылаусыз жан. Елдiң айтуында да, сенiң жазуыңда да солай. Шыны да солай болуы керек. Мұндай жағдайда Алланың жiберген перiштесi Әзiрейiлдi «жайын ауыз, жап-жалпақ бетiн жүн басқан, маймылға ұқсас, көзi көк жалын шашқан құбыжық бейне» ретiнде суреттеу, менiңшi, Ислами ұғымға қайшы келедi. Даниярдың өзi күнәсiз, кiнәсiз перiште болса, Алланың перiштесi де сондайлық нұрлы, сұлу суретте көрiнсе керек-тi, – дедiм.





13 шiлде 2014 жыл




	Нұржан М. деген қаламгер iнiмiз үйге қоңырау шалып:

	– Аға, бiз Құранның жаңа аудармасын жасап едiк. Негiзгi аудармашы Мысырда он екi жыл дiн iлiмiн оқып келген Ершат деген теолог жiгiт. Мен әдеби өңдеушiмiн. Осы еңбегiмiздi өзiңiзге көрсетiп, алғысөз жаздырып алу ниетiмiз бар едi, – дейдi.

	– Құран бұрын да қазақшаға аударылған едi ғой... – деймiн.

	– Иә, Уақап Қыдырхан мен Нұралы Өсерұлының аудармаларын бiлемiз. Уақап аудармасының әдеби нұсқасы сiздiң қолыңыздан өткенiн мен сонау «Жалын» баспасында қызмет iстеген кезiмнен берi хабардармын.

	– Сондай бiр заманды бастан өткергенiмiз рас. Бiрақ ол Құранның ең алғашқы аудармаларының бiрi едi. Бiраз қиындықтар көргенбңз...

	– Ал бiздiң жаңа аудармамызда Құран аяттарының тәпсiрлерi қоса берiледi.

	– Ол талаптарың дұрыс екен.

	– Аға, үйiңiзге барып сөйлессек қайтедi? Уақытыңыз бола ма?

	– Дiн Исламға қатысты әңгiмеге қашан да уақыт табылады ғой, – деймiн мен.

	Бұдан соң көлiгiн зырлатып бiздiң пәтерiмiзге тез жетiп келген Нұржан жiгiтпен бiраз сұхбат құрдық.

	– Аға, аузыңыз берiк шығар? – болды Нұржанның үйге кiрген беттегi алғашқы сұрағы.

	– Жоқ. Мен ораза ұстай алмай жүрмiн. Денсаулығым көтере бермейдi. Күнiне неше мәрте дәрi iшемiн...

	– Ал менiң аузым берiк.

	– Қабыл болсын.

	– Ораза айының үстiнде әдейi сiзбен хабарласудың сәтi түсiп отыр...

	Нұржан жiгiт жаңа аударма кiтаптың кiрiспе сөзiн алдын ала жазып әкелiптi. Өз еңбектерiнiң мәнiн түсiндiрiп, бiраз мақтапты. Осындай дайын мақтау, марапатқа менiң қол қойып беруiм керек екен...

	Компьютерде терiлген әлденеше беттiк қазақша аударма үлгiлерiн де ала келген екен. Көз жүгiртiп, қарап шықтым. Жатық, жақсы мәтiнге ұқсайды. Бiрақ емлелiк қателер тұнып тұр. Бiраз жерiн жөндеп шықтым да:

	– Өздерiң сауатсыз екенсiңдер ғой, – дедiм.

	– Неге? – деп жiгiтiм сасыңқырап қалды. – Сауап iстен бас тартасыз ба?

	– Жоқ, мұндай үлкен iстiң жауапкершiлiгiнен қорқамын.

	Нұржан сыпайы, сынық мiнездi жiгiтке ұқсайды.

	– Бұл кiтапқа өзге кез келген ақсақал қол қойып берер едi... Бiрақ бiздiң қалауымыз өзiңiз болдыңыз. Марал ағамызбен сөйлескенде де: «Алдымен Оразбекке барып көрсетiңдер. Молданың баласы әрi Исламның бiлгiрi» деп едi.

	– Ондай бiлгiрдi ол қайдан тауып жүр? Әкемнiң дiндар, тақуа кiсi болғаны рас. Әкеден алған үлгiлерiмiздiң бар екенi де рас. Жастай оқып, тоқығанға үйренгенбiз. Басқадай бiлгiрлiгiмiздi өзiмiз байқаған емеспiз. Ал мен саған айтайын... Осында Мекемтас Мырзахметұлы деген ғалым ағаң бар. Менiңше, исламяттың шын бiлгiрi сол кiсi. Абай туралы кiтабын оқып көрдiң бе? Абайдың Шығыспен, Исламдық дүниетаныммен байланысы туралы ең дұрыс ұсынықты пiкiрлер айтқан.

	Нұржан менiң бұл сөзiме бас изедi де қойды.

	– Ал, Құран, әрине, қазақшаға толықтырылып аударыла бердi керек. Айрықша оның тәпсiрлерiмен қоса аударылуының мән-мағынасы зор. Бұл Исламның тура жолын түсiндiрудегi төте әдiстiң бiрi болмақ, – деп сондай тура жолға өзi таңдап түскен жақсы жiгiттi жылы сөзбен шығарып салдым.





17 шiлде 2014 жыл




	Осындағы бiр ағайынның үйiнде үлкендер бас қосып, биыл баспадан (Қызылордада) шығаруға дайындалып жатқан «Шаштылар шежiресiнiң» жаңа нұсқасын талқыладық. Мұндай кiтапты бiз ең әуелi 2002 жылы бастырған едiк. Шаштының бас көтерер жiгiттерi (М.Ысмайылұлының ұйымдастыруымен) Шежiренiң толықтырылған жаңа нұсқасын жасаған екен. Соның бiр данасын «тексерiп көрiп, пiкiр айтыңыз» деген өтiнiшпен маған алдын ала берiп жiбермей ме? Өзiмнiң денсаулығым бұзылыңқырап, көңiл күйiм болмай жүр едi. Қолыма тиген кiтапты шолып шыққанда көңiлiм нiлдей бұзылып, әуелi әжептәуiр ашуландым. Қолыма телефонды ұстап, түк жазығы жоқ бiр iнiме (бұл да ағайындарды үйге шақырған) әбден жекiрсем керек... Қонақшылығына бармадым (Шара ханумды жiбердiм). Маған қайтадан звондағандармен сөйлеспедiм. Сонымен арада он шақты күн өткен. Қызылордадан тағы бiр туысым (жасы үлкен кiсi едi) қоңырау шалып:

	– Мынау бәрiн бүлдiрiптi. Бүйтiп Шежiре шығаруға болмайды. Осыны саған ескертiп қояйын, – деп бiраз әңгiме айтқан.

	Кейiн ашуымды басып, сабама түскен соң Шежiренiң жаңа нұсқасын шолып шықсам, пәлендей бүлiнiп-қирап жатқандай ештеңе көрiнбедi. Рас, кейбiр бұрмалаушылықтарға, түсiнбеушiлiктерге жол берiлiптi. Әбден түзеуге, жөндеуге болатын олқылықтар. Содан қолыма қаламымды алып, ескертпе-түзетулерiмдi жинақтың әр бетiне жазып, көрсете бастадым. Өткен 2002 жылы жарияланған шежiредегi негiзгi ұстанымдарды өзгертпеу қажет екенiн қадағаладым. Өйткенi ол ұстанымдар Шашты атамыз дүниеге келгелi 400 жылдан берi сүзгiден өтiп, қалыптасқан ұғымдар. Аманаттар. Аманатты өзгертуге болмайды. Аманатты өзгерту ант бұзғанға жатады.

	Шежiре – қазақ ұлыстарының атадан балаға жалғасып жазылып (айтылып) келе жатқан тарихы. Осы үрдiстiң қайта жандана бастауынан үркiп-қорқудың қажетi жоқ. Трайбализмдi тудыратын – шежiрешiлдiк емес, трайбализмдi тудыратын – тексiздiк. Тексiздiк – қазақы ұғымдағы ең үлкен олқылық саналған. Тексiздерден ел жандылардың, отан сүйгiштердiң шығуы екiталай.





20 шiлде 2014 жыл




	Қай заманда да билiк атаулы ақын, жазушыларды ұнатпаған. Бiрақ ақылды билеушiлер ақын, жазушылармен санасып отырған.

	* * *

	Бүгiнгi қазақ билеушiлерi мүнафықтар Одағын құрып алған ба деп қорқамын.

	* * *

	Бүгiнгi билiк «тiрi» тұрғанда жазушылардың еңбекақысын (қаламақысын) ала алмайтыны түсiнiктi болды.





26 шiлде 2014 жыл




	Жақында бiр жақсы танысым айтты: бүгiнгi жоғарғы билiк басында жүрген кейбiр саясаткерлер (әрине, миллионерлерi) жыл сайын жаз айларында өздерiнiң «қамқорлығындағы» ақын, жазушыларды кезек-кезек, топ-тобымен Алатау аймағындағы жайлы санаторийлерге орналастырып, демалдырып алатынға ұқсайды. Биылдың өзiнде осы науқан басталып кетiптi.

	– Сондағы мақсаттары қандай? – деп сұрамаймын ба мен саясат жағынан түсiнiгi аздау адам ретiнде.

	– Мақсаттары белгiлi ғой, – дейдi әлгi танысым. – Бұлар келешек үлкен саяси науқанға осы бастан дайындала бастаған секiлдi. Үлкен кiсi қартайды, қайғы ойлады... Абай айтқандай. Ендi сол үлкен кiсiнiң орнынан үмiткерлер қыбыр-жыбыр қимылға көшкен бе, немене?

	– Осылардың қыбыр-жыбырынан әзiр бiрдеңе шығатынына менiң күмәнiм бар. Өзi қуатты, денсаулығы мықты Жақаң оңайлықпен жантая қоймас.

	– Үмiтсiз шайтан деген. Сондай бiр атаулы күн туса, өзiнiң сөзiн сөйлеп шыға келетiн, газеттерге дулатып мақала жазатын жағымпаздардың ауыздарын майлап, сақадай сайлап қоюдың қамы да!

	– Осындай «қымбат кадрлардың» қатарында өзiң бармысың?

	– Қайдан болайын... Ондай сенiмдiлердiң серуенiне бiздi қосушы ма едi?

	– Әрине, қоспайды. Сол қоспағанның өзi дұрыс.

	Бұл «мәселенi» екеуара бiраз талқыласақ керек. Бұл «мәселенi» ерiккен жұрттың қайсысы қазiр талқыламай жатыр дейсiз. Бiздiң әңгiмемiздiң ерекшелiгi – билiк басындағылардың қолтығына кiрiп алып, қоң жинап, күн көрiп жүрген жағымпаздар төңiрегiнде болатыны. Әрi осылардың iшiнде бiздiң «бұрынғы достарымыздың» бiразы жүр. Тiптi лауреаттар, «ұлтшылдар» мен «оппозиционерлер» де кездеседi. Бұлар Жақаңның орнына ертең Мақаң барып отырса, әдiлет туы желбiреп кететiнiне шынымен илана ма екен?.. Әй, қайдам-ау. Осылар, сiрә, Мақаңның жұлдызы жанып кетсе, ең әуелi өздерiне пайдалы, тиiмдi болатынын көбiрек ойлап, алдын ала қам қылып жүрген қулар емес пе екен? Мұндайлар қай заманда да өзгермейдi. Бұрын социализм бишiкештерiне қызмет етсе, қазiр капитализм бишiкештерiне қызмет етедi. Ал ешкiмге құлдық ұрмай, ар-намысын сақтап қалғандар әдетте Қасым мен Мұқағалидың күнiн кешедi (бұл дүниеде).





27 шiлде 2014 жыл




	Шаштылар шежiресiне Ахат көкем туралы шағын таныстыру мақала жазып, электрондық почта арқылы Қызылордаға салып жiбердiм.

	Ахат көкем деп отырғаным – әкемнiң туған iнiсi, Ахатбек (Ахметбек) Байкенжеұлы. Бұрындары жарияланған кейбiр шығармаларымда («Таңбалы тастағы» ағайынды Есiркеген, Мүсiркегендер) Ахат көкемнiң прототипi кездеседi...

	Бұл бiр өмiрде сиректеу ұшырасатын ерен кiсi едi. Мектеп есiгiн ашпай-ақ өз бетiнше сауатын ашқан, әсiресе есеп-қисапқа өте жүйрiк болатын (өмiр бойы дерлiк колхоздың қойма меңгерушiсiнен түспей қойғаны содан шығар). Соғысқа қатысқан, Курск доғасындағы ұрыста ауыр жараланған (майданда көрген-бiлгендерiн ауызша әңгiмелеп, менiң iнiм Исабекке жаздыртып қалдырған).

	Осы Ахат көкемнiң жадының ұстарлығы кiсi таңқаларлықтай едi. Бiздiң әулеттiң тума-туыстарының ата-баба тарихын, қашан, қай заманда қандай оқиғаларды бастан өткерiп, қайда көшiп-босып кеткендерiне шейiн ұзақ әңгiмелеп отыратын. Ал кiм қай буыннан тарады, олардың ата-баба шежiресi қалай басталып, қай бағытта ұласады, солардың өрiс-қонысы қай маңда едi, жер-су атаулары, үрiм-бұтағы, бала-шағасы... осының бәрi бiздiң ағайдың жадында жаттаулы жататын. Кезiнде бiздiң ағайдың осындай бiлгiрлiгiне терiс қараушылар да табылатын. «Соның қазiр не керегi бар?» деушiлер де бар едi. Өйткенi Ахат көкем кейде ойда-жоқта кездескен қайыбына бiреуге:

	«Әй, Пәленшеев, қалайсың, ат-көлiгiң аман ба?» – деп амандасар едi. Бұндайда әлгi Пәленшеев: «Аха, Сiз менi танымай тұрсыз-ау. Мен Пәленшеев емес, Түгеншеевпiн ғой», – деп түсiндiре бастайды. «Жоқ, сен Пәленшеевсiң! Өйткенi сенiң жетiншi атаң Пәленше-екең деген қыпшақтың кәттә биi анау Ақтабан шұбырынды заманында Арқаның Сарыбелiнен бермен қарай Қаратау қайдасың деп көшiн бастап, Суындық асуы арқылы Түркiстанның тұсынан бiр-ақ шыққан. Содан...» – деп бiздiң Ахат көкем таусылмайтын ұзақ хикаяның арнасына түсiп алып, мұндай хикаядан мүлдем хабарсыз, бiрақ Жыңғылдыны жайлаған iрi қара мал фермасын басқарып, әбден мыңғырып байып алған Түгеншеев байғұстың ата-баба тарихын жiлiктеп шағып, өзiне дейiнгi шежiресiн, тiптi құда-жекжат, нағашы, жиендерiне шейiн аты-жөндерiн тiзбелеп келiп: «Сенiң осыларды бiлуiң керек қой!» – деп қорытынды жасайды ғой.

	Мұндайда Ахат көкем атақты бидiң дүниеқоңызды терiп кеткен болымсыз ұрпағын ұрысып, жекiмейдi, қалжыңға сүйеп жақаулатып, жанамалап айтады. Бiрақ бәрiбiр атақты бидiң бүгiнгi болымсыз ұрпағы бұл әңгiмеден кейiн қыңыр шалды көрсе, анадайдан жалтарып қаша жөнелер едi.

	Жалпы, Ахат көкем – шектен шығып бара жатпаса, ешкiмге қатты сөйлеп, боқтап, боралап кейiмес-тi. Айтар сынын сықақтап, қалжыңға сүйеп жеткiзетiн. Кеңшiлiгi, кешiрiмдiлiгi мол, қайырымдылығы, жанашырлығы да ешкiмнен кем соқпайтын. Содан шығар, ағайымыз алыс-жақын ағайын арасында өте абыройлы әрi беделдi, белгiлi кiсi болды. Өзi де әр заманда тағдыр талқысымен жан-жаққа, алыс аймақтарға қоныс аударып кеткен ағайындардың артынан iздеп барып, бiразын үгiт насихаттап, елге көшiрiп қайтып жүрдi. Жаратылысынан белсендi, әрекетшiл болды.

	Ең бастысы – менiң оқып, тоқуыма, аш-жалаңаш қалмай, қатарыма iлесiп тiршiлiк етуiме әуелi Құдай, екiншi әке-шешемнен кейiнгi көмегiн берген, турасын айтсақ, өз балаларынан артық қамқорлық жасаған адам – жаның жәннатта болғыр осы Ахат көкемiз едi. Мен Алматыда оқып жүрген кезiмде артымнан өзi iздеп келiп, қалтама буда-буда ақша толтырып кететiн де осы ағайым болды. Одан кейiн университеттiң екiншi курсын бiтiрген тұста қатты ауырып, Алматының емханасында екi жарым ай қиналып жатқанымда (1959 жылы) бар жұмысын жинап қойып, менiң тiлеуiмдi тiлеп, қалада жеке пәтер жалдап тұрғанын, содан бiздiң жақта туып өскен үлкен әкiм қаралар арқылы сол кездегi астананың зор дәрiгер мамандары Фонштейн, Бердiбаев, Ахундов секiлдi сүлейлермен танысып, маған ота жасатқанын, сөйтiп жаратқан Иемiз жар болып, инелiктей имиген, жүдеген, қу таяққа сүйенген iнiсiн сүйемелдеп елге алып қайтқан қамқор көке бейнесi ешқашан көмескi тартпақ емес.

	Жылда жаз айларында елге барушы едiм. «Жаңа тұрмыс» деген шағын ауыл бар. Ауылдың күншығыс бетiнде, Аққұмшықтың етегiнде алты-жетi үй оңаша отырады. Екi үй – Байкенже балалары Сәрсенбай мен Ахатбектiкi. Мен әкемнiң үйiнде жатып, қағаз шимайлайтынмын... Түс әлетiнде қатты қақырынып-түкiрiнiп («Мен келе жатырмын» деген белгiсi) бiздiң үйдiң алдына Ахат көкем келедi. Мен, әрине, сыртқа шығып, ол кiсiнi өзiм қарсы аламын.

	– Дағари, қалайсың? Қаламың жүрiп жатыр ма? – деп сұрайды көкем амандық-саулықтан кейiн.

	– Шүкiр, – деп қысқаша жауап беремiн.

	– Анау әлгi жазушыларың қалай? Хабарласып тұрасыңдар ма? – деп сұрайды.

	Ахат көкемнiң түстеп танитын екi жазушысы бар, бiреуi – Әбiш, екiншiсi – Қадыр. Алматыға қатынап жүргенде осы екеуiнiң үйiнде қонақшылықта болғаны бар.

	– Ал ендi бiр әңгiме бар, Дағари, – дейдi көкемiз аздап шәй-су iшiп, жайланып отырған соң.

	– Иә, көке?

	– Өткен жолы сенiң Алматыңда... әнебiр кәтта сарайда үлкен бiр жиын болған ба, немене?

	– Иә, ондай жиындар жиi өтiп тұрады ғой, көке.

	– Әлде бiр кәнсерт дей ме?.. Сонда әлгi бiздiң Ескененiң бiр баласы сенi сол жерде өз көзiмен көрiптi...

	– Көке-ау, кiмдi айтып отырсыз?

	– Ескененiң Тәшкенде тұратын баласын айтам да.

	Ескененiң кiм екенiн бiлесiң ғой?

	– Неге бiлмейiн? Құлжан, Құлымбет, Тәшiмбет үш ағайынды емес пе едi? Құлжаннан Байкенже туады, Байкенжеден Сәрсенбай, Ахатбек, бiздер тараймыз, Ал Құлымбеттен Ескене... Солай ма?

	Ағайым менiң есебiмдi құп көргендей, басын изедi де:

	– Ал ендеше, сен неге сол Ескененiң баласын көргенде, оған сәлем бермейсiң? – дедi шүңiректеу көзiн қысыңқырай түсiп.

	– Ау, көке-ау, өмiрiмде бiр мәрте көрмеген кiсiме мың-мыңдаған көпшiлiктiң iшiнде қалай сәлем беремiн?! – дедiм сонда таң-тамаша қалып.

	– Ал ол сенi жазбай таныпты ғой. Таныған соң, бiр атадан тарайтын ет жақын туысқанын көрiп, жүрегi жарыла жаздап қуанбас па? Содан саған амандасқысы келiп, қасыңа жақындай берген екен, сөйтсе, сен әлдебiреулермен сөйлесiп тұрып, терiс бұрылып жүре берiпсiң. Мұның қалай?

	– Көке, қызық екенсiз... – деп мұны мұны естiгенде әуелi аузыма сөз түспей, кәдiмгiдей күмiлжiңкiреп отырдым.

	– Өзi болған қыз төркiнiн танымастың керi емес пе? – деп осы арада көкем аздап күлiңкiреп алды. Көкемнiң күлкiсiнен көмейiн танығандай едiм. Әдеттегi әсiре әжуасы екенiн түсiндiм.

	– Ескене атамыздың баласы түгiл, иманды болғырдың өзiн де сырттай естiгенiм болмаса, тiрiсiнде көрмеген екенмiн. Сонда бұл ағайындар өзбек жағында неғып жүр? – деп сұрақ қоймаспын ба?

	Ахат көкем бiрден байсал қалыпқа түседi.

	– Неғып жүр дерiң бар ма? – деп, тiптi аздап күрсiнiп алды. – Түрлi-түрлi заман болды, қарағай басын шортан шалды. Алай-түлей басталып, кәмпеске деген жұт шықты. Ел басына күн туып, құт-берекесi шайқалғанда, жан сауғалап жан-жаққа жапа-тармағай қаша көштi емес пе? Солардың арасында Құлымбет балалары да кеткен ғой.

	– Бұл қай жылы едi, көке?

	– Ұмытпасам, жиырма сегiзiншi жылы болуы керек.

	– Ал мен қай жылы дүниеге келдiм?

	Мұны естiген ағайым басын көтерiп, маған таңырқай қарады.

	– Ендеше, мен жиырма сегiзiншi жылы Шиелiден қоныс аударып кеткен ардақты ағайынның ұрпағын пәленбай уақыт өткенде Алматының кәнсерт сарайында қалай танып бiлуiм керек?! – дедiм.

	Көкемнiң көзi кiртиiп, мұрны салбырап (құс мұрынды кiсi едi) кеттi. Сәл үнсiз отырды да:

	– Негiзi ағайынға суық болмаған дұрыс қой, – дедi.

	Ағайымның бұл ескертпесiн (ескертпе екенiн оның жайбарақат, жайлы үнiнен аңғардым) бiрден түсiнiп:

	– Әрине, әрине! – деп жылдамдаттым.

	Кейiнiректе Ескене атамыздың ұрпақтарымен танысып-көрiстiк те. Бiртоға, момын, жақсы жандар екен.

	Жалпы, өз әкемiзге қарағанда осы Ахат көкемiз бiзге көбiрек жөн сiлтеп, жолға салып отырар едi. Өйткенi бұл кiсi қалың елдiң iшiнде отырып, күнделiктi қам-қарекеттерге жиi араласатын, тiрлiк-тұрмыста өте белсендi, мәккәм өмiр сүрдi. Ол кезде бiздiң ел жақта бұл кiсiнi танымайтын есi түзу кiсi некен-саяқ едi. Үлкен-кiшiсi бiрден «Аха», «Аха» деп иiлiп тұратын. Әрi осы Ахаң қазақтың ескi әдет-жоралғыларын өте жетiк бiлетiн. Шиелi аймағын жайлаған ел iшiндегi кейбiр дау-дамай, жиын-топтардың ешқайсысы Ахаңның қатысуынсыз өтпейтiн. Тiптi үлкен той-думан, қаза-қайғының басында да осы Ахаң жүретiн. (Көне қазақтар мұндай адамдарды рубасылары атағанын бiлемiз).

	Осындай ағайыншыл, туысқаншыл оңды мiнезiнен Ахат көкемiздiң опық жеп, зиян тартқан кездерi де болды. Әуелгiсi. Майданнан қайтқан соң ағамызды колхоз басшылары жазды күнi қызыл қырман басына әрi бригадир, әрi күзетшi қояды да, оның еңбектегi адалдығына көздерi жетiп, күздi күнi астық жиналатын қоймаға апарып кiлтшiлiкке (меңгерушiлiкке) тағайындайды емес пе? Ол аш-арық елдiң жүдә жүдеп тұрған тұсы. Жетiм-жесiрдiң бiр тiлiм нанға қолдары жетпей, зарлап жүрген таршылық уақыт. Сонда қойманың қожайынына айналған Байкенжеев (әлi Ахаң аты шыға қоймаған) екi ұлын соғыс жалмаған бiр жетiм шалды (аталас туысын) шақырып алып, қолына құс мылтықты ұстатып қойып, астық қоймасының күзетшiлiгiне орналастырмай ма? Көктемге салым колхозшы жұрт әдеттегiдей жер тырмалап, егiн егуге шықпас па? Сөйтсе, көп ұзамай егiншiлердiң танаптарға қолмен шашып жүрген тұқымдық бидайы түгесiлiп қалады. Содан барып үлкен жанжал шығады. Әртүрлi комиссиялар түзiлiп, астық қоймасын ақтарып-тексерiп қараса, қойманың алыс бұрышына көзден таса жерге жиналған тұқымдық астықтың қабырға жағы ойсырап түсiп, опырылып қалғанын анықтайды. Сөйтсе, қам кесектен қаланған қойманың сырт қабырғасының iргесiнен түлкiнiң iнiндей қуыс қазылыпты да, қазушы ұры әр кезде өзiне керектi қызыл бидайды сол арқылы саумалап тасып ала бергенге ұқсайды. Шаруасын бiтiрген соң, күнi бұрын дайындап қойған қам кесектермен қуысты бiтеп, саз балшықпен сылап, тегiстеп кете бередi екен. Мұның қойманың күзетшiсiнен келген қастандық екенi оп-оңай анықталып, Шауқар шалды милиция алдына салып айдап әкетедi. Кешегi Курск доғасындағы соғыстың жеңiмпазы, бүгiнгi қойма меңгерушiсi сөйтiп нанхана жұмысынан қуылып, әйтеуiр жалынып-жалбарынып жүрiп, төбесiне төнiп келген бәледен әрең құтылады екен. (Жақшаның iшiнде айта кетуге болатын шығар. Әлгi қабырға қазғыш шал ұзақ жасап, бергi жылдарда дүниеден өттi. Өлерiнiң алдында бiздiң тақуа әкемiздi қасына шақырып алып, Құран оқытыпты да: «Сәрсенбай, саған айтпай кiмге айтамын... Баяғыда тұрмыстан тақсiрет тартып, тарығып жүрген кезiмде, сенiң анау iнiңе бiр қиянат жасап едiм. Соны сендер кешiремiсiңдер, жоқ па? Әлде Құдай алдына осы бетiммен қарабет болып барар ма екенмiн?!» – деп күңiренген көрiнедi. Бiздiң әкемiздiң оған қандай жауап бергенiн бiлмеймiн – өзi де оншалық ашып айтпады).

	Кейiнгiсi. Бұл жолы Ахат көкем аман-есен құтылып кете алмай, абақтыда отырып шыққаны бар. Бұл оқиғаның қысқаша желiсi мынаған саяды. Өткен ғасырдың елуiншi жылдарының басында сол тұста колхоз, совхоз атанған советтiк шағын ауылдарды өзара бiрiктiрiп, iрiлендiру науқаны басталды. Сол тұста Жансейiт деген жерде отырған «Қырық кепе» аталған бiздiң ауылды тау беткейдегi Ақтоғанға көшiрiп, үш бөлiмшенi орталыққа жақын «Қызыл туға» апарып қосты. Мен онда Ақтоғандағы мектепте оқып жүргенмiн. Әкем – бұрыншыға қарапайым колхозшы, ағай – бұрынғыша қойма меңгерушiсi. Бiр күнi, 1952 жылдың көктем айларының бiрi болуы керек, тапа-тал түсте Шиелiден шыққан қызыл жағалы жасауылдар өз үйiнде жайбарақат шәй iшiп отырған бiздiң Ахат көкемдi алдарына салып айдап әкеттi. Оның артынша колхоз бастығы Асанов Сапарбайды да қамаққа алғанын естiдiк. Ал колхоздың бас бухгалтерi болып iстейтiн Таутан дегендi (атын өзгерттiм) тергеушiлер қайта-қайта сұраққа алып жатқан көрiнедi.

	Көп ұзамай, колхоз орталығы «Қызыл тудың» клубында ашық сот мәжiлiсi өттi. Сол ашық сотқа туған-туыстармен бiрге мен де барғанмын. Ол жылы жасым 15-ке қараған, былайша айтқанда, есiм кiрiп қалған жасөспiрiммiн. Сапарбай мен Ахат көкемдi жасауылдар ортасына алып, бiр шетке отырғызып қойыпты. Кейiнгi замандарда көргенiмiздей, темiр тор жоқ. Сапарбай еңсесiн тiк ұстап, қаздиып отыр, үлкен отты көздерi жалт-жұлт етедi. Анда-санда маңдайына түскен қалың қара шашын кейiн қарата сiлкiп-сiлкiп қояды. Сот алдында отырса да, бағыныңқы, бұқпантай ыңғайы байқалмайды.

	Ал бiздiң Ахат көкемнiң... Сапарбайға ұқсаған шағын денелi емес, екi иығына екi кiсi мiнгендей алып денелi, мойны құрықтай, бойы сырықтай азаматтың еңсесi түсулi, өңi жасулыдай көрiндi. Аз күн iшiнде жүдеп, бет-жүзi бозарып кетiптi.

	Сот төрағасымен кезектесiп айыптаушылар, куәлар сөйлеп жатыр, сөйлеп жатыр. Сұрақтарды жаңбырша жаудырады келiп... Мен 15-тегi комсомол мүшесi, шынымды айтсам, солардың сөзiне пәлендей құлақ асқаным жоқ, екi көзiм жасауылдар қоршауындағы екеуде. Айрықша колхоз басқармасы (бұрынғы) Сапарбайда. Мен бұл жiгiттi талай көргенмiн, бiздiң үйде де, ағайымның үйiнде де түстенiп отырған тұстарда оның талай әңгiмелерiн естiгенмiн. Неге екенiн қайдам, осы Сапарбай басқарма басымен бiздiң отбасымызбен жиi араласып, жиi сөйлесiп тұрар едi. Бiрде, көктемгi науқан кезiнде өзге колхозшылармен бiрге арық аршып жүрген бiздiң әкемiз (оны ауылдағы Шолақ бригадир ауырып жүргенiне қарамастан: «Өй, сопы! Өй, контра!» деп ұрсып жүрiп, алдына салып айдап әкеткен едi) ойда жоқта жұмыс басында талып қалып, елдiң есiн шығарғанда, сол маңда жүрген басқарма Сапарбайдың өзi әкемiздi арбаға салып үйiне апарып, бiр жетiдей уақыт бағып-қаққаны да есiмiзден шыққан емес. Оның өзге еңбекшiлерге де көрсеткен қамқорлығы туралы, бiрбеткей, тура, тiптi доғал мiнездi жiгiттiң өзiнен жоғары тұрған бишiкештерге де дес бермей, жазықсыз жәбiрленушi талай мүсәпiрлерге ара түсiп, бiразын пәле-жәледен арашалап қалғаны туралы ел iшiнде аңызға айналдырып айтар едi. Сапарбайдың аз уақыт болса да осындай еркiнсiп өмiр сүруiне оның өмiрбаяны септiгiн тигiзген болуы керек. Өзi тас жетiм, тегi – кедей шаруадан. Осындай таптық жағы тап-таза талапты жiгiт жасынан-ақ елдiң көзiне ерте түсiп, әуелi комсомол, содан соң партиялық, советтiк оқу курстарын тез тәмамдап, жасы жиырманың ортасына жетер-жетпесте аудандық мекемелердi, одан кейiн майданға аттанғанша екi-үш колхозды да басқарып үлгiредi, iскер, бiлгiр басшы ретiнде танылады екен. Басқасын қойғанда, мына бiздiң туған ауылымыз «Жаңа тұрмыстың» да iргесiн қалап, аудан бойынша ең алғашқы клуб пен мектеп үйiн салдырған да осы Асанов Сапарбай едi деседi үлкендер.

	Ендi осы Сапарбай, ел аузына iлiнген айтулы азамат, майдангер офицер, сұрапыл соғыстан кейiнгi бейбiт дәуiрде ешкiмге керегi болмай, жоқтан-бардан құрастырылған сот мәжiлiсiнде жауап берiп отырды.

	Жоқтан-бардан құрастырылған сот мәжiлiсiнiң режиссерi (әлде орындаушысы ма) колхоздың бас есепшiсi Таутан деген көксоққан екенiне сол жолы «Қызыл тудың» клубына жиналған елдiң көбiнiң көзi жеткен едi дейдi үлкендер. Шынында, Таутан сол жолы орнынан қайта-қайта атып тұрып, сот алында елбек қағып, ұзақ сөйледi, колхоздың қойма меңгерушiсi бiздiң ағайды, одан гөрi басқарма бастығын ерекше қаралауға, күйе жағуға тыраштанды. Өткен қыста колхозда мал шығыны көп болған, бiрақ ол жоғарыға берiлетiн ақпараттарда толық көрсетiлмеген, көршi ауылдардан алынған тұқымдық күрiш орнына өтетiн қызыл бидай көлемi артығымен өлшенген, осының бәрiне алдымен басқарма бастығы, одан соң қойма меңгерушiсi растап қол қойған, ал бұл есепшi Таутан бастықтарға бағынышты адам болғандықтан, сондай қағаздарға қолын қойып, мөрiн басуға мәжбүр болған. Онымен қоймай, Таутекең осындай былықтарды әшкерелеп, жоғары жаққа жеткiзушi «қырағы коммунист» өзi екенiн ескертiп, «советтiк әдiл соттың шешiм шығаратынына өзiнiң аса сенiмдi адам екенiн» айтуды да ұмытқан жоқ.

	Сол күнi-ақ көп ұзартпай советтiк әдiл сот өз үкiмiн шығарды: социалистiк меншiктi талан-таражға салған азамат А.Асанов – он жылға, азамат А.Байкенжеев – сегiз жылға бас бостандығынан айрылуға бұйырылды.

	Өзiне соңғы сөз берiлгенде Сапарбай төр жаққа қасқиып қарап тұрып:

	– Менiң өмiрiмдi он жылға ұзартқан осы сотқа өте ризамын, – дедi.

	Сабаз-ай, саспай, байсалды, ашық дауыспен айтты.

	Осыдан кейiн бiршама уақыттан соң өз үйiнде төсек тартып жатқан Сапарбайдың дүниеден өткенiн естiдiк. (Ескi жарақат ауруы асқынған жiгiттi жоғарғы заң орындары түрмеден босатқан едi деп айтады). Сапарбай сонда небәрi 39 жаста екен.

	«Қызыл туда» өткен соттан соң екi жақтың көзi ашық, сауатты жiгiттерi Алматыдағы Жоғарғы сот кеңесiне қайта-қайта арызданып барғыштап жүрiп, өз айтуларынша, сондағы Жоғарғы соттың алқа мүшесi, Шиелi тумасы Омадияр Адамбаевтың көмегiмен осы жалаға құрылған шала үкiмнiң күшiн жойып, бұл кезде дүние салған Асановты да, Қызылорданың түрмесiнде бүргеге таланып жатқан Байкенжеевтi де бiржола ақтап жiбередi.

	Ал сонда Таутан қайда жүр? «Қызыл туда» өткен сот Таутанды қылмыстық iстен босатқан. Бiрақ артынша аудандық билiк бас есепшiнi қызметтен босатып, партиялық жазаға тартты деген сөз шыққан. Оның одан арғы өмiрi бұлдыр. Әркiм әр түрлi айтады...

	Сонда мен үшiн, Ақтоған мектебiнiң белсендi оқушысы әрi мектептегi қабырға газетiнiң редакторы, бастан өткерген таңқаларлық бiр оқиға болды. Сот мәжiлiсi басталуынан екi-үш күн бұрын, «Қызыл ту» колхозында тұратын Ақпамбет қарияның үйiнде, дәлiрек айтсақ, сол үйдiң iргесiндегi бастырманың астында екi-үш үлкен кiсi, тергеуде жүргенмен, әзiр бас бостандығынан айрыла қоймаған бас есепшi Таутанды орталарына алып, төтенше мәжiлiс құрған едi. Iшiнде әкемнiң тiзесiне сүйенiп отырып, үлкендердiң сөзiне құлақ түрген мен де бармын. Сонда бiр отағасы үлкендер арасындағы оңаша кездесуде шашы ербиiп менiң де жүргенiмдi көрiп:

	– Мынау қай бала? – деп жақтырмаған сыңай танытты.

	Ақпамбет әкемiз (өзгелер оны «Аха» деп әспеттесе, бiз, жастар жағы, «әке» деп атайтынбыз):

	– Е, бұл өзiмiздiң бала ғой, отыра берсiн, – дедi. Бұдан кейiн ешкiм терiс ниет бiлдiрмедi.

	Оңаша әңгiменi Ақпамбет әкемiз өзi бастап, өзi аяқтады. Дәлме-дәл не айтқаны қазiр есiмде қалмапты, бiрақ жалпы желiсiн ұмытқаным жоқ.

	– Таутан қарағым. Сен бөтенiмiз емессiң. Түбiң бiр туысқансың. Ұзын құлақтан естуiмiзше, осы жайсыз әңгiменi бастап, жоғарғы жаққа шағымданып жүрген өзiң көрiнесiң. Кiмнiң ақ, кiмнiң қара екенiн бiз де бiлмеймiз. Бiздiң, осында жиналған үлкен ағаларыңның жалғыз ғана тiлегi бар. Күнi ертең сотқа шақырғанда әйтеуiр ешкiмге күйе жағып сөйлей көрме! Болған шындықты айт. Сен шындықты айтсаң, өзге куәгерлер де шатқаяқтап, жаңылыс баса қоймас.

	Мұны естiгенде Таутан ауылдағы беделдi қарияның алдында бiрден елбек қағып, басын изей бердi.

	– Ойбай, көке, айтқаныңызға құлдық! Солайын солай ғой!

	Басбух тәпелтек бойлы, мойны қысқа, қысық көз кiсi екен. Екi бетi сабынмен майлап қойғандай, жылт-жылт етедi. «Осындай кейiпкер туралы қай кiтаптан оқып едiм?» – деп ойладым сонда мен. Сәбит Мұқановтың «Сырдария» романындағы Тыртыққа ұқсай ма? Жоқ, ұқсамайды.

	– Ал анау Ахатбектiң үйiнде асырап отырған шиеттей бала-шағасы, кәрi шешесi бар. Өзi Отан соғысының мүгедегi екенiн бiлесiң. Ешкiмнiң ала жiбiн аттамайтын ақжүрек жiгiт. Ал анау Сапарбай болса, адал қызметiмен көпке жаққан ерен азамат. Сен де осалдың бiрi емессiң, Таутан iнiм!

	– Ойбай, көке, солайын солай ғой! Бiрақ ендi... не ғой.. – деп басбух осы арада қарияның сөзiн бөлiп, бiрдеңе айтқысы келiп едi. Ахаң оны тыңдамады.

	– Бәрiмiз де пендемiз. Күнделiктi тiршiлiкте кейде өкпелесiп, тоңтерiс болып жүретiн күндерiмiз бар. Бiрақ бәрiбiр бiр-бiрiмiздi жамандыққа қимаймыз. Солай емес пе?

	– Ойбай, көке, айтқаныңыздың бәрi рас! Бiрақ...

	– Егер осы айтқанымыз рас болса, ертеңгi қысылтаяң кезеңде бiр-бiрiмiздi жалаға бермей, панаға, мәмiлеге келейiк! – деп Ахаң «менiң сөзiм осымен бiттiге» сайып, орнынан тұрған.

	Шалдың алдында соның ығына жығылып, Таутанның қайта-қайта бас шұлғығанын көрiп, бәрiмiздiң iшiмiз жылып қалған. Әсiресе мен өзiм ерекше жақсы көретiн ағайымның бұл жолы жамандықтан құтылып кететiнiне әбден сенген едiм. Сөйтсем, бiздiң ауылдың көшесiнде доп қуып ойнап жүретiн балалар ғана емес, Таутекең секiлдi кеңседе отырған дап-дардай «дөкейлер» де өтiрiк айла-тәсiлге бейiм болады екен... құбылып кете барады екен... бұлаң құйрық бұлтаққа салады екен... Таутекеңнiң кейiн клубқа жиналған дүйiм елдiң көзiнше бет-аузы бүлк етпей, мына менiң жасөспiрiмдiк, комсомолдық аңғал түсiнiгiмде түк кiнәсi жоқ (!) жақсы ағайларға жала жауып тұрған адамды – өзiм кiтаптардан оқып жүрген қандай жағымсыз кейiпкерлер қатарына қосарымды бiлмей қиналған едiм.

	Менiң ұғымымдағы жағымды кейiпкерлер осылай жазаға тартылып кеткеннен кейiн көп ұзамай, мен сабақтан қолым босаған кездерiмде жолкөз, торкөз оқушы дәптерiнiң бетiн шимайлап, iшiмдегi қайнаған сезiмдердiмдi қарабайыр өлең жолдарына түсiрiп жаза бастағанмын. Сол сартап сезiмдерiмнiң iзiндей болған сарғайған дәптердiң бiрi менiң көне сандығымның түбiнде әлi жатыр...

	Содан едәуiр уақыт өткенде, 70-жылдардың басында әлгi жексұрын Таутан бас кейiпкердiң бiрi ретiнде қатысатын «Бақыт құсы» аталатын повесть жазған тұсымда Ахат көкемнен баяғыдағы «Қызыл ту» клубындағы ашық соттың жай-жапсарын тәптiштеп сұрамаймын ба? Сонда ағайым, неге екенiн бiлмеймiн, бұндай әңгiмеге әуелi құлықсыз екенiн байқатты.

	– Сондай бiр замандар болған. Оның несiн сұрайсың? – дедi.

	– Соғыс алдында қазылған үлкен Шиелi каналы құрылысына қатысып, асқан еңбекшiл қайратымен танылып, атағы шыққан, сөйтiп Ленин орденiмен марапатталған, бiрақ кейiн осы атақ-абыройдан жұрдай болып айрылған әнебiр ауылдасымыз өмiрiнен бiрдеме жазбақ ниетте едiм. Соған материал жинап жүр едiм, көке! – деп түсiндiре бастадым.

	– Е, анау Ж.Қ. жөнiнде ме?

	– Иә, сол жөнiнде.

	– Ол бейшара ақылының кемдiгiнен дүниеге сыймай, көкiрек қағып жүрiп, «Менiң айтқанымды iстемесеңдер, Сталин жолдасқа тiлiгiрам берiп, көздерiңдi құртамын!» деп әркiмге доқ көрсете бастады, – деп Ахат көкемнiң қабағы ашылып, аздап күлiп қойды. – Сөйтiп басына қонған бақыт құсын өзi үркiтiп ұшырып жiберген.

	– Көке, бұл жағынан бiраз хабарым бар. Ескi газет тiгiндiлерiн де қарап шықтым... Ал маған әлгi Таутан жайында дұрыстап айтып берiңiзшi.

	– Е, Таутан ба? – деп Ахат көкем құлықсыздау болса да, жауап беруге айналды. – Мұсылман салты бойынша өлген адамның артынан өсек-аяң айтылмайды, Дағари! Ол бейшара бұл дүниеде iстеген амалдары үшiн әлдеқашан жауап беретiн жерiне барған. Оны қаузай берiп қайтемiз?

	– Менiң бiр жазушы досым айтады: «Егер өлгендердiң атына сын айтпайтын болсақ, ешбiр тарих жасалмас едi» деп, көке!

	Ахат көкем менiң бұл пiкiрiмдi естiмеген кiсiдей, сөзiн әрi қарай жалғады.

	– Ал сол жолы Таутанның бiзге таққан мiн-мүлтiктерiнiң шындыққа жанасатын жерлерi де бар едi ғой, – деп қарап отыр. Мен бұған таңырқап қалдым.

	– Қойыңызшы. Жоғарғы дәрежелi сот орындары сiздердi бiржола ақтап жiберген жоқ па едi?

	– Әрине, олары әдiл шешiм едi. Өйткенi ол жерде сотқа сүйрейтiндей өрескел қылмыстар болған жоқ.

	Ахат көкем тағы ойланыңқырап, мұртының ұшын сипалап отырды.

	– Сонда қалай? Неғылған шым-шытырық?

	– Түк шым-шытырығы жоқ, – деп қоймашы ағам өзiне оп-оңай түсiнiктi нәрсенi арада пәленбай уақыт өткен соң қайта түсiндiре бастады. – Мал шығыны ма? Бiр бақташымыздың салақтығынан колхоздың екi күш көлiгi, екi өгiздiң батпаққа батып өлгенi рас едi. Бақташы сотталып кетпес үшiн өлген екi өгiздiң орнына екi баспағын қостырып, құтқарып жiбергенбiз. Астық шығыны ма? Көршi колхоздан бидайға айырбастап алған тұқымдық күрiштiң бiразы құрт түскен, жарамсыз болып шығып, оның орнын жекешеден жинап толтырдық. Бұл да рас, бiрақ қоғам есебiнен ешкiм бiр түйiр дән, бiр тиын ақша жеген жоқ. Соған қарамастан, ол заманда бұл зор заң бұзушылыққа жататын. Бұл заманда мұндайды тәртiп бұзушылыққа жатқызып, жиналысқа салмай-ақ, жәй ескерту жасайды да қояды. Тек дүние түгел болса болғаны.

	– Ал сол сотта заемға қатысты тағы бiрдеңелер айтылған сияқты едi. Оның мәнiсi қалай?

	– Ол жағын анық бiлмеймiн. Заем салығына қатысты былықтарға ол заманда есепшiлер жауап беретiн, – деп Ахат көкем әңгiмесiн тәмамдаған.

	Жалпы, жер басып жүрген 85 жылдық өмiрiнде өзге замандастары секiлдi, бiздiң Ахат көкемiз басынан талай өткелектердi өткерген. Мен бұл арада бала жасымнан қағаз шимайлауға әуестенiп, шығармашылық кәсiппен белсене араласқан жылдарымда көптi көрген, көп бiлетiн, өзi де менiң бiраз кiтаптарыма әдеби прототип болып кiрген (кейде негiзгi, кейде жанама кейiпкер ретiнде) ағайымның маған тұрмыстық тiршiлiк сипатта ғана емес, рухани, шығармашылық азық жинауыма да уақытында бiраз септiгiн тигiзгенiн айтпақшы едiм.

	Қазiргi бiз қатарлы – кешегi екiншi жаһан соғысының алды-артында туған ұрпақтың, уақыт пен тұрмыс қыспағының астында жаншылып қалмай, тырмысып-тырбаңдап жүрiп өсiп-өркендеп, өздерiнше өрiс құрып шығуы осындай абзал ағалардың көмек қолдарының арқасында екенi сөзсiз. Менiң бiлуiмше, басқаларды қайдам, өткен 60-шы жылдардың iшiнде қазақтың көркемсөзi атты көшке келiп қосылған жас ақын, жазушылардың, қазiргi қариялыққа қарай бет түзеген мәшһүр қаламдастардың бәрiнiң де жол басында бiр-бiр Ахат көкелерi тұрды. Сондай Ахат көкелерсiз бұлардың тағдырының бұлайша өрiлiп шығуы екiталай едi.

	Қазiргi өскелең буынға да, бәлкiм, осындай Ахат көкелер керек шығар.





Автор туралы




	Қазақ әдебиетiне өткен ғасырдың 60-шы жылдарында келiп қосылған пассионар ұрпақтың көрнектi өкiлдерiнiң бiрi Оразбек Сәрсенбай 1937 жылдың 30 қараша айында Қызылорда Облысы Шиелi ауданының «Жаңа тұрмыс» ауылында дүниеге келген.

	1945 жылдың күзiнде ол «Жансейiт» бөлiмшесiнде ашылған бастауыш мектепке оқуға түседi. Одан соң «Ақтоған» жетiжылдық мектебiн бiтiрiп, Шиелi ауданы орталығындағы № 45 қазақ орта мектебiнде (қазiргi «Ақ орда» гимназиясы) оқуын жалғастырады. 1957–1962 жылдарда Алматыдағы С.М.Киров атындағы (қазiргi әл-Фараби атындағы) Мемлекеттiк университеттiң филология факультетiнде оқыған. Жоғарғы оқу орнын тәмамдаған соң Шиелiдегi М.В.Ломоносов атындағы орта мектепке қазақ тiлi мен әдебиетi пәнiнiң мұғалiмi болып орналасады. Ал 1966 жылы О.Сәрсенбай Алматыға, жастар газетi «Лениншiл жасқа» (қазiргi «Жас Алаш») шақырылып, мәдениет, одан соң әдебиет және өнер бөлiмiнiң меңгерушiсi қызметiнде болады. Сондай-ақ «Жұлдыз» журналы проза бөлiмiнiң меңгерушiсi (1968–1973), «Қазақ әдебиетi» газетi өнер бөлiмiнiң меңгерушiсi (1974–1982), Қазақстан Жазушылар одағында әдеби кеңесшi, басқарма хатшысы (1982–1986) қызметтерiн атқарған. 1987–1993 жылдар аралығында «Жазушы» баспасының бас редакторы, «Өнер» баспасының директоры (1993–1995), 1996 жылдан берi «Қайнар» баспасының директоры.

	Оразбек Сәрсенбайдың шығармашылық өмiрбаяны ауыл мектебiнде, кейiнiректе университетте оқып жүрген шәкiрттiк жылдардан басталады. Елуiншi жылдардың екiншi жартысында, алпысыншы жылдардың басында аудандық, облыстық газеттерде, республикалық «Қазақстан пионерi», «Лениншiл жас» газеттерiнде оның ең алғашқы өлеңдерi мен қысқа әңгiмелерi жарияланады. Кезiнде Қазақстан комсомолы Орталық Комитетiнiң мақұлдауымен «Лениншiл» жас газетiнде (1962 ж., 9 желтоқсан) басылған «1961 жыл» атты публицистикалық поэмасы әдеби, мәдени ортада үлкен дау-дамай туғызып, қазақ әдебиетiне жаңашыл жас буынның келгендiгiн паш еткен алғашқы шығармалар қатарына қосылды.

	Содан берi жазушы О.Сәрсенбай ұзын саны 30-ға жуық кiтаптар бастырып үлгiрiптi. Оның әр жылдарда жарияланған «Ыбырай түбегi», «Таңбалы тас», «Тамыр», «Уәде», «Бақыт құсы», «Сағым», «Гүлжаһан», «Жалғыз күрке», «Даңқ» атты повестерi қоғам мен адам өмiрiндегi кезеңдi оқиғаларды қамтыған эпикалық кесек, кестелi шығармалар қатарына қосылды. Сонымен бiрге ол қазақ әдебиетiндегi әңгiме жанрындағы айтулы шеберлердiң бiрi.

	О.Сәрсенбайдың «Шамшырақ» (1990), «Шеңбер» (1998) романдарында, «Өмiрнама» (2005) мемуарлық романында өмiр шындығы мен көркемдiк шындықты тұтас қараудың, философиялық, психологиялық терең иiрiмдердiң, ұлт өмiрiнiң, ел тұрмысының айшықты, айқын суреттерiн көремiз. «Қазақ әдебиетiнiң алтын ғасыры» аталып жүрген тұста қасиеттi сөз өнерiнiң шаңырағын көтерiп, ұзақ жылдар бойы руханиятымыздың асыл қорына қосылатын аса құнды шығармалар жазып жүрген танымал суреткердiң шығармашылық өсу-өркендеу жолы «Беласу» («Курсив», 2008) кiтабына енген Ә.Кекiлбаев, Ш.Мұртаза, Г.Бельгер, М.Мағауин, Ә.Нұршайықов, Ғ.Қайырбеков, Ә.Сараев, Қ.Ысқақов, С.Иманасов, Ж.Ахмади, С.Досанов, Р.Тоқтаров, Ж.Нәжiмеденов, Т.Тiлеуханов т.б. көрнектi жазушылардың мақалаларында бiршама толық қамтылған.

	Жазушы Оразбек Сәрсенбай – Қазақстан Республикасы Мемлекеттiк сыйлығының лауреаты (2000). Ол сондай-ақ Қазақстан Республикасы Президентiнiң Жарлығымен «Құрмет» (2000) және «Парасат» (2008) ордендерiмен марапатталған. Шиелi ауданының Құрметтi азаматы.





	https://t.me/kzkitap





