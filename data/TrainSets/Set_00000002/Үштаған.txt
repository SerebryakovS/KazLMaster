	Мұстай Кәрім

	Ұштаған





	Повесть





	Башқұрт тілінен аударған Зұлқарнай Сақиұлы





БҮРКІТТІ




	Бүркіттіде болғандарың бар ма? Жоқ, ә? Апыр-ай, дүниедегі ең көрікті ауылдың бірін көрмей қалай шыдадыңдар? Қиын, әрине. Ау, Бүркіттіні көру түгіл, тіпті сонда туып, сонда өскен адамдар бар ғой... Әне, рақат солардікі, туа сала көретіні Бүркітті.

	Әйтсе де осы жұртты түсінбейсің. Бүркіттіліктер өз еркімен қияндағы қалаларды, көз көрмеген, құлақ есітпеген елдерді шарлап қайтады. Көргендері кілең керемет. Мен соғысты айтпаймын. Оған ешкім де қызық көрем деп бармайды.

	Елден шыға алмағандары лимон мен апельсин өскен қиян қиырды, шығандағы шалқар теңіздерді, қыс түспейтін елдерді, түн болмайтын аймақтарды аңсайды. “Па, шіркін, соларды барып көрсек!” деп ынтығады. Неге екенін қайдам: “Қайран, Бүркіттіні бір көрсек?” деп құмартқандарды кездестіре алмадым әзірше. Жұрттың қырсыздығына қайранмын. Өкінішті, әрине.

	Әлгі айтқанымдай, Бүркіттіде жер көріп, ел таныған біраз адам бар. Көрмегендері де құралақан емес. Ақ пен қараны айыра алады. Анау қойшы Шәрифолланы ғана тыңдап көріңдерші. Алпысқа шығып, ауылдан шетке аттап баспаса да жер шарын бес саусағындай біледі. “Қызыл бояуды Қызыл теңіздің суынан, қара бояуды Қара теңіздің суынан, ақ бояуды Ақ теңіздің суынан жасайды және Сары теңіз, Жасыл теңіз, Көк теңіз бар... – деп соғады ол, – ЬІстық жақта күн шыққанда жұмыртқаны домалатып жіберсең, күн батқанша тоқтаусыз домалай беретін жазық далалар бар” дейді.

	Бүркітті қарағаш, қайың, қарағай ормандарымен көмкерілген таулардың аңғарында – Орал тауының бөктерінде жатыр. Оның екі қапталы екі үлкен көл. Біреуі Қалқанкөл, екіншісі Қылышкөл деп аталады. Қалқаны сәл әріректе, Қылышы ауыл маңында. Тау бөктерінде көкмайса қаулап өскен кезде Қалқанның суы қайнап кетеді, Қылыштың суы шілдеде де мұздай салқын, тиіп кетсең, тәніңді қариды.

	Дүниеде ештеңе де өзінен-өзі жаралмайды ғой. Әлгі қос көлдің қайдан шыққаны жайлы алуан түрлі аңыз тараған. Бағзы заманда Оралға жау шапқанда бір балуанға оқ тиіпті. Ол омақаса құлапты. Оң қолындағы қылышы бір жаққа, сол қолындағы қалқаны екінші жаққа ұшып түсіпті. Қалқан түскен жерден ыстық көл, қылыш түскен жерден салқын көл шыққан. “Екі түрлі су шығуы неліктен?” деп сұрасаңыз, әлгі Шәрифолла мүдірместен: “Өйткені, қылыш жан алатын жаман жарақ, қалқан жан сақтайтын жақсы құрал” деп жауап береді.

	Бүркіттінің көркі көлдері ғана емес, оның төңірегіндегі таласа көкке өрлеген асқар таулар, шатқалдарындағы көк шалғын құйқалы алқаптар, жартастардан атылып шыққан бұлақтар, тастан– тасқа орғып ойнаған таутекелер, жазғытұрымғы құздан құлаған сарқырамалардан күзгі қырау түскенше сұңқылдап сайраған сан алуан құстар қызықтырған сайын қызықтыра түседі. Көктемде күн күркіресе, таулар жамырай жаңғырығып кетеді. Тіпті көкті күркірететін сол таулардың өзі тәрізді. Ормандарда білектей балдырған өседі, тоғайларда торғай басындай жидектер піседі. Жан баспаған шырқау шыңдарда бүркіттер балапан шығарады. Олар қайта-қайта шаңқылдап, ауыл үстінен шыр айнала шарықтап ұшады да жүреді. Міне, сол себепті талай жылдардан бері бұл ауылдың аты Бүркітті.





КӨКІРЕК ТАУДАҒЫ ӘҢГІМЕ




	Қылышкөлдің жағасындағы биік шоқы Көкіректау деп аталады. Оның теріскей бөктерін қалың жыныс қарағай орманы көмкерсе, оңтүстігі теп-тегіс тепсең. Осы жақтан қарасаң бұл алаң шашы жартылай алынған баланың басына ұқсайды. Шыңдардың теріскей баурайына өрлей өсетін ағаш атаулы тауларды солтүстіктен соққан сұрапыл дауылдан қорғап тұратын сияқты.

	Көкіректаудың төбесіне шығып қарасаң, көгілдір аспан күмбезі сонау көкжиекке көлбеп кетеді. Төмендегі Жайық бойында жатқан Терме ауылының үйлері араның омартасы секілді қушиып көрінеді. Ал Орал тауының баурайында қойшылар жаққан оттың бықсыған түтіні Шәрифолланың трубкасынан будақтаған түтін тәрізді. Тек сонау мұнартқан Керемет шыңы ашық күндері қараған сайын жаныңа жақындай түскендей. Оның күн шапағына шағылысқан ақ шаңқан ұшар басы көк торғын селдір сағым басқан өркеш-өркеш өзге шыңдардан оқшау тұлғалана жарқырап тұрады. Шыжыған шілдеге дейін онда қар жатады.

	Керемет шыңына шығуды армандайтын бала көп. Бірақ оған шығу үшін қамашау қараңғы орман, жақпартас, қиын қия, шыңырау шатқалдар арасындағы иреңдеген тар, қатерлі соқпақпен бір күн, бір түн жүресің. Әрине тәуекелшіл ер жігіт түбінде бір Кереметке шықпай қоймайды.

	Ал әзірше Көкіректаудың оңтүстік баурайында Шәрифолланың қойлары көкорай шалғында күрт-күрт жайылып жүр. Тау басында ірілі-уақты бес кісі отыр. Сары мұртты, арсақай Шәрифолла ағай. Ал қалған төртеуін тіпті есітпеген боларсыңдар. Ғажап емес. Әлі атағы шыға қоймаған жандар. Үшеуі кеше ғана әртүрлі бағамен бесінші сыныпты бітірді. Тәртіп жағы да пәлендей мәз емес. Әйтеуір, күзгі сынаққа қалмай, ізінен құйыршық ертпей құтылды...

	Шашы қарамайдай қап-қара, қылыштай қыр мұрынды, шандыры шыққан қатпа баланың аты Ғабдолла. Оның шашына қолың тиіп кетсе, саусақтарың жабыса қалатын сияқты. Тәмпіш танау, табақ бет, жуантығы – Уәзір. Суықта да, ыстықта да оның екі беті албырап, жанып тұрады. Уәзірдің көзін жыпылықтатып отыратын әдеті қызық. Бір кезде жаңа келген оқытушы апай мазақтады деп ойлап, осы қылығы үшін оны тіпті сыныптан қуып шығарған– ды. Өзі солай бола тұра қолсақпан атуға аса мерген. Үшіншісі – Бүркіттідегі жалғыз ғана жирен шашты, бетін сепкіл басқан бала Айдар. Оның “Таутеке” деген қосалқы атағы да бар. Жүйрік болғандықтан солай атанған. Төртіншісі сәл шетірек отыр. Оның жасы әлі жетіге де жетпеген. Тышқанның құйрығындай тұлымына әдемі қызыл жемелігін қосып өрген. Аты да әдемі оның – Гүлнұр. Әттең, күрек тісі жоқ. Кетік болған соң ауызында сөз тұрмайды.

	Шәрифолла ағайдың сырлы үнмен сыбырлап айтқан әңгімесін қалған төртеуі тапжылмастан таңырқай тыңдап отыр. Еңіске еңкейген күннің сарғыш сәулесі Шәрифолланың темекі түтініне ысталған шикіл мұртының ұшында жылтылдайды. Жылтылдайды да, оның астыңғы ерініне сырғып түседі. Содан да оның аузынан шыққан әр сөзі ғаламат құпияны ашатын сияқты.

	Не айтып отыр екен ол? Қанекей, құлақ салып көрейікші.

	– Керемет шыңына шығу – бүркіттер самғайтын биікке шырқау деген сөз ғой. Түн сайын оның үстінде, – дейді Шәрифолла, – жұлдыздар отқа жиналатын көбелектер секілді секіріп ойнайды. Төмен сарқып түскенде тіптен қолыңмен қағып ала бересің өздерін! Кейбір тым тәлпіштері қапылыста жартасқа соғып, күл– талқаны шығады. Әне, аққан жұлдыз деген сол Алайда Кереметтің зор қасіреті бар. Оның басындағы кішкентай ғана көлде баяғы заманда алтын-күміс балықтар бықып жататын. Бәлкім, жұлдыздар солармен ойнау үшін таудың төбесіне түскен-ау. Көптен бері мұнда балықтардың тұқымы құрығанымен, жұлдыздар ескі әдетін әлі қоймапты. Балықтарды бір қаныпезер қырып тастапты. Көлге бір шортан жіберіпті. Сол шортан жанталаса ұрнығып, алтын-күміс балықтарды жұтып құртыпты. Тау бұған қатты қайғырыпты. Қайғыдан төбесіндегі көлі тартыла бастапты. Көл құрғап бітсе, Керемет тас қараңғы басыр болып қалмақ. Күн сәулесін де, бұлттар көшкенін де, жұлдыздардың жымыңдағанын да көрмейді. Әлгі қорқау шортан да басын жұтыпты, бірақ көлдегі мақұлықтың бәрін құртып барып, өзі де құм қауыпты.

	Егер батыр жігіттер шығып, біздің Қылыштағы алтын-күміс балықтарды сонда жібермесе, әлгі көл кеуіп кетеді. Керемет шыңы қасіретке шыдамай, опырылып түседі. Күндердің күнінде анау алтын арай шұғыла шашқан биік шың қопарылып, орыны құлазып қалса, қандай қасірет... Солай емес пе, жігіттер?

	Жігіттер үндемеді.





БАСТЫҚ САЙЛАУ




	Күн алыстағы орманға барып тірелгенде Шәрифолла қойларын фермаға қарай қайырды. Балалар да қайтуға ыңғайланды. Әуелі Уәзір тіл қатты:

	– Кереметтің хәлі мүшкіл екен...

	– Бір шортанның кесірінен... – деп қосылды Айдар.

	– Шортан емес-ау, бір қаныпезердің кесірінен, – деп түзетті Ғабдолла,– Кереметті мұндай жағдайда қалдыруға болмайды,

	– Көп уылдырық жинайық, – деп ақыл қосты Уәзір, – көлге шашайық. Балық уылдырықтан өрбиді ғой.

	Айдар оны шорт кесті:

	– Уылдырық емес, тірі балық жіберу керек!

	– Қызыл уылдырық дүкенде де бар, – деп көлденең қыстырыла кетті Гүлнұр.

	Балалар бір-біріне қарады. Осындай аса маңызды шаруаны ақылдасып жатқанда мына “құлақ” артық екені аян. Тәжікелесіп тұрғысы келмей, Айдар қарындасына әмір етті:

	– Бар жөніңе!

	Бірақ Гүлнұр қарысты.

	– Бармаймын!

	– Кет деймін саған!

	– Кетпеймін, өзің кет.

	Айдар тым артық кеткенін сезіп, алдарқата бастады:

	– Айтқанды тыңдасаң, торғайдың балапанын ұстап берем, сұлуым, тіпті екеуін!

	– Ант етші!

	– Ант етем!

	Гүлнұр дереу ауылға қарай тұра жүгірді. Шұбар көйлегі көлбеңдеп барып, көрінбей кетті.

	Біздің жақта еркектер әтіберлі әңгімені ешқашан түрегеп тұрып айтпайды. Жайғаса отырып ақылдасады. Балалар көкорай шалғында осылай кеңесті.

	“Кереметті құтқару керек пе, әлде жоқ па?” деген сұрақты қайталаудың қажеті қалмады. Құтқару қажеттігі даусыз. Бірақ бұл жөніндегі пікір әр түрлі болды. Айдар ұжымшардың балықшылар бригадасынан көмек сұрауды ұсынды. Уәзір оны кекете бастады:

	– Көмек, көмек дейсің-ау... Бар, бүкіл ауылдың алдына шығып, айқайла, көмек сұра. Байбалам сал – Ол тісінің арасынан шырт түкірді.

	– Алдымен ант етейік,– деді Ғабдолла,– бұл құпия. Ешкім өңінде де, түсінде де, дарға асса да, басын кессе де, еш жерде осы сырды ашпайтын болсын. Тілін тыя алмаған опасыз сатқын деп аталсын. Осыған ант етесіңдер ме?

	Өзі қос қолын маңдайына қойып, ант етті:

	– Ант етемін!

	Оны іле-шала Уәзір мен Айдар қайталады.

	– Ант етемін!

	– Ант етемін!

	– Уылдырықтысынан таңдап бір шелек балық аулауымыз керек,– деді Ғабдолла.

	Уәзір орнынан атып тұрды:

	– Оны аулап қайтеміз? Мен Қылыштағы балықшылардың балығы қайда тұрғанын білемін. Іңір түскесін бір түгіл, екі шелегін әкеп берейін. Тек салып қоятын сүзекің болса.

	– Қой әрі. Адал істі арам қолмен істемес болар! – Мұны айтқан Ғабдолла. Бірақ бұл әлгі Шәрифолланың сөзі болатын.

	Уәзір бұған бүлк етпеді.

	– Суырылып сөйлеуін қарашы, – деді ол кіржің етіп,– тіпті бастық сияқты...

	– Балалар! – деп айқайлап жіберді Айдар,– бізге шынында да бір бастық керек. Кім бастық болады?

	Қалған екеуі мұны терең ойлаған болып біраз үндемей тұрды. Өйткені, осылай кеңесіп жатқанда кез келген пікірге бас шұлғып, қосыла кету еркекке жараспайтын қылық. Алайда Айдардың ұсынысын елеусіз қалдыру мүмкін емес еді.

	– Бастықты сайлау керек, – деді сайлау тәртібін жақсы білетін Ғабдолла.

	Осы тұста Уәзір бойына біткен азын-аулақ сабырынан айырылып қалды. Ол жыртиған қара көзін жыпылықтатып жалына бастады:

	– Балалар-ау, балалар, мен бір рет бастық болғаным жоқ... – Тіпті оның дауысы тарғылданып шықты. – Айдар қыс бойы сынып ағасы болды, Ғабдолла қабырға газетке сайланды, аудандық жиынға барды. Тек мен ғана...

	Уәзірдің оң көзінен бір тамшы жас енді-енді домалап түсем дегенше, Ғабдолланың тау желіндей салқын дауысы оны тыйып тастады.

	– Бастықты сұрап алмайды ғой!

	Бірақ Уәзір үміт үзген жоқ, аяқ астынан өзінше бір қулық тапты:

	– Жеребе тастайық. Таяқ ұстайық. Кімнің қолы үстіне шықса, сол бастық болсын.

	Оған Айдар қарсы шықты:

	– Жеребені ойнағанда тартады. Біз ойнап тұрған жоқпыз ғой! Жүгіріп жарысайық, озған бастық болады.

	Енді Уәзір маңғаздана сөз бастады:

	– Күніміз қаран екен. Жүгіргішті бастық сайлағаны несі? Бастық о баста “аяқ” деген сөзден шыққан емес, “бас” деген сөзден шыққан ғой, білмейтін болсаң, босқа көкіме. Ең абзалы мергендікті сынау. Қай мергеніміз командир болайық. Мына Ғабдолла-ақ айтсын!

	Ғабдолла, әрине, пікір айтудан бас тартпады:

	– Ең дұрысын айтайын ба?

	– Айтшы!

	– Ең дұрысы – күресте күш сынасу. Қай мықтымыз бастық болайық.

	Ғабдолламен тартысу оңай болмағанмен, балалар ұзақ егесті. “Қара күш көрсету арқылы бастық болудың дәурені баяғыда өткен” дегені үшін Уәзірдің жағына шапалақ тие жаздады. Алайда ақырында әділет жеңді. Үшеуінің де ұсынысы қабылданды.

	Балалар алдымен өздері отырған жерден ауыл шетіндегі жалғыз қара ағашқа дейін жүгіріп жарысатын болды. Үшеуі де балақтарын түріп, Айдар таяқпен сызып белгілеген сызыққа келіп тұрды.

	Уәзір команда берді:

	– Раз, два, три!

	Орнынан ышқына жүгірген Айдар оқтай атылып алға шықты. Ой-хой, зулады-ау келіп! Табаны жерге тимей, өкшесі кезек-кезек жалтырап барады. Ғабдолла да біраз жерге дейін өкшелеп отырды. Уәзір енесіне еруден жалыққан жалқау құлын секілді тайраңдап барып, артта қалып қойды. Айдарға ол қатты ызаланды: “Жирен шайтан!– деді ол ішінен,– аяғын таспен ұрып сындырар ма еді? Сүрініп те кетпейді-ау!” Айдардың сүрінуге мұршасы жоқ еді. Ол Ғабдолладан божы бойы озып келіп қара ағашты құшақтады. Ғабдолла екінші орынды алды.

	Жарты жолға жеткенде Уәзір жерге жалп етіп отыра қалды. Оң аяғын көтеріп, табанын шұқылай берді. Шамасы, тікен кірген-ау. Біраздан соң шоқаңдай жүгіріп, жолдастарын қуып жетті.

	– Неге соншама жанығасың, аяғыңды абайласаңшы,– деп күлді Айдар.

	– Аяғыма шөңге кірді, – деді Уәзір, – мені жарысқа қатыспады деп есептеңдер!

	Уәзірдің табанын бәрі мұқият тексеріп шықты. Бірақ одан былтыр кірген шөгірлердің орындарынан басқа жөнді ештеңе табылмады. Уәзір одан әрі дауласпай-ақ өзінің жеңілгенін мойындауға мәжбүр болды.

	Әлден соң жарыстың жаңа түрі басталды. Әуелі үшеуі де ылғи жанында жүретін жарақтарын – қолсақпандарын шалбарларының қалтасынан суырып шығарды. Жарыс шарттары бірауыздан мақұлданды. Қара ағаштың ербиіп тұрған ең төменгі қу бұтағына Айдардың кестелі тақиясы ілінді. Нысанадан отыз қадам жерге таяқ қадалды. Осы жерден ату керек. Қалталарындағы тастың ең жұмырынан, ең шымырынан үш түйірден таңдап алды. Үш атқанда тақияға кім көбірек тигізсе, сол ұтпақ. Кезек алфавит бойынша белгіленді. Алдымен Айдар атты. Алғашқы тас зу етті, бірақ қайда тигенін біреуі де көрмеді. Екіншісі қара ағаштың өзіне сарт ете соқты. Үшіншісін Айдар өте көп көздеді. Соған қарағанда мұнысы тақияны ұшырып түсіретін секілді еді. Бірақ тас жөніне кетті, тақия тапжылмай тұра берді.

	Екінші болып алаңға Уәзір шықты. Әубаста ол бір көзін қысып, нысанаға тесіле ұзақ қарады. Қолсақпанын асықпай оқтады. Көздеп тұрып, резеңке бауды кере тартты. Тап сол сәт оның тәмпіш танауына бір маса келіп қонды. Бірақ Уәзір оған саспады. Мұны көріп тұрған Айдардың іші пысты: “Қорқақ масасың сен, – деп қайрады ол ішінен әлгі біз тұмсықты. – Танауына қонғанша, көзіне кіріп кетсең, бір жерің кеміп қалатын ба еді, мұндар... Әйтпесе менің кестелі тақиямды теседі ғой”. Айдар масаны қарғаймын дегенше тақия ұшып түсті.

	– Бір шелпекті майладық, – деді Уәзір мардамсып. Ғабдолла жүгіріп барып тақияны бұрынғы орнына қайта қойды. Екінші атқанда тас тақияны тағы жұлып түсіп, жалп еткізді. Осы жолы Айдардың басы мең-зең айналып кетті. Тас оның тақиясына емес, маңдайына келіп тигендей. Уәзір баяғы сөзін қайталады:

	Үшінші атқаны мүлт кетті. Тақия бұтақтың шайқалғанынан түскен-ді. Тас бұл жолы тақияға емес, бұтаққа тиген-ді. Сонда да Уәзірдің салтанатты дауысы саңқ етті:

	– Үш шелпекті майладық!

	– Майламай тұра тұр... – деді Айдар іштей қуанып,– майың жетпес!

	– Қызғанамысың, ішің күйіп бара ма? – үшінші атқаны тимей кеткенін өзі де біліп тұр. Бірақ мақтаншақ жүгіргіштің сағын сындыру үшін мұқатқысы келді. – Міне, осылай ату керек, Айдар мырзам,– деп қоқиланды ол,– бұл саған тыртаңдап жүгіру емес.

	– Апыр-ай, осынша мақтанғанда жағы қарыспай ма?– деді Ғабдолла жақтырмай. – Уәзірдің үшінші атқаны бәрібір есептелмейді. Қарау қылма!

	Уәзір одан әрі егеспеді. Өйткені, ол Ғабдолланың мұндай атысқа шорқақтығын жақсы білетін. Шынында да, Ғабдолла үш атқанда нысанаға бір-ақ тигізіп, екінші орынға шықты.

	Жалғыз қара ағаштың көлеңкесі Уәзірдің үйінің картоп бақшасына барып жеткенде күрес басталды. Жеребе бойынша алдымен Уәзір мен Айдар алақандарына түкіріп, жекпе-жекке шықты.

	– Алыспақ керек пе, жұлыспақ керек пе? – деді Айдар.

	– Алысқың келсе – алысамыз, жұлысқың келсе – жұлысамыз!– деп Уәзір алақанына тағы бір түкірді.

	Сабантойда күреске түсетін балуандар сияқты олар иыққа иық соқты. Сосын бір-бірінің көйлегін етектен бұрай жұлқа тартты да күжірейе кілт еңкейіп, белдесе кетті. Ұршықтай шыр айналып, біраз ұстасып жүрді де, мықшыңдап, ентігіп қалды. Бірақ жығыса алмады. Екеуінің күші тең түссе де, Айдар алпамсадай Уәзірді үйіріп әкетудің тәсілін таппады. Ол бірнеше рет әдейі жамбастай жығылып, оңтайы келгенде Уәзірді оқыс қайырып кеп басынан асырып тастауға тырысты, бірақ анау ырық бермей, мысықтай тырмысып, үстіне тайқып шыға берді. Айдар өкпесі алқымына тығылып, алқынып қалды.

	Олар үн-түнсіз көп айқасты. Бірі-біріне қарау жасамады. Уәзір Айдарды қапылыста қаусыра құшақтап алды да, белін үзердей қатты қысып, кеудесіне көтерді. Айдардың жарылып кеткен күс– күс табанын жерден жұлып алды. Тырбаңдаған аяқтары таяныш таппай ауада сереңдеп қалды. Уәзір бір жағына құлай беріп, сыриған арық Айдарды басынан асыра лақтырды. Кенет бірдеңе дыр-р-р етіп, жыртылып кетті.

	Жығылып жатқан Айдардың екі қолында Уәзірдің көгілдір көйлегінің жұлынған екі етегі. Уәзірдің үстінде көйлектің екі жеңі мен жағасы ғана ілініп қалған. Есіл ердің мына қызық кескінін алдымен көрген Ғабдолла ішек-сілесі қатып күліп жіберді. Қабырғасы тасқа тиген Айдар ет қызумен денесінің ауырғанын сезбей, Ғабдоллаға қосыла сақылдап күлді:

	– Жолбарыс терісін жамылған батыр! А-һа-ха! Әлі ештеңе аңғармаған Уәзір бетінің терін сүртпекші болып, көйлегінің етегін қарманды. Бірақ қолы жалаңаш қарынына тиді. Ол Айдардың қолындағы шүберектердің қайдан жұлып алынғанын сонда ғана түсінді.

	Уәзір енді өкіріп жіберер, әлде Айдармен төбелесе кетер деп күткен шығарсыңдар, бәлкім. Күтпеңдер, бекер күтесіңдер. Уәзір мұндай ұсақ-түйек дүниеге бола есін жоғалтатын бала емес. Оның киім-кешек салатын сандығы бос тұрған жоқ. Үйде тағы бір көйлегі бар. Әттең, соның түсін еске түсіру қиын-ақ. Анығын айтқанда, оның түсі көмескі. Күнге күйіп, оңып кеткен.

	Алайда “Жолбарыс терісін жамылған батыр” жолдастарына қосыла күлмеді. Неге екенін қайдам, күлгісі келмеді. Мұрынын шуылдата шүйіріп, еңсесін көтеріп қойды:

	– Бас аман болса, дүние табылар. – Осы кезде ол бойында диюді жеңерлік күшті сезді. Автомобиль дөңгелегін жел үрлеп қампитқан секілді біреу оның білектеріне күш толтырғандай, бүлкілдеген бұлшық еттері бұдырая толысып, тастай қатып бара жатқандай болды.

	Айқас әлі аяқталмаған-ды. Уәзір Ғабдолланың қарсы алдына көлденең тұра қалды:

	– Алыспақ керек пе, шалыспақ керек пе?

	– Алысам десең – алыс, шалысам десең – шалыс!

	ЬІзаға булыққан Уәзір долдана ұмтылып, Ғабдолланың шалбарының белбеуіне жабысты. Бірақ Ғабдолла бұл жолы ұстаспады. Өйткені қарсыласының үстінде жейдесі, белінде белбеуі жоқ. Тіпті шалбарының да тозығы жеткен. Үсті-басы жұрдай. Айдар белбеуін шешіп, Уәзірге берді. Сүзеген бұқадай айбат шеге күжілдесіп, балалар бір-біріне тап берді. Айқас бұл жолы бұрынғыдан бетер қыза түсті. Айлакер Уәзір бел бермеуге тырысып, қолын созып, орағыта күжірейіп, қарсыласын бойына дарытпады. Сондағы ойы – қасақана қашқалақтап, Ғабдолланы сілейте шаршатып, титықтатып тастау. Бірақ емендей шымыр Ғабдолла шиыршық атып, арпалыса берді. Ол Уәзірдің осы тәсілін түсіне тұра оны еркіне жіберді. Балуандар қым-қиғаш алысқан жердің шөбі тапталып, тап-тақыр болып қалды.

	Алқапқа алакеуім салқын іңір түсіп келе жатты. “Батырлар” аласұрып, шайқаса берді. Уәзірдің қалың жонына борша-борша тер шықты. Ғабдолланың жейдесі әлі түк көрмегендей құрғақ. “Жарау аттың тері шыққанша, жадау аттың жаны шығады” деген осыдағы.

	Уәзірдің ырқына көніп, салпаңдап сүйретіле бергеніне ызаланған Ғабдолла әбден күйіп кетті. Оқыс қатты жұлқынып, шапшаң еңкейіп барды да, Уәзірдің бауырына кіріп, кеудесін іштен қаусыра құшақтады. Қас қағымда әлгіні тік көтеріп алып, зырылдата шыр көбелек айналдырды. Үйіріп-үйіріп әкетті де, бір қапталға жантая бере Уәзірді басынан асыра ытқытып жіберіп, жерге атып ұрды. Ұзаққа созылған адуын айқас оқыстан осылай тынды.

	Неге осылай күш сынасқандарын балалар тіпті ұмытып бара жатқан болатын. Ішіндегі ең зерегі Айдар егестің неден басталғанын алдымен еске түсірді.

	– Сайлау бітті, – деді ол, – бастық міндетіне кіріссін.

	Төрт көз түгелдей Ғабдоллаға жалт қарады. Көбірек ұтқаны әрине, сол ғой. Мұндайда кек сақтамайтын, өшікпейтін Уәзір Ғабдолланың алдына көлденең тұра қалды да:

	– Отқа салсаң да, суға салсаң да, өзің біл! Біз сенің сенімді серіктеріңбіз, – деді.

	– Балалар, – деді Ғабдолла, – ертегідегі батырлар да үшеу болған ғой: бірі желаяқ, екіншісі мерген, үшіншісі балуан. Осы қосылғанымыз қандай тамаша!

	– Жоқ, жолдас, бас біреу болады. Сенсің бастық. Саған, ура!– Айдар тауларды жаңғырықтыра айқай салды.

	Бастыққа тән байсалды үнмен Ғабдолла алғашқы бұйрығын жариялады:

	– Кереметті құтқару үшін құрылған отрядқа “Үштаған” деген ат қойылсын. Келісесіңдер ме?

	– Келісеміз. Әртістер билейтін осындай би де бар тіпті, – деп қостады Уәзір. Айдар тек бас шұлғыды.

	Осы тарихи бұйрық қабылданған соң балалар ауылға құшақтасып қайтты. “Үштағанның” үш тірегі сол сәтте мәңгі жұбын жазбайтындай еді.





УӘЗІРДІҢ АЛҒАШҚЫ АҒАТТЫҒЫ




	Оң қолымен бастықты құшақтап бара жатқанда сұр мергеннің көңілі тасып кетті. Он екі жасқа дейін бастық болмай-ақ өмір сүрген екен, бұдан соң да өмір сүрер. Енді қандай қажетті адам десеңші ол!

	Уәзір әлдекімге жақсылық жасағысы, әлдекімді қуантқысы келді. Ол шалбарының сол қалтасындағы сырты суық бірдеңені қарманып, сипалап қойды.

	– Балалар-ау, балалар, сәл кідіре тұрыңдаршы, – деді ол, – бастыққа жарақсыз жүрген жараспас. Мә, Ғабдолла ал. – Ол қалтасынан сүйек сапты ескі шаппа шығарып, Ғабдоллаға ұсынды.

	Бастық пен желаяқтың көздері атыздай болды. Мұндай асыл затты олар алғаш рет көрген-ді.

	– Қайдан қолға түсірдің мұны?

	– Сұрап қайтесің, бергенді алсаңшы.

	Бірақ бастық сыйлықты алуға асықпады. Шаппа оған ұнады, қатты ұнады. Тек: “мұндай тамаша дүние Уәзірдің қолына жаңылысып түспеді ме екен?” деген түйткілмен тартынып қалды. Өйткені мергеннің орайы келсе, осындай дүниені қағып түсетін сұғанақтығы барын білетін.

	– Қайдан алдың, шыныңды айт? Әйтпесе, шаппаңа шынашағымның ұшын да тигізбеймін.

	– Шынын қайтесің оның.... Бергесін, ала сал.

	– Қайдан алдың деймін саған?

	– Қайдан алғанын сұрайсың-ау... Шынымды айтсам... – Уәзір кенет күмілжіп, қипалақтап қалды.

	– “Шынымды айтсам” дегенің не?

	– Шынымды айтқанда, бағана мен оны Шәрифолланың дорбасынан ала салғанмын. Немене, жақпай қалдым ба? – Уәзір өзінің жаңсақ басқанын жаңа сезді.

	– Ұрлап алдың ба? – Бастық екі жолдасын екі жаққа итеріп жіберді. Көзі жарқылдап, от шашты. – Ұрладың ба, ұры тазыдай жылмаңдаған жексұрын?

	– Ұрлаған жоқпын, жай ала салғам, – деп ақталды ол,– сабы көрініп тұрғасын.

	– Өй, кәззап! – деп Ғабдолла оны құлақ шекеден қонжитты. Жұдырығын екінші сілтей бергенде қолын Айдар ұстап қалды.

	– Осы немеге қолыңды ластап қайтесің,– деді ол. Бастық табанда екінші бұйрығын жариялады.

	– Қойшы Шәрифолланың сүйек сапты шаппасын ұрлағаны үшін ұры Уәзір “Үштағаннан” шығарып тасталсын. Бұдан соң онымен қол алысуға, сөйлесуге тыйым салынсын. Масқара!

	– Қарабет ұры! – деді Айдар.

	Уәзір өз қылуасының өрескелдігін енді аңғарып, сүмірейіп қалды. Көзі бұтаның түбіндегі құйттай інінен ербеңдеп шығып келе жатқан қоңызға түсті. Қоңыз тесіктен шыға сала жан-жағына сынай қарағандай, аз ғана тоқтап тұрды да, жөніне кете берді. Оның жағдайы Уәзірдің хәліне қарағанда тәуір еді.

	Мергеннің үстіндегі көгілдір көйлектің өрім-өрім жыртыған кешкі салқын самал желбіретіп қойды. Маңдайына борша-борша тер сорғалап, көзі бұрынғыдан бетер жыпылық қағады. Тек жағасында үзілмей қалған үлкен ақ түйме ғана орнында тұр. Уәзірдің денесінде ағарып көрінетін жалғыз ноқат сол Оның мына кескіні сырттан қараған кісіге: “Қазір дүниедегі ең қасіретті адам Уәзір. Аяңыздар оны, ғафу етіңіздер” дегендей. Бірақ мергеннің жолдастары оған сырттан қарамады. Аяныш, кешірім сияқты көңілшектікке олардың жүрегінде орын қалмаған-ды.

	Осы кеште “Үштағанның” үшінші бұйрығы да саңқ етті:

	– Шаппа дереу иесіне табыс етілсін, Шәрифолланың аяғына жығылып, кешірім сұралсын! Егер апарып бермесе, “ұры” деген жаманаты бүкіл ауылға таратылсын!

	Бастық екінші бұйрықтың аяғын тағы да қайталады:

	– Ұрымен қол алысуға, сөйлесуге тыйым салынсын. Масқара!

	– Масқара!

	“Үштағанның” екі тағаны кілт бұрылып, ауылға қайтты. Бір– екі адым аттаған соң олар артына мойын бұрып, Уәзірдің өңменінен өткізе, алая қарады. Тіс арасынан шырт түкірді.

	Үшінші “таған” жападан жалғыз шошайып қала берді. Ұзақ тұрды ол. Бүгін дүние төңкеріліп кетсе де, ол бастықтың соңғы бұйрығын орындамас еді. Бірақ ертең де күн бар ғой. Соны ойлап, Уәзір ферма жаққа тура тартты. Шәрифолла шаруасын тындырып, үйге қайтқалы тұрған-ды.

	– Мінеки, ағай, Көкіректауда тауып алғам... – дей салды ол. Расын айтып, кешірім сұрауға жүрегі дауамады.

	– Бәрекелді, қалқам! Жарайсың, әділ жігіт екенсің. Рақмет, шырақ! – деді Шәрифолла.

	Бірақ мақтау да, алғыс та “әділ жігітті” қуанта қоймады. Өйткені, қариялар айтқандай, бір рақмет мың бәледен құтқара алмайтын еді бұл жолы Уәзірді.





ҮЙДЕ ЗАРЫҒЫП КҮТКЕН-АУ, ШАМАСЫ




	Енді балалардың үйлеріне кіріп көрейік. Кімнен бастасақ екен? Бастықтан бастайық. Әйтпесе, ренжіп қалар.

	Ғабдолланың үй-іші үш-ақ адам. Шешесі жазғытұрым жайлауға көшіп кетті. Ол сауыншы болып жұмыс істейтін. Ғабдолла әжесі Нағима екеуі үйде қалған. Соғыста қазаға ұшыраған әкесін ауылда әлі күнге дейін жұрт “Сырнайшы Мұхаммед” деп еске алады.

	Мұхаммедтің қара қағазы соғыс аяқталуға он-онбес күн қалғанда ғана келді. Онда: “Отан үшін шайқаста ерлікпен қаза тапты” деп жазылған-ды. Шешесі мен әжесі зар еңіреп жылай– жылай есеңгіреп қалды. Тіпті ұзақ күндер бойы бір-біріне тіл қатпайтын болды. Онда Ғабдолла әлі жетіге де жетпеген-ді. Жас та болса, құйттай жүрегі от басының құты қашып, ауыр тауқымет түскенін сезіп, үлкендердің қайғы-қасіретіне араласпады. Әкесінің ескі сырмағын бүркеніп, күні бойы қақпа алдындағы жалпақ тас үстінде отыратын. Шуағы мол, жайдары көктем еді ол. Сәуір аяқталмай жатып, көк майса қаулай өсіп, құстар сайрай бастады, көлде ақ шабақтар шоршып ойнады. Тек көшеден өткен апайлар Ғабдолланың тұсына келгенде оған қайырыла қарап, сыбыр етіп: “Байғұс-ай” деп аяйтын. Кейбіреулері жеңінің ұшымен көзін сүртіп қоятын. Ғабдолла онда әке дегеннің не екенін, оның неге керек екенін түсіне бермейтін. Алайда баланың көңілі қатты қамығатын.

	Біраз уақыт өткен соң Мұхаммедтің “Ерлігі үшін” деген медалі келді. Жолдастары жіберген екен. Алты жылдан бері Нағима әжей бейсенбі сайын сол медальді бормен ысқылап, жалтыратып, баласының қабырғадағы жалғыз суретінің астына іліп қояды.

	Ғабдолла қайтып келгенде Нағима әжей әлгі медальді ысқылап отыр еді. Ол ауыр күрсінді де, немересіне тиісе кетті:

	– “Жетім бала – жүгенсіз ат” деген осы-дағы. Бетіңмен кетіп барасың ғой. Түні бойы әлдеқайда шайтан қуып жүресің. Анау Жақыптан үлгі алмайсың ба? Қашан көрсең, үйінен шықпайды. Тамағын мезгілінде ішіп-жейді. Үсті-басы мұнтаздай. Сен болсаң, анау Уәзірдің ізінде салпақтайсың да жүресің. Үсті-басың немене?!

	– Уәзірдің өзі ғой маған еретін, мен еріп қайтем,– деп міңгірледі бастық.

	Нағима әжей қарапайым немересінің “Үштағанға” дырдай бастық болғанын әлі білмейтін еді. Біле қойса, мүлдем басқаша сөйлесуі мүмкін ғой. Ол әлгі айтқанын нығарлай берді.

	– Анау Жақыптан үлгі алсаңшы.

	– Қойшы, сол Жақыбыңды, әже!

	Жақып осы көшедегі ең жуас, елгезек бала еді. Аса қабілетті болмағанымен, оқуға ұқыпты, пысық. Мектепте мұғалімдер, ауылда аналар мен әжелер балаларына кейігенде дәйім Жақыпты үлгі ететін. Алысып-жұлысып киімдерін жыртса да, төбелесіп ауыз– мұрынын қанатса да балалардың ылғи есітетіні: “Анау Жақыптан үлгі алмайсың ба тым болмаса...” деген сөз. Сондықтан Жақыпқа “Үлгілі Жақып” деген ат таңылды өзінен-өзі. Балалардың бәрі оны шеттетіп, кейде төмпештеп алатын. Бірақ Жақып ешкімнің бетіне қатты келмейтін, қолын көтермейтін.

	Әжесінің Ғабдоллаға кейігені осымен тынды. Кемпір немересін үстел басына шақырды. Онда буы бұрқыраған бір тостаған тары ботқасы күтіп тұрған-ды.

	– Алдымен жақсылап қолыңды жуып кел,– деп бұйырды Нағима әжей. Өзі тағы да ауыр күрсініп, медальді баласының суретінің астына іліп қойды. Осыған дейін Ғабдолла медальға жөнді мән бермейтін. Қазір алдындағы асты жеп болғанша одан көзін айырмады. Күміс медаль электрдің жарығымен шұғыла шашып, жарқырап тұрды.

	Әже кейісе кейісін, әйтеуір, майлы ботқа қойды алдына.

	Ал Уәзірдің шешесі Құрбанбике баласы келгенде бүкіл ауылды басына көтере айқай салды. Құрбанбике жеңгей долы, әулекі әйел. Сиыры өрістен қайтпаса да көше бойлап айқай салады:

	– Бөрі тамақтап кетпейді-ау сол малғұнды! Бөрі, жесе, Әжмағұл моллаға қайыр берер едім!

	Тауықтары картоп бақшасына кіріп, шөпті шоқи бастаса, көршілері Құрбанбике жеңгейдің таныс қарғысын тағы есітеді:

	– Қырғын келгір! Төт! Қырылып қалса, жаным байыз табар еді! Тө-ө-т!

	Үйге қайтарда Уәзір көгілдір көйлектің жұрнағын шешіп, қолтығына қысқан-ды. Ол қақпадан кіруден ашық терезеден шешесінің ащы дауысы саңқ етті.

	– Уәзір, ұятсыз неме! Үйге кірші осыдан. Табанда өлтірем, жетпегір. Іс бұйырсаң, кежірсің, есіл-дертің ойын! Тым болмаса, анау Жақыптан үлгі алсаңшы!

	Он екі жыл өмір сүріп, қарғыстан құлағының құрышы қанған Уәзір бұл жолы да сыбағамды алармын деп ақырын үйге келе жатты. Бірақ бір қызық жай: Құрбанбике жеңгейдің тілі қаншама ащы болса да, Уәзірге қолын көтермейтін.

	Әлгі көгілдір көйлекті шоландағы сандықтың артына жасырып, Уәзір үйге кірді. Әкесі қарауылға кеткен-ді. Соғыста бір аяғынан айырылған Сәмиғұлла қарауылдықтан басқа жұмысқа жарамайтын: Өзінен үш жасы кіші інісі Нәсіп үстелдің бір қапталында қабырғаға сүйеніп, қалғып кетіпті. Екі ұрты бұлтиып тұр. Шамасы, аузындағы нанын шайнап отырған қалпында ұйықтап кеткен болу керек.

	– Көйлегіңді қайда құрттың, жүгірмек?

	– Мен биыл жаз бойы көйлек кимеймін, апа. Денемді шынықтыруым керек, – деп салқын жауап берді Уәзір.

	– Шынықтыру емес-ау, шыбықпен шықпырту керек екен! Көйлегің қайда?

	– Сәл сөтілген екен, апа, сосын шоланға тастап кеткем.

	– Жә, әлгі есерсоқ Ғабдрафиқ секілді ыштаныңды да шешіп тастарсың, бәлкім...

	– Тек кеудемді ғана шынықтырам ғой, апа. Құрбанбике жеңгей құрғақ сабан сияқты лапылдап жанып, лыпылдап сөне қалатын кісі. Осы жолы да оның жалыны ұзаққа бармады.

	– Ал қойдан жуас момақан, отыр, тамағыңды іш, – деді ол жұмсара түсіп.

	Айдарды үйде ешкім де іздемеді. Тоғыз бала арасында біреуінің сыртта жүргені білінбеген-ді. Ас үйге кіріп, құмырадағы қатықты көтеріп ішті де, пішен сарайдағы орнына барып жатты. Жатудан ұйықтап кетті.

	Уәзір есік алдына шығып, біраз уақыт жұлдыздарға қарап отырды. Аспандағы жарығы ең күңгірт жұлдыз өз жұлдызы сияқты көрінді оған. Неге бәрі де керісінше келеді де тұрады? Неге?

	Бастық та бұл түні көпке дейін ұйықтай алмады. Бір тірегі шірік болып шыққан “Үштағанды” қалпына келтіру керек. Үшінші тірек керек еді тағанға. Кімге сенерсің? Кімге таянарсың?





ҮШІНШІ ТІРЕК




	Ғабдолла ұйқысынан оянғанда әжесі үйде жоқ еді. Алдымен қарсы қабырғадағы жалтыраған дөңгелек медальға көзі түсті. Ол атып тұрып, медальға ұмтылды. Бірақ дереу қолын кейін тартты. Өйткені Нағима әжей оны ұстауға рұқсат етпейтін. Шешесінің шолпысындағы ең үлкен теңгеден де ірірек күміс дөңгелектегі жазуды Ғабдолла жатқа білетін. Сонда да оны бүгін ерекше ежелеп, қатты дауыстап оқыды: “За отва-гу”. Сөйтіп, бұл сөздердің түпкі мағынасын бала енді түсінді. Осы кезге дейін Ғабдолла бұған жөнді мән бермейтін.

	“Ерлігі үшін”. Демек, оның әкесі батыр болған ғой! Неге оны “Мұхаммед батыр” демейді? Оны ешкім білмейді-ау, шамасы.

	Ертегілердегі батырлар өлгенде өзінің қылышы мен қалқанын, садағын баласына мирас ететін болған. Бәлкім, Ғабдолланың әкесі де: “Медалімді балама беріңдер, көзімдей көріп, өңіріне тақсын” деген шығар. Солай еткені даусыз. Әйтпесе, медалыді мұнда жібермесе керек қой.

	Ғабдолла әкесінің медалін аялап ұстап, өңірінің оң жағына тақты. Қабырғадағы тозығы жетіп, кіреуке тартқан айна алдына барды. Бастық адамға медалы жарасып тұрады екен. Ендігіден былай соны тағып жүрмек. Әжесімен келісу айтарлықтай қиын бола қоймас. Бір бұрқылдар да басылар.

	Ғабдолла медалін жарқыратып көшеге шыққанда қақпа алдында сенімді серігі Айдар отырған-ды. Келгеніне біраз болса да, Бастықтың мазасын алмау үшін үйге кірмепті. Әдепсіз, ұшқалақ бала емес. Медалыді көргенде де Айдар онша таңырқамады. Қайта әкесінің медалін ойыншық орнына таққанын ұнатпады. Бірақ Бастықты ренжітпеу үшін әдейі аңғармаған болды. Тек күлімсіреп тұрып айтқаны:

	– “Ерлігі үшін” медалі өңірдің сол жағына, жүректің тұсына тағылады...

	Досының таңданбағанына таңырқаған Ғабдолла ләм-мим деместен медалыді сол жақ өңіріне тақты. Айдарға тіпті ашуы да келді. “Осының-ақ білмейтіні жоқ” деп ішінен дүңк етті.

	– Шынын айтқанда, керемет опырылып кетеді деп Шәрифолла ағай тым асыра сілтеді. Жер сілкінбесе, о заман да бұ заман тау қозғалама...

	– Сен, немене, “Үштағанды” таратқың келе ме? – деп қызып кетті былайша да оған іштей ызаланып тұрған Бастық. – Жүрексінесің бе, қорқақ?

	– Мен бе қорқақ?

	– Сен!

	– Сен шәңкілдеме,– деді Айдар сабырлы үнмен. – Мен шет жағасын әкемнен сұрастырдым. Кереметтің басында шынында да көл бар дейді, тек балығы жоқ дейді, көлдің балықсыз болғаны, басыр болғаны дейді. Білдің бе?

	– Нені?

	– “Нені, нені?” Біз сонда балық өсірсек, қандай тамаша! Көлге жан кірмей ме!

	– Сен әкеңе солай деп айттың ба?

	– Айтсам айтармын.

	Досын бекер ренжіткеніне Ғабдолла қатты өкінді. Оның дауысы биязы, сүйкімді шықты.

	– Білесің бе, Айдар? – деді ол. – Керемет опырылмай-ақ қойсын. Біз жұртқа көл толтырып, балық өсіріп берсек, тамаша ғой. Алдымен сүзекі тоқу керек. Ұстаған балығымызды сонда саламыз. Қылыштың арғы басында қалың қамыс бар. Балығы бықып жатыр.

	– Сүзекіні қас қағымда тоқып тастаймын, – деді Айдар.

	Балалар бүгін-ақ Қылыштың арғы басындағы қалың талдан сүзекі тоқитын болды. “Үштағанның” тек екі тағаны қалғаны оларға қатты батты. Бүлдірді ғой көрсеқызар Уәзір. Қалай да үшінші тіректі табу керек.

	Балалар осы жайларды ақылдасып отырғанда Үлгілі Жақып қолына ұзын шыбық ұстап, көл жаққа қаз қуып бара жатыр еді. Оны көрген Ғабдолла мен Айдар бірі-біріне қарады,

	– Әй, Жақып, бері келші! – деп айқайлады оған Айдар.

	– Қаз қуып барам ғой, – деді ол жымия қарап.

	– Қаздар жолды өздері де біледі ғой. Кел деймін саған!

	Жақып шақырғанға қайырылмай кете алмады. Шыбығын сүйретіп, жүгіріп келді.

	– Отыр! – деп бұйырды оған Бастық, Жақып амалсыздан отырды. – Сенің батыр болғың келе ме?

	– Болғым келеді, әрине... Қалай батыр болады кісі? Ғабдолланың өңіріндегі медальді көргенде Жақыптың көзі жарқ етті. “О– һо, дүниеде осындай бақытты адамдар болады-ау...” дегендей күрсініп қойды.

	Бастық Жақыпты тағы бір рет сынағандай бастан-аяқ көзбен шолып шықты. Ғабдолланың қадала қараған көзін көрген Жақып сүмірейіп, қушиып қалды. “Маған не істемекші өздері?” деген күдік келді ойына. Бірақ бекер қобалжыған екен. Ғабдолла онымен сабырлы, жылы сөйлесті.

	– Көкіректаудың басына шығып көріп пе едің, Жақып?

	– Шыққам, әрине.

	– Ағарып тұрған Кереметті көрдің бе?

	– Көргем, әрине.

	– Соның басында дөңгелек көл бар. Көлде балық жоқ.

	– Қой, балықсыз көл бола ма?

	– Болады екен. Біз, “Үштаған” деген отряд, сонда балық өсіретін болдық. Үшінші серік болып бізге қосыласың ба? Отрядтың бастығы мен.

	– Тамаша ой! – Жақып күліп жіберді. Бастық сұрағын қайталады:

	– Қосыласың ба?

	– Апамнан сұрап көрейін.

	– ЬІнжықсың-ау сен, Жақып! Бұл құпия. Біліп қой: дарға асса да, бас кессе де, бұл туралы жан баласына тісіңнен шығарушы болма!

	Ғабдолла көздеген мақсатты егжей-тегжейлі түсіндіріп берді:

	– Алдымен уылдырық шашатын балықты көп ұстаймыз да сүзекіге жинаймыз. Сосын балықты су толтырылған шелекке салып, Кереметтің басына алып шығамыз. Суды ауыстыру қажет десең, жол бойы адым сайын бұлақ. Қорқатын болсаң, бірден айт!

	– Бұған ұрыспай ма?

	– Кім?

	– Апам.

	– Ұрысады. Ұрысар да басылар. Игі іс бітіргендерге бұрынғылар да ренжімеген ғой.

	“Үштағанның” алдында тұрған мақсаттың аса маңыздылығын Жақып толық түсінбеді, әрине. Оны қызықтырған басқа бір жай, ЬІлғи шет қақпай болып жүрген бала өз қатарымен бірге ойнап, бірге жүргісі келді. Сондықтан ол сырды сақтауға ант етіп, өз тілегімен “Үштағанға” кірді. Бастық оған тағы мынадай шарт қойды.

	– Үш күн ішінде өзіңнің үлгілі деген атыңнан құтыл! Мергендікке, ағаш басына өрмелеуге, жартастан секіруге, суда жүзуге, ескек есуге үйрен! Бәрі де керек болады. – Ғабдолла бұған қоса мынаны да қатаң ескертіп қойды: – Уәзірге қолыңды ұсынба!

	– Ау, неге?

	– Мұны кейін түсінерсің... Ал, осының бәріне ризамысың? Ант етесің бе?

	– Ризамын, ант етем! – деді “Үштағанның” жаңа тірегі. Бастық мынаны да ескертті:

	– Маған бұлардың күні түскен екен деп масайрама. Біз сені адам етпекпіз. Біл соны.

	– Жарайды,– деп бас изеді Яқұп.

	Сол сағаттан бастап зор саяхатқа қызу әзірлік басталды. Келісім бойынша Ғабдолла мен Айдар Қылыштың арғы басындағы қалың талға барып, сүзекі тоқуға кететін болды. Ал Жақып өзінің үлгілі деген атынан құтылу үшін ауылда қалуға тиіс. Оған берілген үш күннің алғашқы күні бағана-ақ басталған-ды.





ДАҢҚ КЕПЕШ ЕМЕС




	Айдар көшеде тұрып қалды. Ғабдолла үйіне зып берді. Бір кесек нан мен әжесінің кеспе кесетін пышағын алып, есік алдына шыға бергенде үйге Нағима әжей кіріп келе жатыр екен. Ғабдолла жалма– жан пышақты артына жасырды. Әжесі аңғармай қалды тіптен. Бірақ немересінің өңіріндегі медальді бірден көрді. Нағима әжейдің өңі қапелімде қуарып кетті. Жүрегі шаншып, буын-буыны қалтырады. Әйтсе де ол даурықпады, айқайламады. Немересінің арқасынан жайымен қағып, үйге шақырды:

	– Жүр, балам, үйге кірейік.

	– Біз, әже, Айдармен Қылышқа бара жатыр едік...

	– Қазір кетесіңдер ғой, Айдар сәл сабыр етер. Үйге кірген соң Нағима әжей немересін қасына отырғызды да, арқасынап тағы бір рет қағып қойды.

	– Медаль жарасады екен өзіңе.

	– Шын айтасыз ба, әже?

	– Әжең босқа айтпайды. Бес қыс бойы оқыған сауатты адамсың, әжеңе түсіндірші: медальді не үшін береді?

	– Ерлік көрсеткені үшін. Мұнда солай деп жазылған, әже, орысша.

	– Жақсы, мұны түсіндірдің, рақмет. Ал кімге береді оны?

	– Батырларға.

	Нағима әжей немересінің өңіріне иегімен ишарат жасады (Біздің жақта қасиетті саналатын қастерлі дүниеге саусақ шошайтпай, иегімен ымдап көрсетеді).

	– Ал мынаны кімге берген?

	– Біліп тұрсың ғой, әже-ау... Әкеме.

	– Олай болса, мұны кімнің таққаны жөн?

	– Әкемнің таққаны жөн... Бірақ ол соғыстан оралмай қалды ғой. Мен оны әкемнің көзіндей көріп, ескерткішке таққаным ғой, әже– ау.

	Нағима әжей біразға дейін ләм-мим тіл қатпады. Әдетінше, ауыр күрсінді. Бәлкім, ол бір кезде мына бала сияқты аяғын орындықтан салбыратып отырған Мұхаммедті еске түсірген болар. Ғабдолла әкесінен айнымайтын. Оның қылығы, сөйлескені, ақсия күлгені Мұхаммедтің балалық шағын еске түсіреді. Нағима әжей немересіне қараған сайын біресе қуанып, біресе іштегі дерті қозғалып, ет-бауыры елжіреп кетеді. Ғабдолла да осыны аңғарып, сондай сәттерде әжесінің көңіліне тимеуге тырысатын.

	Нағима әжей үзілген әңгімені сабырмен қайта жалғастырды:

	– Олай болса, тыңда. Батыр өлсе, ұлына қылышы қалады, мерген өлсе, садағы қалады. Қажет кезінде ел басына күн туғанда, әкенің қаруын ұлан асынады. Әкеден қалған соқамен баласы жер жыртады. Оның балғасымен темір соғады, күрегімен жер қазады. Әкеден қалған дулығаны балалары киеді. Әне, сенің басыңдағы әкең марқұмның кепеші. Бірақ әкеден қалған даңқ-дәреже бөрік емес. Балалары оны кие алмайды. Мұржадан шыққан түтін бүкіл ауаны жылыта алмайтыны секілді әкенің даңқы баласын даңққа бөлей алмайды. Егер өзің әкеңе лайық болып, ел сүйсінерлік, жұрт таңданарлық іс тындырсаң, онда сөз басқа...

	– Біз осындай іс тындырамыз, әже. Көресің әлі. Өзің де таңданарсың тіпті.

	– Көруге бұйырсын, – деді Нағима әже. – Өзіңе ұнаса, таға бер... Медальді айтам. Мен қарсы емеспін.

	Ғабдолла үндемеді. Өңіріндегі медальді алды да суреттің астына қайтадан іліп қойды. Сол кезде көшеден іші пысқан Айдар ысқырып жіберді.

	– Бара ғой енді, – деді әжесі Ғабдоллаға, – Пышақты жоғалта көрме бірақ! – Басқа кезде кеспе кесетін пышағын ұстауға рұқсат етпейтін кісі бұл жолы немересінің қолын қақпады. Қайта-қайта көңілін қалдырмайын дегені ғой.





“ҮЛГІЛІ” ЖӨНДЕЛЕ БАСТАДЫ




	Үйге қайтқан соң өзінің “үлгілі” деген атынан қалай тезірек құтылуды ойлаған Жақыптың басы қатты. Істі неден бастаған жөн?

	Жақып қаршадайынан әр қадамын өлшеп басуға үйренген-ді. Ол ылғи қыл көпірден өтіп келе жатқандай қалтылдап жүретін. Жазатайым жаңсақ басып, құрдымға құлап кететіндей, жасқана беретін. Өйткені, шешесі жалғыз баласын шаң тигізбей, бұла өсірген-ді.

	Құйттай Жақып төңірегін қоршаған дүниемен таныстықты “ұстауға болмайдыдан” бастады. Есіктің басқышынан жерге секіріп ойнауға болмайды, шарбақтың басына шығуға болмайды, тас лақтыруға болмайды, көрші Сабырдың маң төбеті Алабайды сипауға болмайды. Осының бәрін шешесі құлағына құя берді. Өскен сайын “болмайды” көбейді. Балалармен орманға баруға болмайды – адасасың, көлге шомылуға болмайды – батасың, тауға шығуға болмайды – жартастан құлап түсесің, жазда бас киіміңді шешпе – басыңа күн өтеді, көктемде тоныңды шешпе – тұмау тиер. Әйтеуір, кілең осындай “болмайдының” ұштығына жете алмады. Бәрінің шегі болуға тиіс еді.

	Ана баласын жаман мінезден қорғауға да жанын салды. Анаумен ойнама, мынаумен дос болма, ананы үйге шақырма, мынаның үйіне барма. Бара-бара Жақыппен адам араласпайтын болды. Ертеректе өзі құралпы балалар бірдейіне мазақтап күлетін, тіпті реті келсе, жұдырық жұмсаудан да тайынбайтын. Кейін олар бұдан мүлдем безіп кетті. Жақып дүниеде бар ма, жоқ па – жұрттың шаруасы болмады. Тек шешейлер мен әжейлер баяғы дағды бойынша оны өз балаларына дәйім өнеге ететін. Бірақ өжет балалары Жақыптан үлгі алғысы келмеді.

	Ғабдолла мен Айдар қасына шақырғанда Жақып әуелі таңырқап, бір түрлі жүрексініп тұрды. Өйткені оны көптен бері ешкім жөнді елемеген болатын. Жылы сөйлескен соң Жақып құрбыларының біржола күдер үзбегеніне көзі жетті.

	Бірақ біреудің бақытсыздығы біреуге қуаныш әкелгенін ол әлі білмейтін. Уәзірдің әлгіндей кінәраты болмағанда Жақып “үлгілі” қалпында жүре берер еді.

	Міне, оның “үлгілігінің” соңғы сәттері таянды. Тек неден бастау керек?

	Мүмкін, қолсақпаннан бастау керек шығар? Жарақтың мықтысы сол ғой, әйтпесе, бала біткен қалтасына салып жүрмес еді оны. Ол қолына пышақ алып, отын жинайтын жерге барды. Аша бұтақ тапты. Артық ұшын кесіп, әдемілеп жонса, бітті. Дөңбекке шаншылған балтаны әрең суырып алып, аша бұтақты ықшамдап қысқартуға кірісті. Бірақ екінші шапқанда аңғармай қалып, бұтақтың біреуін түбінен қырқып түсті. Бөтен ағаш іздеуге тура келді. Жаңа тапқан ағашты дөп кесті. Енді пышақпен қолсақпанның сабын, аша бұтақтарын жонып, қырнауы қалды. Мықты сақпан шығатын сияқты.

	Әуелі қабығын аршып, аппақ етіп жонады да, Уәзірдің сақпаны сияқты қызыл бояуға бояйды. Жақыпта бояу жеткілікті. Сосын әкесінің ескі велосипедінің камерасынан әдемілеп резеңке тіліп, ескі етіктің қонышынан дөңгелек көн ойып алады. Әрине, ол бұған дейін мұндай жарақ жасап көрмеген-ді. Алайда сақпанды көргені бар, тіпті ұстап қараған. Басқалар жасағанда мұның қолынан келмес дейсің бе? Жасап шығатыны даусыз. Жасайды да, сақпанның алақанына тас салып, анау қора басында отырған мысықты көздеп, атып жібереді әлі.

	Осындай тәтті қиял құшағында ағашын жона бастағанда өткір пышақ құйттай бір бұтақты кесіп, барып, тайқып кетті де, сол қолдың бас бармағын тіліп өтті. Бармақтан қан бұрқ етті. Жақып шыр ете түсті:

	– Әсәй!1

	Ол еріксіз дауысы шығып кеткенін сонда аңғарды. Балалар аяқ– қолы қанаса, шешесіне қарай шырылдап жүгірмей, ағаштың шіріндісін себетін. Тап осы отынның қасында шірік бөрененің түбірі жатқан-ды.

	Сол сәт Жақыптың шешесі ентіге жүгіріп келді.

	– Не болды, балақайым?!

	Шешесін жылататын бұл бұрынғы Жақып емес. Қолын дереу арқасына жасырды.

	– Мен сені шақырғам жоқ, анау мысыққа “бісәй”2 деп айқайлағам.

	– Зәрем қалмады ғой,– деп шешесі кері бұрылды.

	Бөрененің шіріндісін ұнтап, Жақып жарақатына септі. Қан әуелі шіріндінің сыртына шығып, біраздан соң тоқтады. Басталған істі бітіру керек еді. Жаңа ғана жанын қинаған жаман пышақты қайтадан қолына алды. Бірақ жұмыс өнбеді. Кесілген бас бармағы сыздап, сай-сүйегін сырқыратты.

	Жақып “үлгіліліктен” құтылудың жоспарын өзгертті. Бүгін қол жарамаса, аяқ сау ғой. Қазір Көкіректаудың жақпар жартастарына барып, тастан-тасқа секіріп үйренеді. Бастықтың тапсырмасын орындайды. Шешесінің сезгір көзі сезіктеніп қалмасын деп ақырын қақпаның қасына келді. Шарбақ түбінде жатқан допты алып, қақпаға қағып ойнаған болды. Біраздан соң добын қақпа астынан көшеге ытқытып жіберді. Ергенекті итеріп қалды. Қақпа шиқылдап, сықыр етті. Мұны есіткен шешесі жалма-жан терезе алдына жүгіріп келді:

	– Жақып, қайда барасың?

	– Добым далаға домалап кетті, апа, – деді Жақып. Шешесі терезенің алдынан кеткенше Жақып добын қақпаға соғып, көше жақта ойнады. Кенет доп тау жаққа шығатын орамға қарай зулап ұшты дейсің! Жақып ізінен қуа жөнелді. Доп әрі домалаған сайын ол ырсылдап қуа берді, қуа берді. Көк майсаның үстінде қашанғы домаласын, біраз барды да, доп тоқтап қалды. Зымырай жүгірген Жақып екпінмен едәуір жерге жетті. Көкіректаудың бөктерінен бір-ақ шықты.

	Келе сала алдындағы биік жартасқа өрмеледі. Онда сандық тастар қабат-қабат үйіліп жатқан болатын. Ауылдың барлық баласы соғыс ойынын ойнағанда осы тастар арасына жасырынып, “жаумен” шайқасатын. Аса қауіпті жер. Жазатайым жығылып кетсең, басың жарылуы кәдік. Жақып алдымен шағындау тастардан секірді. Бір рет сүрініп, тізесін тас осып кетті. Сонда да қайтпай секіре берді. Кейін ірі тастар жатқан жаққа көшті.

	Осы кезде ауыл жақтан қараған кісі қуыршақтай бірдеңенің жартастың етегінде секіріп ойнағанын көрсе, қайран қалар еді.

	Бірақ бұған қараған бір жан жоқ. Баласы осылай ойнайды деген анасының тіпті ойына келмейтін. Жақып дамылсыз секіре берді, секіре берді. Бұл оған ойын емес, аса қажетті, тығыз жұмыс. Бала талай жығылып, білегінің терісі сыпырылды, шекесін тас тырнады, маңдайы ісіп кетті. Жарасы көбейген сайын шиыршық атып, ширай түсті. Шәрифолла айтқандай, бәлкім, мұның жүрегіне де бүркіт ұялаған шығар. Тек әлі қанат қаға алмай жатыр-ау.

	Ау, Жақыппен айналысып, кеше өте қиын жағдайда қалған Уәзірді ұмытып кетіппіз ғой. Жә, Жақып шаруасын тындыра тұрсын, біз Уәзір жаққа соғайық. Ол Жақыптың үйіне қиғаштау келесі көшеде тұрады.





ЖҰМЫР-ЖҰМЫР ДОМАЛАҒЫМ...




	Соғыс тұсында да, одан соң да басқалар сияқты қоңторғай тұрмыс кешірген Уәзірдің үйінде де тамақ тым тапшы еді. Содан ба, Құрбанбике жеңгейдің бір ерсілеу әдеті болатын. Ол нан-тұзын, шай-шекерін, май-қаймағын күйеуінен, балаларынан тас қымтап, тығып тастайтын. Сандық, кебеже, кілеттің, ас үйдің кілттерін қалтасына салып жүретін. Сол әдетін елдің берекесі кіріп, тамағы тойынғанда да қоймады. Тамақтың бәрін тыққыштап, жасыра берді. Бірақ шүберек атаулыға, басқа дүниеге қызықпайтын.

	Үйде бәрі жабық болғандықтан Уәзір құйттайынан-ақ жан– жағын ақтарыстырып, тіміскіленуге үйренді. Төрт-бес жасар кезінде-ақ ол жастықтардың арасьна жасырып қойған сұлы ұнынан илеп пісірген күлшені тауып алды. Жоқ, қорқауланып, бір өзі ғана жемеді. Ортасынан қақ бөліп, жартысын інісі Нәсіпке берді. Сосын ас үйдің құлпын шегемен ашып, екеуі сүт ішті. Сандықты ашудың да тәсілін тапты. Одан “қонаққа” арналған үш шақпақ қанттың біреуін қақты. Балтамен шағып, қантты қақ бөлді. Кішілеуі Нәсіпке бұйырды. Балалар барлық құлыптарды аша беретін болды. Бара-бара құлыптардың бәрі де бұзылып, кәдеге жарамай қалды.

	Мұны Құрбанбике жеңгей де дереу сезді. Дүниесінің бәрі есептеулі еді оның. Балаларының басына қыруар қарғыс жаудырды. Бірақ әбден құнығып алған балалар сұғанақтығын қоймады. Құрбанбике жеңгей де айласын асырды. Кейбір тағамдарын сандыққа да, шоланға да салмайтын болды. Қант, кәмпит сияқты таңдайға татырларын үйдегі көне тонның қалтасына, шатырдағы байпақтың қонышына, әлде сарайда өмір бақи босқа ілініп тұратын себеттің түбіне жасыратын. Май-қаймақ қоймадан жапырайған моншаның пешіне көшірілді. Алайда бұл айла да түкке аспай қалды. Бір құпияны ашып дәніккен балалар екінші құпияны да оңай аша берді. Әйтсе де қолына түскеннің бәрін қылғытып, құртқан жоқ. Жасырған дүниені табу қызық ермек, үйреншікті әдетке айналды.

	Осы ойыннан ақша іздеу де қағыс қалмады. Айталық, пештің қуысында тұрған май шамның астындағы бес сом ақшаны тауып, оған бірәндік сатып алу, оны балалармен бөлісіп жеу қызық емес пе? Уәзір соны қызық көріп, солай істеді. Оның басына жауған қарғыс үйдің төбесіне бораған бұршақтай секіріп, шетке домалап түсетін. Бірақ жасырған ақшаны табу оңай жұмыс емес екен. Бір тапты, екі тапты, үшіншіге ебі жетпеді.

	Бүгін Уәзір тағы да тіміскілене бастады. Оған аса қажеті ақша. Кешегі кінәратты жолдастарымен татуласу арқылы жақсылықпен ғана жуу мүмкін. Оның басына тамаша ой келді: ақша тауып, дүкеннен бірәндік сатып алу, жолдастарын сыйлап, кешірім сұрау. Біздің жақта үлкендер де жазықсыз көңіліне тиген кісісін шақырып, сыйлайды да, ғапу етуін өтінеді. Уәзірдің ниеті де сол

	Қарауылдан қайтқан әкесі шоланда ұйықтап жатыр. Шешесі жұмысқа кеткен. Куә болмасын деп Уәзір Нәсіпті көл бойына қаз балапанын бағуға қуып жіберді де оңаша қалған үйдің ішін астан– кестең төңкеріп, ақтаруға кірісті. Кітаптардың арасын, тұз сауыттарын, есік-терезе маңдайшаларын тінтіп шықты. Бірақ іздегенін таба алмады.

	Кенет көзі әлгі пештің қуысындағы домалақтаған жүн жіпке түсті. Уәзір домалақты алып, қысып қарады. Ол тым асығыс оралған сияқты. Боп-бос екен. Уәзір домалақты құлағына тосып, тағы да қысты. Ішінде бірдеңе шытырлады. Осында бір кілтипан жатқан секілді.

	Уәзір жіптің ұшын тауып алды да домалақты тарқата берді. Жүрегі аюдың ізіне түскен аңшының жүрегіндей дүрсіл қақты. Домалақты тарқатып тұрып, өлең айтты:



	– Жұмыр-жұмыр домалагым,

	Көрмедің бе ақшамды?



	Дереу домалақ үшін өзі жауап қайтарды:



	– Жұмыр-жұмыр домалақпын,

	Тарқатып болсаң айтармын...

	– Айтпасаң да білемін...



	Жүн жіпті екінші домалаққа тарқатып төкті. Жіптің арасынан қабат-қабат бүктелген көкшіл қағаз шыға келді. Уәзір оны асықпай ашты: судырап тұрған үр жаңа елу сомдық ақша. Оның ішінен тағы бір жиырма бестік, бір бес сомдық шықты. Уәзірге көп ақшаның қажеті жоқ-тын.

	– Әке-шешесіне тимейік, бізге баласы да жетер, – деп бес сомдықты алып, шалбарының қалтасына басты. Қалғандарын бұрынғысынша қайта бүктеп, үстіне домалақты қайта төге бастады. Төге отырып, тағы да әлгі өлеңін ыңылдады:



	– Жұмыр-жұмыр домалағым,

	Не көрдің сен, не білдің?



	Домалақ үшін жауапты өзі қайтарды:



	– Ай көрді, күн алды,

	Мен ештеңе көрмедім...



	Домалақты бұрынғы қалпында қайта орап, орнына қойды да, Уәзір дүкенге жүгірді. Бес сомдық бірәндік өлшетіп, шалбарының екі қалтасына сықай толтырды. Неге екенін қайдам, сатушы апай оған күдіктене қарады. Тіпті Уәзір бес сом ақша таба алмайтын бала сияқты.

	Жоқ, сатушы апай оған күдіктене қарамады. Ол мүлдем басқа нәрсені ойлаған-ды. “Шешесі кір жуып жатқан болар, шамасы. Байғұстың басқа көйлегі жоқ-ау, ә?” деп аяды. Уәзірдің дене шынықтырып жүргенін қайдан білсін!

	Уәзір бірәндікті әкеліп, сарай шарбағының арасындағы сабанға жасырды. Орайы келгенде, әлгілердің құлағына салып, сосын үшеуі тауға шықпақ. Серіктері: “Не екен өзі?” деп күтіп тұрғанда ол қалтасындағы сегіз бірәндікті біртіндеп шығарып, көк майсаның үстіне қояды да үлестіреді. Жолдастарына үшеуден беріп, өзі екеуін алады. Өзіне тіпті біреуі қалмаса да риза. Қонақ сыйлаудың жөнін біледі ол. Осы ойлардан оның төбесі көкке жетті. Сол сәт одан бақытты, одан шат адам жоқ еді.

	Уәзір дереу шықты. Қолын арқасына ұстап, жалаңаш қарыны қайқайып, жан-жағына біраз қарап тұрды. Өзіне-өзі дән риза.

	Осы кезде тау жақтан Жақып шыға келді. Үсті-басы көкала торғайдай, іспеген, көгермеген жері жоқ.

	– Әй, Үлгі, қайда бардың? – деді оған Уәзір.

	– Мен Үлгі емеспін, мен – Жақыппын, – деді анау бетінен қағып.

	– Әлде аюмен алыстың ба, балуан?

	Жақып жолдастарына берген антын дереу еске түсіріп, жөнімен кете берді. Өйткені ол Уәзірге “қол ұсынбауға” ант еткен ғой. Сөйлесу қол ұсыну емес. Бірақ Уәзірдің тұсынан елемей өте шығуға дәті шыдамады бір түрлі.

	– Бұзау іздеп қайттым, – деп жалтарды ол.

	– Шамасы, маңдайыңды тауға-тасқа соғып іздегенсің-ау сол бұзауды?

	– Соққаным рас, – деді Жақып тәжікелесіп тұрғанды жөн көрмей.

	– Бет-ауызыңның айғыздалғаны-ай... Оқасы жоқ, жазылып кетер. Ет жамауы өзінде, – деп басалқы айтты Уәзір. Оның бүгін көңілі көтеріңкі еді. Көрінгенге жақсылық жасағысы келіп тұр. Сондықтан көптен бері көзге түспей жүрген Үлгі Жақыппен шүйіркелесе сөйлесті, оның жарақатын көріп, тіпті аяп кетті. Бұл да аз секілді көрінді оған. Жақыпты қалай да қуантқысы келді. Бірақ Жақып Уәзірге сәлемдеспей өте шығатын жерде көңілшектік жасағанына өкініп тұрды.

	Егер Жақыптың осы ойларын Уәзір сезіп қалса, Үлгінің маңдайына тағы бір-екі ісік шыға келетініне дау жоқ. Әйтеуір, ештеңе сезбеді Уәзір. Көңілденіп тұрған кісі соқыр сияқты. Керісінше, оның Жақыпқа деген ықыласы артқан сайын арта берді. Ұзақ күттірмей, шалбарының қалтасынан сақпанын шығарды. Бүкіл көшеге әйгілі әлгі қызыл сапты қолсақпан еді бұл.

	– Ұнай ма саған? – деді Уәзір.

	– Ұнағанда қандай, ұнайды...

	– Керек пе саған?

	– Керек-ау...

	– Керек болса, ала ғой. Біржола бергенім.

	Кенет Жақыптың басы айналып кеткендей болды.

	Көз алдында әлдеқандай қызғылт сәулелер дөңгеленіп бара жатты. Уәзір қызыл сапты сақпанды оған ұсынып тұр.

	– Бергенді ал! – деп әмір етті Уәзір. Қатқыл дауысына Жақып елең етті.

	– Мен саған резеңке допқа қоса велосипедтің қоңырауын берем. Ғажап сынғырлайды, – деп қызықтырды Жақып.

	– Қажеті жоқ. Сыйлықты сатып бермейді ғой. Сақпан деген менде бір жәшік...

	Жақып сақпанға қызыға қолын созды. Алдап тұрған жоқ па деген күдігі де бар көңілінде. Бірақ ақ көңіл, жомарт Уәзір ондай ұсақ-түйек қалжыңға әуре болмайтын.

	Қуаныштан қолы қалшылдаған Жақып сақпанды шалбарының қалтасына басты.

	– Мен де саған... – деп уәде бергісі келгенде Уәзір оны тыйып тастады:

	– Қажеті жоқ. Бар үйіңе қайт та атуды үйрен!

	– Жарайды! – деп ол үйіне қарай зытты. Жақып кетуден Уәзірдің қасына екі езуі екі құлағына жетіп, қолтығына гүлді қызыл шыт қыстырған Гүлнұр келді.

	– Ойбай, масқара-ай, көйлек те кимепсің-ау! – деп баж етті Гүлнұр.

	– Бар, жөніңді тап.

	– Жөнімді табам. Мен анау ылдидағы Жәмлиха апайға шыт алып бара жатырмын, ол маған әдемі көйлек тігіп береді, – деп қуанды Гүлнұр, – Айдар мен Ғабдолла Қылыштың арғы басына кетті. Мені ертпеді. Олар маған торғайдың балапанын ұстап әкеледі. Екеуін.

	Гүлнұр жөніне кете берді. Уәзірдің берекесі қашып, іші күйгенін сезбеді. “Аш бала тоқ баламен ойнамайды” деген сол ғой.

	Жаңа ғана көңілі көтеріліп, қомпиып тұрған Уәзір кенет сүмірейіп қалды. Көңілінің кешегі қыжылы қайта жаңғырды: әлгілердің Уәзірден біржола қол үзгені рас-ау. Енді Үлгі Жақыптың хәлі түскені ғой мұның басына.

	Бүгіннен бастап Жақыптың жұлдызы жоғары өрлей бастағанын білмейтін ол. Білсе, өз қаруын қолдан берер ме....

	“Қалай да қисынын тауып, бүгін кешке серіктерімді сыйлап, кешірім сұрауым керек. Әйтпесе, өмірдің қызығы қалмады...” деп түйді ол.





ШЫНЫ ШЫЛДЫРАП ҚИРАДЫ




	Жақып үйіне қайтып келгенде шешесі бір ағарып, бір көгерді. Тамағына бірдеңе тығылып қалғандай, баста біраз үндей алмай тұрды да ащы дауысы шыңғырып шықты:

	– Өлтіріпті ғой балақайымды! Сойыпты-ау! Жылайтын да хәлі қалмапты. Қай құтырған ит талады, балақайым?

	“Өлу” мүлдем ойында жоқ, Жақып сабырлы, салқын үнмен жауап қайтарды:

	– Мен жартастан секіріп ойнадым, апа. Өте қызық болды. Сонда жазатайым...

	Гүлжеміс апай оны тыңдауға да мұршасы келмей, шаптыға берді:

	– Уәзір ғой азғырған, жүзіқара! Кеңсеге барып, есін тандырмасам бар ғой осыдан!

	Жаңа ғана кереметтей жомарттық жасап, сақпан берген Уәзірдің жазықсыз кінәланғанын Жақып жайбарақат тыңдап тұра алмады. Тіпті ызаланып кетті.

	– Уәзірге тіл тигізбе, апа. Ол менің досым қазір. Мен өзім жығылғанмын. Өзі жығылған жыламайды.

	Ана одан сайын бұрқылдады:

	– Сен өзі жығылатын бала емессің. Босқа көкіме! Неше айттым, сол Уәзірге барма деп. Неше айттым саған...

	Шешесін қалай сендірудің амалын таппаған Жақыптың басына мынадай батыл ой сап етті:

	– Ендеше, апа, – деді ол, – қара да тұр. Анау шегіршіннің ұшар басына шығам да, секіріп түсем. Мыңқ етпеймін.

	Сөйтті де шарбақтың қасындағы жалғыз шегіршін шынарға қарай тұра жүгірді. Жақып ең төменгі бұтаққа ұмтыла бергенде шешесі келіп, оны құшақтай алды. Айта кеткен жөн, Жақып осы кезге дейін қанша тырмысса да, сол ағаштың басына бір рет те шыға алмаған болатын. Бұл жолы шығуы да кәдік.

	– Есірме, балам, – деді Гүлжеміс апай. Денесі түршігіп, дауысы тарғылданып кетті. Көңілінде бір күдік туды: “Әлде ұшына тиген жоқ па өзі? Есі ауысқан ба, қалай?” деп зәресі ұшты. Шынында да, осыған дейін шешесінің айтқанынан шықпайтын баланың мына қылығы тым әбес көрінді.

	Жақып шешесінің құшағында бұлан-талан бұлқынды:

	– Жіберші, апа! Секірем дегесін, секірем... Гүлжеміс апай ентігіп, шаршап қалды. Баланың еліруі тегін емес сияқты көрінді оған.

	– Секірсең, секіре ғой, балам. Тек ертең секір, жарай ма? – деп алдарқатты ол Жақыпты. – Ал енді үйге кірейік. Қаймаққа тойғызам. Шақшақ та берем.

	Осы тәтті тағамдардың атын есіткен соң Жақып бұлқынғанын қойды. Шешесі оны құшағынан жаздырмай үйге көтеріп кірді. Бала, әрине, шешесінің күдігін сезбеді. “Апамды мықтап сендірдім-ау” деп ойлады.

	Үйге кірген соң Жақып бір шыны аяқ қаймақ пен үюлі тұрған шақшақты соғып алды. Болса тағы жер еді, тек сұрауға ұялды. Гүлжеміс апай ұлына кірпік қақпай қарап отыр. “Әкесі де кетіп құрыды. Енді мұны қайтем?” деп іштей қиналды ол. Жақып тыңқия тойып алған соң орнынан бір түрлі ебедейсіздеу қозғалақтап қалғандай көрінді.

	– Жарақатың ауырмай ма, балам? – деп сұрады анасы.

	– Жоқ, – деді бала. Маңдайындағы көгерген ісікті сипап қойды. Гүлжеміс апайдың жүрегі су ете түсті. “Есеңгіреп қалған-ау? – деп елжіреді ана. – Тіпті ауырғанын да сезбей отыр бұл бала!”

	– Жатып дем ал, балам, шаршаған шығарсың, – деді ана төсек салып жатып. Ертеден бері “үлгілілігінен” құтылуға тырысқан Жақып әбден жүйкелеп қалған-ды. Сондықтан қасарыспады. Төсекке барып жатты. Жата бергенде оң жамбасына бірдеңе қатты батты. Бұл баяғы қызыл сапты сақпан еді. Қалтасында жатыр екен ғой. Жақыптың бар шаршағаны шығып, бойы сергіп қалғандай, елең етті. Кенет орнынан атып тұруға оқталды да... тұрмады. Ұйықтаған болып жорта көзін жұмды, біраздан соң келістіріп қорылдап қойды.

	Баласының ұйқтап кеткеніне кәміл сенген Гүлжеміс апай аяғының ұшынан басып, есік жаққа беттеді. Ол осы ауылдан бір шақырым шамасы шетірек жерде тұратын орман қарауылына баруға бел байлаған-ды. Қарауыл қарттың қаладағы дәрігер қызы кеше ғана бала-шағасымен әкесінің үйіне дем алуға келген-ді. Гүлжеміс апай сол дәрігерді шақыруды ұйғарды.

	Ана шоланға шықты. Міне, есік ақырын ғана ашылып жабылды, содан соң қақпа сықырлады. Жақып солардың бәрін де есітіп жатты. Ол орнынан атып тұрды да, еденге түскен соң бір-екі мәрте керіліп-созылып жаттығу жасап алды. Сөйтті де сыртқа тұра жүгірді. Шарбақтың саңылауынан шешесінің қалай қарай кеткенін қарап тұрды. Шешесі Уәзірдің үйіне де кірмей, кеңсеге де бұрылмай, орамнан өтіп, ауылдың шетіне қарай тартты.

	Жақып қызыл сапты сақпанды қалтасынан суырып алды да, оған біраз қызыға қарады. Жігіттің қолына қандай дүние түспейді дейсің, шіркін! Тек ретін тауып жұмсай біл

	Үй алдына қиыршық тас аралас құм себілген. Алдымен Жақып шәпкісіне көп уақ тас жинады. Сосын ақырын басып, босаға алдындағы басқышқа барып отырды. Енді көздеп атуға ыңғайлы нысана табу керек. Әктелген кілет жанында тұрған бағанада ілмешекке төңкере ілініп қойылған жасыл шелектен артық нысананы іздеп таба алмайсың. Жақыптың көзі сол шелекке тоқтады. Ол қолсақпанның алақанына жұмыр бір тасты салып, көздей бастады. Ұзақ көздеді. Сақпанның резеңке бауы шірене тартқанда созылып, жіңішкеріп кетті. Жақып бауды жіберіп қалды. Тас жөнін тапты-ау, қатты кере тартылған бау кері жиырылып келіп, бас бармақтың әлгі кесілген жеріне сарт ете түсті. Жақыптың көзінен от жарқылдап, дөңгелек сәулелер секіріп ойнады. Мұндай жағдай бұрынырақ болса, сақпанын лақтырып тастап, үйге жылай жүгірер еді. Енді ондайдың дәурені өткен.

	Бұл ынжық баланың жігерін қайрай түсті. Ауырған бармағын бір-екі үрлеп алды да, шаруасына қайта кірісті. Бір атты, екі атты, бес атты, бірақ жасыл шелек тапжылмай тұра берді. Тіпті бір рет зыңылдамады. Жақып басқыштан түсіп, кілетке бір-екі адым жақындады. Түрегеп тұрып атқысы келді. Алтыншы тас жасыл шелектің бүйіріне барып тиді. Шелек салдыр ете қалды. Жақып Уәзірден талай есіткен сөзін қайталады:

	– Бір шелпекті майладық!

	Бірақ “екінші шелпекті” майлау тым ұзаққа созылып, діңкесін құртты. Енді тигіздім деп атқан сайын жасыл шелек тапжылмай тұра берді, бірақ сарай терезесінің бір көзі шылдыр етіп, ойылып түсті. Сол сәт қақпа сықырлап ашылды. Алайда Жақып оны есітпеді. Ол ызалана түсіп, шелекті тағы да атты. Бұл жолы әлгі терезенің төменгі көзі күйреді.

	Қақпадан кіріп келген Гүлжеміс апай мен дәрігер алақтап, қатты састы. Зәре-құты қалмаған ана ышқына айқайлап жіберді.

	– Балақайым! – Ол жүгіріп келіп, Жақыптың қолынан ұстай алды. Жақып сақпанын қалтасына тығып үлгермеді. Бірақ шешесінің сақпанда шаруасы жоқ еді.

	– Ауру балаңыз осы ма? – деп сұрады дәрігер.

	– Осы ғой. Жаныма балайтын жалғыз ұлым.

	Жақыпты үйге ертіп кірді. Дәрігер оның тамағын, көзін қарады, жатқызып, қарынын түртіп көрді. Екі құлағына екі резеңке түтік тығып, баланың арқасын, кеудесін тыңдады.

	– Балаңыздың дені сау. Еш жері ауырмайды, – деді.

	– Дені сау бала осындай бола ма? Үсті-басы көкала торғайдай.

	– Сырқат болса, секірмес еді. Секірмесе, жығылмас еді. Солай ма, жақсы жігіт? – деді дәрігер.

	“Жақсы жігіт” басын изеді.

	Ана өз айтқанын нығарлай берді:

	– Мынау ісіктерге, тілінген-сойылған жерлеріне қандай дәрі жағамын енді?

	– Дәрі жағудың қажеті жоқ, жазылып кетеді.

	“Тасбауыр дәрігер ғой мынау өзі” деп ойлады Гүлжеміс апай. Тасбауыр дәрігер емес-ті ол. Алайда ауру жоқ жерде дабыра көтеретіндерді суқаны сүймейтін. Дәрігер аспаптарын жинап, шағын қобдиына салды да, шығып кетті.

	– Жарайды, аман болғай, әйтеуір, – деп тұрып қалды Гүлжеміс апай.

	Кешке дейін шешесі баласын сыртқа шығармай, бағып отырды. Тек өрістен мал қайтардың алдында ғана бұзау іздеуге тау жаққа шықты. Сонда да ұлына: “Сыртқа аттап басушы болма!” деп ескертіп кетті. Ескерткеніне құлақ аспай жүреме деп шүбәланып, есікті сырттан ілдіріп қойды. Есікті ілдірмесе, Жақып, бәлкім, үйде отырар ма еді, кім білсін. Бірақ албарға қамалған лақтай қапаста қалай отырасың? Жақып терезеден секіріп, тысқа шықты. Манағы басталған істі қайта жалғастырды. Өйткені, оған берілген үш күннің біреуі өтіп бара жатқан болатын. Шешесі қайтып келгенше монша мұржасының басына қойылған қаңылтыр қалбырды атып түсіріп, оң жақтағы көрші Сабырдың үйінің қасына үйілген қоқырдың арасындағы құмыра түбекті де сындырды, сол жақтағы көрші Жұмабике кемпірдің шөп үстінде тұрған жез құманының бүйірін жапырып тастады. Жаңсақ тиіп кеткен жоқ, әдейі көздеп атты. Жұмабике кемпір естімеді де, көрмеді де, бірақ Сәрби апайдан сазайын тартты Жақып. “Аумаған Уәзір болғаның ба, азғын бала?! Жақсыдан жаман туған шірік неме! Тәртіптің не екенін білмейтін жүгенсіз! Шешең келсін осыдан...”

	Жақып өмірінде алғаш рет “тәртіпсіз” деген сөзді есітті. Жоқ, бұған ол ренжімеді. Өйткені, бұдан былай жұрт оны “Үлгілі Жақып” деп қажағанын қояды ғой.





КӨЛ БЕТІНДЕ БАЛЫҚ ШОРШИДЫ




	Күн батуға еңкейіп барады. Көл бетінде ертеден бері еркелеп ойнап, сайран салған шылпылдақ толқындар жағаға үйіріле лықсып келіп, сәл саябыр тапқан. Тыныстап жатқан тәрізді. “Бұлар бір сәт толастай тұрсын” дегендей самал да тау жаққа ойысқан. Сонау қарағай бұтақтарын тербетіп жүрген болар, бәлкім. Оның тірілігі таусыла ма бұл жалғанда.

	Құс біткен кілең мезгілімен сайрайды. Күн ыстығында әнге онша әуестігі жоқ. Салқын түсе сұңқылдап сайрап кетсе, мүлдем ерік бермейді. Қылыш бойындағы күллі тоғай, сай-саладан жамырай жырлап, құйқылжыта ән шырқайды. Тек тыңдай бер.

	Балықтардың ойнайтын кезі таңертең мен кеш. Міне, су бетінде шымырлаған сансыз дөңгелек толқындар қалдырып, балық ойнап жатыр. Кейбір тым шолжаңдары шоршып шығады да, қабыршақтарын жарқылдата мақтанып: “Қараңдаршы, біз қандай сұлумыз!” дейтін сияқты. Аңғал-ау түге шетінен, балықтарды айтам. Көлде күмбір етіп, шоршыған шабақтар мен қызылқанаттардың талайы бірнеше күннен кейін өз көлімен қоштасып, Керемет басындағы жат көлге көшеді ғой. Содан соң Қылышқа қайта айналып келу қайда оларға! Соны сезбейді балықтар. Мүлдем қаперінде жоқ-ау. Сәл сезсе, осылай ойнамас еді.

	Құстардың жөні мүлдем басқа. Оларды сен ит арқасы қияндағы ормандарға апарып таста, бәрібір қалаған кезінде ұшқан ұясына қайтып келеді. Міне, жер бетінде өмір сүру қандай ғажап! Су астында өмір сүруден өзгеше ғой бұл

	Жә, балықтар шоршып, құстар сайрай тұрсын. Біз жағадағы тал өскен тоғайдың арасына көз салайық. Ең әуелі мұнда бір қап– қара, бір жирен басты көреміз. Өздері қалың қамыстың арасынан көрінбейді. Бірақ бұл кімнің басы екенін тану қиын емес. Қарасы: “Мен Ғабдолламын”, жирен шаштысы: “Мен Айдармын” деп алыстан-ақ айқайлап тұр.

	“Үштағанның” екі тірегі үн-түнсіз сүзекі тоқып отыр. Жұмысты бітіруге таяп қалған. Бірақ айта кеткен жөн, Ғабдолла бастық болғанымен, бұл жерде кілең қара жұмыс атқарды, анығырақ айтсақ, Айдарға тек көмекші болды. Ол әжесінің кеспе кесетін пышағымен шыбық қырқып, олардың бұтақтарын бұтап, Айдардың алдына қойып тұрды. Осы кезде ол өзінің бастық екенін мүлдем ұмытып кетті. Қайта Айдарға таңырқап, ептілігіне тәнті болды. Тіпті кейде: “Апыр-ау, шебер екенсің ғой, бала” деп жолдасына қошамет айтып қойды. Қолыңнан өнер келмеген соң солай болады-дағы.

	Айдардың жарылып кеткен қолдарының шапшаңдығы шынында да таңдандыратын еді. Жіңішке, ұзын тал шыбықтары оның сусылдаған қысқа саусақтарына жібектей есіліп, оралып-бүгіле өріліп, жыпылдап барады. Тіпті талдан сүзекі емес, шым жібектен шілтер тоқып жатқандай. Мұны жетік білетіндігіне мақтанбады, жүзінен тәкаппарлық табы да көрінбеді. Ара-тұра танауын тартып қойып, шаруасын істей берді. Нағыз шебер ұсталар сөйтеді ғой. Балықтар шоршып, құстар сайрап, балалар сүзекі тоқи берді. Әркім өз өнерін керсетіп жатты. Содан да олар ернеудегі тар соқпақпен жан-жағына жалтақтап, бүкшеңдеп, бұқпантайлап келген көйлексіз баланы аңғармады. Баланың жалаңаш білектеріне шырпылдап тиген тал жапырақтары бірдеңені сыбырлағандай сыбдыр қаққанымен, оған құлақ салған жан болмады. Біраз жүрген соң әлгі бала жер бауырлай жата қалып, қамыс арасындағы екі баланың қимылын аңдып тұрды. Жыпылықтаған көздері бәрін де көріп, бәрін де аңғарды. Біраздан соң ол қамыс түбіндегі жас қоғаның басын қайырып әкеліп, ат құйрығын түйгендей, түйіп қойды. Біздің орманды өңірде жұрт із тастау үшін осындай қарақшы қалдырады. Мына бала да сол жерді белгілеп жатса керек. Өйткені Қылыштың бойы кең сала. Қайда барсаң, ит тұмсығы батпайтын қалың қамыс.

	Жазда дене шынықтырып, көйлек кимей жүретін балалар көп. Бірақ Бүркіттіде мынадай ширақ, пысық бала сирек. Әр қимылы: “Мен Уәзірмін!” деп тұрғандай. Қажет жердің бәрін барлап, тексеріп шыққан соң Уәзір ақырын жылжып, кері шегінді. Ту сырты орман. Орманға сүңгіді де қалың шөпке кірген бөденедей жылт етіп, зым-зия жоғалып кетті.

	Осы кезде Айдар мен Ғабдолла да сүзекіні тоқып бітірді. Шынында да әжептәуір дүние болып шықты. Сөйтсе де Айдар өнер иелеріне тән талғампаздықпен мұны соңғы мәрте мұқият тексеріп, қақпағын бір ашып, бір жауып қарады. Сосын балалар шалбарларын шешіп лақтырды. Екі-үш шелек балық сыятын сүзекінің ішіне едәуір екі тас салып, оны көл ішіне, қамыс арасына алып кірді. Сүзекі тез бата қоймады. Оны төмен басып, қамыстың сабағымен шырмап тастауға тура келді. Шаян-паян кірмесін деп сүзекінің қақпағын жауып, үстінен нұқып қойды. Біздің балықшылар аңқау емес-ті. Балықшылықтың амал-айласына қанық жандар. Сүзекіге жазатайым кірген балықты күтіп тұру аңғалдық болар еді. Оны күтсең, жаз өтіп кетер. Ертең кем дегенде төрт қармақ әкеліп, іске кірісу керек.

	Әне, су бетінде балық көп шоршып жатыр. Балалар көлге ұзақ қарап тұрды. Олардың көз алдында секіріп ойнаған балық тек қармаққа қабуға құмартатын секілді. Бәлкім, олар өздерінің жаңа көлге кететінін сезіп, қуанатын шығар. Жер көріп, ел тануды кім ұнатпасын!

	– Ойнаңдар, ойнаңдар, – деді Ғабдолла, – ойнайтын күндерің әлі алда.

	Істі мұқият тындырған балалар шалбарларын киіп, ауылға тартты.





ТАҢЕРТЕҢ ЖАҢБЫР ЖАУДЫ




	Біздің жақта жазғы жаңбыр бір жауса толассыз жауады. Көк нөсер тәулік бойы бір ырғақпен селдете сарнайды да тұрады. Оны “толассыз жаңбыр” дейді. Сондайда жер майлы ботқа жеген баланың ерніндей жылтырап, рақаттанып жатады.

	Түн ортасында басталған жаңбыр таңертең де басылмады. Бірақ бәрібір төрт үйдегі төрт бала қол қусырып қарап отырмады. Тоқал мүйіз қызыл танасын өріске айдап салудан-ақ Ғабдолла Айдардың үйіне келді. Олар албардан мықты төрт қармақ таңдап алды. Ескі ауды қырқып, тор қалта жасады. Ондай қалтаның қандай жерде қажеті барын балықшылардың өздері ғана біледі. Сосын албардың сыртынан қалбырға қызыл құрт жинады. Жер былжыр болғасын бүгін қорқау балықтардың жеңсік тамағы қызыл құрт жер бетіне өріп шыққан-ды.

	– Жер соқтырды-ау мына жаңбыр, – деді Ғабдолла өкініп, – Жауар кезін тапты ғой!

	Бәрін жақсыға жоритын Айдар досына басалқы айтты:

	– Жауа берсін. Егін өседі. Жауар, жауар да басылар. Ертеңгі күн де өзіміздікі ғой. Жаңбырдан соң балық қармаққа жақсы қабады.

	– Саған бәрі жақсы, әйтеуір, өз басыңмен ойламағасын, – деп Ғабдолла өзінің бастық екенін ескертіп қойды. – Ал қайықты қайдан табасың? Қайық! Мұны ойлап көрдің бе?

	– Ау, қайықты қайтеміз? Жағада тұрсақ та балық тез қабады ғой.

	– Жоқ-ә. Шуылдасып майшабақ аулаған майда балалардай жағада қармақ салуға бола ма, – деп Ғабдолла еңсесін көтеріп қойды. – Оның дәурені өткен.

	Шынында да, балықшымын деген кісі біздің Қылыш бойында жағада қармақ салып жүрмейді. Балықтың ірісі – көл ішінде, балықшының мықтысы – айдыннан аулайды.

	– Жақсы, бір тәсілін табармыз, – деп келісті Айдар, – Үлгінің атасы қалада қонақта жүр. Тек қайығына әйдік құлып салып кеткен. Кілт тапсақ...

	Бастық жаңа бұйрығын жариялады:

	– Қайық табу Үлгі Жақыпқа тапсырылсын!

	Осы кезде Уәзірдің үйінде мынадай бір қызық әңгіме айтылып жатты:

	– Таңертең тұрып, шелпек пісіруге қамыр дайындағанмын. Балаларымды бір тойғызайыншы, – деді Құрбанбике жеңгей, – қазір пешке лапылдатып от жағып жіберем.

	– Апа, – деді Нәсіп, – шелпектің тегіс жағын майлайсың ба, әлде бұжыр жағын ба?

	– Тегіс жағын да, бұжыр жағын да майлаймын, балам. Қане, жүгіріп барып албардан қу тамызық әкелші.

	– Оһ, тәтті болады екен! – деп алақанын шапалақтады Нәсіп. Ә дегенше бір құшақ отын әкелді.

	Уәзірге де жұмыс табылды.

	– Уәзір сен жүгіріп барып Жәмлігүл шешейдің табасын алып қайтшы. Екі табамен шыжылдатып пісіріп алайын. Жеделдет, бір аяғың онда, бір аяғың мұнда болсын!

	Басқа жұмыс болса, Уәзір, бәлкім: “Анау Нәсібің барсын” деп қасарыса қалар еді. Бірақ бұл қарсыласатын жұмыс емес. Әкесінің етігін қоңылтаяқ киіп, аулаға қарай зытты.

	– Жаңбыр құйып тұр ғой. Жұртты күлдіріп жалаңаш жүргені несі, маубас! Ана сырмақты жамылып ал!– деп айқайлады Құрбанбике жеңгей.

	Уәзір қайырылып та қарамады. Ағасы үшін жауапты Нәсіп қайтарды.

	– Денесін шынықтырып жүр ғой ол, апа-ау. Уәзір ағам батырлар сияқты күшті болғысы келеді. Көрерсің әлі. Анау сүзеген өгіз бар ғой, соны шынашағымен түртіп, ұшырып түсіретін болады.

	– Ұшырмақ түгіл, суыққа шалдығып, әлгі Кашаф сияқты күркілдеп қалар-ау...

	– Батыр суыққа шалдықпайды, апа.

	– Міне, тағы бір есерсоқ шықты. Сен ғана қалып едің енді, тықылдақ неме.

	Құрбанбике жеңгейдің көңілі бүгін көтеріңкі еді. Үфінің өзінен келген көзілдірікті ағай оның жұмысын мақтап:

	– Тауықтарың дүрілдеп тұр, жұмысың алға өрлеп барады екен, келін. Аудандағы озаттар қатарына шығып келесің ғой,– деді.

	– Жақсы сөз – жарым ырыс, рақмет, ағай, – деп қуанып қалды Құрбанбике жеңгей.

	Сөйтіп, бүгінгі шелпектің ашытқысы кеше-ақ салынған болатын. Жұмысынан мақтау есіткен ана балаларын шелпекке тойғызып, қуантқысы келді.

	Пешке от та жағылды. Шоқ жайнады. Жалғыз таба быжылдап пешке талай кіріп шықты. Тек Уәзір сол кеткеннен мол кетті.





ҚАЙЫҚТЫ ЖҮЗУГЕ ҮЙРЕТЕМ...




	Барлық үй көшенің бойында қаз-қатар тізілісіп тұр. Тек Жәмлігүл әжейдің құйттай үйі өрісте адасып қалған лақтай көл бойындағы орамның арғы басында ауыл шетіне орналасқан. Оның екі терезесі көл жаққа қараған. Әлде бұл үй бірдеңеге өкпелеп, ауылға теріс қарай ма, қалай? Олай деуге бүкіл Бүркітті Жәмлігүл әжейді қоярға жер таппайды. Көрші-қолаң оны дәм-тұзынан қалдырмайды.

	Бұл үйдің өз тарихы, өз тағдыры бар. Үйдің алғашқы иесі Мырзабай атақты балықшы еді. “Балықшы судың басында болуға тиіс” деп ол үйдің іргесін жағаға салды. Тату-тәтті өмір сүрді, бала өсірді. Бірақ көл беті жым-жырт боп жатқан бір күні Жәмлігүл әжейдің өндірдей екі баласы бірден осы үйден майданга аттанды. Екеуінің біреуі де қайтып оралмады. Соғыс аяқталар алдында ғана Мырзабай қарт өзі де дүние салды. Соғыс бітіп, бейбіт өмір орнаған кезде ұжымшар басқармасы Жәмлігүл әжейдің ағаш үйін ауыл ортасындағы бос орынға көшіріп қондыруға қаулы шығарды. Бірақ ол риза болмады: “Ұлдарымның ұшқан ұясын қозғамаймын” деді.

	Егер Жәмлігүл әжей сол кезде үйін көшіріп қондыруға ризалығын бергенде, бағана таба сұрауға барған Уәзір тез айналып қайтар еді. Кетті де, зым-зия жоғалды.

	Уәзір шалшық суды шалпылдата жүгіріп, орамның арғы басына шықты. Жәмлігүл әжейдің көше жақтағы қақпасын енді ашқалы тұрғанда тоқтай қалып, себелеген жаңбыр арасынан көл бетіне көз жіберді. Жағада қаздар отыр. Одан сәл әріректе біреу ескек есіп келеді.

	– Ау, мынау Жақып қой, шырағым-ау!

	Жақыптың қайық ескенін көрмей кете алмады Уәзір, әрине. Бұған дәті шыдамады. Жаңбыр құйып тұрғанда Үлгі Жақып қайықта жүрсе, қалайша қайырылмассың? Қой, болмас. Сирек кездесетін оқиға бұл

	Уәзір көл жағасына жүгіріп шықты. Әуелі үндемей біраз қарап тұрды. Жақып оның келгенін де, тұрғанын да көрмеді. Өз бейнеті өзіне жететін еді оның. Қалай ессе де қайық алға да, артқа да жылжымай, бір орында шыр айналады да тұрады. Жағадан ескен самал оны ақырын ғана ортаға қарай ағызып барады. Уәзір шыдамады:

	– Әй, Үлгі, неғып тұрсың? – деп айқайлады. Жақып абайсызда қалшылдап кетті де, дереу есін жинады.

	– Атамның жаңа қайығын жүзуге үйретіп жүрмін, – деп жауап қайтарды.

	– Па, шіркін! Қайықты жалғыз ескекпен есе ме екен? Түрегеп тұрып еседі ғой. Тұр дереу! – деп жекірді Уәзір.

	Жақып қайықтың бір шетіне шыға беріп, суға үрейлене қарап қойды:

	– Су терең ғой...

	– Қорықпа, маубас, бері қарай жылжы, көкірек аузыңнан келмейді су.

	– Қорықпаймын-ау...

	Жақып қайықтың дәл ортасында отырған-ды. Сол отырған жерінен түрегелді. Уәзір оған тағы да команда берді:

	– Артқа шық! Ортадан ескек есе ме кісі, а? Жақып абайлап артқа шегінді.

	– Соның дұрыс, – деп құптады оны Уәзір, – енді есе бер. Әуелі оң жақтан ес! Оң жақтан деймін! Оң мен солды айыра білмейсің бе?

	Бірақ бұл жолы Уәзір оң мен солды өзі шатыстырып алды. Қарсысында тұрған Уәзірдің оң жақтан ескені сол жақ болып көрінді. Мұны Уәзір өзі де сезіп қалды. Тек сыр бермеді.

	– Жарайды, ендеше білгеніңді ес, – дей салды. Жақып есе берді, жағадан бұйрық қайталанып тұрды: “Ар жағыңнан ес, солай, солай! Бер жақтан ес! Ар жақтан ес!” қайық орағыта айналып, жағаға жақындай түсті. Бірақ бұл да Уәзірді қанағаттандырмады. Ол екі қолын алма-кезек сілтеп, бұйрық үстіне бұйрық жаудырды: “Ескегіңді батырма! Құлашты кеңірек серме! Кеңірек! Неге сағаттың маятнигіндей бұлтақтай бересің? Тік тұр! Әне, солай!”

	Жақып әр бұйрықты толық орындауға тырысты. Жаңа үйрендім-ау дегенде күтпеген қырсық тап болды. Құлашын кеңірек сермеп, суды жол жақтан көсіп қалғанда қайық қайқаңдай теңселіп, бұлтақтап кетті. Әрі шайқалды, бері шайқалды. Жақып қайықтан бетер қалтылдады, тәлтіректеп барады. Уәзір: “Отыр!” деп айқайлағанша Жақып күмп етіп суға құлады. Қорыққанынан үні де шықпай қалды. Лезде-ақ батып, көрінбей кетті. Толқын үстіне ала кепкісі ғана қалқып шықты. Суға малшынған кепкі бата бастағанда Жақыптың басы қылқиып көрінді.

	Уәзір сақпаннан атылған тастай дереу көлге қойып кетті. Суға түсуден етігі аяғынан суырылып қалды. Басы бір батып, бір шығып жүрген Жақыптың қасына жетті. Көлдің осы жері шынында да онша терең болмайтын. Су Жақыптың құлағынан келетін. Жүзе алмайтын адамға сол да жетпей ме?

	Уәзір шалағай қайықшының жағасынан тартып, жағаға қарай сүйреді. Сәл жүрген соң оны аяғына бастырып, бойын тіктеді. Жақыптың өңі қашып, беті бозарып кеткен екен.

	– Көлдің суы тәтті ме? – деп әзілдеді Уәзір. Жақып басын шайқады. Тәтті емес-ау, шамасы.

	– Бар, судан шыға тұр, – деді Уәзір, – мен сүңгіп, кепкіңді іздейін.

	Сонда ғана Жақып тілге келді:

	– Қажеті жоқ, – деді ол қалш-қалш етіп, – бас сау болса, киім табылар.

	Кепкі кепкі ғой. Қайық пен ескек екеуі екі жерде, толқын үстінде дөңбекшіп, айдынға қарай жылжып бара жатқан жоқ па? Дәл солай. Жоқ, қайықты қайырған жөн. Көз көреке айырылып қалуға бола ма? Уәзір соған қарап құлаштай жүзіп кетті. Алдымен ескекті ұстады. Сосын қайықтың құйрық жағынан шапшаң қарғып мінді. Жақып қалшылдап-дірілдеген қалпында жолдасының қимылына қызыға қарап тұр.

	“Оһ, осылай жүзе білсең, шіркін!” деп ішінен қызғанып қойды. Қайықтың тұмсығы жағаға жетіп тірелгенде Уәзір секіріп түсті. Көл шетінде қоныштарының ұшы көрініп жатқан етікті тауып алып, ішіндегі суды төкті. “Сенің себебіңмен әкемнің етігін де жуып алғанымды қарашы! – деп қутыңдады ол, – бұлай болғасын, жалаң аяқ қайтуға тура келеді енді”.

	Жақып әлгі орынында тырп етпей, сілейіп тұр.

	– Сенен түбінде бірдеңе шығады, – деп қолпаштады оны Уәзір, – әзірше тек айлаң аз. Әйтпесе, мықты жігіт болғалы тұрсың.

	– Рас па?

	– “Рас па?” “Рас па?” ... Менің бекер айтқан жерім бар ма?

	– Жоқ, әрине.

	– Ал енді не істейміз?

	– Қайдам ... Атамның қайығын орынына апарып қояйын.

	Балалар қайықты тағы да суға итеріп түсірді.

	– Ал ескегіңді ес, тек асықпа! – деді ұстаз шәкіртіне.

	Жақып қайықты көл жиегімен жылжытты. Уәзір қалай жүруді нұсқап, кеңес беріп келеді. Мықтап опық жеген Жақыптың өзі де бұл жолы ескекті еркінірек сілтеді. Отыз-қырық қадамдай жерден қалай өткенін аңғармай да қалды.

	Қайықтың шынжырын бағанаға орап, құлып салып жатқанда аяқ астынан Жақыптың шешесі шырылдап шыға келді.

	– Отқа да, суға да салды ғой бұл бала мені! Әлгі Уәзір азғырған шығар! Судан шыққан тышқандай болыпсың ғой, балақайым, бүгін-ақ кеңсеге барып айтпасам, Гүлжеміс деген атым құрысын. Қайда жібердің кепкісін? Осы балаға емешең құрып бара ма? Қияңқы неме!

	Гүлжеміс апай Жақыптың қолынан ұстамақ болды. Бірақ Жақып бір шетке тайсалып кетті.

	– Апа, егер Уәзірге тағы да тіл тигізсең, дереу мына қайыққа мінем де, көлге шығып кетем. Бір кетсем, қайтып келмеймін. Біліп қой.

	Үнсіз сүмірейіп тұрған Уәзірге ызалана қарады да, Гүлжеміс апай сөзді бірден басқа жаққа бұрды.

	– Жақсы, жарайды, тіл тигізбеймін, мейлі, айтқаның болсын! – деп баласын жетектемек болды.

	– Жетектемеші мені, – деп қасарысты Жақып. – Жетектемесең де қайтам... Тек Уәзірге тіл тигізбе. Әйтпесе...

	– Жақсы, жақсы, айттым ғой енді.

	Шешесі мен баласы қайтып кетті. Екі етігін екі қолтығына қысып, Уәзір көл жағасында қала берді. Таба да, май шелпек те жайына қалып, ұмыт болғалы қашан...





ЖАҢБЫРДАН СОҢ




	Күні бойы толассыз жауған жаңбыр кешке қарай бірден тынды. Түйдек-түйдек боп төбеден төнген суық сұр бұлт қапелімде ыдырап кетті. Жаңбырмен жуылып, шайдай ашылған ашық зеңгір көкті жарқыраған күн билеп алды. Тек әлдеқайда адасып қалған некен-саяқ уақ тамшылар ғана сәл сіркіреп қояды. Ірі тамшылар жерге сорғалаған кезде олар ойынға алданған бөбектей, әуеде тұрып қалған сияқты. Бөбектің аты бөбек. Ойынға бір кірісіп кетсе, дүниедегінің бәрін ұмытады.

	Сол уақ тамшылар жып-жылы, сүйкімді-ақ. Қолыңды созып қалсаң, алақаныңда секіріп еркелейді, ойнайды. Алақаныңды жұмсаң, саусақтарыңның арасынан шығып қашады. Неткен тәлпіш!

	– А-һа, қаптың ба қармаққа, іліндің бе саусаққа! – дейді Гүлнұр алақанында тұрған тамшыны уыстап, – жып-жылысын– ай... Ана жақта, күннің қасында жылы шығар. – Ол тағы да алақанын ашып жіберіп, тамшылардың бәрін шақырды, – иә, там, тағы бір тамшы!

	Қыздың құйттай алақанына тамшы тағы да тамды. Ол сықылықтап күліп жіберді.

	Гүлнұр шарбақ жанындағы жуан бөрененің бір басына мініп алып, жаңбыр тамшыларымен сөйлесе берді. Бөрененің арғы басында Айдар мен Ғабдолла біраздан бері үнсіз отыр. Балалардың қабағы қатулы. Шаруасын тындыра алмаған кісі сөйтеді. Олар көшеде шұбырып, шалшық суда шапқылап ойнаған майда балалардың айқай-шуына да, Гүлнұрдың үздіксіз сайрағанына да назар аудармады. Өз бейнеті өздеріне жетеді.

	– Осы үлгі де жалшытпады, – деді Айдар жұмбақтай сөйлеп, – қажеті жоқта аяққа оралады, керек кезінде қолға түспейді, ынжық неме.

	Ғабдолла ештеңе айтпай, тісінің арасынан шырт түкіріп қояды. Бұл әбден ызаға булыққанының белгісі.

	Біраздан соң Айдар тағы сөз қозғады:

	– Қорқып қалған шығар... Қарттың қайығы тамаша. Бір тамшы су өткізбейді.

	Балаларға Жақыптан гөрі қайық аса қажет еді.

	– Менің бастық екенімді мойындайсың ба? – деді Ғабдолла оқыстан.

	– Мойындаймын.

	– Мойындасаң, қазір бар да, Үлгіні осында шақырып кел.

	– Шешесінің көзіне түсе қалсам, оны мүлдем жібермейді. Шырылдап жабыса кетеді.

	Осы кезде Айдардың құлағына Гүлнұрдың дауысы шалынды. Ол енді ақ тастың түбіндегі шөптермен сөйлесіп отырған болатын.

	Айдар қарындасын қасына шақырып алды:

	– Гүлнұр, сұлуым, – деді ол еркелетіп, – саған торғайдың балапаны керек пе?

	– Керек-ау... Бірақ сен ұстай алмайсың ғой.

	– Ұстаймын. Қара да тұр. Сенің әйәй көйлегіңді тігіп болғанша екі балапан ұстап берем, жарай ма?

	– Жарайды, – деп Гүлнұр өз орынына қайтуға ыңғайланды. Баяғы шөппен сөйлесетін сөзі көп еді әлі. Бірақ ағасы оны жібере қоймады.

	– Сол торғайдың балапандарына мен тор да жасап берем, көк бояуға бояймын. Жарай ма?

	– Жарайды, – деп басын изеді Гүлнұр, – мен оларға жем шашамын, ә?

	– Шашсаң шаш. Сол үшін сен де менің айтқанымды тыңда. Сен үлкенсің ғой енді.

	Бұл жолы үлкен болғысы келмесе де Гүлнұр қарсыласпады. Өйткені оған торғайдың балапаны өте қажет болатын. Әлпия деген кыздың торғайы болғанда Гүлнұрда неге болмасын? Ол қайда жұмсаса да әзір тұрғанын білдіріп, ағасының көзіне қарады.

	– Қанекей, сұлуым, шапшаң бар да, Жақыпты шақырып келші, – деді Айдар, – тек байқа, шешесі көріп қалмасын, шаптығып жүрер.

	Жалаң аяқ Гүлнұр шалшықты шалпылдата кешіп, Жақыптың үйіне қарай тұра жүгірді. Барудан қақпаны тарсылдатпады. Алдымен шарбақтың саңылауына қарап, кім бар екенін байқады. Отын жақта бірдеңені шұқшия жонып отырған Жақыпты көзі шалды. Жұмысқа әбден беріліп кеткен бала тіпті басын көтермеді. Айқайласаң, шешесі есітіп қалады. Көп ойлап бас қатырмай-ақ, Гүлнұр құлып құралпы тасты алып, шарбақтан лақтырды. Тас батпаққа шылп ете түсті. Жақып селк етіп, жалт қарады. Қыз шарбақтың арасынан құйттай саусаған сұқты. Жақып, әрине, алыстан саусақты көрмеді. Әйтсе де бірдеңені байқап, шарбақтың іргесіне келді. Әлгі саусақ шарбақты тықыр-тықыр тырнай бастады.

	– Кімсің-ей? – деп сыбырлады Жақып. Көше жақтан Гүлнұр шапшаң жауап қайтарды:

	– Мен. Айдар ағам мен Ғабдолла сені шақырып жатыр. Тез келсін деді. Әйтпесе, осы Үлгі-ақ оңдырмады ғой деп ашуланады тағы да. Олар біздің бөрененің үстінде отыр.

	– Жарайды, көп бөсе берме, бар, кет!

	– Кетсем кетем-дағы!

	Бірақ Гүлнұр қайтуға асықпады. Кенет оның есіне тігіліп жатқан көйлегі түсті. Жаңа көйлектің жайын білуге Жәмлиха апайдың үйіне тұра жүгірді. Өйткені, оны қос қуаныш күтіп тұр: әйәй көйлек пен көйлектің байғазысы!

	Жақып жолдастарын ұзақ күттірмеді. Картоп бақшасынан өтіп алдымен көл жаққа шықты, сосын орам арқылы көшеге түсті. Бұл жол біраз бұру болғанмен, қауіпсіз еді. Өйткені көше жақтағы сықырлауық қақпа кірген-шыққанды Гүлжеміс апайға хабарлап тұратын.

	Ғабдолла мен Айдар Жақыпты екі күн бойы көрмеген-ді. Содан бері Жақып біраз ширай түсіпті. Маңдайы қарауытып көгеріпті, шекесі, жағы қара қотыр боп жазылып келеді. Бұрынғыға қарағанда бойы да біраз өсіп, толыққан сияқты.

	– Бетіңді осынша айғыздаған кім-әй? – деп қарсы алды оны Бастық.

	– Өзім.

	– Бөспе!

	– Нан ұрсын. Мен жартастан секіруді үйрендім. Өзің айттың ғой. Үлгілілікпен қоштастым. Тек жүзе алмаймын.

	– Көлден бір-екі шелек су ішсең, үйреніп кетесің әлі.

	– Үйрену керек, әрине... – Таңертең жұтқан көлдің суынан оның жүрегі айнып тұрған болатын.

	Соңғы екі күн ішінде не істегенін Жақып біртіндеп айтып бергісі келгенімен, Бастықтың өзі сұрамаған соң сабыр сақтады.

	– Атаң қашан қайтады? – деп сұрады Айдар.

	– Атам, шамасы, жуық арада қайта қоймас. Неге сұрадың?

	– Оның қайығының кілті қайда?

	– Қайдам.

	– “Қайдамыңды” қойшы осы, – деп Бастық қайырып тастады,

	– ертең таңертеңнен көлге шығамыз.

	Елең-алаңда Жәмлігүл әжейдің моншасының ар жағына жиналамыз. Қайыныңды бүгін кешке дайындап қой.

	Жолдастарының жұмысы түскеніне Жақып қатты қуанды. Бұған дейін ылғи шет қақпай болып жүрген бұйығы балаға “Үштағанның” бастығының өзі тікелей тапсырма берсе, қуанбай қайтесің? Жақыптың ашаң жүзіне қан жүгіріп, көзі жайнаң қағып, жарқылдап кетті. Өз қатарымен тай-құлындай тебісіп, ойнап-күлгенге не жетсін.

	– Қайық дайын тұр! – Жақыптың дауысы қаттырақ шығып кетті,

	– қаласаң, қазір-ақ мін де, көлге шық.

	– Дайын дейсің-ау, онда добалдай құлып тұр ғой.

	– Добалдай болғанымен, алдамшы құлып қой. Зәһиттердің маңтөбеті секілді үрмейді де, қаппайды да. Атам жұрт тимесін деп жорта салып қойған.

	– Атаң кейін даурықпас па екен? – деді Айдар сақтық жасап.

	– Даурықпас. Өз атам ғой.

	“Үштағанның” үш тірегі осындай маңызды мәселені ақылдасып отырғанда көшенің арғы бетінен екі қолын қалтасына сұғып, Уәзір талтаңдап өтті. Қайдағы бір әуенді ысқырған болады. Тіпті бұларды көзге ілмеді. Бар шаруасын тындырып, жалғанды жалпағынан басып, көшеге тек дене шынықтыру үшін шыққан сияқты.

	Уәзір әрі өтті, бері өтті. Бірақ оған қайырылып қараған жан болсашы. Бөрене үстіндегілердің біреуі де Уәзірдің есімін тілге алып, сөз қозғағысы келмеді. Көшеде олардың бұрынғы досы емес, іңірде қақпаны таппай адасқан бір қозы жүргендей. Жоқ, оның хәлі бұдан да қиын, адасқан қозыны біреуі қақпа ашып, кіргізіп жіберер еді-ау.

	Кейін қайтарда Уәзір көшенің бергі жағына шықты. “Үштағанға” жақындай бергенде ысқырғанын қойып, қолын қалтасынан шығарды, мыналарға әдейі мүләйімсіп, аянышты кескінде көрінуге тырысты. Кісі алдында мүсәпірсіп, өзі кемсіту оған асқан қорлық еді. Өзін-өзі аяп, тіптен көңілі босап кетті. Қорлық болса да жолдастарымен татуласуы керек. Уәзір жалғыздыққа шыдай алмайтын, балалардың қасына жеткенде бар күшін жинап, бастықтың алдына келді.

	– Ғабдолла, – деді ол аянышты тарғыл үнмен, – әлгі шаппаны мен сонда-ақ... сенбесең, Шәрифолланың өзінен барып сұра. Ендігәрі кісінің дүниесіне тисем, қолым сынсын. – Оған ең әуелі Ғабдолланың көңілін аулау керек. Айдар Бастықтың айтқанынан шықпайтын.

	Ғабдолла дөрекі жауап қайтаруға дайындалып, Уәзірдің бетіне тіктеле қарады. Бірақ айтар сөзін айта алмады. Алдында көзін жыпылықтатып тұрған Уәзірдің күллі кескіні, сүмірейіп төмен қарағаны бастықтың бар ашуын бірден таратып жіберді. Оның білегі, кеуде терісі үйтілген қаздың құйқасындай бөртіп, үстіңгі еріні дір-дір қалтырап тұр, қарнының үстіне ұзын сызат түсіпті – ертеңгісін көлде Жақыптың қайығына қарғып мінген кезде бірдеңе тырнап кеткен ғой.

	Ғабдолла оны қатты аяды деу тым оғаштау болар. Баланың жүрегі сыздап, шым ете қалды. Оның көз алдында мына Уәзір емес, қимас құрбы, кішкентайдан бірге өскен жан жолдасы Уәзір тұрды. Осындайда қай-қайдағы еске түсетіні бар ғой. Әлі мектепке де бармаған кезі. Бір күні орманда бас киім лақтырып ойнағанда Ғабдолланың кепкісі ең биік қу бұтаққа ілініп қалды. Таяқ лақтырса да, тас атса да түсіре алмады түге. Ал ағаш басына өрмелеуге Уәзірден басқаның батылы жетпеді. Кепкіні сол алып келді. Түсе бере жаңсақ басып, жығылып қалды. Тіпті түк көрмегендей кете берді. “Жүрмеген жығылмайды” деді де қойды.

	Ғабдолла мен Уәзір балыққа да талай бірге барды. Ғабдолланың балықтан салуы жоқ. Уәзірдің қармағына екі-үш балық қапқанда, ол біреуін де ұстай алмай күйінетін. Алайда Уәзір кешке үйге қайтарда балықтың ірісін де, уағын да тең бөлетін.

	Былтыр мынадай оқиға болды. Бір оңбаған көл маңындағы терең құдыққа мысықтың баласын тастап кетіпті. Мысық суға батпай, шыңыраудың түбіндегі дөңістеу балшықтың үстіне шығып алыпты. Түске дейін мияулады бишара. Шылбырға шелек байлап түсіріп көрді жұрт. Бала мысық шелекке мінбеді. Үлкендер де, балалар да неше түрлі тәсіл қолданғанымен, оны алып шығудың амалын таппады. Сол кезде ұзын арқанын сүйретіп Уәзір келді. Арқанның бір ұшын бағанаға байлады да арқаннан ұстап, терең, қараңғы құдыққа түсті. Алдымен әлгі шелекке мысықты салып жіберді де, арқаннан саумалдап өзі де шықты.

	Міне, қазір айыпты боп сүмірейіп, жолдастарынан үнсіз кешірім сұрап тұрған сол бала. Ғабдолла да, Айдар да оны кешіретін еді. Бірақ “Үштағанның” намысына дақ түсірген адамға тез аңқылдап, ағынан жарыла қоюды бастық орынсыз деп тапты. “Мұндайда тым көңілшек болмау керек” деп ойлады ол Сондықтан Ғабдолла енжар, салқын үнмен сұрақ қойды:

	– Не керек саған?

	– Ештеңе.

	– Ештеңе керек болмаса, неге келдің?

	– Сендер керексіңдер маған. – Уәзірдің даусы сәл тарғылданып шықты.

	Уәзірді аяған Жақып жылап жібере жаздады. Қайсарлығы, батылдығымен әрқашан өнеге болған баланың мынандай хәлге түсуі оның ақылына сыймайтын. Бүкіл көшені дүр сілкіндірген Уәзірге не болған? Жолдастары оны неге шеттетеді? Досына қолынан келген құрметі сол болғандай, қалтасындағы қызыл сапты сақпанды қарманып қойды.

	– Ұрыссаңдар да, ұрсаңдар да өздерің біліңдер, – деді Уәзір, – тек бір сөзімді ғана тыңдаңдар, балалар.

	– Иә, айтарыңды айтып қал. Әйтпесе, біздің уақытымыз жоқ.

	– Біздің албарда қызық бірдеңе бар. Қызық дейтін пәлендей қызық та емес-ау. Жүріңдер, соны көрейік.

	– Бір қулығың шығар, – деп күдіктенді Айдар.

	– Қулық емес.

	– Енді не?

	– Барғасын көресіңдер.

	“Үштағанның” үш тірегі біріне-бірі қарады. Шешуші сөзді, әрине, Бастық айтуға тиіс. Сол айтады да:

	– Барсақ, сені сынау үшін ғана барамыз. Байқа, қулық жасап, мазақ қылатын болсаң, өз обалың өзіңе... – Бастық жұдырығын көрсетіп қойды.

	– Айтып тұрмын ғой, маған не істесеңдер де өздерің біліңдер деп...

	Ғабдолла “Үштағанға” бұйрық берді:

	– Жүріңдер, көрейік.

	Жақыпты шақыру Уәзірдің ойында жоқ-ты. Бұл жерде Үлгі мүлдем артық болатын. Мұндай құрметті жерде жүру оған ертерек.

	– Жақып, сен ермей-ақ қойсаң да болады, – деді ол. Жақып Ғабдоллаға көзі мөлдірей қарады. Ол үшін жауапты Бастықтың өзі берді:

	– Ерсін! Ол біздің үшінші тағанымыз. Уәзірдің жүрегі су ете қалды. Бірақ сыр бермеді.

	– Ендеше барсын, – деген болды. Ол өзінше жаңа есеп шығарып алды: “Ғабдолла мен Айдарға үш бірәндіктен тисе, Жақып пен өзіме біреуден-ақ жетеді. Егер тең бөлсек, бала басына екеуден тиеді...”





УӘЗІРДІҢ ЕКІНШІ АҒАТТЫҒЫ




	Албарға келіп кірген соң, Уәзір өзін қожайынмын деп есептеді. Оның дауысы да енді қаттырақ шыға бастады. Қалай десең де, үй иесі ғой.

	– Балалар, – деді ол салтанатты үнмен, – өздеріңе азын-аулақ сыйым бар. Аз да болса, көптей көріңдер, – бұл сөздерді дастарқан жайған кезде әкесі жиі айтатын.

	“Қандай сыйлық екен?” деп балалардың көздері жылтырай бастады. Тәттіні тәуір көретін Жақып тіпті ерінін тамсанып, шұбырған сілекейін жұтып қойды.

	– Сый дейтін пәлендей сый да емес енді, – деп Уәзір қутыңдап бәйек боп жүр. – Қане, Жақып, шәпкіңді бере тұршы.

	Жақыптың басындағы әкесінің шәпкісі болатын.

	Уәзір шәпкіні алып, албардың қараңғы бұрышына кетті. Шетеннің қуысына қолын сұғып, бірдеңені қармана бастады. Қалған алты көз қимылын қалт жібермей тұр.

	– Ә-һә, қолға түстіңдер ме, тәттілер! – деп ол шетен қуысындағы бірәндіктерді біріндеп шәпкіге толтырды. – Бір, екі, үш, төрт, бес, алты, жеті, сегіз, Ғабдолла мен Айдарға үш бірәндіктен, қалғандарға біреуден, бәрімізге де тегіс жетеді.

	Әрине, сый балалардың күткенінен артығырақ еді. Аяқ астынан бірәндік жеудің сәті түсе бермейді ғой! Жақып тағы бір рет ернін сылп еткізді. Басқалардың да тамағы жыбырлап кетті.

	Уәзір шәпкінің екі шетін қусырып ұстады. Қонақтарды албарда сыйлауды ыңғайсыз көрді. Албарда күйсеп отыратын бұзау емес қой түге.

	– Жүріңдер, сарайдың сыртына барайық, оңашалау жерге, – деп шақырды ол қонақтарын. Қонақтар қожайынның көңілін жықпады.

	Сарайдың сыртында үлкен жалпақ тас жатыр. Үстіне дастарқанды жайып жіберсе, өте тамаша. Қазір қожайын сол тас үстіне бірәндіктерді шашып тастай-ды. Қонақтар тартыншақтаған болады. Уәзір оларға жегізбей қоймайды, бәлкім, Жақыпты артық қыстамас та.

	Қонақ сыйлаудан көңілді не бар бұл дүниеде?

	Сарайдың сыртына шыққан соң Уәзір шәпкідегі тағамды тастың үстіне шашып жіберді де, босаған “ыдысты” Жақыпқа лақтыра салды. Ау, қонақтарға не болғаны? Жаңа ғана күліп тұрған еріндер дүрдиіп, жылтыраған көздер тұнжырап кетті. Не болды бұл қонақтарға?

	Тас үстіндегі сегіз бірәндіктің біреуі де бүтін емес екен. Қайсысының бір шеті, қайсысының бүйірі кемірілген, бірнешеуінің ортасы шұрық тесік. Бірәндікті балалар ғана емес, тышқандар да ұнатады екен-ау. Екі күннен бері олар осынша молшылыққа кенеліп, рақаттанып қалған көрінеді.

	– Тышқаннан қалған сыйыңды өзің соғып ала ғой, – деді Бастық.

	Уәзірдің тас төбесінен жай түскендей болды. Адамның басына талай пәле түсетін шығар, бірақ мынау сұмдық қой!

	– Қап, кеше ғана әкеліп қойғам,– деп міңгірледі ол, – сенбесеңіздер, анау...

	Жақып қорғап қалуға тырысты:

	– Тышқаннан қалғанды жеген адамның тісі берік болатын көрінеді, – деді ол. Айдар оны бірден қайтарып тастады:

	– Біздің тісіміз былай да берік. Сен сияқты қант кеміріп өспегенбіз.

	Тәттіге құлқыны құрып тұрғанда қалайша ызасы келмесін! Балалардың зығырданы қайнады.

	– Рақмет, сыйың тамаша екен, – деді Ғабдолла. Дереу “Үштағанға” бұйрық берді: – Кеттік!

	Қонақтар жайымен кете берді. Уәзір алдымен тас үстіндегі бірәндіктерге ұзақ қарап тұрды. Сосын оларды біріндеп картоп бақшасына қарай лақтырды. Қолын сілтеген сайын тістеніп: “Мә саған!” “Мә саған!” дей берді қайта-қайта. Мұны тышқандарға айта ма, бірәндіктерге айта ма, жолдастарына айта ма, өзіне айта ма – онысы белгісіз. Соңғы бірәндікті лақтырды да, тастың үстіне жалп етіп отыра қалып, солқылдап жылап жіберді. Көптен бері жылау-сықтаудың не екенін білмейтін Уәзір ұзақ, өте ұзақ өксіді. Көзінің жасы таусылғанша жылады.





ҚАРМАҚТЫ ҚАПТЫҢ БА, БӘЛЕМ!




	Күн жаңа шығып келе жатқанда біздің Қылыш көлін көргендерің бар ма? Көрмеген шығарсыңдар. Көрсеңдер, қайран қалар едіңдер. Мен мұны мақтану үшін айтпаймын. Қылышты да, оның ағарып атқан таңын да жасаған біз емес, табиғат жаратқан. Біздің мақтанатын жөніміз жоқ. Тек сіздер сол сұлулықтың титтей бөлшегін болса да сезіп, қуансаңыздар екен демекпін.

	Жаңа шыққан күннің алғашқы шапағы алдымен Қылыштың ар жағындағы тіп-тік биік жартасқа шағылысады. Сосын жарқ етіп, шашылып кетеді де, тұс-тұсқа тарайды. Осы кезде көл аппақ тұманнан сырылған жұмсақ көрпесін қымтанып, ұйықтап жатады. Таң жарығы да оны манаураған тәтті ұйқысынан оята алмайды, қайта көл көрпесін берік қымтай түседі. Біздің таулы өңірдің таңы салқын. Тек күннің көзі көрінген кезде ғана Қылыш қынабынан суырған қылыштай жарқ етеді.

	– Ұзақ ұйқтайсың, Қылыш, – деп кінәлайды оны күн. – Қандай түс көрдің?

	– Ел аман, жұрт тынышта қылыш ұйқтауға тиіс, – деп әзілдейді көл. – Жақсы түс көрдім, күн. Рақмет!

	Күн оған басқа сөз айтпай, жөніне кетеді. Жердегінің бәрімен ұзақ сөйлесе берсе, бір күнде дүниені қалай айналып шықсын!

	Осы кезде көл беті айнадай теп-тегіс. Тіпті айдын үстінде жалаң аяқ жүгіріп ойнағың келеді. Күнмен бірге жаңа қуаныштар, жаңа үміттер де туады ғой. Тек тұман ғана бұйығы, өйткені, оның өмірі де қысқа. Әйтсе де жиектегі қамыстарға, тал-тоғайларға, жалбыздың жапырақтарына оралып, көл маңында қалуға тырысады тұман. Бірақ бәрі далбаса. Күн мен тұман бір жерге ұзақ, сыйыспайды. Бұл әмбеге аян.

	Әтештер бүкіл ауылды басына көтере шақырғанда үш бала қайыққа мінді. Түнде Ғабдолла мен Айдар ауладағы пішен үстінде бірге ұйқтаған-ды. Олар қалай тұрып кеткенін білдірмеуіне болатын еді. Бірақ Жақып үйіне айтпай кете алмады. Ол таң саз бере оянған-ды. Біраз қозғалмай жатты. Сосын шалбарын кие бастады. Бір балағын жаңа кигенде шешесі оянды.

	– Неге ерте тұрдың, балам? Әлде жаман түс көрдің бе?

	– Көргем жоқ. Біз бүгін балалармен балыққа барамыз.

	– Балыққа. Көлге ме? – Гүлжеміс апай орнынан атып тұрды.

	– Балық көлде болады ғой, апа-ау.

	– Қайдағыны соқпа. Бір кемісің сол еді енді.

	– Мен жолдастарыма уәде бердім, апа. Уәдені бұзуға болмайды.

	– Болатыны бар, болмайтыны бар. Аяғыңды аттап баспа. Әне, солай.

	– Мен кімнен кеммін, апа? Жұрттың істегенін мен неге істемеймін?

	– Басқада шаруам жоқ. Менің балам біреу-ақ.

	– Жолдастарыммен бірге жібермесең, атамның қайығына мінем де, бір өзім көлге шығам да кетем. Қара да тұр. ЬІлғи тыйым саласың, мен енді үлкейдім ғой.

	Гүлжеміс апайдың көзінің алды қарауытып кетті. Не болған бұл балаға? Қандай зақым келді екен? Қой аузынан шөп алмайтын жуас бала екі-үш күннің ішінде қолдан шығып барады. “Егер қазір жібермесең, бәрібір айтқанынан қайтпас, тіпті қайыққа мініп, көлге кетіп қалар” деп ойлады ана.

	– Жолдастарың кім сонда? Әлгі Уәзір шығар,– деді ол бірталай үнсіз тұрып.

	– Ғабдолла мен Айдар! – деп мақтана жауап берді Жақып.

	Біраз тартысқан соң ана амалсыздан көнді. Бұл Жақыптың зор жеңісі еді.

	– Алды-артыңа қарап жүре гөр енді, балам, – деп қалды ана.

	Сөйтіп, қазір Жақып ескек ұстап, қайықтың құйрық жағына, Ғабдолла ортаға, Айдар азынаға мінді. Ескекші еркін қимылдап, батыл есе бастады. Қайық ернеумен жай ғана алға жылжыды да, біраздан соң біржола қою тұман арасына сүңгіп, көрінбей кетті.

	Қылыштың арғы басына, сүзекі қойған жердегі қалың қамысқа жеткенде балалар қайықты тоқтатып, қармақ сала бастады. Осы кезде күн шығып, көл үстіндегі тұманды қуып таратты.

	Алғаш балық қармаққа көп қапты. Айдарға әдемі сегіз торта, екі алабұға, бір қызылқанат ілікті. Ғабдолла да уақтауынан алтау– жетеуін ұстады. Жақыптың қармағына бір балық та қаппады. Өйткені, балық жемтікке тиіп кетсе болды, ол қармағын шапшаң тартып алатын.

	Қармаққа түскен балық қайықтың ернеуінен суға сүйретілген тор қалтаға салына берді. Олар қайтадан көлге қайттық деп рақаттана жүзіп, секірісіп жатыр. Балық аулағанда дабырласуға болмайды. Бірақ біздің жақта қармақ тастағанда жасалатын ырым бар. Ол дабырласқанға есептелмейді.

	– Тарта алмасам маған серт, іле алмасаң саған серт, түкіріп салдым, секіріп шық, бір шабағын іліп шық,– деп салған сайын қармағын сиқырлайды Ғабдолла.

	Әлгі қызылқанат іліккенде Айдар алдымен оның аузына түкірді де, тақпақтай жөнелді:

	– Қызылқанат, Қызылқанат, шешеңді шақыр, әкеңді шақыр, ағайыңды шақыр, апайыңды шақыр. Топырлатып қаптат! Қызыл– қанат, қап, қап!

	– Қап, қап қармаққа, ілігерсің бармаққа, ілікпесең қармаққа, айналарсың ақымаққа! – деп әлгілерге қосылды Жақып. Балықтар қармаққа ілінгенше, ақымаққа айналғанды тәуір көрген болу керек, шамасы. Олар Жақыптың қақсағанына құлақ салмады. Құлақ салар еді-ау, әттең, оларға құлақ бітпеген.

	Күн жоғарырақ көтерілген сайын балық тым сиреп кетті. Балықшылар талай рет орындарын ауыстырып та көрді, бірақ балықтар сөз байласып қойғандай, қармаққа қаппады. Артық отырудан пайда жоқ. Бар балықты аман шығарып, сүзекіге салу керек. Балалардың қарыны ашып, ішінде ит ұли бастады.

	Сүзекі құрған тұстағы қамысты жарып шыққан қайықтың тұмсығы жиекке тірелді. Ғабдолла мен Айдар шалбарларын шешіп, сүзекінің қасына жетуге асықты. Ол әлі орынында тұр екен. Тоқта, тоқта! Сүзекінің төңірегіндегі қамыстар теңселіп кетті ме? Балалар сүзекіні тексерді. Қандай тамаша мынау? Сүзекінің ішінде торталар, қызылқанаттар, алабұғалар шалпылдасып жатыр. Он бес-жиырма шақты. Қалай кірген олар? Міне саған тамаша! Сүзекінің қақпағы мықтап жабылған болатын. Демек, бұл біреудің істеген ісі.

	Аудан балық қымқыру әдеті бар біздің ауылда. Ілгеріректе Ғабдолла мен Айдар да кісінің ауына бір-екі рет қол салған болатын. Уәзірдің айтатыны жоқ. Бірақ біреудің сүзекісіне балық әкеп салғанды бұрын-соңды көз көріп, құлақ есітпеген-ді. Бүркіттіде мұндай оқиға болмаған да шығар мүлдем. Айтуға адам сенбейтін жағдай.

	– Саған әжем айтқандай, құдай бергісі келген құлына, шығарып қояр жолына! Олжа қапшығыңды тесер деймісің, – деді Ғабдолла.

	– Қайдағы олжа, әлдекімдер жаңсақ салып кеткен болар, – деді Айдар.

	– Салып кетер саған, қапшығыңды тұта ғой.

	– Әйтпесе қулықпен қойған шығар, – деп тағы күдіктенді Айдар.

	– Саған кілең қаптаған қулық, әйтеуір.

	– Білдіңдер ме, мұны кім істеген? – деді жағада тұрған Жақып,– Құт дарыған ғой.

	– Қайдағыны табасың-ау. Пионер басыңмен, – деп Айдар оны қайырып тастады.

	Дегенмен балалар қайран қалды. Тіпті Бастықтың өзі де мұның сырына түсіне алмады. Жұмбақ шешілмей қалды.

	Келесі күні балықшылардың сапары сәтті болды: жарты шелек шамасы балық аулады. Бірақ олар бүгін кешегіден бетер қатты таңырқады. Сүзекідегі балық тағы да көбейе түскен. Тіпті арасында табан балықтың үшеуі бар. Бұл жолы балалар мүлдем тілден қалды. Бұған қуану керек пе, әлде қайғыру керек пе? Сүзекіде балық кеміп бара жатса, сөз басқа. “Бір сұғанақ қол салған болар” деп қоя салар еді. Ең алдымен күдік келтіретін, әрине, Уәзір.

	– Балалар, – деді Жақып, – мұны жақсылыққа жориық. Шамасы, бізге құт дарыған. Әйтеуір, өзгенікін ұрламағанымыз аян.

	– Еңбексіз табылған дүние бәрібір ұрлағанмен бірдей ғой,– деді Бастық.

	– Өзіміз аулаған балықтарды танимыз ғой. Ендеше өзге балықтарды шығарып жіберейік. Сонда бәрі бітеді,– деген батыл ұсыныс енгізді Айдар.

	Алайда батыл сөзден батыл іске көшуге балалардың қолы бармады. Мынау жалтырап жатқан балықтарды қайтадан көлге жіберу оңай емес-ау. Бұл ақылсыздық болар еді.

	– Терең ойлап қарайықшы, біз не үшін балық аулап жүрміз? Табаға қуырып, күтірлетіп асау үшін бе? – деген сұрақ қойды Бастық.

	– Күтірлетіп асау үшін емес.

	– Олай болса, тұра берсін. Кейін көре жатармыз.

	– Арамнан қорықсаң, обалы маған. Қармағыма бәрібір балық қаппады ғой,– деп Жақып жауапкершілікті мойынына алмақшы болды.

	– Мұнда сенікі-менікі жоқ!– деді Ғабдолла,– Бәрі ортақ.

	Әйтеуір, мына беймәлім олжа балалардың берекесін қашырды.

	Бірақ біздің балықшылар ашық ауыз аңқау емес-ті. Үшінші күні олар біресе көл ортасына шығып, біресе қамыс арасына кіріп, қармақ салып жүрген болды да, сүзекіден сәл қашықтау жағаға тоқтады. Қайықтарын қамыс арасына жасырды да, сүзекінің тұсына келіп, қалың қоға арасына бой тасалады. Бұл айланы олар кеше-ақ ойлап тапқан-ды. Қалай да әлгі құпияны ашу керек. Төзімі таусылған-ды.

	Балалар сүзекі жақтан көз айырмай ұзақ жатты. Бірақ қылт еткен қара көрінбеді. Қамыс күлтелері, ағаш жапырақтары, шөп сабақтары әлі таңертеңгі ұйқыдан оянбаған-ды. Бұтақ сайын сайраған құстарға балалар құлақ салмады. Құстарда олардың шаруасы жоқ еді.

	Бір сәт көл бетінен жел жүгіріп өтті. Қамыстар: “Неге ояттың?” дегендей бір-біріне ренжіп, сыбдырласып алды. Ағаш жапырақтары жуас қой. Олар ашуланбады. Қайта бір-біріне еркелей сәлем берді. Жел өткен соң төңірек тағы да жым-жырт болып қалды. Тіпті көбелек ұшқаны да есітіліп тұрды.

	Екі сағат, бәлкім, үш сағат өткен шығар. Балалардың қол сағаты да, қалта сағаты да жоқ еді. Бала шақта қарынның өзі сағат. Ашыққан сайын таңертеңгі тамақ, түскі, кешкі тамақ уақытын қарынның өзі айтады. Балықшыларымыздың қарынындағы сағаты таңертеңгі тамақтың уақыты бағана өтіп кеткенін, түскі тамақ кезі таяп қалғанын ескертті. Мұндайда діңкең құриды.

	– Бостан-босқа қара да жат енді,– деп өкінді Жақып. Айдар дереу тақиясын жолдасының аузына басты. Сосын жұдырығын көрсетіп қойды. Жақып бәрін түсінді де жым болды.

	Таяу тұстан ағаштың ағашқа үйкелген сықыры естілді. Балықшы кісі мұндай дауысты тез айырады. Қайықтың ернеуіне ескек тигенде шығатын дыбыс. Сосын судың шылпылы, қамыстың сыбдыры құлаққа шалынды. Тектен тек жүрген жоқ бұл қайықшы. Бірдеңеден күдіктенгендей өте сақ қимылдайды.

	Қамыс арасынан астау сияқты жалпақ қайық мінген Уәзір шыға келді. Ол әуелі жан-жағына жалтақ-жалтақ қарады. Адам жоқ екеніне көзі жеткен соң ғана қайығынан секіріп түсті. Қайықтың құйрығына бірдеңе байлап алған ба? Иә, солай. Қайықтың ізінен бұлғаңдай сүйретіліп келе жатқан әлгі бірдеңені шешіп алды. Сұлы салатын үлкен қап екен. Қаптың түбінде бірдеңе шылпылдап жатыр. Уәзір қапты қайтадан суға батырды да, сүзекінің қасына сүйреп кетті. Өзінің аулаған балығы жетпегені ғой сорлыға! Қандай қорқау! Енді сүзекідегі балықты қағып кетпек. Ол ниетің орындалмас! Сенің бір қадамыңды алты көз бағып тұр. Тиіп көр осыдан! Біреу жасырын көмектесіп жүр. Уәзір сол балықты ұрлағысы келді.

	Ғабдолланың басына осындай ойлар сап етті. Қалғандары да ұрыны ұстап, әшкерелеуді ойлап жатқан-ды. Сазайын тартатын болды Уәзір!

	Уәзір сүзекінің қақпағын ашты. Жағадағы балалар оның ту сыртынан қарағандықтан не істеп жатқанын анық көре алмады. Топырлаған балықтың шалпылы шалынды құлаққа. Сүзекідегі балықтарды біртіндеп қапқа салып жатқан жоқ па? Ұры жұмысын бітіріп, қақпақты бұрынғысынша жауып, төбесінен нұқып қойды. Дәл осы тұста жағадан Ғабдолланың ащы дауысы шаңқ етті.

	– Қармаққа қаптың ба, бәлем!

	Уәзір селк етті. Жан-жағына алақтап, қатты састы. Жолдастарын көргенде көздерін жыпылық-жыпылық еткізіп, жымия күлді. Бұл жымиғаны балалардың зығырданын қайнатты. Ғабдолла қасына жете бере жақтан тартып жіберді оны. Айдар да құлақ шекеден бір қонжитты. Тек Уәзір жауап қайтармады, жуан ағаштың түбіріндей тапжылмады.

	– Балық жегің келді ме, қомағай неме? – деп шаптыға тап берді оған Бастық. – Мә, ендеше тағы бір шортан! – деп Уәзірді қойып қалды. Уәзір дереу қолындағы босап қалған қабын көрсетті. Оның түбінен шұбырып су ақты. Бірақ қап ішінде қимылдаған ештеңе байқалмады.

	– Қайда құрттың балықты? Бізге егесіп, көлге жібердің бе?

	– Анау жатыр, сүзекіні қара, сенбесең... Ғабдолла мен Айдар сүзекіге қарай жүгірді. Көтеріп қараса, оның түбі толған балық. Бұрынғыдан да көбірек. Жағада тұрған Жақып қуанғанынан ысқырып жіберді.

	Балалар сүзекіні қайтадан суға батырды. Анығырақ айтқанда, ол өзі қолдан түсіп кетті де, бата бастады. Қарашы, қызық қой мынау! Ғабдолла мен Айдар Уәзірге меңіреу адамдай бақырая қарап, қатып қалды. Анау “әй сендер де қызықсыңдар-ау” дегендей, жымия қарап тұрды да, сықылықтап күліп жіберді. Жалаңаш қарыны бүлкілдегенде су бетінде дөңгелек-дөңгелек толқын ойнап кетті. Мұны көргенде Айдар да күлкісін тыя алмады. Оларға Бастықтың өзі де қосылды.

	Белуардан су кешкен үш бала бүкіл көл бойын жаңғырықтырып, ұзақ күлді. Осыны біреу есітсе: “Япыр-ау, неткен есерлер?” деп ойлар еді.

	Бәрінен көбірек қуанған Жақып. Бұған дейін ол өзін екі оттың ортасында тұрғандай сезетін.

	– Тамаша ғой мынау! – деп секіріп түсті ол.

	– Кеше де сен салдың ба? – деп сұрады Ғабдолла жағаға шыққанда.

	– Иә, – деп бас изеді Уәзір.

	– Бұрнағы күні де салған сен бе?

	– Иә.

	– Неге?

	– Жай-әншейін. Сендердің сүзекілерің тезірек толсын дегенім ғой. Апыр-ай, жұдырының тастай екен, бала, – Уәзір жағын сипап қойды.

	– Қойшы, оны қайтесің... – деді айыбын мойындаған Уәзір. – Бәрі осымен бітсін. Өзің ғой...

	– Уәзірдің балықтан салуы бар,– деп сөзді басқа жаққа бұрды Жақып. – Кілең ірісінен іліпті.

	– Ұсақ-түйегін суға қайта жіберіп тұрдым.

	Бастықтың басына керемет бір ой сап етті.

	– Үштағанның неше тірегі болады? Ғабдолланың астарлы сұрағын аңғарымпаз Айдар бірден түсінді:

	– Қанша тірек қойсаң, сонша болады. Тірек өз қолыңда ғой. Қаласаң он жерден тіреу қой.

	Бұл жолы Бастық әдетінше бұйрық жарияламай, жолдастарынан ақыл сұрады. Уәзірге нахақтан зәбір көрсеткені үшін ішінен өкініп отырған-ды. Сондықтан бұйрық беруге хақым жоқ деп есептеді. Бастық кісі сабырлырақ, тиянақтырақ болуға тиіс қой.

	– Балалар, – деді ол, – Уәзірді “Үштағанға” қайтадан алсақ қайтеді? Осыған қарсы болмағандар қол көтерсін.

	Балалар түгел қол көтерді. Жолдастарына қосыла өзі де қолын көтергенін аңғармай қалды Уәзір. Бәрі де іштей дән риза. Тек сабыр сақтап, сыр бермей тұр.

	Көп қиындықтарға кездескен “Үштаған” қайтадан аяғына тік тұрды. Бұл жолы ол мызғымас төрт тірекке таянды.

	Балалар киімдерін сығып киді. Уәзір бәрінен бұрын үлгірді. Оның бар киімі – жалғыз шалбар болатын.

	– Немене, сенің басқа көйлегің жоқ па?– деп жаны ашыды Бастық. Жаңбырда да жалаңаш жүресің.

	– Бар, сандықта жатыр. Мен дене шынықтыру үшін әдейі көйлексіз жүрмін.

	Жолдастары оның дене шынықтырып жүргенін білмеуші еді.

	Керемет көлін қалпына келтіру енді алыс емес-ті. Сапар ертеңнен арғы күнге белгіленді. Таң атпай-ақ жолға шықпақ. Ал қазір екі қайық ауыл жаққа қарай тартты. Алдыңғысына үш бала, соңғы кішкентайына бір бала мінген. Қайықтар көл ортасына жеткенде мұңлы, әсем ән шырқалды. Біздің Айдардың айтатыны кілең мұңлы әндер. “Өте мұңлы баласың, бақытсыз болмағайсың, әйтеуір” дейтін оған әжесі. Неге бақытсыз болсын? Жұрттың көңілін әнге бөлеудің өзі бақыт емес пе?

	Міне, оның асқақтаған әсем қоңыр даусы көл бетімен самғап барып, жағаға жаңғырықты. Жоқ, жағаны жаңғыртып қоймай, көптің көкейін, жан-жүрегін баурап барады.



	Қай жерлерде болмас, нелер кермес.

	Ер-азамат пенен ат басы...





	ӨГІЗБЕН АРПАЛЫС



	Ауыл шетінде шұбырған мал көрінді. Бәрінің алдында Жәмлігүл әжейдің сыңар мүйіз ала серкесі келеді. Бүкіл Бүркіттінің қойын бастайтын сол. Тіпті қиқар қозылардың өзі оны басып озуға батылы жетпейді. Тек ауылға кірген кезде ғана ала серке бір шетке шығып, өзгелерге жол береді. Соны күтіп келген қойлар шуласа маңырап, ауылға лап қояды.

	Осы кезде бүкіл көшені жаңғырықтырып, бала біткен айқай салады:

	– Мал өрістен қайтты! Мал қайтты!

	Айқайды есітіп, әр үйден өрістен қайтқан малды қарсы алатын адамдар қақпа алдына шығады. Жұмыстан қайтып үлгірмеген жалғызілікті жандардың малын көрші-қолаңның бала-шағасы қарсы алады. Біздің Бүркіттіде өмір бақи солай.

	Кәрі-жасы неше түрлі дауысқа салып, мал шақырады:

	– Қошақаным, қошақаным...

	– Шөре-шөре...

	– Шәйт-шәйт, шәй-шәй...

	Бүгін малды күтіп алуға Ғабдолла шықты. Әжесі үйде жоқ еді. Мана Жақып келген-ді. Ол Бастыққа Уәзір берген сақпанды көрсетті. Осыған дейін Жақып оған бұрын Уәзірмен араласқанын айтуға жүрексініп жүретін. Енді бәрі өз адамы. Ғабдолла да оған ренжімеді. Қайта Жақып әлденеше рет нысанаға дәл тигізгенін көргесін, оны мақтап қойды.

	Қазір олар өрістен қайтқан малды күтіп алуға бірге шықты. Алдымен Ғабдолланың екі қойы, сосын сиыры қайтты. Бірақ балалар жуық арада үйге кіре қоймады. Бүркіттіліктердің бәрі солай. Өз малы қайтудан үйіне зып бермейді. Өзгелердің малын да айдап жібереді. Осы у-шу сәттің қуанышы, қызығы өз алдына.

	Ең керенау сиырлардан да жүз-жүз елу қадам кейіндегі ылдида қызыл көз боз өгіз қайтып келе жатты. Өзі пәлендей ірі болмаса да сүзеген дейтін жұрт. Ол өтсе, бала-шағаның зәресі қалмайды.

	Біреуі қақпа артына тығылып, біреуі шарбаққа шығып жатқаны. Міне, ол жақындай бергенде Ғабдолла мен Жақып, қорыққандықтан емес, тек әншейін, шарбаққа шықты. Жақып қалтасынан торғай басындай тас алып, қолсақпанын оқтады. Сақтықта қорлық жоқ, қажет болуы мүмкін ғой.

	Өгіз Ғабдолланың қақпасының тұсына жете бергенде көршілердің үйінің алдындағы ағаш арасынан Гүлнұр шыға келді. Тігіншіден жаңа қызыл көйлегін киіп қайтқан беті. Қуаныштан төбесі көкке жеткендей. Оңға-солға бұрылып, көйлегінің әдемі түймелерін ұстап көреді, қайта-қайта еңкейіп, бүрмелі етегін жинап алады. Бірдеңелерді ыңылдайды. Ә-ә-ә... “Көйлегің өте әдемі екен, Гүлнұр, құтты болсын. Тәніңде тоздырмаққа нәсіп етсін...” дейді екен ол. Мұны оған жаңа бір апай айтқан.

	Шынында да қызыл көйлек кереметтей жарасатын. Тіпті көшеде маң басып, самарқау өтіп бара жатқан боз өгіз де оған қайырылмай кете алмады. Әуелі мойнын бұрып, бақырая қарап тұрды. Кенет басын тұқыртып, Гүлнұрға таман бұрылды. Осы сәт Гүлнұр көйлегіндегі жасыл көбелектің суретіне бірдеңе айтып тұрған-ды.

	– Гүлнұр! Қаш! – деп айқайлады Ғабдолла. Әйәй көйлегінен басқа ештеңені көрмей, алаңсыз келе жатқан Гүлнұр селк ете қалды.

	Кенет өгіз шұңқырдан секіріп өтті де, басын қырындай қиғаштап, Гүлнұрға тап берді. Енді-енді қызыл көйлекті құйттай қызды мүйізіне іліп, басынан асыра лақтырғалы төне түсті.

	– Апа! – деп шырылдап жылап жіберді Гүлнұр. Шарбақ басындағы Ғабдолла қыздың қасына оқтай ұшып жетті. Сүйір мүйіз Гүлнұрға енді қадалды-ау дегенде ол қызды көтеріп алып, шарбақтан асыра лақтырды. Бұл Ғабдолланың үйінің қияр бақшасының тұсы. Қыз жүйектегі жұмсақ топыраққа барып түсті. Долданған өгіз сәл шегіне беріп, Ғабдоллаға ұмтылды да, оны іліп әкетті. Әйтеуір, мүйізі қадалмады. Ғабдолланың кеудесі қос мүйіз арасына қысылып қалды. Осы қатасына қатты ызаланған өгіз кенет басын жоғары көтеріп, Ғабдолланы сілкіп лақтырды. Ол шарбақ іргесінде жатқан үлкен тастың қырына түсті. Баланың дауысы ыңқ етіп бір– ақ шықты. Өгіз тағы да кері шегініп, қайтадан бас салғалы айбат шекті. Енді ұмтыла бергенде оның қанталаған көзіне тас сарт етті. Жақып сақпаннан көздеп атқан тас. Көзінің ауырғанына шыдай алмай боз өгіз өкіріп жіберді. Басын шайқай-шайқай, тұрған жерінде шыр айналып, көшенің бойымен өңкеңдей жүгірді.

	Көзді ашып-жұмғанша болып өткен оқиға бұл.

	Ғабдолланы жұрт қаумалай қоршап алды. Ол даусым шығып кетпесін деп көйлегінің етегін тістеп жатқан-ды. Біреу оны жерден көтере бергенде:

	– Аһ, қолым! – деп айқайлап жіберді Ғабдолла. Езуінен қан бұрқ етті. Мұны көрген Гүлнұр шыңғырып қоя берді.

	– Шыңғырмашы! – деп ақырды оған жаңа жеткен Айдар.

	Жиналған жұрт дабырласып жатыр. Әркім өз білгенін айтып, өзінше кеңес беруге тырысты. Біреулер өгіздің өзін сөкті, біреулер оның иесін қарғады.

	– Мал да иесіне тартпай ма?

	– Иесі де жыландай ысқырған неме.

	– Сорлатты-ау баланы...

	– Сөзбен сынық орынына түспейді. Шара көру керек.

	– Оның шарасы – ауруханаға жедел жеткізу.

	– Екі машинаның біреуі де үйде жоқ тым болмаса...

	– Бар, тезірек аттарды жек, Жауымбаев!

	– Әй, сәл тоқташы, – деп айқайлады Шәрифолла жеңіл тарантаспен өтіп бара жатқан мосқал кісіге. Жолаушы атын тоқтатып, жұрттың қасына келді.

	– Мына баланы өгіз сүзіп, майырып кетті, – деді жұрт оған.

	Жолаушы көп күтпеді:

	– Салыңдар баланы тарантасқа, – деді. Шәрифолла Ғабдолланы абайлап көтеріп, жұмсақ пішен төселген тарантасқа апарып жатқызды. Ғабдолла көйлегінің етегін жиырып, тағы аузына тықты. Бетінің қаны қашып, қуарып кетіпті.

	– Ал қайсысың барасыңдар? – деді жолаушы, – кету керек.

	– Әжесі үйде жоқ қой, – деді біреу.

	– Өзім барам.

	– Өзім...

	– Мен бармасам болмас, – деп Шәрифолла тарантастың көшеріне мінді.

	Айдар мен Уәзір де өтініп еді, оларды мінгізбеді.

	Жаңа ғана асыр салып, шапқылап жүрген Ғабдолла сұлы салған қапшықтай сұлық түсіп, осыдан жиырма шақырым жердегі Көлтабан ауруханасына тарантасқа тиеліп кете барды. Тарантастағылар көл басынан айналып, қыр астына қара үзіп кеткенде жұрт тарады. Ғабдолланың қақпасы алдында үш бала қалды. Олар таудан асатын алыс жолға ұзақ қарап тұрды. Анасын мысық ұрлап қашқан торғайдың балапандарына ұқсайтын еді бұл үшеуі.





ХАТ




	Ғабдолла кеткен соң балалар балық ауламады. Бірақ күн сайын сүзекідегі балықты бақылап, жем сеуіп тұрды.

	Бұл кезде ауылда айтарлықтай оқиға бола қойған жоқ. Тек әлгі боз өгізді иесі сойып алды. Соймайын десе, жұрт жанжал шығарды: “Әйтпесе, өзіңді сотқа береміз” деп қорқытты.

	Айтпақшы, Айдар қарындасы Гүлнұрға берген сертін орындады. Ферма қорасының шатырына шығып, қанаттары қатайып келе жатқан екі торғай балапанын ұстап берді. Бірақ ағасы тор жасағанша Гүлнұр олардың екеуін де ұшырып жіберді. Шешесі Уәзірге сары сәтен көйлек тіктірді, бірақ Уәзір оны бәрібір кимеді. “Сабантойда киермін әлі” деді. Жақыптың ескі жарақаты жазылып, жаңалары қосыла берді. Өйткені, оның мінбеген жартасы, өрмелемеген ағашы, секірмеген шұңқыры қалмады. Бұған тіпті Гүлжеміс апайдың да көзі үйренді.

	Ғабдолланың жазым болғаны туралы хабар жайлаудағы шешесіне де жетті. Ол келесі түні-ақ ауылға келді. Жеккен атын да доғармай, дереу Көлтабанға тартты. Ауылда көп көзге түскен жоқ. Баласының тірі екенін көріп, ана көңілі біраз жай тапты. Ғабдолланың екі қабырғасы, сол қолы сыныпты. “Жас сүйек тез бітіп кетеді, – деді дәрігер, – Балаңыз шыдамды екен. Тамаша жігіт болатын түрі бар”.

	Біреуді өлімнен құтқарған қайсар ұлына ана мақтанып қойды. “Аумаған әкесі ғой” деп ойлады ол.

	Ауылда Ғабдолланың аты ауыздан түспеді. Гүлнұрдың шешесі үй қалдырмай жағалап, Ғабдолланы жылап жүріп мақтады: “Мәңгілік өтей алмайтындай борышымыз бар енді сол балаға” деді. Ғабдолла сауыққан соң сыйлармын деп жұмыртқа жинап, май айырып қойды.

	Ауыр жағдайдың бәрін үндемей көтеретін Нағима әжей бұл жолы да тіс жарып, сыр бермеді. Әйтсе де іштей қатты қиналды. “Жан дегенде жалғыз немеремнен айырылып қалмасам болар еді– ау” деп зар иледі ол. Қайғысы қаншама зор болғанымен бейсенбі сайын баласы Мұхаммедтің “Ерлігі үшін” медалін бормен жалтыратып қоюды ұмытпады.

	Он күн дегенде әжесіне Ғабдолладан хат келді. Нағима әжей өзі оқи алмаса да хатты ашып көрмек болды. Конвертті ептеп ашты. Хатты шығарып, шұқшия қарады. Сосын немересінің үш досын хатты оқып беруге шақырды. Ішіндегі оқығышы Жақып болатын. Тыңдаушылар сәкіде тізілісіп отыр. Жақып хатты түрегеп тұрып оқуды ұйғарды. Ол тамағын кенеп алды да, оқуға кірісті.



	Сағынышты сәлем хат

	Ардақты да құрметті әжетайым!

	Осы кезге дейін неге хат жазбадың деп сұрасаң, жауап берейін. Менің екі қабырғам, сол қолым сынған. Оның үстіне үш күн қатарынан қан түкіріп жаттым, іші-бауырым зақымданған екен. Қазір бәрі қалпына келді. Мені кереуетке жатқызды да, бір апта бойы тұрғызбады. Түзге шықым келгенде де тырп еткізбеді, түбек қойды. Қатты ұялдым. Сол қолымды ақ балшықа қатырды. Қазір көтеріп көрдім, өте ауыр. Қолым сыздағанын қойды. Тек балшырпың асты қышытып, мазамды алады. Тыныс алғанда сол қабырғам шанышады. Шанышса да әуелгідей қиын емес. Тынысымды ақырын тартуға тырысам.

	Көйлегімді, шалбарымды шешіп алды. Ғаламат үлкен жейде– дамбал кигізді. Дамбалыма медбике апай жара таңатын ұзын жіңішке дәкеден ышқырбау жасап берді. Аурухананың іші өте қапырық. Шыбын кірмесін деп терезелерді шілтермен тұмшалап қойған. Шыбын бәрібір кіреді. Тамаққа тойған соң күнде жемістің суын ішкізеді. Компот дейді оны. Өте тәтті болады екен компоты.

	Соңғы сөздерді оқығанда Жақып тіпті ерінін сылп-сылп еткізді.

	Мұндағы дәрігерлер өте жаксы адамдар, әже. Дәрігерлердің ең дөкейі менімен ылғи әзілдесіп қояды. Бөлмеге кіруден: “хәл қалай, батыр!” дейді. Менің шашымды машинкамен алды. Машинка титтей де ауыртпайды екен. Кейде атам басымды ұстарамен қырғанда көзімнен от көрінетін.

	Біз бір бөлмеде үшеуміз. Терезе жанында жатқан ағай мас күйі шарап орынына қараңғыда байқамай сұйық желім ішкен. Қағаз жабыстыратып желім. Шегі шегіне жабысып қалған. Радиоқабылдағыштың қасындағы ағайдың үстіне орманда агаш құлаған. Сонда тілін тістеп, қырқып алыпты. Қазір сөйлесе алмайды.

	Мүнда әбден жалықтым. Тіпті құсаланып кетем бе деп қорқам. Көйлегім мен шалбарымды берсе, бүгін-ақ қайтып кетер едім.

	Әже, осы хатты Уәзір, әлде Айдар мен Жақып оқып беретін шығар. Қайсысы оқыса да айтарсың әлгі балықтардың жағдайын біліп тұрсын, жем апарып сепсін. Әйтпесе аштан өледі. Апамнан сұрауға ұмытыппын: Гүлнұрдың аяқ-қолы сау ма?

	Әже, саған азғантай базарлық жинадым: он бір пешеней, сегіз кәмпит, он шақты қант. Ауызынан жырып, сақтаған екен деп ойлап қалма: тамақтан ауысқаны.

	Хатымның соңында мынадай өтінішім бар: ағайын-туғанға, достарға менен сәлем айт. Өзің мен апама, Айдарға. Жақыпқа, Уәзірге жеке-жеке сәлем жолдаймын. Мені уайымдама, әже, “Ер жарасыз болмас” дейді дәрігер.

	Осымен хатым аяқталды. Алушы әжем, жолдаған Ғабдолла.

	1950 жылғы 9 маусым” .



	Хатты тыңдап болған соң Нағима әжей Жақыпқа бос конверт ұсынды:

	– Қарашы, балам, мынаның сыртына да бірдеңе жазылған ба?

	Конверттің сыртына: “Мына конвертті әлгі желім ішкен ағай берді. Маркасы да бұрын жапсырылған екен” деген сөздер жазылыпты.

	Нағима әжей хатты тыңдай отырып, Ғабдолланың он екі жылдық бүкіл өміріне ой жүгіртті. Немересі туралы: “Қашан қаз-қаз басады?”, сосын “Қашан тілі шығады?”, “Қашан мектепке барады?” деп ойлайтыны кеше ғана еді-ау. Міне, қазір сол немересі алыстағы Көлтабан ауылынан сәлем хат жолдапты. Ғабдолланың өмірінде алғаш рет жазған хаты еді бұл.





ЖАУАП




	Әже жауабын ұзаққа созбады. Ғабдолланың жазылып бітпеген дәптерінен ақ бетін жыртып алды. Бірақ үйден қалам да, сия да табылмады. Бастықтың мұндай пысықтығы болмайтын. Жақып үйіне жүгіріп барып, қалам алып келді. Хат жазыла бастағанша Нағима әжей қолына ақша беріп, Айдарды пошташыға маркалы конверт алуға жіберді.

	Хатты Уәзір жазды, ішіндегі ең әдемі жазатыны сол болатын. Әрине, ол өз басынан бірдеңе ойлап шығарған жоқ. Оған Нағима әжей бәрін де тізіп айтып тұрды.

	– “Ғиззәтлі уә құрметті немерем Ғабдолла!” Жаздың ба? – деп сұрады Нағима әжей.

	– Жаздым-ау, бірақ “ғиззәтлі” деген сөзде екі “з” жазайық па, әлде біреуі де жете ме?

	– Қажетінше жаза бер. Жетпей қалғанша, артық болғаны жақсы, екеуін жаза сал.

	– “Ғиззәтлі” деген не?

	– Мен өзім де білмеймін оны. Бірақ хатты содан бастамаса, сәні қашады. Сен көп тергемей, айтқанды жаза берсеңші. Қане, басынан бастайық.



	Ғиззәтлі уә кұрметті немерем Ғабдолла!

	Ең ізгі тілектерімді айту алдынан, шешек атқан бір шоқ гүлдей сағынышты сәлем жолдаймын. Өзің жаткан Көлтабан жақтан көзін алмай зарығып күткен әжеңнен дұғай-дұғай сәлем және Жайык бойында жайлауда сиыр сауып, жатса-тұрса бір өзіңді ойлайтын анаңнан сәлем. Әкеңнің де, анаңның да кіндік шешесі, үйде де, түзде де құрметке бөленген Жәмлігүл әжеңнен де сәлем. Атаңның аңға ала шығатын досы Аллаберді атаңның бүкіл үй– ішінен сәлем” Үлкен басын кішірейтіп, жоқ уақытын барға балап, сені докторға өз қолымен апарып тапсырған Шәрифолла ағайыңнан дұғай сәлем. Әкеңнің ең жақын құрдасы, қазір кеңседе шот қағып отыратын Сәхипгерей ақсақтан сәлем. Екі жағымыздағы қияметтік көршілердің үй-іштерінен сәлем. Осымен сәлемім тамам.



	– Ау, бізден сәлем айтпадыңыз ғой, – деді Жақып. Нағима әжей қатасын бірден аңғарды да, хатқа түзету енгізді:

	– “Тамам” деген сөздің үстіне былай деп жаз: “Бірге ойнап өскен серіктерің Уәзірден, Жақыптан, Айдардан сағынышты сәлем. Осымен сәлемім тамам”.

	Немерем Ғабдолла, сенің алтыннан ардақты, күмістен салмақты хатыңды мың тоғыз жүз елуінші жылдың он екінші маусымы күні тал түсте алып, сенің серіктерің Айдар, Жақып, Уәзір бәріміз қайта-қайта оқып шықтық. Сенің сай сүйегің сырқырағанын жүрегім сезіп, қатты сыздады. Жә, ақыры қайырлы болқай, әйтеуір. Бір сәбиді ажалдан арашалап, қанша адамды қайғыдан кұтқардың сен! Егер сенің көз алдыңда сол баланы өгіз сүзіп өлтіргенде, өмір бойы азаптан арылмас еді. Жан азабы, тән азабынан ауыр ғой. Енді дәрігерлерді тыңда. Айыққан кезде телефон сымы арқылы хабар берерсің. Ұжымшардың бастығы Дәулет ағайың айтты, Ғабдолланы алып кайтатын арбаға айғырдың ең жаксысын жектіремін деді. Ондай айғырды баяғы заманда тек гүбірнатыр ғана мінген.

	Қолым қышиды депсің. Дәрігеріңе айт, буга салсын. Қайың жапырағымен булап, кағып көрсін. Бірақ өте ыстық болмасын. Базарлықтарыңа жегеннен бетер қуандым. Ішің пысқанда сен өзің жей ғой оларды. Әжеңнің сәлемдемесіндей көріп жегейсің. Оншакты жұмыртка, бір күрішкі қаймақ жіберейін десем, Дәулет ағайың жіберткізбеді. “Ауруханада тамақ жеткілікті” деді.

	Отбасымыз, мал-жанымыз, құстарымыз, шүкір, өзің көргендей, бәрі аман-есен. Тауықтар жұмыртқалап жатыр. Әлгі шұбар тауық он екі балапан шығарды. Сиырдың да сүті көбейіп келеді. Жақында ішіміз пысып, Жәмлігүл әжеңмен егін басына барғанбыз. Егіннің шығымы өте жақсы. Ылдидағы Әмірханның моншасы өртеніп кетті. Басқасы аман. Есендікпен көріскейміз.

	Өзіңнің сау-саламат ауылға қайтқаныңды көруге ынтызар болып, күтіп отырмыз. Қайтып көзіме көрінсең, әкеңнің медалін бірер күн тағып жүруге беріп тұрсам деймін. Бір күн медаль тағып жүрерлік мәрттігіңді көрсетпедің емес, көрсеттің. Гүлнұр туралы сұрапсың. Ол сау-саламат жүгіріп жүр. Қус тіліндей ғана хатымды осымен тамамдап, өзіңе сәт сапар тілеуші – әжең”.



	– Ау, балықтар туралы айтпадыңыз ғой, әже?

	– Бағана да сұрармын деп едім, ұмытыппын. Қайдағы балық ол?

	– Ол құпия ғой, әже.

	– Сендердің-ақ құпияларың таусылмас: Ендеше білгеніңді өзің қосып жаза ғой.

	Уәзірдің өз білдігінше қосқаны: “Ғабдолла, балықтарды уайымдама. Олар аман. Тезірек қайт!

	Хатты айтып тұрган әжең, жазған Уәзір”.

	Айдар хат жазылып біткенше айналып келді. Уәзір тасқа басқандай әдемі әріптермен мекен-жайын жазды:

	“Ғабдолла Жоламановқа табыс етілсін” деген сөздердің астын сызып қойды.

	– Қане, әже, өзім жүгіріп барып, пошта жәшігіне салып келейін, – деді Жақып.

	– Рақмет, балалар, өзім жолшыбай салып кетермін. Солай қарай баратын шаруам бар еді, – деді Нағима әжей. Пештің қуысындағы жәшіктен жұмыртқа алып, балаларға екеуден ұстатты. Әлгілердің алмағанына қоймады. Астан ұлы нәрсе жоқ. Бүркіттіде осы салтты бұзу айыпқа саналады.

	– Кейінірек келіп кетсең, Жақып, тағы бір рет оқып берер едің әлгі хатты, – деді Нағима әжей.

	Жақып басын изеді.

	Балалар шығып кеткен соң Нағима әжей сандықтан ұзын шұбар көйлегін, жасыл барқыт қамзолын алып киді, жаңа түбіт шәлісін жамылды. Оның басқа баратын жері жоқ еді. Хатты немересіне өз қолымен салғысы келді. Осындай маңызды іске бола ол мерекеге баратындай киінді.

	Нағима әжей екпіндей адымдап клубтың қасына келді. Әне, есіктің сол жағында ғана пошта жәшігі ілініп тұр. Қандай оңбаған адамдар осы пошта қызметкерлері! Жәшікті бір елі шаң басып қалыпты ғой. Нағима әжей жәшік үстіндегі шаңды үрлеп ұшырмақ болды. Үрлегенмен ұша қоймағасын, қамзолының қалтасынан орамалын алып, әдемілеп сүртті. Содан соң ғана құйттай қақпағын ашып, хатты ішіне салып жіберді. Ол тез қайтып кетпеді. Жәшікке біраз қарап тұрды да, оны жұмсақ кәрі қолымен ұстап, сүйіп қойды.

	– Құс қанаты жолдасың болсын! – деді ол.





ЖОЛ




	Өз басыңмен мықтап ойласаң, шешілмейтін мәселе жоқ. Бір күні кеште тау жақта сиыр жайып жүргенде балалар өзара ақылдасып, ертең Ғабдоллаға баруды ұйғарды. Япыр-ау, осындай ойға қалайша бұрынырақ келмеген? “Үштағанның” бастығы азап шегіп, ауруханада жатса, бұлар түк көрмегендей, ауылда асыр салып жүр. Достың хәлін сұрау есте жоқ. Осындай да жолдастық болып па?

	Балалардың үшеуі де үйлеріне қайтудан ертең күн шыға жолға шығатынын айтты. Ғабдолланың атын естігенде ата-аналардың біреуі де қарсы тұрмады. Тіпті Гүлжеміс апай да ойланбастан рұқсат берді. Ал Айдардың шешесі мүлдем қуанып кетті.

	– Баяғыда-ақ бару керек еді! Босқа сандалып жүрдіңдер, маубастар, – деді. Балаларының ауызынан жырып, Ғабдоллаға арнап жинаған жұмыртқасынан, майынан базарлық берді. Жақыптың шешесі кішкентай құтыға салып бал, біраз бәтір нан қойды. Құрбанбике жеңгей шатырдағы жүн арасына жасырған қарақаттың қағын алып берді: “Шайға салып ішсін, сүйектің сырқырағанын басады” деді.

	Бастықтың міндетін уақытша мойнына алған Айдар кеше кеште-ақ жолдастарына түрлі бұйрық берген. Киім-кешегі көп есептелетін Жақыпқа екі қабат шалбар, екі қабат көйлек киюді тапсырды.

	– ЬІстық болады ғой, – деп қарсыласты әлгі.

	– ЬІстық сүйек сындырмайды. Жақып түсініп алғысы келді:

	– Ау, неге екі қабат?

	– Қажеті болар.

	Бұл жолы Уәзір де сары сәтен көйлегін киді. Шет жерде көйлексіз жүру ұят қой. Әр нәрсенің жөні бар.

	Күннің алғашқы шапағы көкжиектен көтеріле бергенде қолына түйіншек ұстаған үш бала жолда келе жатты. Алдымен олар екпіндеп қатты жүрді, таудың ылдиына түскенде жүгіріп те алды, Күн көтерілген сайын жолаушылардың қимылы шабан тартты. Тас арасынан күмбірлеп аққан бір бұлақтың басына су ішуге қайырылды, шөлден бетер олардың қарыны ашқан еді:

	– Келіңдер, жүрек жалғап алайық, – деді Уәзір. Мұндай орынды ұсынысқа кім қарсы болсын.

	Жүрек жалғауға ғана отырған балалар бұлақ басында бір күндік азықтарын қарбытып соғып алғанын байқамай қалды, тойып алғасын Айдар қуақыланып:

	– Оқасы жоқ, бір күндік тамақты арқалап әуре болғанша, қарнымызда-ақ жатсын, – деді.

	Бұлаққа еңкейіп, мөлдірден қанып ішті де, жолаушылар тағы да жолға түсті. Оларды көпке дейін көлікті жолаушы да, машина да қуып жетпеді. Балалар орманнан, таудан асып, даладағы жолға шықты. Көлтабан дала жақта. Уәзір жолды жақсы біледі. Ол әкесімен былтыр екі рет Көлтабан базарына барған-ды.

	Балалар жарты жолдан өткенде, үстіне бөрене тиеген тіркемелі машина соңдарынан қуып жетті. Үшеуі де қол көтерді. Машина бұлардың қасына ақырын келіп тоқтады. Шопыр есікті ашты. Ол он жеті-он сегіз жастар шамасындағы жігіт екен.

	– Уа, жол болсын, жолаушылар?

	– Көлтабанға.

	– Онда не істейсіңдер?

	– Бір жолдасымыз ауруханада жатыр. Өгіз сүзіп мертіккен. Соның хәлін сұрауға барамыз.

	– Жеткізіп тастаңызшы, ағай.

	– Тым ауырсыңдар ғой, – деп қуланды шопыр, – машина тарта алса...

	– Тартар. Жол тегіс қой, – деп басалқы айтты оған Жақып. – Біз жеп-жеңілміз.

	– Ендеше мініңдер. Тек кабинаға бәрің бірдей сыймайсыңдар. Бір бала үстіне шықсын.

	– Үшеуіміз де үстіне шығайық, ағай.

	– Абайлаңдар, ұшып түспеңдер. Кесір келтіріп жүрмеңдер.

	Балалар ә дегенше бөрене үстіне қарғып мініп, қылқиысып отырып алды.

	Дала жолы тегіс, жайлы еді. Машииа заулап келеді. Балалардың көңілі көтеріліп кетті. Жолдың екі қапталы жайқалған қалың егін. Баяу ғана ескен желмен бүкіл алқап толқып тұр. Сонау алыста таулар мұнартып жатыр. Бүркітті де алты қырдың астында қалды. Таулардың етегінен созыла будақтаған түтін көрінеді. Жайлауда от жаққан бақташылар ғой. Барша шыңнан шоқтығы биік Кереметтің аппақ шыңы жарқырап тұр. Біздің жақта Кереметті таулардың патшасы дейді.

	Көңілі шарықтап, шалқып кеткен Айдар шыдай алмай, шырқап жіберді:



	Ата мекеніме қайтар едім,

	Аяғым талса да, еңбектеп...



	Ән шырқаса ол бүкіл дүниені ұмытады. Ән ырғағына қосып, бұлғай бергенде, қапылыста қолындағы түйіншегін бөренеге соғып алды. Шүберектен сұйық бірдеңе шұбырып аға бастады. Ғабдоллаға базарлыққа әкеле жатқан жұмыртқалардың қабығы өте жұқа болып шықты. Алайда Айдар да, басқалар да мұны байқамады. Ағып тұрған жұмыртқаның уызы күн сәулесімен тез кеуіп кетті. Қара шүберек мұны жасырып, көрсетпей қойды.

	Көлтабанға жеткенде шопыр машинасын тоқтатты.

	– Мен ауылға кірмеймін, тура тартам. Айыпқа бұйырмаңыздар, жігіттер, жеткізіп тастауға мұршам жоқ, – деді ол есіктен басын шығарып,– араларыңда ғажап әнші бар екен. Жолдың алыстығын аңғармай қалдым.

	– Әншіміз мынау, – деп Айдарды түртіп көрсетті Жақып.

	– Молодец, інішек!

	Балалар машинадан түсті.

	– Рақмет, ағай! – деді үшеуі бірден: Айдар Ғабдолланың сыбағасынан шопырға екі жұмыртқа бергісі келіп еді, батылы жетпей, тартынып қалды. “Ала қоймас, алмаса ұят болар” деп күдіктенді.

	– Аурухана ауылдың арғы басында, орман шетінде. Орталық көшеден тұп-тура тарта беріңдер, – деп жол сілтеді де, шопыр жөніне кетті.

	Жолаушылар тағы да жаяу қалды. Алайда аурухана бір қауым жерде еді. Ауыл ортасындағы жылғаға жетіп, балалар үстінің шаңын қағып, жуынып алды. Өйткені, олар мал қораға емес, ауруханаға барады ғой. Әр нәрсенің орыны бар.

	Аурухана қақпасының алдында ақ кофталы кексе әйел қойдың жүнінен шәлі тоқып отыр екен. Ауланың ішінде тағы бір ағаш үй тұр. Оның қасындағы жайпақ орындықта бір келіншек бала емізіп отыр. Арық жағасындағы шөп үстінде жуан қара ағашқа екі еркек арқасын сүйеген. Шеттен келген ауруларды дәрігерлер осы үйде қабылдайды.

	Ауладағы ағаштан-ағашқа кере тартылған бірнеше ұзын жіпке ақ кір ілулі. Қақпа алдындағы әйел шәлісін тоқи отырып, жаюлы кірге көзінің астымен қарап қояды. Шамасы, оны осы маңайдағы ешкілерден күзететін болуы керек. Ешкі ақ кірді жалмауға өш.

	– Апай, – деді Уәзір, – біз жолдасымыздың хәлін сұрауға келген едік. Жоламанов Ғабдолланы көруіміз керек.

	– Оның хәлі жақсы қазір, – деді апай. – Төртінші палатада жалғыз өзі жатады. Бірақ әлі үстіне кіруге болмайды. Ертеңгі тамақтан соңғы ұйықтайтын кез. Түстен кейін өзі шығар.

	Досын көруге ынтығып келген балаларды мынадай тәртіп қуанта қоймады.

	– Біз сездірмей кіреміз, апай, аяқтың ұшынан басып, кіргізіңізші, – деп жалынды Жақып.

	Аяғыңның ұшы түгіл, саусағыңның ұшымен басып кіруге болмайды. Барыңдар. Кейін келерсіңдер.

	– Біз өте алыстан келдік, апай. Бүркітті ауылынан!

	– Бүркітті түгіл, Қарғалыдан келсең де кіргізбеймін.

	Балалар орманның шетіндегі үлкен қайыңның көлеңкесіне барып жатты.

	– Шаруамыз шалқайды. Күн босқа өтіп барады,– деді Айдар.

	– Жолымыз оңбады бұлай болғасын, – деп қостады Жақып.

	– Сәті түспеді деп қарап жата берсек, қайдан оңсын? Оңдыру керек оны,– деді Уәзір.

	Жолаушылар сыбыр-сыбыр сөйлесіп, ақылдасып алды.

	Балалар аурухана қасына қайта айналып келді. Қақпа алдында манағы әйел шәлісін тоқып отыр еді.

	– Уақыт өтпей жатыр, ішіміз пысты, апай,– деді Уәзір,– Бір жұмыс беріңізші бізге. Қарап жүргенше істей тұрайық.

	– Істейтін кісіге жұмыс құри ма.

	– Қалаған жұмысыңызды тапсырыңыз, біз үшеулеп кірісіп кетсек...

	– Ерінбесеңдер... анау кірлер кеуіп, құрғап барады. Мына домалағымды тауысайын деп едім, қолым тимей жатыр кір жинауға. Соларды мынау сарайға жинап беріңдерші. Алғыс аларсыңдар. Бір алғыс мың бәледен құтқарар дейді ғой. Байқаңдар, түсіріп алып, ластамаңдар, әйтеуір!

	– Ептеп қана аламыз, апай...

	Балалар дереу іске кірісті. Әлгі апайға мейлінше жағынуға тырысып, олар тапсырманы мұқият орындады.

	– Болар бала деп осыларды айт, – деп іштей сүйсінді апай. – Менің балам бірдеңе тапсырсаң, қыңырайып, кіржіңдеп қалады.

	Кір ілінген жерде біраздан соң түйін-түйін ақ жіптер ғана қалды.

	– Ой, рақмет, шырақтарым! Жақсы бала екенсіңдер, – деп мақтады апай.

	– Алғысыңызды алдық қой, апай, – деді Айдар, – әлгі мың бәледен құтқаратын алғысыңыз бізді бір бәледен құтқарсын. Біз жолдасымызды көргіміз келеді.

	– Өй, қалжыңбас қулар! Алдымда неге бәйек болады десем. Дәрігер көріп қалса, бәріміздің де сазайымызды тартқызады ғой.

	– Біз жаза алудан қорықпаймыз.

	– Жоқ, жоқ, жарамайды... Үшеуіңді бірден жібере алмаймын.

	– Екеумізді ғана жіберіңіз. Мынау сыртта күте тұрар. – Айдар Уәзірдің жеңінен тартып қойды.

	– Сақ болыңдар, сылт еткізбей кіріңдер, – деп әйел жан-жағына қарап алды. – Төртінші палата. Кіруден оң жақтағы екінші есік.

	Айдар мен Жақып аяғының ұшынан басып, ішке кіріп кетті. Уәзір қақпа алдында қалды.

	– Кімге тоқып жатсыз мына шәліні? – деп сыр тартты Уәзір әдейі сөзге айналдыру үшін.

	– Күйеудегі қызымның өтініші ғой. Өзі бұзау бағады. Мүлдем мұршасы жоқ.

	– Менің анам тауық фермасында жұмыс істейді.

	– Тауықтары жұмыртқа сала ма?

	– Топырлатып туады да тұрады. Жинап үлгіре алмайсың.

	Уәзір мұны, әрине, сәл асыра сілтеңкіреп жіберді.

	Әйел өте сөзшең кісі болып шықты. Әңгімені шұбырта бастады. Уәзірге де керегі сол Әйел білетін өнерінің бәрін біртіндеп жіпке тізіп, айта берді, айта берді. Шәлі тоқитын да өзі, пеш салатын да өзі, киім де тігеді, қурай3 да тартады, байпақ та басады, театрда да ойнайды екен. Жас кезінде сабантойларда балалар орнына тіпті шабандоз да болған. Сондай ерке қыз боп өсіпті...





КҮТПЕГЕН ҚОНАҚТАР




	Жолдастары келіп кіргенде Ғабдолла кереуетінде шалқалап, төбедегі шыбындарды санап жатқан болатын. Ол селк ете түсті де, түрегеп отырды. Сау қолымен көзін сүртті. Келгендер ішке кірді де босағада қатып қалды.

	– Келдіңдер ме? – деді Ғабдолла басқа сөз таппай.

	– Келдік. Жазылып кеттің бе?

	– Жазылдым.

	– Қолың ауырмай ма?.

	– Қазір ауырмайды.

	Балалар қол алысып көрісті.

	– Уәзір неге келмеді?

	– Келді. Оны кіргізбеді, сыртта қалды.

	– Мінекей, саған базарлық әкелдік. Қарақат қағы Уәзірдікі.

	– Базарлықтарың үшін рақмет. Тек тамаққа тәбетім шаппайды.. Үйге қайтқым келеді. Әжем сау ма? Балықтар тірі ме?

	– Тайдай тулап жатыр. Сені қашан қайтарады?

	– Әлі он күн жату керек көрінеді. Бір аптадан соң балшығын ашады.

	– О-һо-о!

	– Шалбар болса, әлдеқашан терезеден шыға қашар едім. Әттең, шалбарымды бермейді. – Ғабдолла терезе алдына келді. Орман жаққа қарайды екен бұл терезе. – Көрген күнімді ит көрмесін, – деді ол – Мына дәкені сыпырып жіберіп...

	– Киім-кешек бізде жеткілікті,– деді Айдар,– Ана Жақып екі қабат киінген.

	Басқа сөз артық еді. Ғабдолла үстіндегі ақ жейде-дамбалды шешіп тастады. Оған шалбар киюге бәрі көмектесті. Шалбар шақ. Тек көйлек тарырақ екен. Гипстелген қол жеңіне сыймады. Балалар бұған саспады. Ұзын көгілдір көйлектің жеңін Жақып дыр еткізіп, қолтықтан жыртты да алды.

	– Қайтқасын апам тігіп береді,– деді ол. Ғабдолланың сыбағасы деп жинаған базарлықтарын жыртылған жеңге толтырып, екі басын түйіп қойды. Айдар терезеге кептелген дәкені әрең ағытып алды. Секірейін деп тұрғанда Ғабдолла жолдастарын тоқтатты.

	– Хабар-ошарсыз кетуге болмас, – деді ол. Тумбочка тартпасынан қалам алып, тілдей қағазға былай деп жазды:



	Қадірлі дәрігер аҒай!

	Сізге көп рахмет жаусын. Мен жазылып кеттім енді. Қазір ауылға қайтып барамын. Жолдастарым киім әкеліпті. Балшықты алып тастауға бір аптадан соң өзім келемін. Айыптай көрмеңіз.

	Ғабдолла Жоламанов.



	Терезеден алдымен Айдар түсті. Сосын Ғабдолла шықты. Айдар оны белінен құшақтай көтеріп алды. Ең соңынан Жақып секірді. Ол сүрініп кетіп, тобығын түбіртекке соқты. Көзінен от көрінді. Бірақ ол мыңқ етпеді.

	Орман арасына кіріп, жұрт көзінен жасырынған соң ғана Айдар құстың сайрағанына салып ысқырды.

	Уәзірдің сақ құлағына бұл әдемі әуен болып естілді. Сонда да ол бірден тұра жүгірмеді.

	– Анау бұтаның ар жағына барып келейінші, ішім кетіп барады, – деген сылтау айтты.

	Осы кезде әлгі әйел өзі қатысқан соңғы спектакль туралы әңгіме айтып отыр еді.

	– Сөзімді аяқтайын да...

	– Ол театрды біздің ауылда да қойды. Мен көргенмін оны.

	– Көрген болсаң, неге бірден айтпадың? Мен басқасын айтатын едім. Ендеше, мынаны көріп пе едің?...

	Аурухананың сыртында “құс” тағы да сайрап қойды.

	– Ой-хой, тамаша ғой осы жаз айлары! – деп таңырқады әйел, – Құстар сайрағанда елжіреп кетесің.

	– Оһ, ішім! – деп Уәзір бүкшиіп қалды.

	– Бар, аурухананың ар жағына, бұтаның арасына жүгір, – деді әйел.

	Уәзір ішін ұстап, көше жаққа қарай жүгірді.





КЕРЕМЕТ ӘЛІ АЛДА




	Қайтарда балаларға машина да, басқа көлік те кездеспеді. Олар ұзақ жолмен жаяу қайтты. Бірақ шаршап-шалдығу дегенді мүлдем сезген жоқ.

	Кешке салым төрт жолаушы Қылыштың арғы жағындағы шоқының басына шықты. Күн осы кезде Кереметтің дәл төбесінде тұрған болатын. Бұл жақтан қарағанда ол жалын атқан жанартау сияқты лапылдап жатқандай. Көз тоймас көркем, жым-жырт. Балалар ғаламат тауға таңдана ұзақ қарап тұрды. Айдар қалайша ән шырқап жібергенін өзі де сезбей қалды.



	Албырап туған алтын ай секілді,

	Кереметтей таудың ақ тасы.

	Қай жерлерде болмас, нелер көрмес,

	Ер-азамат пенен ат басы...



	Керемет әлі алда. Біреше күннен соң төрт тірекке таянған “Үштаған” оның көлін жаңғырту үшін сапарға шығады. Жолға шыққан кісі мақсатына жетпей кері бұрылмайды ғой. “Үштаған” да алған бетінен қайтпай, шырқау шыңның төбесіне өрлейді.

	Жылдар өтер. Бұл балалар ер жетіп, жігіт болар. Сонда бұлар Кереметтен де шырқау шыңдарға шығады. Жер түгіл, көкті шарлайды олар әлі.

	Осыған сенесіңдер ме? Мен кәміл сенем.





ОҚЫРМАНҒА АЙТАР СӨЗ




	Бүркіттілік құйттай бауырларыммен қоштасар мезгіл жетті. Кітаптың соңғы парағын аудардың да, сен де олармен қимай қоштастың, оқушы. Дүниеде достармен қоштасу қиын ғой. Көңілім елжіреп кетті біртүрлі. Сен ше?

	Кітапта пәлендей таң қаларлық оқиға болған жоқ. Ғабдолланың көрген бейнетін былай қойғанда, кейіпкерлердің бәрі де сау– саламат қой. Оның жарақаты да көп ұзамай жазылды. Менің достарым әлі туған ауылын да, өздерін де даңққа бөлейтіндей ерекше ерлік жасай алмады. Дегенмен олардың өмірінде тамаша бір өзгеріс пайда болды. Жазғы бірнеше аптаның ішінде балалар көп жайларды ойланып-толғанып, есейді, ширады, жақсылықты, ізгілікті таныды, ерлік іске, қаһармандыққа әрқашан дайын екендіктерін көрсетті. Қажет жерде олардың ерлік жасай алатыны даусыз.

	Айтпақшы, ерлік туралы. Менің ойымша, ерлікті адам әдейі жасамайды: міне, қара да тұр, мен қазір ерлік жасап, жұртты таң қалдырамын, өзімді даңққа бөлеймін деп күні бұрын кеуде қақпайды кісі. Адам еңбекте болсын, шайқаста болсын ел алдындағы, халық алдындағы борышын қалтқысыз өтеуге бар қажыр-қайратын жұмсайды. Ешкім іздеп жүріп ерлік жасамайды, ерлікті қаһармандық қажыр-қайрат қажет болған жерде ғана көрсетеді. Қаһармандықты тек қайсар мінезбен, мәселен, Александр Матросов пен Зоя Космодемьянскаяның асқан қаһармандығы сияқты ерекше жағдайларда ғана көрсете бермейді, кез келген істе, тіпті сырттай қарағанда көз үйренген елеусіз істе де ерлік көрсетуге әбден болады. Менің ойымша, бұл үшін ең алдымен батыл жүрек керек, адам жас басынан өз бойында қаһармандық мінезді шыңдап, күнделікті ісі мен мінезінде шынайы адалдық, ержүректік көрсете білуі керек.

	Майданда кездескен бір оқиға әлі есімде. 1944 жылғы көктемде Днепрдің ар жағындағы шағын бекіністе біздің артиллериямыздың бір бөлігі бораған оқ астында фашистердің шабуылға шыққан танктерін дәл көздеп, дөп тигізіп тұрды. Жан-жақтан оқ зуылдап, жарықшақтар гүрс-гүрс жарылып жатты. Мен зеңбірек оқтаушының қимылына қайран қалдым. Сабырлысы-ай сабаздың, сірә сыр бермейді-ау, зеңбірек оқтап емес, тіпті үйіндегі пешке отын салып жатқан сияқты. Ерлік туралы, даңқ туралы ойлап қайтсін, артиллерия жауынгерінің міндетін зор сеніммен, бұлжытпай орындап тұр, әйтеуір. Соның өзі асқан ерлік-ау.

	Әңгімеден сәл қиғаштау кетсем керек, бірақ достарымды ұмытқаным жоқ. Осы кітапты жазу үстінде зор қуанышқа кенелдім. Әлгі балаларыма бауыр басып, қимас дос боп кеттім. Шын жүректен сүйдім оларды. Дүниеде бұдан асқан не бар!

	Сен де солармен дос болсаң, қуанған үстіне қуанар едім, оқушым. Достықты сұрап алуға болмайтынын білемін. Ол біздің еркімізден тыс өздігінен туатын жай.

	Сен менен: “Әлгілер Керемет шыңына шығып, құрғап бара жатқан көлді апаттан құтқарып қалды ма?” деп сұрауың мүмкін. Әрине, олар ойлағандарының бәрін орындап, ниетіне жетті. Әйтпесе, олармен дос болып қайтем.

	Түк бітіре алмайтын берекесіз бөспелерді, керенау-кердең қиялшылдарды суқаным сүймейді. Ондайларға қыруар қағаз бен сияны шығындап, босқа әуре болмас едім ғой.

	Шама-шарқын біліп, қолынан келер іске ұмтылатын, ойға алған мақсатын орындай алатын, алған бетінен қайтпайтын қайсар адамдарды ұнатам.

	Жә, көріскенше күн жақсы, достар!

	1960.





	https://t.me/kzkitap





Notes


	[←1]

Әсәй – ана, шеше.





[←2]

Бісәй – мысық.





[←3]

Қурай – сыбызғы





