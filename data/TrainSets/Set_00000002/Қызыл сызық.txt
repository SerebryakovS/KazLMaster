	Қорғанбек Аманжолов

	Қызыл сызық





	Мақалалар мен сұхбаттар жинағы





	Белгілі қаламгер, ақын,аудармашы, Қазақстан Журналистер одағы сыйлығының лауреаты Қорғанбек Аманжоловтың «Қызыл сызық» кітабына руханият саласына қатысты ой-толғамдары мен көркем эсселері, әдеби портреттер, тәуелсіздігімізді алуан қырынан айшықтап бейнелейтін мақалалары және белгілі тұлғалармен сұхбаттары топтастырылған.

	Кітап қалың оқырман қауымға арналған.





ƏЗИЗ ЖҮРЕК немесе ЕҢ ХАЛЫҚШЫЛ ЖАЗУШЫ




	Өткен ғасырдың жетпісінші жылдары арман қуып Алматыға келген біздің толқынға жазушы ағаларымыз Ілияс Есенберлин мен Əзілхан Нұршайықовтар ғажайып сый әзірлеп қойған еді. Ол әйгілі «Қаһар» және «Махаббат, қызық мол жылдар» романдары болатын. Əлбетте, жұрттың бәріне белгілі жай, мұның бірі қазақтың ертеректе жабылып қалған тарихын қайта көтеріп, ұлтымыздың ерлігін, қаһармандық рухын толғады. Ал, екіншісі халқымыздың бойындағы адамгершілік, махаббат, сүйіспеншілік, адалдық, азаматтық сияқты мәңгі өлмес ізгілікті қасиеттерін асқақтата жырлады. Бәлкім, соңғы жарты ғасырдай уақытта осы екі романнан әр сипатта артығырақ туындылар жазылған да болар, бірақ оқырман қауымның осыншалықты ыстық сүйіспеншілігіне бөленген, дәл осылардай шын мәніндегі шынайы халықтық кітапқа айналған, қазақ қауымын, зиялы ортаны, студенттер мен ауыл-қалалардағы басқа да жастар санасын нақ осы «Қаһар» мен «Махаббат, қызық мол жылдардай» дүр сілкіндіріп, қайран Ғафаң – Ғафу Қайырбековше қайырғанда, ғаламат сенсация тудырған басқа әдеби шығарманы мүлдем жоқ демесек те, тап басып айту қиын. Міне, осы кездерден бастап талай буын ұрпақты талмай тәрбиелеген Əзілхан Нұршайықов – бүкіл Алаш үшін ардақты Əзаға, ұлттық жазушыға, жай ғана суреткер емес, абыз тұлғаға айналыпты.

	Менің пайымдауымда, Əзағаң әр қазақтың жақыны: бауыры, ағасы, інісі, атасы. Ол ешкімді алаламайды, мен қазақпын дегеннің баршасына ортақ, бәрімізге бірдей. Бүкіл жан дүниесімен, бүтін болмысымен Əзағаңдай әділеттіні табу да қиынның қиыны. Ешкімге қылдай қиянат жасамай өткен, ешкім туралы жаман ойламаған кісі де осы біздің Əзағамыз болар деп ойлаймын. Сонда да болса Əзағаңның бір бүйрегі журналистерге бұрып тұратынын байқаған сияқтымын. Бұлай болмауы мүмкін де емес қой. Себебі, жарты өмірін журналистікпен өткізген, облыстық және республикалық газеттердің басшысы болған, «Автопортретінде» өзін журналист ретінде бейнелеген, сонымен бірге журналистік қаламгерліктен өмірбақи, яғни, өмірінің соңына дейін қол үзбеген осынау шын мәніндегі үлкен жүректі адам өзін журналист қауымнан әсте бөлек санамаушы еді. Əзағаңның журналистік ортамен, нешеме мерзімді басылымдармен қарым-қатынасы, өзінен кейінгі журналистердің бірнеше буын жас толқындарымен достығы да бір ғанибет. Əрине, аға жүрегінен орын алған газеттердің алдыңғы қатарында өзінің үлкен шығармашылығының қанатқақты мекені болған сүйікті «Социалистік Қазақстаны», оған жалғасқан «Егемен Қазақстаны» тұратын.

	Бүйрегі журналистерге бұрып тұратын деген сөзімді жандандырайын. 1977 жыл болар, өзім қызмет істеп жүрген Көкшетаудағы облыстық газеттің редакторы Жанайдар Мусин ағамыздың «Ақ алаң» атты алғашқы романы «Жазушы» баспасынан жарық көрді. Бұл жағдай көкшетаулықтар үшін айта қаларлықтай қуанышты әдеби-мәдени оқиға болғаны түсінікті шығар. Ал енді көп ұзамай осы кітап жайында республикалық «Жұлдыз» әдеби журналында сол кездегі есімі елге танымал, дүркіреп тұрған атақты жазушы Əзілхан Нұршайықовтың ілтипатты рецензия-пікір жариялатуы «Ақ алаңды» ақ жолға түсіріп, бағын ашып, оның авторын да демеп, абырой-беделін биіктете көтеріп жібергені рас еді. Əзағаң сол мақаласында өз көңілінде авторға деген журналистік рухани туыстық сезімі оянғанын жасырмай айтады. Ол кітап шықпай жатып-ақ романның қолжазбасына жабық пікір де жазған екен. Сонда авторы кім екенін білмей тұрып-ақ қолжазбаны ұнатқан, одан келешекте әдебиетіміздің белгілі қайраткерлерінің бірі шығады-ау деген үмітін де жасырмай айтқан. Артынан сол қолжазба көрнекті кітап болып шыққасын дүкеннен сатып әкеліп, қайтадан көз жүгіртіп қараған. Содан оның авторы сонау шалғайдағы алыс елде жатып, облыстық газеттің редакторы дейтін жауапты да ауыр қызметті атқара жүріп мынадай кесек дүние, күрделі роман жазғанына Əзағаңның әзиз жүрегі риясыз қуанған. Иә, ол кісінің көп адамнан бөлек бір қасиеті сол, басқалардың табысына, сәттілігіне жарқылдап, жарқын жүзбен қалтқысыз қуана білуші еді.

	Осы жәйттен соң Əзағаң мен Жанайдар ағаның ғана емес, Əзағаң мен жалпы Көкшетаудың арасына да бір көзге көрінбес дәнекер жіп тартылып қалғандай еді. Жазушыға деген ықыласымыз жас кезімізден-ақ онсыз да бөлек, ерек. Оның үстіне осының алдында ғана облыстық «Көкшетау правдасы» газетінде бірге істейтін әріптесіміз, сол кездегі газеттің белді журналисі, жас талапкер жазушы, бүгінгі Парламент Сенатының депутаты Жабал Ерғалиев Қазақ университетінің журналистика факультетінде сырттай оқи жүріп Ə.Нұршайықов шығармашылығы, яғни очерктері бойынша дипломдық жұмыс қорғағанын білеміз. Бұған қоса Əзағаң өзінің «Тоғыз толғау» кітабында көкшетаулық атақты ағаларымыз ақын Жақан Сыздықов пен Совет Одағының Батыры, академик-ғалым Мәлік Ғабдуллин туралы әдемі толғап жазғанына да іштей ырза болып жүретінбіз. Жазушыға деген құрмет-сүйіспеншіліктің дәл осындай толғағы жетіп лүпілдеп тұрған шағында, дәлірек айтқанда, 1980 жылдың күзгі егін орағы қызып тұрған қыркүйегінде баяғы ел аралайтын журналистік әдетпен Əзағаң салып ұрып Көкшетауға келе қалсын. Осы жайды мен кейін Жанайдар Мусинге арнаған өлеңімде: «Жанай-жаным деп Алматыға ағып Ғафекең келе қалатын, Ыстық ықыласымен Көкшеге келіп Əзілхан аға соғатын» деп жырға да қосқанмын.

	Ə.Нұршайықовтың арнайы сапарлап келуін көкшетаулық журналист қауым, оның ішінде бірен-саран ақын-жазушылар да бар, мерекедей қабылдап, мәре-сәре боп қалдық. Əзағаң редакция қызметкерлерімен кездесіп, әдебиет пен өмір жайында әңгіме айтып, сұрақтарға жауап бергені есімде. Сосын бәріміз ол кісіні ортамызға алып суретке түстік. Редакциямызда келген атақты, құрметті кісілермен естелік суретке түсетін сондай бір дәстүр болушы еді. Міне, дәл қазір осы жолдарды жаза отырып, «Көкшенің әр тасында аты қалған» деп аталатын, аяулы ағамыз марқұм Жанайдар Мусинге арналған естеліктер кітабына енген сол суретке қарап, қимас күндерді еске аламын. Көптің назары соншалықты жылы жүзбен, шуақты ілтипатпен Əзілхан ағаға үйірілген. Əзағаң аса сабырлы, байсалды ой үстінде отырғандай. Ол кісінің екі жағында Жанайдар, Əуез, Октябрь ағалар. Қалғанымыз ту сыртында қаумалай түрегеп тұрмыз. Көп жыл бірге жұмыс істеген әріптестерім. Бәріміз де біртүрлі толқулымыз. Бәріміз де қазіргіден жасырақпыз. Енді ше?! Бұдан аттай 32 жыл бұрынғы сурет қой. Əзағаң әлі 60-қа толмаған, 58-де. Құдай-ау, тура дәл қазіргі менің жасымда екен ғой. Ендеше, мен бұл күндерде сол Көкшетау сапары кезіндегі Əзағаңмен түйедей құрдаспын. Мұндай да сәйкестік болады екен-ау. Ал, сол кезде 27 жаста екенмін. Өмірді, еңбек жолын жаңа бастап жатқан алғашқы жылдарда қазақ әдебиеті мен қазақ баспасөзінің атақты тұлғасы Əзілхан Нұршайықовпен кездесіп, көптің ортасында, көптің бірі болып, ақ батасын алғандай күй кешіппіз, ілтипатты сөзін жақын жерден тыңдаппыз. Қазір Əзағаңның өмірден өткеніне бір жылдан асып барады. Сол суреттегі және бес-алты адам бақилық болған... Нұрхан Ысқақов, Əуез Өтеев, Октябрь Бұхарбаев ағалар, Шәрипа мен Жаңылсын апайлар, қатар құрбы Бауыржан Бектасов, Мәули Əлімов, Ойран Асанбаевтар. Бәрі де сонда Əзағаңның ұлағатты әңгімесін тыңдаған еді. Нұрлары пейіште шалқысын.

	Əзілхан аға содан Жанайдар Мусинді жанына ертіп аудандарды аралап кетті. Сол кезде Володар, Рузаев және Зеренді аудандарында болғанын білетінмін. Алматыға қайтып оралған соң жазып жариялатқан жолжазба очеркін «Қазақ әдебиеті» газетінен оқыдық, ұмытпасам. Сонда Əзағаң Көкшетау өңірінің атақты партком хатшылары Баян Жанғалов, Мәулетбай Кәрімов, Тәткен Боқановтардың бітім-болмыс, бейнелерін әдемі суреттеп, ел мен жерді, еңбек тынысын келістіре жазғаны әлі есімде. Егін орағының дүбірлі күндерінде қанша еңбек адамдарымен кездессе, соның бәрін тәптіштеп, өзіне тән мейіріне бөлеп жазған. Көкше еліне деген ықыласы риясыздығын танытқан.

	Жылдар жылжып өтіп жатты. Мен Алматыға қоныс аударып, әуелі «Жұлдыз» журналында, одан соң республикалық басқа басылымдарда қызмет істей бастадым. 1991 жылдың мамырында Көкшетау облыстық партия комитетінің хатшысы болып істеп жүрген жерінен Жанайдар ағамыз да меңдеген ауыр науқастан бақи сапарына аттанып кете барды. Осыдан бес жыл өткенде, аяулы ағамыздың 60 жылдығы қарсаңында, дәлірек айтқанда, 1996 жылдың қаңтарында Алматыдағы маған оның інісі, заң саласының қызметкері Еркін Баймурзин хабарласып, Жәкең туралы кітап шығарғалы жатқандарын айтып, соған, лажы болса, Əзілхан Нұршайықовтың естелік лебізін жаздырып алсаңыз дұрыс болар еді деген өтінішін айтты.

	Шыны керек, бұрын сөйлесіп көрмеген, мен сырттан жақын тартып, жақсы көріп жүрсем де өзімді мүлдем танымайтын үлкен жазушыға жүрексіне, іштей қобалжулы көңілмен телефон соққаным рас. Алыстан асқар таудай көрінетін Əзағаң жақындағы адамды да қасына жақындатқыш, жанына жақын тартқыш, шынымен-ақ шынайы кішіпейіл, жалпыға бірдей жанашырлық жайдарман пейілден жазбайтын жан екен. Бәлкім, ол кезде бірден дәл осылай ойлаған жоқ шығармын. Бірақ жанымның тереңінде Əзағаңа деген дәл осындай құрмет пен ілтипат әрдайым бүлкілдеп жатқаны рас. Кейінгі жылдардағы жиірек жүздесулеріміз, сөйлесулеріміз, аздаған араласу осы ойымды бекіте түскендей.

	Əзілхан аға сол жолы менің өтінішім бойынша өзі ауырып жатқанына қарамастан марқұм Ж.Мусин туралы он шақты күннен ұзатпай «Жанайдар және оның жерлестері» деген екі баспа табаққа жуық жазушылық толғаныс естелігін жазып шығып, менің қолыма ұстатты. Естелікті алуға барарда кәдімгідей толқығаным есімде. Жанайдар аға туралы өзімнің де жазған өлеңімді ала барып, Əзағаға беріп едім (Кейін ол өлеңім Ж.Мусиннің мерейжасына орай «Қазақ әдебиеті» газетіне шыққан болатын). Сонда Халима апайды көрдім. Ал, Əзілхан ағаның сол естелік мақаласы тура он жылдан кейін, 2006 жылы «Көкшенің әр тасында аты қалған» деп аталатын, жазушы-журналист Ж.Мусин туралы естеліктер кітабында жарық көрді. Осы істің басы-қасында жүрген жігіттердің ескермеген бейқамдығынан Əзағаңның қолына ол кітаптың тие қоймағанын біліп, мен Еркін Баймурзиннен кітапты алдыртып, ағаның қолына тапсырдым.

	Көкшетау сапарында болғанына 16 жыл өткенде жазылған естелік мақаласын оқи отырып Əзағаңның жадына, кісі танығыштығына, оқиғалардың өрмегін сетінетпей жүйелеп өрбітуіне қайран қалғандайсың. Күнделік жүргізетін ұқыптылықтан адамдық әрі қаламгерлік ұлылыққа дейін бір-ақ қадам екенін осы жәйт аңғартып тұрғандай. Диалогтар, эмоциялар, танысулар, әңгіме-дүкендер, кездесулер – бәрі қаз-қалпында маржандай тізіліп суретке түскен. Сондай қарапайым. Сондай нанымды. Сондай ғажап. Əрбір күннің оқиғасы сағатына дейін қолмен қойғандай тақылдап сайрап тұр. Жанайдар Мусиннің қаламгерлік, журналистік һәм адами жарқын бейнесіне орнатылған ең жақсы, ең ықыласты, бейілді ескерткіштердің бірі де осы Əзағаң естелігі болса керек. Сол үшін осынау ұлы жүрекке өзімді алғыскер де қарыздар сезінгендеймін.

	«Егемен Қазақстан» газетінің Алматы бөлімшесінде қызмет істеуіме байланысты, әсіресе, соңғы екі-үш жылда Əзілхан ағамен телефон арқылы жиірек сөйлесіп, өзімен де ара-тұра көзбе-көз жиірек ұшырасып жүрдім. Бұл дүниеде Қорғанбек деген журналист қаламгер бар екенін Əзілхан Нұршайықов сияқты Алаш ардақтысының танып-білу фактысының өзі-ақ мен үшін зор бақытпен барабар-тын. «Қызғызстан: бір үміт, бір күдік» деген мақалам туралы: «Қорғанбек, сенің бұл мақалаңды мен мақала деп емес, Қырғызстан туралы поэма деп қабылдадым» деп төбемді көкке жеткізе көңілімді өсіргені естен сірә, кетер ме.

	2010 жылдың маусым айының бас кезінде маған Сауытбек Абдрахманов телефон соғып: «Əзағаңа хабарлас, Елбасы туралы мақала жазуға тапсырыс беріп едік, ауырыңқырап жүр екен, ойларын ауызша әңгімелеп айтып беретін болар, материалды жазуға көмектесуің керек» - деді. Мен дереу Əзағаңа хабарластым. Ертеңіне айтқан уақытында үйіне бардым. Ағаға бір мейірбике келіншек дәрі егіп жатыр екен. Амандасқан соң бір сағаттай кабинетінде күтіп отырдым. Бұрын да бір-екі рет болғанмын. Екі жақ қабырғадағы сөрелер кітаптан қайысып тұр. Баукеңмен түскен, басқа да суреттер көзге шалынады. Əртүрлі кәдесыйлар, жәдігерлер. Əрбіреуі бір-бір тарих екендігі аңдалады. Əзағаңа тән ұқыптылық. Қымбатты қимас нәрсені қастерлеу. Үлкен үстел үстінде де текше-текше үйілген кітаптар. Қақ төбесінде кең аялы, арнайы жарық түсіргіш. Əзағаңның жұмыс кабинеті, жазу үстелі. Əрбір затын көзіммен аялай қарап отырмын. Кейде тұрып, кейбір кітаптарды, жәдігерлерді қасына жақын барып қараймын. Əзағаң көрші бөлмеде саңқылдап сөйлеп жатыр. Ауырып жүрсе де әзіл-қалжыңын қалдырмай, дауысы жайдары шығады.

	Мен диктофонымды сайлап келсем, мақаланы Əзағаңның айтуымен өз қолымнан жазып шығады екенмін деп ойласам, ол бүкіл шаруаны өзі негізінен бітіріп қойған екен. Тек кейбір соңынан келген ойларды қағаздарға бөлек-бөлек түсірген екен. Кейде тұтас абзацтар, кейде жекелеген сөйлемдер. Солардың қайсысы қай жерге келетінін, қалай бастыру керектігін маған ежіктеп түсіндірді. Мерейлі 70-ке толғалы жатқан Елбасы туралы ой-толғанысына, ол кісінің қасиет, өнегесін қалай үлгі тұту керектігіне соншалықты ыждағатпен қарауы таңғаларлық еді. Əрбір сөз тіркесінің, әрбір үтір, нүкте, сызықша, леп, сұрау белгілеріне дейін дұрыс түсуіне, қате басылып кетпеуіне, қалып қоймауына сонша бір неміс ұқыптылығымен зер салуы маған деген талапты да күшейткені сөзсіз еді. Сабырлы болдым, Əзағаңның барлық базынасын көтердім, қызметімді тіпті құрақ ұшып, шын көңіліммен, барша ықыласыммен елпілдеп атқардым десем, болады.

	Мақаланы компьютерге тергізіп жатқанда, теріп бола берген кездерде, тіпті, өзіне қайта апарып оқытып, газетке басуға рұқсатын алғаннан кейін де, оны айтасыз, Астанаға жіберіп қойған соң да Əзағаңның мақалаға қосар толықтырулары таусылар болмады, толас таппады. Оларды өз үйінен факс арқылы жіберіп отырды. Бәрін енгіздік. Кейіс білдірмедік. Ə.Нұршайықовтың Елбасы туралы өзгеше толғанысы «Замандасқа хат» деген атпен 22 маусым күнгі санда жарық көрді. Мемлекет басшысының қасында қолына микрофон ұстап сөйлеп тұрған суреті қоса берілді. Сонымен бірге Нұрсұлтан Əбішұлының: «Құрметті Əзеке!» деп басталатын, өз қолымен жазылған жаңа 1992 жылмен құттықтауының факсимилесі қатар шықты. Халық жазушысы Ə.Нұршайықов басқалар сияқты Елбасын жалпылама, жайдақ мадақтамай, орынды-орынсыз жалпақтап жарамсақтанбай, салиқалы әңгіме айтты, өмір туралы, заман мен қоғам хақында, биік лауазымды қызметті азаматтардың қалай алып жүруі, кішіпейілділік пен қарапайымдылықты, адамдық пен арды сақтай білулері хақында тебірене толғанды. Сөйтіп бұл мақала «Егеменнің» де абыройын көтере түсті.

	Бұл кезде Əзағаңмен жиі телефондасып, менің дауысымды айтпай танитын дәрежеге жеткем. Аға қоңырау шалды. Даусынан қуаныштың байсал лебі ескендей.

	«Қорғаш, маған бүгін Елбасы телефон соқты. Мақаланы оқыған екен, рахметін айтты.

	«Сіз «Президентті мақтай берудің керегі жоқ, оның ісін жақтай білу керек» депсіз. Оныңыз дұрыс» деп айтты. Едәуір сөйлестік. Ойда жоқ жерде патша телефон соққанда адамның аузына қапелімде сөз де түспей қалады екен. Президент денсаулығымды сұрап еді, «Шалдарша шапқылап жүріп жатырмын, Нұреке» деп айттым. Осыным қалай өзі, дұрыс болды ма, Қорғаш?» дейді Əзағаң. «Əрине, дұрыс, Əзаға. Өте дұрыс жауап бергенсіз. Басқа не дейсіз?» деймін мен. «Ал енді, Қорғаш, Елбасы маған ризашылық білдіріп, үлкен басымен арнайы телефон соғып, рахметін айтып жатса, біздің үнсіз қалуымыз жарамас. Маған осы мақаланы жазуға тапсырыс берген Сауытбек қой, мен бір формасын тауып, «Егемен Қазақстан» республикалық газеті акционерлік қоғамының президенті Сауытбек Абдрахмановтың атына алғыс хат жазып, Елбасына ілтипатымызды солай білдірейік. Осы ойды Сауытбекке өзің айтқаның дұрыс болар» деді Əзағаң.

	«Əзағаң солай да солай деп жатыр. Елбасының телефон соғуына газет арқылы алғыс-рахметін білдірмекші» деп Ə.Нұршайықов сәлемін дереу өзіміздің басшымыз Сауытбекке жеткіздім. Сауытбек әуелі «Туһ, Əзағаң да пиарщик болып алыпты ғой» деп күлді де, сәлден кейін: «Жарайды, хатын жеткіз, ақылдасып көрейік» деді. Əзілхан ағаның «Алғыс хаты» газеттің 25 маусым күнгі санында жарияланды. Елбасымен арадағы әңгімесі сонда егжей-тегжейлі баяндалған. Əрине, ел Президентінің Ə.Нұршайықов мақаласын оқып, қөңіл бөлуі, оның жалпы жұртқа жария етілуі Əзағаң үшін ғана емес, біздің газет үшін де, жалпы зиялы қауым үшін де үлкен абырой екендігіне сөз бар ма.

	Сөйткен әзиз жүректі Əзағаң да өмірден өтті. Соның алдында ғана Азиаданың құрметті алаугері ретінде Өскеменге барып келген жолы: «Несін айтасың, Қорғаш, мына ағаларың шал болса да желе жортып жүгіргенде алаугер жастардың бәрінен озып кетті ғой» деп шаттанған болатын. Иә, ағаның көңілі жас еді, өмірге құштар еді, жүрегі тұнып тұрған ізгілікті махаббат еді. Əсіресе, қайтыс болар қарсаңында бейне бір бой жазғандай көбірек сапарлады. Астанада. Шымкентте. Тағы басқа жерлерде.

	Шақырушылардың қай-қайсысының да көңілін қалдырмады. Өскеменде Қысқы Азия ойындарының құрметті алаугері болған кезіндегі Əзағаңның бірнеше қас-қағым сәттерін, өзінің немересі – жас қыз балаға аталық мейірімін төккен миятты мезеттерін «Егеменнің» меншікті тілшісі Оңдасын Елубай суретке түсіріп алған екен. Оларды содан кейін шыққан «Алашты асқақтатқан Азияда» атты фотоальбом кітабына жариялады. Менің ойымша, жазушы Əзілхан Нұршайықовтың көзі тірісінде түскен ақырғы суреттері осылар, ал оны ең соңғы рет суретке түсірген адам біздің Оңқаң – Оңдасын Елубай болар.

	2011 жылдың 24 қаңтарында қазақтың ұлы ақыны Қадыр Мырза Əлі өмірден озды. Əзағаң осы ауыр қазаға байланысты қимастыққа толы қоштасу лебізінде: «Жасың тоқсанға келгенде артыңдағы інілерің өмірден кетіп жатса, оларға жоқтау жазу қиын екен. Жастардың өмірден озғанына өзің кінәлідей күй кешесің. Жер басып, тірі жүрген соң оларды жоқтамасқа да амал жоқ» деп егіліп еді. Осыдан 20 күн өткенде Əзағаң өзі де бақилық болды. Сол бір күндерде Қазақстанның халық жазушыларының ішіндегі ең халықтық, жазушылық бітім-болмысы бұрынғы Сәбең, Сәбит Мұқанов тұрпатындағы алып жазушыдан айрылғанымызды сезінгендей едім. Қадыр қазасына егілген сол сөзінде Əзағаң: «Қазақта атақты ақындар көп. Бірақ атақтылардың бәрі бірдей ардақты бола бермейді. Сен сол ең ардақты ақындарымыздың бірі едің Қадыржан» деп еді. Осылай деп өзі айтқандай, Əзілхан аға да қазақтың ең ардақты жазушыларының бірі еді.

	Иә, жоғарыда айтқанымдай, жақсылық жағдай бола қалса, Əзағаң әруақыт сүйіншілеп «Егеменнің» Алматыдағы бөлімшесіне телефон соғушы еді. Қуанышын бөлісіп, мәз болушы еді. Елбасыға «Шалдарша шапқылап жүріп жатырмын» деп айттым деп соншалықты бір риясыз көңілмен ағынан жарылғаны әлі күнге көз алдымда. Бірақ «Қорғаш, айналайын, амансың ба?» деп аялайтын Əзағаңның мейірімге толы мақпал қоңыр үні енді естілмейді.

	Əзағаң халық жүрегінде махаббат жыршысы болып қалады. Ізгіліктің жыршысы. Ерліктің жыршысы. Арыстан жүректі Баукеңнің алқауына бөленген жазушы. Халыққа мейлінше кең тараған, оқырманы ең көп жазушы. Бір ғана «Махаббат, қызық мол жылдар» мен «Ақиқат пен аңыз» осыған айғақ. Ана бір жылдары туған халқына «қазақ ұлтшылдығын» таңғаны үшін әпербақан Горбачевқа наразылық хатын жолдаған ұлтжанды қайраткер. Елбасымыз әрдайым құрмет тұтқан, қайтыс боларынан екі ай бұрын ғана ел Президентінің қолынан «Отан» орденін алған отаншыл абыз. Өзі де қазақ қыздары сайлап қойған Махаббат Президенті. Менің пайымдауымдағы Əзағаңның әзиз жүрегі осындай. Ол жүрек қазағым деп, халқым деп әлі де дүрсілдеп соғып тұрғандай.





ЖҰМЕКЕННІҢ ҚАЗАҚСТАНЫ




	Заманмен «еменше – ерегісіп өскен», туған халқының төл рухының топырағында «тамыры таспен тістесіп» өнген, бәлкім, адаса жүріп ақтықта ақиқатқа жеткен, қандай жағдайда да аппақ арының, ақ арманының биік жұлдызы – Темірқазық бағыттан табан аудармаған қиын тағдырлы, күрделі өрмекті қайсар ақын Жұмекен Нәжімеденовтің екінші өміріндегі маңдайына тәңірім жазған еншілі бақытына кім де болса қызыққандай. Сөз жоқ, «Менің Қазақстаным» қазақтың жиырмасыншы ғасырының басты әні болды, ал соған жалғасқан келесі ғасырдың басында ол тәуелсіз Қазақ елінің Мемлекеттік гимніне айналды. Жұмекеннің өмірлік жар қосағы Нәсіп апайдың айтуынша, «Менің Қазақстаным» әні мәтінінің екі шумағы Қарағандыда, 1956 жылы жазылыпты. «Алтын күн аспаны, Алтын дән даласы» деп басталатын бұл шумақтар сарғыш тартқан парақтарда Жұмекеннің Москвадан әкелген, болашақ туымыз түстес көгілдір шабаданында сүйген қызы Нәсіп сыйлаған кестелі ақ орамалмен бірге сақталыпты. 1959 жылы Қазақ радиосынан алғаш Жамал Омарова орындаған осынау күрескер ән, осынау ғажайып ән, сазы мен сөзі бірдей келіскен құдіретті ән туған халқын әр таң сайын тербеп оятады. Еліміздің әрбір жеңісі мен жемісі, әрбір қуанышы мен құтты қадамы осы аспани асқақ әнмен паш етіледі. Халқымыз өзінің аңсарлы болашағына жұлын-жүйкемізбен қытықсыз жымдасқан, жан-жүрегімізбен қалтқысыз сырласқан, барлық тыныс-тіршілігіміздің туындай желбіреген осы аяни әнмен бірге адымдап барады. Осындай асқақ әнді дүйім дүниеге жырлай шырқап салған халық шынымен де бекзат емес пе, осындай халық шынымен де әз бостандық пен аяулы бақытқа лайықты емес пе. Соны ойлағанда Шәмші мен Жұмекендей мәйекті һәм маңдайлы қос талантты 1956 жылы Алматы консерваториясына оқуға бірге түсіріп жолықтырып, алмағайып шақтарда Алаш рухын асқақтатар алафалы ән туғызуға бастаған тағдыр жолына тәу етпеске әддің жоқ. Жарты ғасыр бойы жабырқаулы жанына жұбаныш етіп, назырқаулы да налалы намысына қайрақ қылып халық қалаған сол «Менің Қазақстанымды» қайта туғызып бағын ашқан, халқының қалауына қылаусыз құрметпен қараған Елбасына және мың рахмет деместің де жөні жоқ.

	Алаштың асыл мұраты біріктіріп бір бүтінге айналдырған сазгер Шәмші мен ақын Жұмекен бір-бірінен айыруға, алалауға жатпайды, біреуі жоғары, біреуі төмен емес. Əнұрандық мәртебесі болмаса да еліміздің барлық түкпірінде жарты ғасыр бойы биресми әнұран ретінде айтылған осынау әнді туғызудағы екеуінің еңбегі мен орыны бірдей. Бұл ән қазақтың елі мен жеріне көз алартқан қысас қиянаттың Елуінші жылдардың екінші жартысында асқына түскен жаңа толқынына Шәмші мен Жұмекен жүректерінің наразысы мен таразысы еді. Бүкіл халықтың жүрегіне бірдей жол тапқан, кең даладағы мың сан тұлпар тұяғындай дүбірлеген, қырандай қиқулаған, ұрандай атойлаған осы ән арқылы олар қазақ жерінің тұтастығын қорғады. «Қарлығаш қанатымен су сепкендей» деген сөз бұл араға жүрмейді. Себебі, бұл ән аса қуатты, жойқын қарсылықты оятты. Бұл ән отаршылдыққа қарсы жасырын түрде болса да, булығып бұлқынған, түптің түбінде жанартау болып атылар зор майданды бастап ашып берді. Ол жанартау атылды да. Əмсе тау бұлағындай тасқындаған толассыз қуатпен намысты қамшылады, жігерді сілкіндірді, көкіректің терең тұнбасында туған елге деген ерекше елжіреп мөлдіреген таңғы шықтай тұнық та тұма сезімдерді оятты. Елдігімізді алпыс жылдан астам уақыт қызғыштай қорып келе жатқан сол ғажап қамшыгер ән алғаш рет бар дауыспен жер-жаһанға жар салып Қазақстанның кімдікі екенін ересен мақтанышпен көлтектетпей кесіп айтты. Кімнің Қазақстаны? Қазақтың Қазақстаны. Шәмшінің Қазақстаны. Жұмекеннің Қазақстаны. Жұмабек Тәшеновтің Қазақстаны. Менің Қазақстаным. Біздің Қазақстанымыз. Əн барлық қазаққа уыстан шығып кеткелі тұрған өз Қазақстанын қайтарып берді, әр қазаққа өз көңіліндегі бір-бір сүйікті Қазақстанын сыйлады. Əн қайырмасында ақын мына ел мен жер маған тән, менікі дейді. Поэзия мен музыка үйлесе құйылып, осынау ел мен жер үшін гүл болып егіліп, жыр болып төгіледі. Мәңгілік ел үшін. Ешкімнің еншісі жоқ өзінің Қазақстаны үшін.Көңілді көкке өрлетеді. Сезім мен санаға тікелей жол салып, жан тебірентеді. 1986 жылы желтоқсаншылардың осы әнді неге шырқағаны енді түсінікті. Себебі, сөзі мен сазы бірдей үйлескен бұл ән қазақ ұлтының қаһармандық рухын паш етті, жанардағы жасыған жасқанышты жойып, жасын ойнатты, бойларына батылдық бітірді. Жандарың жәннатта болғыр Жұмекен мен Шәмші осындай бір ғаламат ерлік жасап еді, мәңгі ұмытылмас еңбек сіңіріп еді еліне. Пырақ перзенттерін «ештен де кеш жақсының» жорасымен Елі де ескеріп бағуда. Мемлекеттік гимн мәртебесін алған ән Қазақтың елі барда, халқы барда мәңгілік жасай бермек. Өткен жылы композитор Шәмші Қалдаяқов пен ақын Жұмекен Нәжімеденовтің шығармашылық мұралары Қазақстанның ең жоғары Мемлекеттік сыйлығымен марапатталды. Енді әлде Алматы, әлде Астанада ұлт мерейін асырған ұлық әнұран авторлары – Жұмекен мен Шәмшінің жұптарын жазбай қатарлас, қанаттас сомдалған еңселі ескерткіші асқақтап бой көтерсе, бүгінгі заманның биік өркениетіне сай елдік өреміздің бір белгісі сол болары сөзсіз.

	Туған елімен таста өскен тарамыс тамырдай берік бітіскен Жұмекеннің пешенесіне жазылған осыншалықты керемет, құдайдың құдіретіндей тағдыр сыйының сыры неде? Мұны бір өлеңмен, жалғыз туындымен тарихта қалудың сирек мысалына жатқызайын десең, алдымызда ақынның ұланғайыр мұрасы жатыр. Қырық тоғыз мүшеліне қараған шағында соңғы демі үзілгенше қаламын қолдан түсірмей, жойдасыз жанкештілікпен еңбек еткен ақынның көзі тірісінде 19 кітабы жарық көрсе, қайтыс болғаннан кейінгі жылдарда шығармалары оқырманға 15 мәрте жол тартыпты. Жұмекен поэзиясын Əбділда Тәжібаев: «ұлттық мақтанышымыз... алтын сандықтағы асыл байлықтар» деп бағаласа, Ғафу Қайырбеков: «тозуды білмейтін мәңгілік қазына... сарқылмайтын мәңгі құбылыс дәрежесіне жеткен ақын» деп қайырады, Қадырдан, Тұманбайдан бұрын Жұмекенді ең алғаш ұлы ақын деген атаққа шығарған да осы Ғафаң. Дуалы ауыздар бекер айтпайды. Бұған: «Замана салмағын бүкіл болмысымен сезінген, ұлт денесіндегі дертке өлеңімен күрес ашқан ақын» деген Əбу Сәрсенбаев сипаттамасын қоссаңыз, осының бәрі Жұмекеннің қазақ поэзиясындағы, жалпы ұлт руханиятындағы әуел бастан даралап еншілеген өзгеше бөлек миссиясын айқындап әйгілей түспек.

	Жұмекенді жұмбақ ақын, болашақтың ақыны деушілердің де дәлелді уәждері аз емес. Бірақ сол жұмбақ неде? Азаттықтың ұлы жыршысы Махамбетпен, күй атасы Құрманғазымен бір топырақта туған, бір құнардан нәр алған, Əбіш Кекілбаевша айтқанда, «бір тақырда асық атып, бір құмақта құмаршық терген» біздің бұғалыққа көнбес бұла мінезді шайыр жырының тұңғиығы мен тұнығы қайда? Тамыры мен тегі қайсы қиянға тартады? Бұл сұрақтардың жауабы тағдырлы ақынның өмір өзегімен бірге өрілген, сонымен бірге өз шындығын, астарлы өсиетін айтып үлгеру жолында үнемі ширығып шамырқанумен қаны тасыған, үнемі жоқ іздеген алай-дүлей буырқанысты хал кешкен қайсар жырларында жатыр демекпіз.



	«Ей, киелі топырақ!

	Сенен бөлек тынысым, тіршілігім жоқ менің!»



	Міне, Жұмекен жұмбағын ашатын кілт. Ақын кіндігімен байланған, тәңіріне балап бар тағдыр-талайын қолына табыстаған осынау киелі топырақ қайда? Оның аты мен заты қандай? Мәні мен мағынасы қалай пайымдалмақ? Əрине, ең әуелі ол киелі топырақ Қошалақтың құмында, Ашақтағы ауылында. Ол топырақ киелі болмаса, атасы Нәжімеден жалғыз ұлы Сабыры майданға аттанарда Ашақтың сорына баласының табан ізін таңбалатып алып қалып, үстіне қара қазан төңкеріп, өле-өлгенше сол ізді медет тұтпас еді ғой. Бала Жұмекеннің көзінде әке бейнесі сор топырақтағы сол із арқылы сұлбаланып, әкеге деген сағынышын сол топырақты құшақтап басатын. Ол топырақ киелі болмаса, Нәжімеден қарт Қошалақтан жетпіс шақырымдағы Ресей шегіне ірге аударғанда белбеуіне туған жердің бір уыс құмын түйіп алмас еді ғой. Сол қарт атасы әл үстінде жатыр деген хабарын естігенде ат келгенін күтпей, жаяу, жалаңаяқ жанұшырып жетіп еді-ау Жұмекен жалпақ жалғандағы жалғыз жақыны, жан атасына. Бәлкім, туған топырақтың ыстық қасиеті табанынан өтіп, жүрегіне сол кезде жетті ме екен болашақ Гимн авторының?!

	«Менің топырағым». Ақынның нақ атасына асыққандай, бұл өмірде енді көп тұрмасын сезіп білгендей асыға дайындап, ақыры қолжазба күйінде қалған, 1985 жылы шығып, әдебиетіміздегі елеулі құбылыс деп қабылданған ерекше бітімді кітабы осылай аталады. Топырақ киесін бойына толайым сіңірген кітап. Бүкіл саналы өмірінде Жұмекен үшін топырақ дегеніміз қазақтың биік рухы, ұлттың қадір-қасиеті, Алаштың ар-намысы еді. Киелі топырақ дегенде іштен тынған күйінішті ақын туған халқының ғасырлар бойы жасаған бай рухани-мәдени қазынасын, баба батырлар бастаған ерлікке толы ерен тарихын меңзеді. Оның ой-қиялындағы топырағы елі мен жері, тілі мен ділі болып тамырланды... «Тіл құриды» деген кеңкелеспен, анығында кеңестік кесір саясаттан туындаған, қандастарының санасын кеулеп жаулаған жұлынқұртпен қиян-кескі тайталасқа түседі.



	Бәрімізге тағдыр – біреу,

	бір ырғақ,

	ана тілін шамамызша жұмырлап

	келеміз ғой, сол тіл үшін егес қып,

	сен – құрысаң,

	мен – құрысам емес түк,

	бірер кітап тумай қалар мықтаса,

	одан ешкім ұтылмайды – ұтпаса.

	Егер, егер тіл құрыса?..

	Сақта, Алла,

	тоқтығыңа, көптігіңе мақтанба!

	Тілің құрид дегенді де түбінде

	айтты әлгі адам

	Абай, Мұхтар тілінде!

	Африкада құлдың өзін тілімен

	бірге сатқан – сатқанда.

	Əттең, оның сөйлегені жанып бір

	көкірегінің түпкір-иісін танытты.

	Жігітінің ірілігі не керек,

	тілі өлсе егер – тірлігі не керек,

	керегі жоқ маған ондай халықтың!



	Елің үшін бұдан артық шырқырау мүмкін бе?! Расулдан да асырып айтқан, түсінер құлақтың, ұғынар жүрек пен сананың шымбайына батырып айтқан. Осынау киелі топырақтан мақұрым қалып айырылған, әспет тұтар ең асыл қадыр-қасиетін тоқтық пен тоғышарлыққа айырбастаған, барша құнар-құндылығының бастау-бұлағы – тілін өлтірген халықтың Жұмекен үшін құны жоқ. Ауыр үкім. Ауыр да болса арлы ақынның азаптанған жан-жүрегінен шыққан әділ үкім. Сондықтан:



	Тілден қалып өмір сүрген жоқ халық –

	шындық – осы,

	сол шындықты ноқта ғып

	киген дұрыс – мал болсаң да – басыңа,

	аштан өлсек – біз өлейік – жасыма,

	Сенің еркің, бақпай қойсаң балаңды,

	асырама, арсыз бол да анаңды –

	айналайын, ана тіліңді асыра!



	Өз топырағы үшін жан алып, жан берісудің жолына тас түйін бекініп шыққан, қоғам мен заман әділетсіздігіне ашынғаннан ащы даусын шығарған, осы жолда тапқан өз инфаркті үшін емес, қазаққа төнген қатерлі замана инфаркті үшін күйінген Жұмекен осындай майдан ашты. Сол тұстағы әбден астамсып қиқулаған қызыл идеологияңыздан тайсалмапты, керек десеңіз, пысқырмапты. Ақын көңілін осындай күй алуы, жүрегін осындай өрт алуы да ертеден. Оның болмысындағы әрдайымғы бір намысшыл тіршіліктің бейнесін де, себебін де нақ осы жайлардан іздеуіміз керек сияқты. Осының бәрі елді сақтау, елге тірек болар ұлды сақтау, намысқа жалау етер жырды, бар қасиетіңнің қазығы – тілді сақтау мұратынан туған екен-ау. Өлеңді қашанда өлең үшін емес, өмір үшін жазған Жұмекеннің ақбоз атпен айсыз түнде адаса жүріп іздеген Темірқазығы да осы болатын.

	Ал, ақын аңсарының осы ақбоз аты не күйде? Оның халін де жасырып-жаппай айтады. «Құйрық-жалы әдемі, Төрт тұяғы балғадай, Ақбоз атым бар еді – Əй, жалған-ай, жалған-ай. Қарғығанда жырадан кетті айналып ұршығы-ай. Мен де оңбай құлағам, әй, қырсық-ай, қырсық-ай... Көрдім кеше боз атты – Жазылыпты. Тұр билеп, Өлеңі боп қазақтың Кісінеді күмбірлеп. Сәл қисайған жалы бар, Сәл жүдеген халі бар. Əй, жануар, жануар, Əй, жануар, жануар». Қазақ рухының жанұшырып құлынын қасқыр тартқан жылқыдай кісінеген, жалжығасы жығылуға бет алған мүшкіл халін ауызға құлып, тілге кісен салынған нақ сол жылдарда осыдан артық қалай айтарсыз. Бұған тәуекелі жетіп барған да, қатпар-қабаттарын уақыт өткен сайын өрши асқынған дерт алған рух топырағын тереңдеп қазған да Жұмекен болатын.

	Жұмекен үшін қазақ рухының киелі топырағы Махамбет пен Құрманғазы, Абай мен Əуезов, Мағжан мен Қасым еді. Мағжанды өлеңдерінде ауызға алмайды. Оның себебі белгілі. Бірақ төрт қызының ортасындағы жалғыз ұлының атын табандап отырып Мағжан деп қоюы әсте тегін еместін. Дәл осы жайға Əбіш Кекілбаев ағамыз да назар аударады. Зерделей қарасаңыз, Жұмекен жыр-дастандарының мағжандық алаш мұратының мұңымен өрілгендігін байқайсыз. Ал, Қасым туралы әңгіме мүлде басқа. Қандай қыспақты жағдайларда да қазақ рухын жанының өртімен асқақтата жырлаған ұлттың ұлы ақыны Қасымды Жұмекен пір тұтты, «заманы бірдің амалы бір» дегендей, жанына әсіресе жақын тартты. Алпысыншы-жетпісінші жылдардағы қазақ ақындары арасында өлең-жырларында Қасым аты ең көп ұшырасатыны да Жұмекен. Ескі зираттың қасында тұрғанда Қасым қабірінің басына жиі барып, өлең шумақтарын күбірлей, ой құшағында томсарып ұзақ тұратын да Жұмекен екен. «Пушкинді де қайтейін-ау, маған өзімнің Қасым ағам жетіп жатыр» дегенді де айтқан Жұмекен еді.



	«Дариға-ай қайда кетті

	Қасым ағам,

	«Дүние қасіретіне жасымаған».

	Жоқ енді, амал қанша!

	От еді ол



	Мен ұшқын сол бір оттан шашыраған» дейтіні содан шығар-ау. Ішкі мазмұнымен, биік рухымен қазақта Қасым ақынның қасқа жолын болашаққа жалғап, келесі ғасырға асырған ақындардың бірегей бітімдісі Жұмекен деп білеміз. Өйткені, ол Мағжанмен, Қасыммен, әсіресе, ұлттық мәселеде рухтас, мұңдас, мұраттас еді. Украинада ұлы кобзарь Тарас Шевченконың қырық кез биік ғаламат ескерткішін көріп: «Биік салу мүсінді – мақтан болса расында, Болар еді салуға бір ескерткіш Қасымға!» деп назалана тебіренеді. Шүкір құдайға, Жұмекеннің бұл арманы да орындалды. Жүз жылдығына орай, өткен қыркүйекте халқы Қарағанды шаһарында Қасымның еңселі ескерткішін тұрғызды. Қасым ақынның қасиеті мен қасіретін бірдей ұғынған, сол мұратты жалғаған Жұмекенге де сондай асқақ ескерткіш жарасар еді.

	Қаршадайдан-ақ кеңестік қоғам мен заманнан өзі қастер тұтқан топыраққа суық қарайтын әлдебір жаттықты сезініп, бәлкім, сол үшін де «Қара емен боп шыңға қарсы қаз басып, тағдырына қасара өскен» Жұмекен қайткенде де қазағының «дің-түбінің қисаймасын, азбасын» қалайды, ұлт ұйығының тұнығын, ұлттық дәстүр-салттың мәйегін, ұлттық қасиет қайнарларын, ұлттық мінез бен бітім-болмысты жанға басқыз-бас жасылындай қориды, қорғайды. «Топырағы мен көкірегі бостыққа» қаны қас. Қызыл идеология қой үстіне бозторғай жұмыртқалаған деп мадақтаған дәріпті дәуірден біздің шайырымыз «жетім лағы желіде қап қақсағанды, жүйріктері шаппай жатып ақсағанды» қалт еткізбей көре білді. Қиялда қастерлеген Топырақтың алапат ауыр дерттерден азып-тозуға бет ала бастағанын қапысыз сезді. Сол себептен де «айналаның бәрі жылтыр, бәрі – тас Қайдан нәр ап лүпілдейді тамырым?!» деп ет жүрегі езіле мұң шағып, күңіренді. Арыдағы Бұқар жырау мен Мұрат Мөңкеұлының, берідегі Мағжан мен Қасымның мұңымен ұқсас, үндес, рухтас емес пе осы мұң.

	Жұмекен тоза бастаған Топырақтың қасиетін қайтаруды көздейді, Қызыры мен Қыдырын іздейді. «Қызыр болып жарылқайтын ғайыптан мейірімі шығар бәлкім халықтың?!» деп сол ұлы қуат халықтың өз бойынан табылатынын меңзейді. Ақын осы бір үлкен арманын: «Қызыр дару халық үшін шын арман, Сол халық қой қызырды да шығарған?!» деп түйеді. Жұмекен үшін күбі мен дойыр да жай тұрмыс заттары емес, дәстүр жалғасына, тектілік белгісіне, қыдыр қонғанның көрінісіне, ұлттық мінез-қасиетті сақтаудың қастерлі нышанына айналады. Сөйтіп, олар төрге озуға тиіс бірегей құндылықтар ретінде жырланады: «О, сәттілік, несібе-ырыс белгісі, Босағаның – беріктіктің белгісі, Шаңырақтың – биіктіктің белгісі! Береке алса күбілердің түбі шын, Содан толса менің көңіл-ыдысым, Тағы да оңға басар деймін бір ісім: Түнде әкеліп Алматыға кәрі әжем Пісіп жүрді жеті құрсау күбісін...» Жұмекеннің «Дойыры» да ездіктің шаңын қағып, баяғы бабалар заманындағы ер мінезді аңсайды, өшкенді жандырып, өлгенді тірілтуді мұрат тұтады: «Сен үшін бұл қару емес мықты аса, Ақ сор болып аттың тері жұқпаса, Зат қой дедім ескілігін бұлдаған – Басын шайқап күлді анам: Қамшы сыры, рас деді ол, ескірек... Кейігенде тастаушы еді кескілеп Аты түгіл қатынын да ол заман – Ат қағынса – пұлын пайда ет, олжалан, Қатын тасып кетер болса – сол жаман. Бүгінгі ердің еркек болып жүргені аз, Қоқаң – қоқаң, қоқаң – қоқаң кіл қораз».

	Осылайша Жұмекен дерт жайлаған заманның ақиқат суретін айнытпай салады. Ол өз қиялындағы қыдырлы Топырақтың құнарын кеңестік қоғамнан таба алмайды. Табуы мүмкін де емес еді. Шын мәнінде Жұмекеннің Қазақстаны әлі де болса болашақта еді, бірақ ақын қиялына осынау бостан елінің сұлбасы сонадайдан елестеп көрініп тұр еді.

	«Бұтақтарым – биікте, тамырларым – тереңде!» дегенде ол Кеңестік Қазақстанды емес, қазақтың Қазақстанын, бүгінгі тәуелсіз Қазақстанды болжалдап, астарлап айтып тұрғанына сөз жоқ.

	«Неғып қана көрмедің сен осы үйден Намысшыл бір тіршіліктің бейнесін?» дейтін Жұмекен өлеңі үлкен өредегі, елдік ауқымдағы ұлттық намысты айтады. Осы тұрғыдан келгенде, Əбіш Кекілбаев төрелігіне жүгінсек, «антитоталитарлық бағыт ең алғашқы кітабынан бастап соңғы жазылған жырларына дейін желісін үзбегені» айдай ақиқат. Əбекеңнің Жұмекен шығармашылығын тұтастай алғанда «тоталитарлық астамшылдыққа атылған оқ» деп тұжыруы өте әділ әрі дәл тауып айтылған берен баға дер едік. Осы темірқазық нысана барынша ұлтшыл, Махамбеттей намыскер ақынның рухани бекзаттығының, рухани тәкаппарлығының шынайы сыр – себебін де айғақтап, аша түскендей. Əсіресе, соңғы тұяқ серпері болған, өзі көп үміт еткен және сол үмітін ақтаған аяулы кітабы «Менің топырағымда» Жұмекеннің ақындық һәм азаматтық, күрескерлік тынысының молынан ашылғанына, әулиедей аянды, сәуледей сәуелі жырлар төккеніне қайран қалғандайсың.

	Жұмекен қазақ топырағының асыл құнарын қазақтың күйінен – Абылдан, Дәулеткерейден, Динадан, Ахмет Жұбановтан; қазақтың өнерінен – Шәкен Аймановтан таныды. Ұлттың күйлі көкірегін, музыкалық мұралы қазынасын қалтқысыз аялаған «Күй кітабын» келтірді өмірге. Шәкен ағасына арнаған Алдар көсе туралы пародиялық-аллегориялық астарлы әфсаналық дастаны кеңес қоғамының қаншама қойыртпақ қоясын ақтарды, Алдардан өткен алаяқтар, Шығайбайдан асқан шық берместер бүгінгі күн сәулетті коммунизм заманында шыққанын әшкере етті. Жұмекеннің тоталитарлық қоғамға қарсылығы, міне, осыдан да көрініс тапқан еді. Ал енді қара тырнағына дейін қазақ мұратын күйттеумен келе жатқан классик жазушымыз Мұхтар Мағауиннің әдебиетіміздің тарихын үш ғасырға тереңдеткен атақты «Қобыз сарыны» монографиясындағы Қазтуған, Доспамбет жыраулар туралы тырнақалды мақалаларын 1965 жылы алғаш «Лениншіл жасқа» бастырып, жарияға жол ашқан және Жұмекен болуы тегін бе. Бұл да оның ұлт мұраты дегенде ішкен асын жерге қояр жанкештілігін байқатады.

	Анықтай саралап, аңдай зерделегенге Махамбет пен Мағжанның азаттық рухын пішіні бөлек, күрмеуі ерек, күрделі мазмұнмен әрі ешкімге ұқсамас өзгеше түр-сипатпен жалғастырған, өктем отаршылдыққа қарсы рух қарсылығын өшірмей баққан бахадүр шайырымыз да Жұмекен екен-ау. Бұл Қадырдағы, Мұқағалидағы және басқа арманда кеткен айтулы ақындарымыздағы өршіл рухты жоққа шығару емес. Бұл – осы күрескерлік қайсар рух Жұмекен шығармашылығының өзегі болып өрілгендігін, сөйтіп көркем суреткерлігін мақсатты һәм мүдделі түрде тұтастай қамтып жатқанын айту ғана. Осы ретте бар қазақты дағдара жаздаған қияпатты шағында «Менің Қазақстаным» деп жырлатқан, бар қазақтың жүрегін бір лүпілмен лүпілдеткен, тәңір алқаған тағдыр бұйрығы Жұмекеннің пешенесіне жазылыпты. Өндір талаптың өз киелі топырағын, айнымас Темірқазығын жазбай тануына себепшілік шарапатын тигізген әр саладағы қазақ рухының қазығындай жандарды да еске алмақ ләзім. Сол ғайып ерен, қырық шілтендей қыдыр жандардың ішінде бірінші тұратыны – пешенелі немересінің жолын бірінші болып ашқан Нәжімеден қарт еді. Қазақтың сұңғыла көкірек қасиетті қара шалы көз жұмар алдында атадан қалған жалғыз тұяқ Жұмекеніне ауылдағы боқташағына байланып қалып қоймай, болашағына аттануды, Алматыға аттануды үш қайтара бұйырып аманаттапты. Немересінің ерекше талайын тап басып таныған әулие атасының бұйрық аманаты болмағанда екі шеше мен екі қарындасына қарайлап ауылда қалып қоюы кәдіктігін кейін Жұмекен өзі де жоққа шығармаған.

	Ал енді атасының аманатын арқалап Алматыға келіп салы суға кеткен бір налалы сәтінде тағдыр оған тағы бір жебеуші қыдыры Ғұбайдолла Ержановты жолықтырады. Бұл жайды да жай ғана кездейсоқтық деуге дәтіміз жетпейді. 1955 жылдың 16 қыркүйегінде «Лениншіл жас» газетінде: «Қолымда, міне, жолдама, Жарқ етті сол бір арманым, Тұрыңдар, достар, қатарға, Шахтаға мен де барамын» деп Қарағандыға шахтер боп көмір қазуға, өмір тануға аттануын да болжанбағанымен, болмай қоймас бетбұрысқа балаймыз.

	Сонымен, Жұмекеннің Алаш руханиятындағы аймаңдай жолы басталады. Сол жол жас кеншіні Қарағанды көркемөнерпаздары қатарында Мәскеуге әкеліп, Кремльде партия съезі делегаттары алдында домбыра тартып, ән салдырды. Қазақ өренінің осындай өнерін көмірдің астында қор қылып тұншықтырмауға жан салған тағы бір мықты қазақ – кеншілер кәсіподағының жетекшісі Əукебай Кенжин болып шықты. Бұл 1956 жылдың күзіне салым. Жұмекенді алда Алматы күтіп тұрды. Алда – ғашық жары Нәсіппен қауышу. Алда – қазақтың ғажайып сазгері Шәмшімен табысу. Алда – Алаш гимніне айналар, ызғарлы Желтоқсанда қазақтың қайсар рухы болып қалықтар «Менің Қазақстаным» әні. Алда қазақ әдебиетінің, қазақ поэзиясының шежіресіне алтын әріптермен жазылар «Жұмекен Нәжімеденов» атты ақ сарайлы, алуан қазыналы жұмбақ әлем жатты. Алда жұлдызы жарқырар Жұмекеннің Қазақстаны, қазақтың Қазақстаны тұрды. Бір өкініші, осы азат та ғажап Қазақстанды ақын көңілімен сезсе де, көзімен көрмей кетті.

	...Жасында Жұмекеннің ақбоз аты болыпты. Атасы баптап мінгізген бәсіре аты. Ер-тұрманы келіскен, әбзелі әдемі. Мүлік апасының шебер қолынан шыққан, құстаңдайлап ақ киізбен әдіптелген қызыл жиекті тебінгісі қылдан есілген шашақты шылбыры, ақ жыланбас тағылған жүгені мен қайыс құйысқаны көз тартады. Осы ақбозына мінген бозбала Жұмекен сүйген қызы Нәсіптің үйінің алдына келеді. Аппақ киінген ақын бала ақбоздың үстінде. Атқан таңдай әдемі сурет.

	Екі айдан кейін дәл осы көріністі түсімде көрдім, дейді Нәсіп апай. Ақбоз атқа мінген Жұмекен жорғаның төрт аяғын төрт жақта тайпалтып бұлттың үстінде жүр. Жүрегім атқақтап соқты. Керемет қуаныш, жақсылық болады деп жорыдым. Осындай түс көргенімді Жұмекенге хатпен жазып жібердім. Кейін ат көрсем жылайтын болдым. Он алты жасымда көрген түс. Айдай келді. Жұмекеннің есімі Қазақтың елімен, өзінің Қазақстанымен бірге. Елбасы қайда барса, Жұмекеннің өлеңі ол кісімен бірге жүреді. Күнде таңертең Жұмекенімнің өлеңімен оянам.

	Иә, Нәсіп апайдың айтуы рас. Ақын арманы орындалды. Ақынның ақбоз аты ақша бұлттардың арасында ағып барады. Жұмекеннің Қазақстаны шадыман шаттықпен тойын тойға ұластыруда. Жұмекеннің өлеңі, өзі айтқандай, қазағының бақыты үшін күресуде.





ЖƏРДЕМ КЕЙКІН ФЕНОМЕНІ




	Осыншама ірі тақырып қойып көтерерліктей көсем сапалар әңгімеге өзек етіп алынған кейіпкердің бойынан табыла қояр ма екен?.. деген тақылеттес сұрақ қойылуы да заңды шығар. Ой-толғамымыздың өн бойында соған жауап іздеудің жауапкершілігін мойнымызға алып, сұрақ үдесінен шығуға талпынып көрелік. Əлқиссадан бастап айтсақ, тәңірім бұл кісіге әуелден-ақ өзгеше тағдыр сайлағанын, ерекше алғырлық дарын сыйлағанын аңдар едік. Сол сайланған тағдыр сценарийінің өмір сахнасында толықтай жүзеге асқанына күмәндіміз. Өйткені, егер бұл ағамыз бар өмірін әзелден құсы түскен әдебиетке бағыштап-арнаған болса, тиіп-қаштысы мынадай, ойпырмай, сонда не болар еді, арамызда баяғыдан-ақ үкіленген бір заңғар жазушы жүрмес пе еді деген байламдар, әсіресе, соңғы бес-алты жылдың әлетінде айтылуда. Соған да қарамастан, адами парасатпен әдіптелген алғырлығы басқа қай қияға салса да бұзып-жарып абырой биігіне жетелеп отырғаны анық. Сырттай тон пішкенде тұрғылас әріптестерінен асып кетердей де ештеңесі жоқтай көрінер. Ерен қимылмен шаруашылығын өрге бастырған кеңшар директоры. Міндетін мінсіз атқарған, өресі жоғары, мәдениеті зор облыс дәрежесіндегі партия-кеңес қызметкері. Осындай қарымды қызметтерін ғылыммен ұштастырған, қоғами істерде қайраткерлік танытқан.

	Дегенмен, сол кеңес заманында да партия тапсырған жұмысты жапырып істеген, халыққа еңбек сіңірген, елдің алғыс-рахметіне бөленген, қазақтың жайсаң жігіттері, атпал азаматтары аз ба? Бұл кісі де, көп болса, солардың біреуі болар деп қайырудың қисыны сұранып тұрғандай. Бірақ Жәрдем Кейкін феноменінің сиқыры да сонда: осынау жаттанды қалып-қағидаға сыймайтындығында. Ол ол ма, аға бойындағы кісілік, парасат, зерде, сана, ұлағат, ұшан-теңіз білім, тәрбие мен тақуалық, иман мен ізгілік мәңгілік арман-мақсат тауларының аржағындағы әлдебір басқа, кез келгеннің қолы жете бермес қияндарға бастайтындай. Ол нендей қиян десек, кезіндегі Шәкәрім бабамыздай саяқтанып, Праганың сабатында шығармашылық күйдің азабы мен ғажабын бастан кешіп жатқан үлкен жазушымыз Мұхтар Мағауин әредікте әңгімелескенде: «Қазақ қаратаяқтарының соңғы тұяғы Ғалым Ахмедов ақсақал» деп айтып отырушы еді. Əлбетте, Мұхаңның айтысындағы қаратаяқтар қазақтың Алаш рухты Ахаң, Жақаң, Əлімхан Ермеков үлгісіндегі ұлт зиялылары екеніне сөз бар ма. Нақ сол Ғалым ағадай, ойы мен бойы таза, зифа тектілік иесінің жаңағы зор бағаға лайықтылығын ішкі бір тылсым сезіммен түйсінетінбіз. Енді, мінеки, өмір жолын жан-жақты зерделеп, ұлт қамын қаузаған ұлағатты еңбектерімен жітірек танысып, бітім-болмысының сырларына бойлап қаныққан сайын Жәрдем ағаның да қазақ қаратаяқтарының қасиетін тұтқан сирек асылдығына көзіміз жете түскендей. Қазірде сеңгір сексеннің бел ортасына таяса да тілден – кәләмін, қолдан – қаламын тастамай, осы жаста да ұлтқа қызмет етудің толайым үлгісін көрсетіп отырған, бәз біреулерше астам пиғылмен әулиемсінген абыз ақсақалдықты емес, кейінгі ұрпаққа шуақты шарапаты тиер абзал ақсақалдықты қалаған Кейкін атаның кереметтігі сонда, ол негізінен қазақтың бұрынғы қаратаяқтарынша, кемелділікке демей-ақ қоялық, бірақ өз ғұмырының екі тізгін, бір шылбырын тек жақсылық жолына бекемдеп бағыттауда қаптал үйлесімділікке, ұлы Абайша айтқанда, өңкей келісім сылдырап құйылған гармонияға өмір бойы ұмтылып, ұмсынып баққан және осы ретте жолы болып, мұратына жеткен адам десек те, ақиқаттан онша алыс кетпеспіз, сірә. Нешеме буын ұрпақтардың ұлы ұстазы, шын мәніндегі абыз академик Зейнолла Қабдоловтан «Жәрдем айтса заң» деген нақылдай нұсқа сөз қалуы да біздің ой аңғарымызды және растай түспек.

	Дегенмен де, әке балаға сыншы емес пе, тоқсан екі жасаған кең толғамды әзіз әкесі Салих басқа балаларымен кеңесіп отырғанда: «Жәрдем білімді, ақылды ғой, бірақ кемшіліксіз емес» деп тұспалдағаны бар екен. «Ол қандай кемшілік?» десе, үндемепті. Əлде, бұл әкенің жел өтіндегі, сең бетіндегі баласын тіл-көзден сақтандырған ишаралы дұғай сәлемі болар? Əлде, намысын қайрап жебей қамшылауы шығар? Қалай болғанда да, өз кемшілігін Кейкінің шөбересі өзі білетінді. Ол – ақсүйектік мінезі. Заманы мен ретіне қарай жақсылығы да, олқылығы да бар бұл мінездің. Тек орнын біл. Кім қалай бағаласа да, қалай түсінсе де, сүйекке сіңген осы тума мінезінен арылмаққа ниеттенген емес. Іші-тысына кіршік қондырмас сырбаз бекзаттық әрі-беріден соң қазақтың маңғаз марғасқаларының әріден келе жатқан даралығы. Жаңағы айтқан Алаш үлгісіндегі қаратаяқтар да осы үрдісті ұстанған. Ендеше, бұдан көп бұрында Жәрдем ағаның мінез болмысынан Ғабеңе – қазақтың нөмір бірінші джентельмені Ғабит Мүсіреповке ұқсастық байқаған қаламгерлермен де келіспеске әддіміз қайсы.

	Осынау қазақ қаратаяғының зияли қасиеттерінің бастау-бұлағына үңілер шақ та енді келгендей. Жәрдемнің зифа дегдарлығын да әуел бастан тәрбиелеген өз Мысыры – қазақтың қайсар рухының тағы бір алдаспаны Мұрат Мөңкеұлы айтқандай, «жеті жұрт шұбап өткен» Атыраудың бір пұшпағы Қызылқоғаның құмы, қырық құйқалы Тайсойғанның шақырайған күні, шүйгін отты Кеңжазықтың алуан түсті гүлі, дүлей ғасырдың отызыншы жылдарындағы қазақ тіршілігінің мұңы мен қызыл өктемдіктің зілі деп те айта аламыз. Батыстықтарға тән «ғали» жалғамасы жүре-бара түсіп қалған Жәрдемді көзінің үлкендігі мен жәудірлігіне қарай жеңгелерінің «Ботакөз» атандыруында да келбеттен гөрі мінез кенендігіне көбірек байланысты бір мән бар сияқты.

	Бала кезінде өзі тарықпағанмен, елді жайлаған ашаршылық сықпытын да шет жағалап көреді. Гурьев қаласында ұлы орыстық шовинизмнің салқыны тиген, орыс пен қазақ балаларының арасына өшпенділік отын жаққан төбелестердің куәсі болады. Зерделі бала бұлардан да өзінше ой қорытпай тұра алмайды. Əйтеуір, әкесінің інісі, оқыған қызметкер Сыдиықтың арқасында оннан астам отбасылы Кейкі әулеті жадап-жүдеушілікке ұшырай қоймайды. Тетелес ағасы, Ұлы Отан соғысының шейіті Хажым екеуі орысша да тіл сындырып үлгереді, қала тәртібіне де жаттығады. Не керек, ағайынды Хажым Қосанов пен Жәрдем Кейкін 1941 жылдың 17 шілдесінде Мақат ауданы Доссор кентіндегі айтулы қазақ орта мектебін екеуі де кілең беспен өте жақсы оқып бітіреді.

	Болашақтағы Жәрдем Кейкін атты кесек тұлғалы ел азаматының, қоғам қайраткерінің, ілкімді ғалымның, пайымды жазушы, ойшыл қаламгердің ізашар қабілетінен хабардар еткен, алдағы қалыптасуына із тастап әсерін тигізген осы мектеп қабырғасындағы кейбір ілкі қадамдар, ой-санасында таңбаланып қалған оқиғалар хақында айту ләзім. Оқу үлгерімі үздік. Драма және әдебиет үйірмесіне қатысады. Сонда «мектептің мықты ақыны» Жәрдем болғандығына 1977 жылы шыққан «Жебе» кітабында Қазақстанның халық жазушысы Зейнолла Қабдолов та куәлік береді. Осы мектепте ұстаздық еткен атақты ақын Хамит Ерғалиев өзінің «Ғұмырнама» естелік-эссесінде алдыңғы пікірді: «Əдебиет үйірмесін Жәрдем Кейкин, Хажым Қосанов, Зейнолла Қабдолов дейтін ақын балаларға басқартамын да, өзім солардың басқару жұмысын бақылаймын» деп жандандыра дамытуы да біраз жайды аңғартқандай. Жыл сайын «Екпінді оқушы» грамотасымен марапатталудан танбайтын Жәрдемнің 1939 жылы Артек пионер лагерінде болып қайтуы да ой өрісін, дүние танымын кеңейте түскені анық. Онда Қырымның тарихи орындарына саяхаттады. Ялта, Бақшасарай, Севастополь мұражайларын аралады. Өмірде алғаш рет патша сарайларын, соғыс кемелерін көрді. Сөйтіп, бұл болашаққа ой жүгірткізген сәтті сапар болды. Дарынды баланың алдағы миссиясын айқындағандай, 1936 жылы Доссорға келген Левон Мирзоянмен клуб жанында ойнап жүргенде кездейсоқтан жолығып, батасын алуы да жақсылық нышаны саналды. Қазақ халқы «Мырзажан» деп құрметтеген Қазақстан басшысының өз сұрақтарына шала орысшамен былдырлап жасқанбай жауап қатқан бота көзді өжет баланы маңдайынан сипап, мейірімді жүзбен: «Жақсы оқы, жақсы оқысаң Алматыға келесің, университетке түсесің» деп ақыл айтқан игі лебізі арман-аңсарына шоқ тастай маздатады. Əттең, 1940 жылы астанаға барып республикалық байқауда өлеңін оқыған кезде Мирзоян қызыл сүргіннің құрбандығына шалынып, атылып кеткен болатын. Левон аға тұрған қазіргі Құрманғазы және Фурманов көшелері қиылысындағы үйді де барып көрді.Келер жылы қайтып ораларына, Левон аға айтқан Қазақ мемлекеттік университетінде оқитынына сенімді еді. Əйткенмен, тағдыр шешімі басқаша болды.

	Осынау көктей қаулаған өспірім шағында келешекте өркен жаяр Жәрдем Кейкин феноменінің бастауында тұрған тағы бір-ер жағдайды бөліп атар едік. Мектепті бітірер жылы Сұлтанмахмұт Торайғыровты, Шәңгерей Бөкеевті, Ғұмар Қарашевті жамандап ағаш атқа мінгізген жаңадан келген әдебиет пәнінің мұғалімімен арада дау туып, іс аяғы насырға шапқан. Оқушыларды НКВД тергеп-тексерді. Ішінде Жәрдем де бар, бірқатарынан қатал жауап алған. Басқа-басқа, тап өздеріндей коммунистік идеяның жөргегінен шыққан, Отанды қалтқысыз сүйген адал оқушылардың арасынан өкіметтің жау іздеген оспадар қылығы Жәрдемнің жанын да қатты күйзелтіп, көңілде бір секем тудырмай да қоймап еді.

	Осы арада еске алмауға болмас бір аяулы рух бар. Ол – Қазақстан Жазушылар одағындағы мәрмәр тақтада Отан соғысының от-жалынынан оралмаған ақын-жазушылар қатарында есімі өшпестей ойылып жазылған боздақ Далабай Жазықбаев. Жаңағы шәкірттерін жалалаған кеңкелестен кейін мектепке мұғалім болып осы Далабай келген. Ол жоғары сыныптағы Жәрдемнің әрі ұстазы, жас айырмашылығына қарамастан, әрі досы болды. Əлбетте, екеуін достастырған ақындық, әдебиетке құштарлық. Қырық бірдің көктемінде Далабай ешкімге айтпасқа ант-су ішкізіп, өте құпиялап Мағжан Жұмабаевтың көнетоз қалың дәптердегі «Батыр Баян» мен «Қорқыт» поэмаларын және біраз өлеңдерін оқытқызады. Жәрдем бұрын болып көрмеген бір керемет толқулы, тебіреністі қуаныш күйіне бөленеді. Жан сезімі қанаттанады. Ойы өмір-дүниенің шалқар кеңістігін бейне бір ақ құстай қалықтап шарлайды. Ғажап тебіреніс тереңге бойлатады, биікке самғатады. Мағжанның ақындық құдіретіне тәнті болып елітеді. Дастан-жырларын түгел көшіріп алады. Латын әріпті сол торкөз дәптер Жәкеңде әлі сақтаулы.

	Жәрдемнің жан-дүниесіне өшпес өрнек, терең із салған Мағжан шығармалары болғанына сөз жоқ. Бәлкім, кейінгі тағдыр тармақтарының таралуына да бойында бұйыққан тылсым құдіретімен сол тәңіри дастан ықпал жасаған болар. Осыдан ондаған жылдар өткеннен кейін Жәрдем Кейкін былай деп жазды: «Мағжан шығармаларын оқып, адамның жан-дүниесін дуалар құдіретіне тәнті болғанымда, қазақ ақындары арасынан жаңа, жас Мағжанды іздейтін едім. Біраз жыл өткенде Мағжанды еске салар алғашқы «Ар» өлеңдер жинағымен құрдасым Қуандық Шаңғытбаев жарқ етті. Тоқсаныншы жылдарда елмен қауышқан Мағжан шығармаларын қайтадан толықтай зерделеп оқып шыққанымда «Мағжан Абайдан кейінгі қазақтың екінші ақыны» деген сипаттаманың әділдігіне көз жетті. Əдебиет көгіндегі ақшолпан ақын Мағжанның өлең-поэмаларымен алғаш таныстырып қанықтырған, ол кезде кеңес өкіметінің кәріне ұшыраған қазақтың өзге де ұлы ақын-жазушыларының шығармаларын жасырын оқытып, зердемді кеңіткен Далабай досыма қарыздармын».

	Жәрдем ағаның әдеби пайымдарының биік өресі өз алдына, бұл арада біздің айтпағымыз: ол жаңағы тыйым салынған шығармаларды оқу арқылы өз ұлтына қатысты коммунистік-кеңестік идеологиядан басқа да шындық барына көз жеткізіп еді, көңіліне жарықшақ түсіп еді. Осы бір мұңды, аяулы ақиқатын жанының тереңіне жасырып, аялап сақтай білді, ешкім білмес сол ақиқатты өмір жолында кейде саналы түрде, кейде тылсымды түйсікпен басшылыққа алғанын барша ғұмырнамасы айғақтайды. Бұларды Жәрдемнің мұрат-мақсатының құпия темірқазығы десек те болар ма екен? Бәлкім, Кейкін феноменінің сырын ағытар тиекті сонда қозғармыз.

	Ал, Далабай досы майданға аттанарда Жәрдемге арнап «Досыма» атты тебіреніске толы тамаша өлеңін жазыпты: «О, достым, мұндай ауыр жетті уақыт, Бір ғажап дауға түсті біздің бақыт». Латын әріпті мәшіңкеге басылған 34 өлеңін аманаттап қалдырыпты. Жәкең дос мұрасын сұр папкіге мұқияттап түптеп ұзақ сақтаған. Кезінде Тайыр Жароков, одан соң басқа да бірқатар ақын-жазушылар Далабайдың жинағын баспадан шығаруға әрекеттенгенімен, жақсы ниет жүзеге аспай, аяқсыз қалған. Жәкең болса өтелмеген дос қарызына мұңайыңқы түрмен: «Сұр папкі жетімсіреп әлі жатыр. Мүмкін, бір жанашыр табылып, жинақ жарық көрер» деп, алдағы күннен үмітін үзер емес.

	Сонымен, әңгіменің әуелгі сорабына оралсақ, сұрапыл соғыспен бірге одан үш күн бұрын аттестат алған Жәрдемнің үлкен өмір жолы басталады. Қатал, қайшылықты уақытта сана-сезімі ерте есейген, ой-танымы ерте жетілген. Он жетіге де толмаған балғын жас сол кездің өзінде аудан көлемінде танымал, беделді. Аудандық газеттің бетін бермейтін ақын, тілші. От жүректі батылдығы және бар. Аупартком соның бәрін ескеріп, «Социалистік Ембі» газетінің жауапты хатшылығын жүктейді. Сөйтіп, аудан өміріне белсенді араласқан 17 жасар газет қызметкері салиқалы тұлғадай санатқа алынады. Жастық жігер қайнаған албырттық та болмай қалмаған шығар.

	«Бірде Сағыз кентіне іссапармен барғанымда облыстық партия комитетінің хатшысы Сағат Төлебаевпен кеңесіп отырған кәсіпшілік партия ұйымы хатшысының кабинетіне еркін кіріп, әңгімелерін бөле, шаруаларымды сөйлесіп тындырғаным есіме түссе, әлі күнге дейін ыңғайсызданып, ұяламын» деп еске алады қазір Жәкең. Қайткенде де бір нәрсе анық еді. Жамағат жастығына қарамастан Жәрдемнің тегін жаратылған пенде еместігін сол кезде-ақ көрді, білді, сезді, сенді, үміт артты.

	Бірақ анттасып, андаласқандай болған әдебиет, ақындық жайына қалды. Пешенесіне жазылған ұйғарым осылай бопты. Келесі саты – республика Мемлекеттік қауіпсіздік министрлігінің оперативті қызметкері, тергеуші офицер. Бұған да келейін деп келген жоқ, әскери міндеттілігі мойынсұндырып бұлтартпады. Өңі түгіл түсіне кірмеген әскерилікке «шөбі» түсуін өзі де тағдыр тәлкегіне ұқсата жорыған. Əйткенмен, өкініші болған жоқ. Алматыдағы курсанттық кезінде әлемдік барлау тарихынан тартымды дәрістер тыңдады. Қызметке кіріскесін көп жайлардың құпиясына қанықты, көзінің шелін сыпырды. Жеке адамға ғана емес, тұтас ұлттарға, халыққа жасалған қияс-қиянаттарды көрді, іштей жаны түршіккен кездері де аз болмады. Оқулыққа енген, жиырма жылға кесілген белгілі қазақ ақынының тергелген іс құжатымен танысқанда да өз халқына бықпыртпай тиген кеңестік жүйенің сұрын танып, аз күйзелмеген. Десе де, КГБ-да істегеніне кейбіреулердей қымсынбайды. Өйткені, өзінің ары таза. Көп жақсы нәрселерге де үйренді. Байсалды да ақылды қызметтес азаматтар да аз болған жоқ. Жәкеңнің айтуынша, адами табиғатындағы жан мен қол тазалығы, әдептілік пен ішкі мәдениет, ұстамдылық сол кездерде қалыптасқан көрінеді. Қалай дегенмен, 1945 жылдың желтоқсан айында екінші топтағы мүгедек танылып, отставкаға шыққанда, бұл саладан кеткеніне қуанбаса, ренжіген де жоқ еді.

	Жәрдем Салихұлының жалпы салуалы өміріне, өркенді еңбегіне, ордалы отбасына құт мекен болған жерлер Атырау, Маңғыстау, Алматы десек, әр жылдарда қызмет бабында өздерінің адамдық өнегесімен игі әсер етіп, жақсылығымен жадында жатталған жандар қатарында Сафи Өтебаев, Өтеп Балғынбаев, Хиуаз Доспанова, Сағындық Кенжебаев, Нұртас Оңдасынов, Сағидолла Құбашев сынды қазақтың заңғар тұлғаларын атаған дұрыс. Шын мәнінде де, тап Максим Горькийдей болмағанмен, өмірдің Жәрдем Кейкін өткен университеттері, мектептері, өткелдері бір адамға аздық етпейтінін байқаймыз. Ол соның әрқайсынан өзінше тағылым, өзіндік ләззәт ала білген. Ләззәті жоқ жұмыстан баяғы Абылайша «еңкейе бере жылысуды» жөн деп тапқан. 1948 жылдан бастап аттай 38 жыл бойы комсомол, кеңес, партия органдарының, республикалық айдынды ғылыми мекеменің басшы қызметтерінде болған ұзын-сонар еңбек өмірбаянында өзінің осы қағидасынан қате-шалыс басқан жері болған емес. Мұның өзі жеке басының пайда-рахатын көздеген базына-бәлсіну деп ұқсақ та қатты қателесеміз. Себебі, Кейкін феноменінің негізгі ерекшелігі сол, ол әмісе ел үшін еткен еңбектен ғана, ұлтына, жұртына қылған қызметтен ғана рахат тауып, ләззәт алған. Солардың бір парасын суыртпақтап айтар болсақ, қазақ халқының тарихын, мәдениетін, әдебиет-өнерін, салт-дәстүрін насихаттайтын қоғамдық негіздегі Мәдениет университеті және әнші, күйші, биші, сазгер, әртістікке бейімді өнерпаздардың басын құраған Халық театры ұйымдастырылып құрылуын Жәкең өзінің Теңіз ауданында екінші хатшылықта жүрген кезіндегі ауыз тұшытып айтар еңбегі деп біледі. Өйткені, аталмыш университет те, театр да жергілікті қазақтардың көсегесін көгерткен еді. Ең қызығы, 19 жасынан бері коммунист, партиялық парызға адал Кейкінді партияның сол тұстағы солақай саясаты қатты ойландыра бастады. Жалаң ұраншылдық пен хрущевтік көпірме қызылсөзділік мезі етті. Сөйтіп, сөз бен іс арасы алшақтап тұрған тұста елге нақты пайдасы тиюі үшін жылы орнын суытып, ит арқасы қияндағы Азғырдың өтіндегі, Нарын құмның шетіндегі Сүйіндік қой өсіруші кеңшарына директор боп сұранып барғаны да сондықтан еді. Айтса айтқандай, «Сүйіндікті» жеті жылда, облыс тұрыпты ғой, Одақ бойынша саңлақ шаруашылықтардың қатарына қосты, кеңшарды асыл тұқымды еділбай қойын өсіретін зауытқа айналдырды, қой өсіруді қазақы тәжірибеге негізделген ғылыми жолға қойды. Түлік санын еселеп көбейтті, қаймағы бұзылмаған қазақтан құралған халқының тұрмысын түзетті, жертөленің көзін құртып, құрылысын да салғызды, пілте шаммен отырғандарға электрін де тартқызды. Əйтеуір, жеті жылда «Сүйіндіктің» халқын әбден жарылқаған. Əлеуметтік-мәдени жағдайды да ұмытпады. Ауылды қазақтың қарашаңырағы деп біліп, солайша қастер тұтқан Жәкеңді облыстық атқару комитеті төрағасының орынбасарлығына қалап әкеткенде «Сүйіндіктің» қаймана халқы жібергісі келмей, қимай қоштасқан. «Сүйіндікте» тапқан бір сүйініші ғылым еді. Пай-пай десейші, Бүкілодақтық көрмеде Еділбай қойының бес жасар қошқары 106 кило тартып дүниені таң қалдырған күндер де болған. Осы Еділбай қойының жан-жақты сипаттамасын салиқалы ғылыми еңбекте баяндап берген де Жәкең. Ғылыммен Гурьевке келгесін де ізерлеп айналысты. Облыстың ауыл шаруашылығын аймақтың табиғи-климаттық жағдайына байланысты мамандандыра дамыту мәселесін қарастырған кандидаттық диссертациясы практикалық маңызы жоғары, өте құнды ғылыми еңбек деп бағаланды. Мейірі қанып жұмыс істеген Маңғыстауда да маң дала табиғатының сырына үңілуден танбады. Өңірді суландыруды, ауыл шаруашылығын өркендетуді ғылыми тұрғыдан тиянақтап отырды.

	Ел жағдайын білу үшін жер мен су жағдайын барлады, шөл жайылымдардың қойнауынан тұнық тіршілік көздерін тапты, жеті қат жер астындағы дарияларды шөлейттің бетінде шүпілдетті. Үш жүз алпыс екі әулиелі, Бекет ата пірлі Маңғыстау-Үстірт жерлерін жүйелеп игеруді саралай негіздеген алғашқы кең көлемді еңбекті ұсынған да Жәкең еді. Қала берді, бұл кісінің сол уақытта теңіздің ащы суын егістікке, теңіз балдырын мал азығына пайдалану жөніндегі ізденістерінің өзі қиял байлығын, шарықтаған шабыт айдынын танытпай ма. Шынында да жаңадан ашылған Маңғыстау облысындағы кезең Жәрдем Кейкін ғұмырнамасындағы жұлдызды жылдар деп айтуға тұрарлықтай. Жергілікті азаматтарды билікке жолата қоймаған Кеңес өкіметінің кадр саясаты мірдің оғындай мерген сөзбен әдемі шенеп айтылғандай, «Маңғыстауды басқаруға келген он вагон орыс пен бес вагон беріштің ішінде» асқақ рухты адай елінің сый-құрметіне бөленгені екеу болса – біреуі, біреу болса – өзі де Жәрдем болғанын қатал төреші уақыт әлдеқашан айқындап берген. Мұның бір себебі, облыстың ақылман басшысы Тұтқабай Əшімбаев бүкіл ауыл шаруашылығы саласының тізгінін Кейкінге сеніп тапсырып, басы бүтін беріп қойды. Жәкең болса, сол сенімді ақтады. Ол маңғыстаулық кадрлардың маркасын көркейтіп көтермесе, әсте түсермеді. Бір жолы Алматыда Орталық Комитетте өткен мәжілісте шөлейт Маңғыстау аймағын суландыру мәселесін шемішкедей шаққан дәлелді де дәйекті баяндамасына сүйсінген республика басшылары: «Маңғыстаудың сырын енді білдік, сені де жаңа таныдық» деген екен. Осыдан соң екі-үш жылдың аясында барлық кеңшарлардың орталықтары тұщы сумен қамтамасыз етіліпті. Бірақ Жәкеңнің бекзат болмысы жоғары басшылардың жылы лебізі мен оң қабағына малданбады. Биік лауазымды емес, оған сән мен мән берген қайраткерлік адами қасиеттерді бағалады. Атақ-даңқ жолында өңмеңдеп-өңештемей, адамгершіліктің қарапайымдылықтан аспас әдемі әдебін сақтады. Сол бейуаз себептен де, ВАСХНИЛ-дің Шығыс бөлімшесінің вице-президенті бола жүріп, үлкен ауқымды диссертация материалдарын жинақтап, жүйелеп қойса да, докторлық қорғауды, алпыс жасқа жеткенде ғылыми жоғары дәрежелі атақ алуды жөн көрмеді, алдамшы абыройға қызықпады. Бұдан атақ алса да, ләззәт алмайтынын бағамдай білді. Біз жоғарыда айтқан анық қазақ қаратаяғының бір сырбаз тектілік қасиеті де осы болса керек-ау.

	Қалай болғанда да, сол заманның өзі қатарлас партия-кеңес басшыларының қалыптасқан үлгілі эталонынан Жәрдем Кейкіннің тұрпаты бөлек, өресі биік, өрісі кең, ішкі сырының қатпарлары қалың еді. Ол өзі көптен ізерлеп жүрген халықтың ежелден бергі тарихына, шежіресіне, дәстүрлі мәдениетіне, тілі мен діліне ден қойды, шын мәніндегі мұңы мен мұқтажын зерделеп түсінуге тырысты. Жанын ел қамын жейтін едігелік ойлар мазалады. Осы тағылымды жайлардан азаматтың қайраткерлік биік мұраты қалыптасты. Зейнетке шыққаннан кейін бәз бір замандастарынша, Кабдеш Жұмаділов ағамыз айтпақшы, нөл болып қалған жоқ. Есімінің тарихта таңбалануы үшін бұған дейінгі қырық бес жылдық өнегелі еңбегі жеткілікті бола тұрса да, қайта, нағыз қарымын, дарынын аттан түскеннен кейін танытып, халыққа қызметін суреткерлік, шығармашылық, жазушылық жолда жалғастырды. 1986–1991 жылдары, қоғамдық негізде, Қазақстан Ардагерлер ұйымы құрылып қалыптасуының, жарғысы жасалуының да басы-қасы мен бастауында зиялы зейнеткер Кейкін жүргенін де бүгінде ұмытудың ешбір реті жоқ. Қызмет-лауазыммен үш қайнаса сорпасы қосылмас шын қайраткерлік те осылар болар, сірә.

	Зейнеткерлікке шыққалы, міне 23 жылға кетіп барады, осы құс қанатты жылдарда Жәкеңнің әрбір таңғы сағат тоғызда жұмыс үстелінің басынан табылмаған күні болған емес. Оқыды, жазды, толғанды, қоғам өміріне үн қосты. Талай жанайқайларын ыстық табын баспай баспасөзде жариялатпай да отыра алмады. Кейкін қаламынан шыққан барлық 22 кітаптың 16-сы осы зейнеткерлік жылдардағы шығармашылық еңбектің жемісі екендігі де айрықша ғибрат үлгісін аңдатады-ау. Бұл – қазақ қаратаяғының қасиетін бойға дарытқан зиялы ақсақалдың таңғаларлық еңбекқорлығы, көңілі сүйген ісіне құлай берілген құлық-құлшынысы тұрғысынан алғанда ғана. Ал, құндылық, көркемдік тұрғысынан алғанда Жәкең бағындырған биіктер барша қауымын тағы да тәнті етпей қоймады.

	Бала жасынан бергі арманы мен аңсары әдебиет пен ақындық еді ғой. Бірақ жұмысының жөні, тағдырының жолы солай болғасын 18 жасынан бастап аттай 32 жыл бойы қалам тартпай кеткен-ді. Əйткенмен, ақын-жазушылардан алыстамады, әдеби орта мінезінен тосырқап қалмады. Бір жағынан, Хамит Ерғалиевтің арынды ұстаздығы, Ғафу Қайырбековтің арқалы достығы қамшылады ма, 50 жасында Маңғыстау облыстық партия комитетінің хатшысы бола жүріп ескі жолдас әдебиетпен қайтадан құпия табысқан. Ықыласы суымапты. Ыстықтай қауып, іңкәр жүрекпен қауышты. Алғашқы қадамдарын әдеби жұртшылық жылы қабылдады. Одан соң 1980 жылы жұмыс бабымен Алматыға қоныс аударғанда қазақ сөз өнерінің Əбудариясы атанған Əбу Сәрсенбаев ақсақал «Астанаға келгеніңіз қаламгерлікке де жол ашар нышан болсын» деп ақ тілегін білдірген. Бұл да бекер емес екен. Көп ұзамай «Жазушы» баспасы оқырманға Жәрдем Кейкіннің «Теңіз бұрқанғанда» атты әп-әдемі әңгімелер жинағын ұсынды. Қолға да толымды, көзге де көрнекті, ойға да өрнекті осынау кітап тіпті де тырнақалды, тұңғыш дейтіндей емес, қайта кез келген кәнігі жазушы «менікі» деуге ұялмайтындай өрелі туынды болып шыққаны жөнінде Əбіш Кекілбаев: «Əдебиет Жәрдем Кейкиннің жай әншейін машығы емес, көптен бергі аңсары, асығы» деп жақсы айтып, оның шығармаларындағы шынайы өмірлік құбылыс пен салиқалы әдеби мінезге жоғары баға берген болатын. Содан бері ширек ғасыр өтсе де сол бағаның әлі күнге дейін риясыз қалпын сақтап тұруы таңғаларлық.

	Иә, содан беріде күнде таң асыратын жараулы тұлпардай, ағаның қаламы да, көңілдегі алаңы да әсте суып көрген емес. Əр кітабының айтары бар, әдебиетке салар өзіндік олжасы бар. Көркем сөздегі өрісін «Періште әйел» атты тамаша әңгімелер жинағымен бір кеңітіп қойғаны өз алдына, ендігі жерде Жәрдем Кейкіннің жалпы қазақ руханиятына тыным таппай бұйдалап қосқан елеулі еңбектері жөнінде айтқанымыз ләзім. Əрқайсысы әдеби-мәдени өмірдегі айта қаларлықтай құбылысқа айналған солардың кейбіреулерін атасақ, халқымыздың дүниетанымдық даналығын сүзіп, бұрын-соңды қолданысқа түспеген тың мәйектен теріп құрастырған «Қазақтың 6000 мақалы мен мәтелі» (1995), одан соң толықтырылып 2002 жылы қайта шығарылған «Қазақтың 7777 мақалы мен мәтелі» атты зерделі басылымдардың жөні бөлек. Осыған алабөтен қуанған қазақ мақалының маршалы Мұзағаң – Мұзафар Əлімбаев көз майын тауысып көзайымға жетудің үлгісіндей болған бұл кітаптардың құндылығы мен ғибраттылығын айта келе, бұлар қазақ халқының асқан тәлімгер, асқан ойшыл халық екендігін айғақтайтын кітаптар деп сүйіншілеуі тегін емес. Ал, 2003 жылы жарық көрген «Заманым, өзім, замандастарым» атты кетпектей өміртанымдық қызғылықты кітабы Қазақстан Жазушылар одағының әдеби жыл қорытындысы жиналысында ерекше ілтипатпен мақталып атап өтілгенін өз құлағымызбен естіп едік.

	Кейкіндік керемет, әсіресе, 2002 және 2006 жылдары толықтырылып екі басылыммен шыққан «Қазақы атаулар мен байламдар» атты кітабынан көрінді десек болады. Біздіңше, нақ қазір де, мың жылдан кейін де қазақты біліп, танығысы келген адам осы кітапты оқығаны дұрыс. Кезінде «Қазақ әдебиеті» газеті: «Бір институт жасайтын жұмысты бір өзі атқарыпты» десе, қазақ мәдениетінің ғұлама білгірі Ақселеу Сейдімбек: «қазақ этнографиясына қосқан елеулі үлес» деп ризашылықпен жоғары бағалаған бұл кітап шынында да ұлттың рухани мәдениетінің азбас-тозбас мүлкіне айналып үлгерді. Салт-дәстүрімізді, көне ұғымдарымызды, тіліміз бен ділімізді түгендеген мұндай асыл жәдігерді елі мен жерін сүйген, оның қадір-қасиетін жанымен түйсінген үлкен жүректі, әзіз тілекті азамат қана жаза алса керек. Міне, Жәрдем Кейкін феноменінің түп бастауын, бұлақ көзін осы тараптан іздегеніміз мақұл.

	Бірақ керемет таусылмады. Сексеннің сеңгірінен асқан аға басты кітабы осы шығар деп жүргенде, 2007 жылы «Ойлар, ойлар» атты басқа кітабын шығарды. Өзінің бай өмір тәжірибесі мен ұшан-теңіз білімдарлығының қорытпасындай, «Ой қисыны немесе адамтанымдық пайым» және «Ой кірімдері» атты салиқалы да толғамды екі еңбектің басын сұраған бұл кітапта біз белгілі Кейкіннің беймәлім қырымен, яғни Кейкін философпен танысамыз. Арғы-бергі қазақ қоғамындағы адам жаратылысын ұғуға құлаш ұру Абай мен Шәкәрім ойшылдығына жалғасып жатқан іздемпаздықтың ұлағатты арнасындай болып көрінді бізге. Ұлтқа керек кітап қана жазу Кейкіннің басты мұраты екені осыдан да танылып тұрғандай.

	Жәрдем ағаның жүрегінде бір аяулы мұңы бар. Өмірсерігі Фатима ана екеуі бұдан он жылдың арысында сүйікті қыздары Ғафурадан айрылды. Перзентіне деген махаббат, әке сағынышының гимні «Ғафура, Ғафурашым» атты кітапта ғажайып сыр, қайталанбас жыр болып шертілді. Ащы өлім күйі қасіретке бөлеген қамкөңіл шағында ізгі жаңбырдай төгілген өмір толғауын тудырған Жәрдем ағаның қайсар да биік рухы осы арада да көрінді. Немерелі, шөберелі, ордалы әулеттің атасы өзінің қайғысын да ұлтымыз үшін ғибрат, тағылымға айналдыра білді. Қайран Хамаңның Жәрдем шәкіртін «сертке құлдайсың, арың – атпал» деп қадірлеп өткені де сондықтан шығар-ау. Қалай болғанда да көкірегіне: «Қазақпын таза қанды, Алашпын алты санды, Тектімін түркі жанды, Елмін арайлы таңды!» деп мақтаныш ұялатқан, Алдар көсеміз бен Тазша баламызды адамзат тарихы данышпандарының қатарына іркілмей қосқан, халқына нәрін бере берер абзал ақсақалдықты қалаған, зейнетке шыққаннан кейінгі жылдарда қазақтың қарымды қаранар қаламгеріне айналған, ұлтымыздың ұстынды зиялысы, сирек қаратаяғы Жәрдем Кейкін феноменінің тағылымынан үлгі ала алсақ игі.





ҚЫЗЫЛ СЫЗЫҚ




	Осыдан тура елу жыл бұрын қазақ халқының тарихында елеулі із қалдырған бір ұлы оқиға болды. 1962 жылы сәуір айында Қытайдың Шыңжаң өлкесінің Тарбағатай аймағынан қопарыла қозғалған қазақ көші екі империяның шекарасын қақырата бұзып, 10 сәуірден 1 мамырға дейінгі 20 күннің ішінде 200 мыңдай қандасымыз Қазақстанға қауырт өтті. Осы көштің бұйдасын ұстаған серкелердің бірі емес, бірегейі қазіргі халық жазушысы, Мемлекеттік сыйлықтың лауреаты Қабдеш Жұмаділов болатын. Сол көш қарсаңында «Аралап көрсең нанасың, Əлемде талай қызық бар. Бақыт пен сордың арасын Бөледі қызыл сызықтар» деп жырлаған жалынды жас жігіт кейін үлкен суреткерге айналып, «Соңғы көш» дилогиясы мен «Тағдыр» романында осынау көш тарихын, бақ пен сордың сызығындай орыс-қытай шекарасы тартылғанда бір халықтың қалай екіге бөлініп қалуының жайын көркем шежіремен кестелегені белгілі. Олай болса, жарты ғасыр бұрынғы ұлы көш туралы Қабекеңнен артық кім айтпақ.

	– Құрметті Қабдеш аға, шекараның ашылуы, арғы беттегі қазақтың андыздап атамекенге ағылуы сол кездегі қырғиқабақ, тоңтеріс мемлекеттер арасына тартылған темір перде жағдайында күтпеген тосын оқиға, сіреу саналарға құйылған сәулелі шұғыла болған сияқты-ау?

	– Ол кездегі екі елдің келісімі бойынша шекараны қытай жағы күзетпейтін, совет шекарашылары ғана күзететін. Тарбағатай мен Барлық тауы арасындағы 150 шақырым жерде 5 үлкен застава бар, Жаманты, Бақты, Ергейті, Еміл, Шағантоғай дейді, сол бесеуінің тұсынан бес жерден бір-бір километр жерді ашып, сымдарын жинап тастады. Содан күндіз-түні 20 күн бойы атты кісі, арбалы көш, жаяу, түйелі көш заулап өтті ғой. Келушілерді Кеңес Одағы бес жерден қабылдады.

	Иә, бұның бәрі шынында да жайдан-жай емес-тін. Екі мемлекет арасындағы бұл тосын оқиға біздің талап-тілегіміздің, көшті күні бұрын дайындағанымыздың нәтижесі болатын. Сол көштің нәтижесінде осы шығыс тараптағы төрт облысқа келіп 200 мың қазақ жайласты. Бұл бір сол кездегі қазақтың арқауы сетіней бастаған ділін, тілін қайта бекемдеуде, сұйыла бастаған қанын қоюлатуда ерекше рөл атқарған көш болды.

	– Ал енді осы шекара сыртындағы қазақтар қалай пайда болды деген мәселеге тоқталып, тарихқа сәл-пәл шегініс жасасақ қайтеді?

	– Оның рас. Біреулер түсінеді, біреулер түсінбейді. Біреулер Шыңжаңдағы қандастарды мына 30-шы жылдар зобалаңында колхоздан қашып барған қазақтар шығар деп ойлайды. Бергі көшті ғана біледі. Бірақ оның шынайы тарихы арыда жатыр. Қазақ көші Шыңжаңға Абылай заманында барған. Сол жерде найман хандығы болған, керей хандығы болған Алтайда. Шыңғыс хан тұсынан бері ол қазақ жайлаған жер болатын. Еренқабырға, Іленің бойы. Үйсін хандығы болды сол жерде. Қазақтың байырғы атамекені. Кейін дүние алай-бұлай төңкерілген кезде қазақ батысқа қарай ысырылып, ана Шыңжаң жерінде, Тарбағатай өлкесінде жоңғар хандығы құрылды. 1640 жылдары. Қазақпен дүркін-дүркін соғысып отырды. Бізге ең үлкен зиян келтіргені 1723 жылғы «Ақтабан шұбырынды...». Бірақ «Мың асқанға бір тосқан» дейді, сол жоңғарға да зауал келді. ХVІІІ ғасырдың 30-40-шы жылдары, одан 50-ші жылдарға келген уақытта Абылай басшылық еткен үлкен соғыс басталды. Қазақ батырларын маңайына топтап, Абылайдың тарих сахнасына шыққан кезі. Жоңғарларды жеңіп, 1754 жылы қазақ жерін азат етті. Абылай ұстанған екінші үлкен саясат, ол қанша жауласқанмен, жоңғардың жойылып кетуін тілеген жоқ. Өйткені ар жағындағы қағанатқа қарсы үлкен бір қалқан боп тұрса деп ойлады. Бірақ жоңғардың жойылуына тағдырдың, тарихтың үкімі шығып қойған. Маңшынның қалың әскері келіп берекесі кеткен, тоз-тозы шыққан жоңғарды қырып салды. Бір жыл бойы қансоқпа қырғын болған. Өліктер шашылып жатты бүкіл жоңғар даласында деген тарихшылардың сөзі бар. Сол жер босап қалды.

	– Сонда қалың қазақ Шыңжаңға қашан барды?

	– Иә, Шыңжаң иен қалды. Абылай алғашқы елшілер арқылы бірден мәселе қояды. Жоңғардан босаған жерлер үшін біз де соғысқанбыз. Жоңғар ортақ жауымыз болды. Бірақ Тарбағатай, Алтай деген жерлер қазақтың ежелгі атамекені еді. Енді сіздің арқаңызда жоңғар жойылды, соның орнына, атамекеніне біздің халқымыз барғысы келеді. Мал көбейді, өріс керек дейді. Басында жолатпайды. Сөйтіп 4-5 жыл ары тарт, бері тартпен, талас-тартыспен өтеді, бірден қоныстандырмайды. Алайда, кейін келісуге, жер беруге мәжбүр болады. Оның мынадай себебі бар. Бұл да Абылайдың саясаты. Қытаймен жақындасып жүргені, «Сіздерге де қараймыз, бағынышты боламыз» деген сөзді айтқандағысы Абылайдың Шыңжаңдағы жерді алуды көксегені. Ақыры осы сөз императордың буынына түсіп кетеді ғой. 1767 жылы Сяньлун императордың Абылайға жазған хатынан мынадай үзінді келтірейін: «Оның үстіне бірнеше жылдан бері сіздер бергі бетке көшіп кеп, мал бағасыздар. Генерал амбандарымыз сол малдардың иелеріне қарсы жорық жасау туралы өтініш айтуда. Сіздерге рақымым түсіп, кеңшілік жасадым. Тіпті қарауылдардың ішкі бетіндегі жайылымдарды сіздердің малшыларыңызға өріс ретінде пайдалануға рұқсат етуге жарлық бердім, сіздерді мойынсұнған бағынышты елім ғой деп, арқалары кең болсын дедім» деп жазады. Абылай саясаты осы хаттан да көрініп тұр.

	– Мына хаттың өзі ол жерлерді қазақтың емін-еркін жайлауына жол ашып тұр емес пе?

	– Іс жүзінде солай болған. Басында Тарбағатай, Барлық, Жоңғар Алатауынан асып көшіп, одан саулап ары қарай өтіп кетеді. Қытайларға да пайда керек. Салық төлейсің дейді. Оны жылқы түрінде алады. «Сары ноқта» дейтін салық болған алғаш көшіп барғанда. Үкімет әскерлері келіп жылқыны сары ноқтамен әкетеді. Қазақ соны «сары ноқта» салығы деп атап кетеді.

	Біздің аталарымыз сол ХVІІІ ғасырдың 60-шы жылдарында барған. Менің өз атам, жеті атамның сүйегі сол Шәуешек маңында, Шыңжаңда жатыр. Найман ішінде Төртуыл. Тоғыз таңбалы найман дейді, соның бір таңбасын алған үлкен тайпа ғой. Біздің ұранымыз – Баймұрат батыр, Қабанбайдың үзеңгі жолдасы, мыңды басқарған батыр. Сол Баймұраттың зираты Шәуешектің ар жағында 50 шақырым Күзібай деген жерде жатыр. О жаққа ХVІІІ ғасырдың 60-70-ші жылдары ер Жәнібек бастап барған керейлер де өздерінің ата қонысы Алтайға орнықты. Демек, керей мен найман бұрынғы ата қонысына түгел көшіп барып алған ғой. «Дарабоз» деген романымда Абылай мен Қабанбайдың әрбір руға қалай қоныс бөлгені, жер бөлгені көрсетіледі. Жоңғарға қарсы соғыс кезінде қай ру қанша қайрат қылды, қандай батыры шейіт болды, бәрі ескерілген. Сонан кейін 1916 жылғы толқуда, жазалаушы әскерден қашқан мыңдаған отбасы тағы барды. Одан соң қауырт бір барғаны – отыз екінің ашаршылығы мен кәмпескеге қарсы көтеріліс кезі. Ауа көшіп босып барып Шыңжаңнан пана тапты. Ол жақта ағайын бар екенін, ел бар екенін біліп, соны ес көріп барып отыр. Шынында да қазақ бір-біріне пана болды. Бұл жерден арып-ашып барған адамдарды о жақта бай тұратын ел көтеріп кетті. Қыз алысып, қыз берісіп сіңіп кетті.

	– ХІХ ғасырдың соңына қарай орыс-қытай мемлекеттері өзара келісімге келіп, шекара белгілеген жағдайына тоқталып өтсеңіз қайтеді?

	– Бұрындары орыс-қытай арасындағы шекара анық болған жоқ, қазақтар екі жақта еркін көсіліп жүре берді. Екі елде тұрып жатырмыз-ау деген ұғым жоқ онда. Ар жақта Барлық тауына жайлауға шығады да, бері келіп Алакөл бойын қыстайды. Тарбағатайдың теріскейіне қыстайды, күнгейін жайлайды. Шекара мәселесі жөнінде 1860 және 1881 жылдары Петербор келісімі және Бейжің келісімі деген келісімдер болған. Ақыры бір тоқтамға келіп, іс жүзінде шекара бөлісуге кіріседі. Бұл 1884 жылғы Шәуешек протоколы деп аталады. Сонда екі жақтың географтары, топографтары, орыс пен қытайдың жер жыртығын жамаған өңкей мамандары келіп, ту Алтайдан бастап Шыңжаңның тұсында 400 километр жерге созылатын Тарбағатайдың жалын қақ жарып, содан мынау Шәуешектің бергі тұсына келген уақытта Алакөлдің шығыс жағынан тік тартып, Барлықтың бергі батыс тұмсығын кесіп өтіп, Жоңғар қақпасы арқылы Алатау жотасын қақ айыра аңырап өтіп кетеді. Бұл бөліс 1884 жылы басталып, 1892 жылға дейін созылады. Көп қиыншылықпен, өте тауқыметті жағдайда өтеді. Сол ел айырылған кезде шыққан көп халық өлеңдері бар. Қай жағына қарайсың, өзің біл деп бір ай срок беріпті. Бұл, енді, кеңшіліктің түрі. Ол оңай ма екен бірақ. Біреудің бауыры о жақта, біреудің құдасы бұ жақта, біреудің жайлауы о жақта, біреудің қыстауы бұ жақта. Өзінен гөрі малын көбірек күйттейтін қазақ қайда барып күн көреді. Сонымен әрең-пәрең дегенде 1892 жылдың жазында шекара белгіленіп болады, сол атыраптағы қазақ қақ бөлінеді. Өте қиын болған соң орыстар мына Барлық тауын он жылға жалға алыпты қытайдан. Кейін көшіп-қонып жүрген халықтың бәрі сол жақта қалып қойды.

	– Шекара бөлу кезінде қазақтар тарапынан қарсылық білдіру нышандары да болған ғой?

	– Былай атқа мініп бой көрсету, сойыл, шоқпар сілтеу болды. Бірақ кесек қимыл болмаған. Өйткені, қазаққа қазақтың өзін салды. Шәуешектегі орыс консулы Николай Балкашиннің Əріп Тәңірбергенов деген атақты тілмашы болды. Əрі көмекшісі. Бұл кәдімгі Əріп ақын ғой. Сондайларды салып жүріп бунт көтерген қазақтарды райынан қайтарғаны менің «Тағдыр» романымда айтылады. Шекара Сарышоқының үстінен Диқанбай дегеннің ауылын қақ жарып өтеді. Диқанбай ана жерді тастап кеткісі келмейді. Сол кісінің «Мемлекетсіз қалдық демейік, айналайын, біздің ауылды айналып өтсеңдер қайтеді. Өкпелемей-ақ қояйын. Керегі жоқ, осы ауылға тиіспеңдерші» дейтіні бар. Сонымен, 1884 жылы бөлініп осылай қала берген дүние ғой. Халықтың тұтастығына не жетсін. Бір халық екіге жарылып, дамудың екі түрлі жолына түсті. Қытайдың өз саясаты, өзінің мемлекеттік жолы бар. Шыңжаң қазағы соған бағынды. Мына жақта Қазақстан Ресейдің еркіне қарады.

	– Қабеке, енді 62-ші жылғы көшке қозғау салған жайттарды бір баяндап өтсеңіз?

	– Көш қайдан пайда болды дейміз ғой. Ол енді менің тағдырым мен өмірбаяныма тікелей байланысты. Мен 1956 жылы Шәуешек гимназиясын бітірдім. Сол жылы құдай маған бір бақ жұлдызын жандырды. Шыңжаңнан елу бала Ташкент пен Алматы қалаларына оқуға барады екен. Сол елудің ішіне іліндім. Біз екі бала, Мырзахан Құрманбаев деген жігіт екеуміз КазГУ-ге келіп түстік, филология факультетіне. Алматыны көрсек, құдай-ау, «Абай жолы» романын оқып алған кезіміз, Əуезовті көрсек деген арманымыз орындалып, керемет бақытты жылдар болды ол. Əуезовтен сабақ алдық. Сол кездегі профессорлар қандай, құдай-ау. Кеңесбаев, Балақаев, Маманов, Кенжебаев. Түгел алғашқы оқулық жазған ғұламалардан тікелей тәлім алдық. 57-ші жылы Мәскеуде жастар мен студенттердің дүниежүзілік 6-шы фестивалі болды. Оған осы жерде оқитын қытай студенттерінің атынан қатыстым. 3-ші курсты бастап оқимыз деп жатқан кезде қытай мен советтің арасы бұзылды. Содан мынадай хабар келді: «Сендер шілде айының басында елге қайтасыңдар. Бір айлық курс бар. Елдің жағдайымен танысасыңдар, сонан соң үйлеріңе барып, күзде сабаққа келесіңдер» деді. Қуанып кеттік. Мәскеуден келген елшілік адамы Алматының аэропортынан бізді отырғызып, Үрімжіге жолға салды. Сөйтсек, лапылдап жанған оттың үстінен барып бір-ақ түсіппіз. Бір айлық курс дегені де, басқасы да бекер. Зиялы қауымның біразының аяғына тұсау, басына ноқта түсіп қалған екен. Алды айдалып, түрмеленіп жатыр, арты күресте.

	– Күрес дегеніңізді қалай түсінеміз?

	– Күрес жиналысы сенің үстіңнен шуылдап бүкіл ел шағым айтып, сені жауапқа тарту ғой. Яғни таланттарды тобырға талату. Бұрыннан көзге көрініп, іс басында жүрген адамдар түгел соған іліккен. Жағда Бабалықтан бастап, жазушылардан Қажығұмар Шабданұлы оңшыл, ұлтшыл деген қалпақ киіп, айдар тағылып, айдалудың алдында жүрген кез екен. Соған бізді де қосып әкетті. Біздің өлеңдеріміз бар, біраз мақалалар жазғанбыз. Əліпби туралы полемика болғанда сол жақтың газетіне мақала жазғанмын.

	«Шыңжаң қазағы қай жазуды қабылдау керек?» дегенде «Қазақстан жазуын қабылдау керек, бір ұлт бір жазумен болу керек» деп айтқанмын. Сөйтсем, соның бәрі қызыл сиямен сызылып алдымда тұр. Ұзын сөздің қысқасы, бір-екі ай тергеп, елу баланың ішінен онын ұстап алып қалды. 7–8 ұйғыр, сосын Мырзахан Құрманбаев екеуміз. Біз оқудан қалдық, үлкен жаза сол болды. Шахтада көмір қаздық. Ауыр еңбекке салды. Еңбекпен түзеу, еңбекпен тәрбиелеу деген бар, қытайша лаугай, лаужау дейді. Екі жылдан кейін кішкене жеңілдік жасап, жазу құқы жоқ, бірақ мамандығы бойынша пайдалануға болады деген пәрмен алдым.

	«Шыңжаң» газетінде істедім, мақала өңдеймін, өзім жазбаймын. Біраз жеңілдік алған соң есіл-дертім Шәуешекке жету болды. Оған құмартып тұрғаным, шекараға жақын. Шәуешектен 20-ақ шақырым шекара. Бар ойым – Алматыға жету, үзіліп қалған оқуымды жалғастыру. 1961 жылдың көктемінде «Мына үлкен газетте істеуге менің шартым толмайды, төменге түсіп өзгеруім керек, мені Шәуешекке ауыстырыңдар» деп арыз жаздым. Содан олар төменге түссін деген қағаз жазып берді. Сөйтіп көкек айының аяғында мен Шәуешекке тартып кеттім.

	– Сол кезде Шыңжаңдағы жалпы ел жағдайы қалай еді?

	– Үрімжіде кісі қызығатын ешнәрсе қалмаған, ашаршылық басталған. Екі жыл бұрын болат қорыту, шойын қорыту науқандарына елдің бәрін шығарып жіберіп, астық орылмай, егін жиналмай, содан бүкіл Қытай бойынша ашаршылық. Ішкерідегі аштар енді осылай қарай ағылып, тоқшылықта отыратын Шыңжаңның өзінде жағдай қиындап кеткен.

	Шәуешектегі халық та ашаршылыққа ілініпті. Былтыр ғана коммуна құрылған. Жұртты ортақ қазанға иіріп қойған, сол жерде тақ-тұқ бірдеме тисе тиеді, тимесе қояды. Мына ошақсыз қалу, түтінсіз қалу психологиялық жағынан да, тұрмыстық жағынан да өте ауыр тиді халыққа. Содан, келсем, ел дағдарып отыр екен. Менің келуім олар үшін үлкен оқиға болды. Əсіресе, жастар жағына. Арт жақтан «идея қалта» дейтін делом келмей, 3–4 ай бос жүрдім. Сол кезде маңайыма үйірілген халыққа қарай отырып маған мынадай ой келді. Жалғыз кетсем ғой, кез келген уақытта өте шығуыма болады. Шекарашыларға документімді көрсетсем болды, кетем ары қарай. Оған көзім жетіп тұр. Бірақ бұл жақта халық мені қаумалап алды. Алматыдан оқып келген, бұл жақты біліп тұрған кісімін. Мәскеуді көрген кісімін. Мен не айтсам соған ұйып тұр.

	Бүкіл басы қатып жүрген, ата жұртқа қалай өтеміз деп ұшарға қанаты болмай жүрген адамдар менің маңайыма үйіріліп алды. Шәуешекте қала бағы бар. Соған барамыз. Той-томалақ, анау-мынау жиын болса, онда да менің маңайымнан адам үзілмейді.

	– Сөйтіп, тарихи Отанға қоныс аудару жөнінде үгіт-насихатқа кіріскен екенсіз ғой?

	– Иә, мен осы қолайлы сәтті пайдаланып, ашық айта бастадым мәселені. Бұл жақ туралы сұрақ қояды. Ой-пой. Мен тіпті әсірелемей, асырмай Совет Одағының жетістігін жай айтып бергеннің өзінде ауыздарының суы құриды. Сонан соң о жақта тоқшылық екен, әсіресе, былтыр ғана миллиард пұт астық алған, нан деген үйіліп жатады десем, аштық жайлап отырған ел енді «Қазақстанға, Ата жұртқа жету керек» деген сөздің шетін шығарды. Осылайша халықтың өзі итермелеп, менің шекарадан жалғыз өзім өтем деген жеке басымның мақсаты енді ұлттық ортақ мүддеге айналды. Өмірдің өзі осыған әкеп салды. Өйткені, басқа амал жоқ. Осыдан бір жыл бұрын Алтайда көтеріліс болған коммунаға қарсы. Алтайдың елі жауынгер ел. Ондай қайрат біздің Шәуешектен шықпайды. Ендеше, ашаршылықтан, езгіден құтылудың бір-ақ жолы бар, ата жұртқа көшу. Баршамыз осы түйінге тоқтадық.

	– Атажұртқа қоныс аударатын көшті қабыл алуға Кеңес Одағының үкіметін, ресми орындарын дайындау орайында да жұмыс жүргізілген болар?

	– Биыл кеш қалдық, келесі көктемді құдай қолға бере ме, жоқ па деп жұрт алақанын ысқылап отырды. Бірақ, келіспей, құрдан-құр, ай-шай жоқ атойлап жетіп баруға болмайды. Халықты шұбыртып барғанда сені қарсы алса жақсы. Қарсы алмаса не болады? Содан мен күзден бастап Кремльге хат жаза бастадым. Жүздеген адамның қолын қойдырып, жеке-жеке, ондаған хат жібердік. Адрес белгілі: Москва, Кремль. КПСС Орталық Комитетінің бас секретары Никита Сергеевич Хрущев жолдасқа дейміз. Немесе «Жоғарғы Совет Президиумының төрағасы К.Е.Ворошилов жолдасқа» дейміз. Кейде ол хаттардың көшірмесін Қазақстан Компартиясының бірінші хатшысы Д.А.Қонаевқа жолдап отырдық. Кереметі, хаттарыңды алдық деген таңба басылған түбіртегі қайтып отырды. Сонан кейін тағы бір байланыстар болды. Құлжадан Кеңес Одағының вице-консулы келді. Совет азаматтары қоғамы дейтін қоғам бар. Сол жерде елді қабылдады. Тілмәштің керегі жоқ, орысша тілім жеткенше айттым, документтерімді көрсеттім. Менің жағдайымды өзі де біліп отыр екен. «Саған жол ашық қой, мына бетте сені ешкім ұстамайды, – деп күлді, – Кез келген уақытта кете беруіңе болады». «Ал халық ше?..» дедім. «Халық көшеміз дейді. Арыз жазып жатырмыз. Халық не болады? Бізге баспана бере ме?.. «Беріп қалар, өтініш-тілектеріңді жоғарыға жеткізем» деді. Кешеден бері талай шалдар кірген. Бұл жақтағы ахуалға ашынған адамдар атажұртқа қайтуға бекінгендерін айтты. «Солай айт» деп құлақтарына құйғанбыз. Консул: «Көш мәселесін халықтың өзі шешеді ғой түбінде. Совет Одағы барған кісіге, еңбекші халықтарға пана ғой қашанда. Бетін қайтармайтын шығар» деп тұжырды. «Ендеше, біз іске кірісіп жатырмыз. Осындай хат жазып, жұртты ұйытып, үгіт-насихат айттық. Халық дайын қазір» деп едім, «Іске сәт!» деп қолымды алды. Көштің жайы осылай айқындалды.

	– Бұдан соң өзіңіздің соңыңызға шырақ алып түскен шығар?

	– Қалалық орталау мектепте мұғалім боп жүр едім, мені желтоқсан айында, жаңа жылға он күн қалғанда қырдағы ауыл мектебіне жер аударды. Бірақ мені жастардан, халықтан бөліп тастағысы келгенмен, олар кеш қалды. Шаруаны оған дейін реттеп бітіріп қойғанбыз. Сол жерде үш айдай ғана болдым, он күн сайын сақшының адамы келіп тексеріп тұрады. Ешқайда шықпауым керек, кетпеуім керек. Салт атпен жан-жақтан келіп, мұғалімдер бәрібір хабар-қатынасын үзген жоқ.

	– Содан, ақыры, көштің уағы пісіп жетілді ғой?

	– Сол жылы құдай беріп қар ерте кетпесі бар ма, көкек туысымен жердің шаңы шығып, дала көгеріп, жұрт егін салуға кірісіп жатқан кез. Қашан басталар екен деп тықыршып отырған кезде жетті ғой жігіттер қос-қос атпен маған сүйіншіге. 10 сәуір күні басталыпты. Совет пенен қытайдың арасын бөлген Тарбағатай шекарасында бес жерде үлкен застава бар, сол бес жерден ашып тастаған. Алдымен қала жастары. Шапанын, қамзолын иығына аса салып өте шыққан сыбай-салтаң жастар. Олар балдай батып, судай сіңіп кетті. Одан соң шекарадан бір шақырым, екі шақырым отырған ауылдар бар ғой, солар өте шықты. Одан он шақырымы, одан 30–40 шақырымдық ауылдар өтті. Біздің қазекеңнің ана жерде ұзатылған қызы бар, ана жерде құдасы бар, ана жерде жекжаты бар. Бұлар бір-бірімен хабарласып, қоштасып, біріне-бірі айтып, қазақтың ұзынқұлағы телефоннан да шапшаң, бүкіл аймаққа таралып болды ғой екі күннің ішінде. Көш өтіп жатыр. Мен де ана ауылға бір соғып, мына ауылға бір соғып, қозғалмай тұрған ауылдарды қозғап, біресе қалаға кетіп, бірде қырға кетіп, жүрек дүрсілдеп, көңіл алағызған бір аласапыран күндер болды. 25-тегі жас кезіміз ғой. Шаршау дегенді білмейміз. Содан әбден бұрлығып, ұйқыдан ұшып кете жаздап Шәуешекке келдім. Өйткені, онда екі қарындасым оқиды орта мектепте, шешем бар. Жол бойы разы болатының, андыздаған көш. Үлкен ауылдар иен қапты. Иттер ұлып жүр.

	– Қытай жағы көшті тоқтатпаққа шара қолданып, қарекет етті ме?

	Шәуешек әкімшілігі, сақшысы бар, басқасы бар, аймақтық комитет, партком жиналыс ашады. Басында көш бұлай ұлғайып кетеді деп ойламаған. Үгітке тоқтамаған елді Совет Одағы қабылдамайтын шығар, қайтарып тастайтын шығар деп үміт етеді. Содан Үрімжіге хабарлайды, Үрімжі Бейжіңге хабарлайды. Содан нұсқау келгенше уақыт өтіп кетеді. Бірақ жергілікті өкімет қамсыз емес, осы көшті бастап жүрген бұзақылар бар. Соларды ұстап қалайық деп шешеді. Кейін бүлдірген осылар деп өздерін ақтау үшін жеті адамды ұстауға сақшыға нұсқау берген екен. Тізімнің басында мен тұрмын, әрине. Жұмаділов деген осы. Совет Одағында оқып келген. Халықты үгіттеген де сол, хат ұйымдастырған да сол Мәскеуге. Бірақ, құдай сақтағанда, анда-мында шапқылап жүргенде мені ұстай алмайды. Оның үстіне дүние аласапыран. Ұлты қазақ сақшылар қаруын лақтырып тастап, өздері көшпен бірге кетіп қалған. Ал қытай сақшылары жер бедерін білмейді. 22 сәуір күні шаршап-шалдығып Шәуешекке келсем, шешем де қамсыз болмай, бір көрші қақпадағы ұйғыр арбакешпен келісіп отыр екен. Таңертең ерте жүреміз дейді. Сөйтіп отырғанда, осы күнгі белгілі ақынымыз Қажытай Ілиясов кіріп келді. «Ойбай ағатай, аман екенсің ғой!»... «Не болды?..». «Сені ұстауға жарлық берілген, кешеден бері сақшы іздеп жүр. Жаңа да мен кіргенде қақпаның алдында екі адам тұр, қытай. Қайда барасың деп мені тексеріп кіргізді. Кетпесең болмайды». Мұны естіген шешемде дегбір қалмады: «Ойбай кетіңдер. Мен өзім ертең арбамен бірдеңе ғып жетермін, Жаманты заставасынан табарсыңдар» – деді. Сосын Қажытай ақырын қақпаға барып еді. «Ойбай, әлгілер төртеу болыпты, қытайша сөйлесіп жатыр. Үйінде екен, қазір басып кіреміз дейді. Ұстап әкетпек қой. Бізде қару бар деп ойлайтын сияқты» деп қайтып оралды. Содан жан-дәрмен қораның сырт жағындағы биік дуалдың үстіне шығып, ары қарай секіріп түстік. Зымырап қашып келеміз. Көше қараңғы. Ел аяғы сирек. Шәуешек қаңырап бос қапты. Он күн болған ғой көш басталғалы.

	– Елді ата жұрттың жолына салып жүріп, өзіңіз қолға түсіп, қалып қоя жаздаған екенсіз ғой?

	– Айтпа деймін. Мен неше күннен бері ұйқы көрмей шаршағам. Қажытай менен гөрі сирақтылау, қолымнан алып дедектетіп, құстай ұшырып келе жатыр. Қаланың шетіне шыққанда түнеп жатқан көшке кезіктік. Мені танитын көш. Сусын ішіп, әйтіп-бүйтіп жан шақырып, мызғып алдық та, екеуміз таң ата тартып кеттік. Күн арқан бойы көтерілгенде шекараға да жеттік. 23 сәуір. Жайнап тұр дүние. Кеше тау жақта жаңбыр жауған ба, лайланып, шекарадағы шағын өзен сол күні өткел бермей жатыр екен. Кешіп өтейік деп едім, Қажытай айтты: Сен аяғыңды шешпей-ақ қой, мен арқалап өте шығайын. Бәтіңкесін лақтырып жіберді де, мені арқалап өтті. Аштық кезінде өзімізде салмақ та жоқ. Соны қазір Қажытай қалжыңға айналдырып: «Сол кезде зілдей ауыр еді, сөйтсем бір қап роман арқалап өтіппін ғой» деп айтып жүр.

	Əншейінде құстан басқа ештеңені басынан асырмайтын шекара аяқ асты жол боп қалыпты. Қазақтар біресе олай, біресе бұлай шауып өтеді. Біз де әрі-бері көшті тамашалап араладық. Сөйтсек, Ақшоқының жоталары, бер жағындағы Бақтының үсті жыртылып айрылғандай. Көктемдегі құс базары дерсің. Бүкіл Шәуешек қазағы осында. 100 мыңға жуық адам қауырт өткен. Жайрап жатқан жұрт, біреу киіз үй тігіп алған, біреулері ашық аспан астында жатыр. Көп мал айдап келген. Қой жүрмейді, көбі қалып қойған. Əр тұста ірі қара сойып жатыр. Бірнеше үй бірігіп ошақ көтеріп, қазан қайнатып жатыр. Аштықтан әбден тырнағы қурап, өзегі талып келген ел. Неғыласың. Мейрам. Өлең айтып, ән салып жатқан жұрт. Ауыздағы қақпақ, тілдегі тиек алынған. Жаңа өмір басталғалы тұр. Келген адамдарға жүк машинасымен нан үлестіріп жатыр. Əрбір 40–50 адамға санап отырып бір қап қант. Ұсынған қолға бір-бір ақ бөлкеден беріп кетеді. Қандай бай елге, тоқ елге келгеніміз бірден белгілі болды. Айра-жайра. Содан екі қарындасымды алып шешем келді. Оның артынан іркес-тіркес өзіміздің елдің адамдары келді. Көңіл орнықты.

	– Нақ сол сәттерде қандай көңіл күйде болдыңыз?

	– Ақшоқының бір кезеңіне шығып арт жаққа қарап тұрғаным есімде. Бүкіл Құлыстай даласы аңдыздаған көш. Шаң. Шұбырып, шұбап әлі келіп жатыр. Бұл енді бір кезде өзім қашып өтем бе деген шекарадан бүкіл ел көшіп өткеніне, сол елдің көшуіне себепші мұрындық болғаныма, сол көшті ұйымдастырғаныма, соның жоспарын құрып, алды Мәскеу, арты Алматыға хаттар жазып, бір-біріне түйістіргеніме марқайып ұшпаққа шыққан, өмірдегі ең бір бақытты шағым еді. Сол күн, сол сәттер өмірі ұмытылмайды. Шынында да солай. Міне, сол көшке елу жыл толып отыр ғой. Менің кітаптарым, шығармаларым өз алдына, әдеби еңбегім өз алдына. Ал жалпы ұлт алдында бітірген азаматтық еңбегімнің шыңы сол 62-ші жылғы көш. Оны осы күнге дейін ризалықпен еске аламын. Бүгінге дейін осы көш айтылмай келді, жазылмай келді. Қазақ тарихындағы үлкен бір белес қой. Осыны зерттеген адам жоқ. Жоқтан өзге ұсақ-түйек тақырыптарға тарихшылар диссертация қорғап жатады. Қазақтың көшінің шежіресіндегі айтулы белес – 62-ші жылғы көш зерттелмей қалды. Өйткені Совет Одағы кезінде айтылмайтын құпияның бірі болып келді. Тәуелсіздіктен кейін аяқсып кетті, билік те, біздің зиялы қауым да, мына ғылыми қауым да өз бастарынан кешпеген соң онша ықылас танытпады.

	– Келген елді қарсы алу, жан-жаққа таратып орналастыру дегендей, бірталай қарбалас болған шығар?

	– Мені шекарадан өте сала тағы қызметке жегіп қойды. Атқа мініп, жұртқа азық-түлік тарату керек. Ерулік жұрттың бәріне бірдей тисін дейді. Екінші, малды ысырап қылып соя бермеу керек, індет тарауы мүмкін. Неше он мыңдаған адам жатыр сай-салада, қырат-қолатта. Алматыдан шенеуніктер, бастықтар келген. Сұраймын ғой: «Біз неге жатырмыз?» деп. Мәскеуден рұқсат хабар күтіп отыр екенбіз. Бүкіл Семей, Шығыс Қазақстан, Талдықорғанның жүк машиналары дайын тұр. Команда болса, болды. 24-і күні жұрттың бәрін тізімдеді. Жаманты заставасында, беткейде жатырмыз. Бір күні келді ғой, ақыры, сүйіншілеген жігіттер. Хабар келді, тартыңдар депті.

	Хрущев қол қойыпты. Сай-сала, бүкіл Ақшоқының, бүкіл Жамантының қолат-қонышына сыймай, бұлақ-бұлақтың басында апталап жатқан қалың елді 4 облысқа ал келіп тасыды дейсің. Алдымен Аягөзге апарады. Аягөз көпірінің астында, бергі кіре берісінде кең жазық бар. Соған апарып төгіп жатыр екен. Неше жүз машина, күндіз-түні тынымсыз жүргеннен Аягөз-Бақты тас жолы қазылып қалды. Соншама халықты үш-ақ күнде тасып бітірді. Бәрін сөйтіп тасыпты. Шәуешектің желкесінен, бас жақтан өткендерді Шығыс Қазақстан мен Семейге, ал Алакөл маңынан өткендерді Талдықорған мен Алматы облыстарына бөлген. Тасымал көлікке ыңғайлы болсын деп. Керемет. Шекарадан өте бере кісі басы, балаға дейін 30 сомнан ақша берді.

	Жанқалта пұлдары десе керек. Ол да жақсы, әжептәуір ақшамен Аягөзден түстік. Сол жерден елді пойызға тиеп бөліп әкетіп жатыр екен. Семейдің бүкіл Абай, Шұбартау, Бесқарағай, Ақсуат, Көкпекті, мына жағы Зайсанға дейін тасып әкетуде. Біз көп елміз. Шәуешектің негізгі халқы Төртуыл дейтін ел. Жеті болыс, ол жақта жеті зеңгі дейді. Бүкіл Абай ауданындағы тобықтылар Абай тұсында бес болыс болған ғой. Жеті болыс деген кемінде 100 мыңдай халық. Солар осы жаққа келіп, быт-шыт. Не шара қыларсың әлгіндей апас-көпесте. Біздің Күдері бидің әулетінің өзі жартымыз Жармада қалдық та, жартымыз Ақсуатқа кетіппіз.

	– Жергілікті жердің бейілі қалай болды?

	– Бізді жақсы қарсы алды. Айта кететінім, сол кездегі Жарма ауданының райком хатшысы Тортаев, оқу бөлімінің бастығы Хадес Жақсыбаев, совхоз директоры Күнсіләм Мұсажанов бізге қараған ағайын-әулетті бытыратпай бар жағдайды жасады. 120 отбасы түгел екі совхозға орналасып алды. 6–7 мұғалім бар еді, түгел мектептен орын берді. Жарманың орталығы Георгиевкада (қазіргі Қалбатау) үлкен мектеп-интернаты бар екен. Балалардың барлығын сонда тоғыттық.

	Сол көшті еске ала отыра, бүгінгі билікке, әкімшіліктің құлағына алтын сырға деп айтатын бір жайлар бар. Ол – сол кездегі тәртіп, сол кездегі іскерлік. Бай елге келгенімізді бірден білдік. Əр ауылда еруліктеріңіз деп қой байлап кетеді әр үйге. Бір-бір қап ұн. Үй басы бір-бір бұзаулы сиыр. Екі семья боп келгенбіз. Шешем екі сиырды байлап алыпты. Ары қарай ашаршылық жоқ қой. Мәз бәрі. Үй басы бауырсақ пісіріп, әшейін, не қыласың, мәре-сәре болып жатыр, ерулік десе ерулік. Бұл – бір. Екінші, паспорт үстелі мекемесінің адамдары келіп журналға тізімдеп жазып алып кетті де, екі айдың ішінде бірден паспорт үлестірді. Ауданға да, облысқа да сандалтқан жоқ. Мен бірінші мамырда кеп орналастым, мамыр, маусым өтті, шілдеде Алматыға келдім оқуымды жалғастырайын деп. Сонда қалтамда Кеңес Одағының азаматы деген қызыл паспорт болды.

	Атажұртты аңсап келгендер бір ай, жарты айдың ішінде түгел жұмысқа орналасты. Келгендердің көбі малшы қауым. Жарма ауданы малшыға зәру екен. Малшыға жарыды да қалды. Қара жұмыстың өзі қандай, қолма-қол ақша береді. Шөп шабу, қора жөндеу, қой қырқу, совхоздың қат-қабат жұмысы бәріне жетіп тұр жұрттың. Ел түгел орныққанша мен ауылда жүріп қалдым. Қанша айтқанмен, көш бастап келген адаммын, бұл жақты, Совет Одағын білетін адаммын, орысша-қазақша сауатым бар дегендей. Совет Одағының КГБ-сынан қырағы мекеме болған емес. Солар бізге сенім артты ғой. Көшіп келген 200 мың адамға сен кімсің деп ешкімді тектемеді. Бірақ сол қалың елдің ішінен бірде-бір шикі адам шыққан жоқ. Бірде бір жансыз, шпион болмады. Туған жерін, атамекен ел-жұртын аңсап келген адамдар бірден еңбекке, жақсы өмірге, кеңшілікке күмп ете қалды.

	– Сол көштің жақсылық-игілігі қандай болды деп білесіз?

	– Ең ғажабы сол, Семейдің, Өскеменнің, Талдықорған мен Алматының, бүкіл Қазақстанның экономикасын, мәдениетін, көтеруге үлес қосты солар. Рекорд жасаған малшылар шықты. Атақты Көккөзовтер, мысалы. Сол көшпен келген. Семейдегі атақты малшылар, қойшылар. Мына өнер адамдарын айтыңыз. Сол кездегі жас балалардың өзі қазір ер жетті. Қазіргі мемлекеттік хатшы Мұхтар Құл-Мұхаммед екі жаста. Күйшіміз Секен Тұрысбеков бесікте келген. Майра Ілиясова үш жаста болатын. Өнер мен ғылым қайраткерлері қаншама. Жазушы Асқар Алтай іште кеп, осы жерде туған. Менің Салтанат дейтін қарындасым бар, іште келіп, бір айдан кейін туған. Ол да, міне, елуге келді. Бұл көш Қазақстанға құт әкелген көлікті көш болды. Сол кездегі қазақтың сортаң көліне тұщы бұлақтар құйылғандай, қайтадан шалқып кемерінен асып кетпесе де, ұлт ағзасын едәуір жандандырып, демографиясын кемелдендіріп кеткен көш болды. Олар баладан үрікпейді, көп өтпей-ақ он балалы отбасы болып шықты бәрі. Мақаш Тәтімовтердің есебі бойынша, үрім-бұтағымен қазір миллионға тартыпты. 59 жылғы санақ пен 69 жылдың санағы арасындағы керемет секіріске кейбір демографтар таң қалады. «Бұл қазақ қалай тез өсіп кетті екі еселеніп?» – дейді. Өйтіп таңданғанша, ана алтын көшті зерттеу керек.

	Көш әлі жалғасып жатыр. Бірақ кейінгі кезде саябырлап тұр. Мұны жандандыру керек, «Нұрлы көшті» шын мәнінде нұрлы қылуымыз керек. Шеттегі қазақтар – алтын қорымыз. Халқымызды 20-сыншы жылдарға дейін 20 миллионға жеткіземіз деп жатырмыз. Көбеюдің тағы бір қайнар көзі сырттағы қандастарымыздың елге оралуы. Ата кәсіпті ұмытпаған, ешкімге жалынбайтын еңбекқор адамдар бәрі. Келсе болды, ары қарай дүр ете қалғалы тұр.

	– Осынау көш мысалынан сабақтап бүгінгі өмір тәжірибемізге алар тағылым, үлгілер бар ма?

	– Əлбетте. Сол көшке, міне, 50 жыл болды. Осы елеулі оқиғаны мына қоғам боп, Дүниежүзі қазақтарының қауымдастығы бар, Көші-қон агенттігі бар, т.б. бар, мәнді, мазмұнды етіп атап өтуіміз керек. Қазіргі көштің тоқтап қалғанын бәз біреулер: «Ана жақтағы қазақтар екі ойлы, келгісі келмейді» деп түсіндіретін көрінеді. Ол бекер сөз, ол халыққа жабылған жала. Көштің насихаты жоқ. Осы 62-ші жылғы айналайын көшті атап өтіп, көрнекі шежіресін баян етсек, соның өзі көпке үлгі шашар еді, көштің насихаты болар еді.

	Осы тұрғыда көркем, деректі фильмдер түсірілсе, естелік мақалалар, әдеби шығармалар жарияланса арнайы. Тіпті, енді республика бойынша атап өтпесек те, сол көшті қабылдап, негізгі салмағын көтерген Алматы мен Шығыс Қазақстан, осы екі облыста неге атап өтпеске? Сол көшпен бірге келген адамдарды, қайраткерлерді жинап, бесікте келген әншілер, күйшілер, министрлер, мемлекеттік хатшы боп отыр, соларды шақырып, бір жерде салтанатты бір жиналыс ашып, атап өтсек, бұл жақсы болар еді ғой. Келіп жатқан оралмандарға да, енді келеміз бе, жоқ па деп жатқан, екі ойлы боп жүрген ағайынға да үлкен насихат болар еді. Сол жылдары, сол көшке қайрат қосып, жүк артысып, арқан тартысқан жігіттердің өзі қазір 70-тен асып кетті. Сондағы ақтарылған селмен бірге келген, жер басып жүрген жерлестерімді сол ұлы көштің 50 жылдығымен құттықтаймын. Біз ұтылғанымыз жоқ, сол көш арқылы біз болашағымызды айқындап, ата жұртымызға келіп қосылдық.

	Тәуелсіздігіміздің де көк байрағын бірге көтерістік. Үлкен орданың мүшесіміз. Еліміз, жеріміз, қазағымыз көркейіп, көсегесі көгерсе, сол ұлы дудың ішінде біз де бармыз.

	– Əңгімеңізге рахмет!





ҚАЗАҚТЫҢ АҚЫНЫ, ЧЕШЕННІҢ БАТЫРЫ




	Чешен Республикасының ең жоғары «Ұлт намысы» орденінің иегері, Чешенстан Мемлекеттік және халықаралық «Алаш» сыйлықтарының лауреаты, белгілі жазушы, көрнекті ақын Рафаэль Ниязбектің өзі һәм өлеңі хақында ой толғау әбден орынды сияқты.

	Рафаэль Ниязбеков деген «күшті» ақын барын алғаш 1971 жылдың көктемінде таластық курстасымнан естігенім есіме түсіп отыр. «Келер күндер» атты өлең кітабы шыққан, ал таяуда жарық көрмек жыр жинағының атын «Алатау мен Қаратау» деп қойыпты» дейді. «Алатау мен Қаратау» деп ауқымдап та қаусыра, қамти сөйлер ірілік пен батылдық ол кезде 18-ге жаңа аяқ басқан біздей сары ауыз балапанның бойынан табыла бермейтінді. Бәлкім, өреміз де жетпейтін болар. Əйтеуір, олай сөйлеу өзім үшін өң мен түстің арасындағы нәрсе. Қалай болғанда да әлі бір де өлеңін оқымаған мына Рафаэль дегеніңіз көрмей-білмей жатып бір жұмбақ жан, сұсты да мысты ақын болып елестеді.

	Арада тағы бір он сегіз жыл өткенде Рафқаңмен Мұхтар Мағауиннің «Жұлдызында» жолымыз тоғысарын, келе-келе ағалы-інілідей сыйласып кетерімізді ол кезде қайдан біліппін. «Рафқа» деп Мұхаң айтады. Мұхаң айтқасын біз «Рафқа» деп қалай атап кеткенімізді өзіміз де білмей қалдық. «Рафаэль» деген еуропалық үрдістегі сұлу-сырлы есімді «Рафқа» деп жаныңа соншалықты жақын етіп қазақыландыру, одан ақ самалды жаймашуақ жылылық естіру тек қазақтардың ғана қолынан келетін болар.

	Əмбе тілінен және жүрегінен. Бұған қоса Рафқаңа Рафаэль деген аты да бек жарасымды. Өлеңге іңкәр бір бауырымыздың: «Альпі тауында − Рафаэль Санти, Алатауда − Рафаэль Ниязбек!» деп арда ақынымызды ұлы суретшімен шендестіре үндестіруі де қандай ғанибет.

	Алыстан айбарлы көрінетін, арсы-күрсі делінген атағы бар Рафқаңның көңілі ақжайлау болып шықты. Өне бойы суынып үлгермей Жазушылар одағының белдеуінде тұратын көк «Жигулиінің» қызығын көбіне-көп проза бөлімінің меңгерушісі Тұрсын Жұртбаев көрді. Рафқаң әсіресе поэзия бөлімінің тізгінін қолына алысымен-ақ Алматыда, біразы әлі үйсіз-күйсіз, арқырап жүрген ақын інілерін маңайына үйіріп алды. Ғалым Жайлыбай, Нұрлан Мәукенұлы, Қазыбек Иса, Қасымхан Бегманов, Бауыржан Жақып сияқты дарынды жастар бірінен соң бірі «Жұлдыз» журналында жарқырап көрініп, жүремелете, үдемелете шыға бастады. Ақын досы Есенбай Дүйсенбайұлымен арқа-жарқа телефондатып сөйлеседі де жатады. Сол жылдарда «Жұлдызда» біздің өлеңдерімізді де алғаш молынан жырғап берген жарылқаушымыз осы Рафқаң болғанын айтпай тағы қалай тұра аламыз.

	Мұны айтатын себеп, қай-қай әдебиетте болсын ақын-жазушылардың бір-бірімен адами қатынасы, шығармаларын шығаруға септесуі, талантты ашуы өте маңызды. Бұл жақсы үрдістің жарқын мысалдары бізде жетерлік. Мысалы, Шерхан Мұртазаның сонау Алтайдан Оралханды тауып Алматыға келтіруі. Осы жағынан алғанда, өзінен кейінгі толқынға көп қамқорласқан, өзі де алдыңғы ағалардың мейірім-шапағатын көбірек көрген Рафаэль Ниязбектің жолын әдебиеттегі ұрпақ сабақтастығының бір үлгісі дей алсақ керек.

	Рафаэльді поэзияға, әдебиетке алып келген ұстазы да, қамқоры да Қасым ақын болған екен. Анығында, оның өлеңдері. 1955 жылы мектепте оқып жүрген 12 жасар балаға ауылдың бір азамат жігіті Қасым Аманжоловтың үш томдығын сыйлайды. Өлең жазуға әуестігін біліп өзінше жасаған қамқорлығы ғой. Бала Рафаэль бір ғаламат әлемге енді де кетті. Жүрегінде от тұтанды, кеудесінде қызығушылық пен құштарлық оянды. Əсіресе, махаббат туралы өлеңдері көп әрі ғажап. Соларды қыздарға ғашық болған бозбалаларға көшіріп беріп жүрді.

	Сол құдіретті Қасым ақынның тағылымы текке кетпепті. Алпысыншы жылдардың орта тұсы. Əдеби кештерде жас ақындарды жарыстырып өлең оқытады онда. Осы кезде Рафаэль де мықтап ашылды. Сонда Қазақ университеті филология факультетінің 3-ші курс студентінің өлеңін Зейнолла Қабдоловтың көкке көтере бір мақтағаны бар. Сол жылдары Мұқағали мен Қадыр ақындардың да қасында көп жүрді. Олардың да әсері мол болды. Алғашқы жинағының шығуына әсіресе, Қадыр Мырзалиев қатты көмектесті. «Жазушы» баспасында поэзия бөлімінің меңгерушісі ғой, өзі жоспарға кіргізіп қойыпты. Бұл ақындықтың әуселесімен жүргенде оқудан шығып қалып, Қазрадиода істеп жүрген. «Өлеңдеріңді тез мәшінкеге бастырып әкел» дейді. Содан жалма-жан 3 күнде бастырып апарды. Редакторы біраз өлеңдерді өзінше жаратпай алып тастаған екен, Қадағаң бәрін қадағалап қайта кіргізіп, қалпына келтіріпті. Сол «Келер күндер» атты тұңғыш келешегін айқындап, Рафаэльді қазақтың ақындар әулетіне қосып еді. Содан бергі 45 жылдың бедерінде ұзын ырғасы 33 кітап шығарыпты. 6 поэма, бірнеше роман-повестер жазып, прозада да қабырғалы қаламгер танылыпты. Құдай-ау, қарап тұрсақ, жаңа айтқан ақындар әулетінің ендігі ақсақалдарының бірі де өзі болып қалыпты.

	Халық жазушысы Қадыр Мырзалиев аламанға өзі қосқан Рафаэль ақын туралы мынадай аталы пікір айтты: «Жолбарыстың баласы жемтігіне алғаш қарғығанда асыңқырап кетіп, екінші секіргенде жетіңкіремей қалып, үшіншісінде дәл түседі деген әңгіме бар... Өзекті өнердің өнегелі перзенті де жолбарыстың сол жүректі тұқымын еске салады. Тектес болмағанмен, мінездес олар. Алғашқы адымдарының бірінде асыңқырап кетіп, бірінде жетіңкіремей жатса, бара-бара сабаларына түсіп, салиқалы өнер иесіне айналады. Сондай ерке мінез, елеулі дарынның бірі Рафаэль Ниязбеков деп есептеймін». Осы арада Рафаэльдің жалпы суреткерлік, оның ішінде, әсіресе ақындық дарын табиғатын Мырзалиев сынды мэтр мейлінше дәл таңбалаған. Күйіп тұрған тарлан тақырыптарға дөп тиер қырағы мергендік те, өмір мен өлең ақиқатын айырмай-алаламай толғайтын жолбарыс мінез де Рафаэль Ниязбектің бітім-болмысына тәңір дарытқан табиғи қасиеттер екендігін әділ қазы уақыт өзі көрсетіп берді. Бір кездері оның, Жұмекен ақын сияқты, қара сөзге қалам тартуы да сол жүректіліктен деп білгеніміз жөн.

	Иә, проза ауылында әуелі ат шалдырып, одан соң бірнеше жылдар жайлап жатып алуы да бір қызық. Бұдан да дендей түссек, қазақ әдебиетіндегі кәдімгідей сирегірек құбылыстардың бірі. Өлеңге сыйғыза алмайтын ойлар болады екен. Бір нәрселерді іштей булығып айтқысы келіп жүрді. Содан Рафаэль отырып «Жауатар» деген тоғыз беттік бір қысқа қайырым әңгіме жазды. Онысын өзі жақсы көретін, керемет шығармаларын оқып өскен, баршаға бауырмал Сайын Мұратбеков ағасына көрсеткен.

	«Не дер екен?» деген қорқыныш да бар жүрегінде. Ол кезде «Жұлдыз» журналында істейді. Бір күні Сайын аға ұстап алып: «Рафаэль, әңгімеңді оқыдым. Əңгімелесейік» деді. Сосын айтты: «Əңгімең жақсы екен. Тілі де шұрайлы.

	Ақындардың тілі жақсы болады ғой. Бірақ бір кемшілігі бар екен...»... Осылай дегенде жүрегі зырқ ете қалды. Мақтамен бауыздап келіп, ақырында: «Прозаны қайтесің, жазба!» деп тыйып тастайды екен деп ойлады. Сөйткенше Сайын аға сөзін ары қарай сабақтаған: «Əңгіме жақсы, мұны бұлай қалдыруға болмайды. Сен оқиға енді басталған жерден әңгімені үзіп тастайды екенсің. Əңгімең біткен жерден оқиға басталып тұр. Сен осыны ерінбей-жалықпай повесть етіп жаз» деді.

	Сайын ағаның сол ақылы ақжолтай болды. Əуелгі «Жауатар» атымен повесть те жазылды. Проза бөлімінің меңгерушісі Оралхан Бөкеев те оқып ұнатқан. Əйткенмен:

	«Енді мұны бассақ, өзі «Жұлдызда» істеген соң беріп отыр деген әңгіме болады. Сен мұны «Жалынға» апар. Бұдан кейінгі повесіңді өзіміз басамыз» деді. Сонымен «Жауатар» «Жалында» жарқ ете қалды. Сөйтіп Рафаэльдің прозадағы алғашқы қадамы повестен басталды. Енді «Жұлдызға» шығу керек деген аңсар-құштар бойын билеп алды. Оралханның уәдесі орнында тұрғанда «Отағасы» деген повесті дөңгелетіп тастаған. Атам қазақтың әдетінше, алтын шыққан жерді белден қазып, прозаны қиналмай еркін жазып кетті. Жүре-бара, әсіресе «Жазушы» баспасына ауысқаннан кейін бойында роман жазамын деген батылдық туды. Поэзиядағы тұсауын Қасым мен Қадыр ақындар кескен Рафаэль Ниязбектің прозадағы бағын осылайша айкөл жазушы Сайын Мұратбеков ашып еді. Ол кездегі әдебиет өмірінде ағалар алақаны сондай аялы болатын.

	Жолбарыс тегеурінді талант прозада да көздегенін қапысыз алып түсті.

	Тақырыбын кеңінен толғайтын, жанр талабының барлық қатпар-қалтарыстарын түгендей бойлайтын, тіршіліктің тоқсан тарау түйткілдерін барлайтын, ойларын кесек турайтын салиқалы прозашы жұрттың көз алдында көтеріліп те көркейіп өсіп шыққанын көрдік. «Қызыл үй» романында сол үйдің қожайыны боп отырған кеңестік кердең билікті, сол заман мен қоғам қайшылықтарын өткен шақпен емес, осы шақта отырып-ақ шенеді. Болашаққа жетіп алғасын алыстан адыраңдап жұдырық түю емес, қату қабақ Қызыл үйдің қасында тұрып-ақ сол кездің өзінде солай батырып та батым айту, әрине, батылдық болатын. Рафаэльдің қалыптасып болған жазушылық шеберлігі сондайлық көптен-көп өмір ақиқаттарын көркем шындыққа жымын білдірмей жанастыра білді. Ал сталиндік зобалаң зардаптарын, 32-ші жылғы ашаршылықты уытты қыжыл қоса шынайы суреттеген «Тас құдай» романының қалай жазылғанына куә-дүрлікке де жүре аламыз. 1989–1990 жылдары «Жұлдыз» журналында «Сары кітап» деген айдар жүргізіп, сонда сонау ашаршылық сұмдығын көзі көрген, көзі тірі куәларды көбірек сөйлеткенбіз. Авторларымыздың ішінде Ғалым Ахмедов, Сейтен Сауытбеков, Мәриям Хакімжанова сияқты асылтек зиялылар да болды. Сол кісілер айтқан нәубеттің бұлтартпас айғақтары, налаға толы естеліктері, баспасөзде жарияланған деректер мен құжаттар жазушы санасында жедел қорытылып, Рафқаң романының көркем суреттеріне, толымды тарауларына келісті кейіпкерлер бейнесіне айналып жатты. Бұл да іздемпаздықтың, әдеби олжасын қыран бүркітше қиядан шалып бүріп түсудің бір үлгісі ғой. Арқа жағында ма екен, Ақсүйек деген жер бар. Олай аталған себебі, адамдар арып-ашып келе жатып әуелі әлі құрыған біреуі құлайды. Е-е, мен де біттім ғой деген оймен алғашқы адам құлаған жерге басқалары да құлай береді екен. Сөйтіп өле берген, өле берген. Содан Ақсүйек атанған. Міне, кезінде болған оқиғалардан өрілген осындай шерлі сюжеттер Рафаэльдің «Тас құдайында» аз емес. Осы кітаптың жақсы бағалануының бір сыры да ашаршылық ақиқаттарын тірнектеп жинай білуінде, нанымдылығында болар.

	Ақындық алапаты мінезден шығады. Қазақтың қазіргі үлкен ақыны Рафаэль өзінің жаны жаннатта болғыр Есенбай досы айтқандай: «арсы-күрсі мінезде адайға нағыз жақыны» десек, қателеспейміз. «Именной қанжар сапылы Қап тауының батыры» атануы сондықтан. Ашық күнде жарқылдап найзағай ойнатып жүреді. Көл көңілді шағында жайдарман-жай саңдыққа да кенен. Күркіреп жүріп кейде күйдіреді де, бірақ сол Алланың сыйындай ақындық мінездің сүйіндіруі мол. Ең бастысы − ұзағынан сүйіндіріп келеді. Себебі, тағы да бозала бұлтты, италақаздың құмайындай текті Есенбай ақын ағамыздың сөзімен толғасақ, бұл Рафқаңның: «Аузынан шыққан сөзі де өр, Өлеңі де өр, өзі де өр. Бақан бет мына заманда, Махамбеттердің көзі дер». Осы бір шумақта Рафаэльдің ақындық рухы, адами болмысы, азаматтық ажары жарасымды айтылып, жақсы қамтылып тұр. Ақындар әулетіндегі ағалары да, тұстастары да, інілері де оны осы мінезімен жақсы көреді.

	«Кешегі ес білмеген есер шақта» дегендей-ақ, жасырақ кездегі бір жайы еске түседі. Шерхан Мұртаза «Жұлдыз» журналының бас редакторы, Рафаэль − қызметкері. Жұмыс бабында Шерағаң суық қарағандай, бір-екі сөгіс те беріп жіберіпті. Содан бір ашық партия жиналысында Рафаэль тұрып алып Шерағаңды ал сынасын: «Шерхан Мұртаза өзі лауреат, өзі бас редактор, өзі менің ағам, соған қарамай маған күн бермейді, шетке қағады, тегі, жібімейді. Тоңмойын. Осындай бола ма екен?» дейді. Жиналыс біткесін Одақтың екінші қабатында Шерағаңмен кездесіп қалды. «Əй, жаңағың не?» деді ағасы мұрты тікірейіп. «Енді, солай болды, аға!» деді бұл бастығынан әлде де ықпай. Сонда Шерағасы жайлап бетіне қарап тұрып: «Əттең, кеш туғансың. Ерте туып соғысқа қатысқаныңда не бірінші оқтан омақасып кетер едің, не Герой Советского Союза болып оралар едің» деген болатын. Аузына құдай салған шығар, Шерағаңның сол айтқаны ақыры айдай келді. Қазақ ақыны Рафаэль Ниязбек жылдар жылжып өткенде басқа бір соғыс өртінің жалынына шарпылып, Чешен елінің ардақтаған батырына, Қап тауының құрметтеген қаһарманына айналды.

	Біздің пайымдауымызша, Рафаэльдің айбарлы да айдынды ақындық үлкен тынысы еліміз азаттық алған қыдырлы жылдарда ашылды. Оның тау өзеніндей өршіл ағынды жырларынан, сөз атасын өлтірмес тебіреністі сырларынан, елдік пен ерліктің биік қияларына құлаш ұрған дара бітімді дастандарынан анық тұлпардың ақтаңгер шабысын аңғардық. Елім деп елжіреген жүректі, жерім деп еміренген тілекті таныдық. Уақыт тынысын тамыршыдай тап басар ақын бақ-берекелі бостан өмірге риясыз қуана да біледі, тіршіліктегі кемдік пен етектен тартқан ездікке, іштен шалған мырт-мерездікке налып мұңая да біледі. Сондайда жұлынқұрттар мен жымысқыларға алдаспан жырдың алмас зұлпықарын сілтеп салар жасын шабытты кездері де аз емес. Сол бір өмірсүйгіш өжет жырларға бір сәт зер салайықшы.



	Атқа жегіп көрмеген жат шананы,

	Туған елдің Тыныштық − аңсағаны.

	Туым неге құласын,

	Мәңгі-бақи

	Азаттықтың тұрса есіп ақ самалы.



	Рафаэль ақынның ең аңсарлы ақ тілегі осы. Ел бақытының баяндылығын, қазағының мерейі таси бермегін мұрат тұтуы қандай ғажап.



	Найзағайлар ойнаса төбемде көп,

	Қажығанда жүгінем өлеңге кеп.

	Болашақтың көзіне үңілемін

	Туған елді төрінен көрем бе деп.



	Шынайы сезімді шыншыл шайыр күмән-күдігін де жасырып-жаппайды.

	Жүрегінің кірін ақ жаңбырлы өлеңімен жуып тұрады.



	Болашағым тұрған соң тұманданып,

	Көп нәрсеге қараймын күмәнданып,

	Қазынаны күзеткен қарауылдай,

	Дүниенің қабағын тұрам бағып.



	Бүгінгі жаһан − қылпыған ұстараның жүзі. Сондықтан да исі Алаштың баласына мына алмағайып әлемде қапысыз қырағылықты, өр рухын, сергек серпінін жоғалтпауды аманаттайды. Осы орайдағы ақын жүрегінің лүпілі мінеки:



	Рухы бірге көктеген көгерсе елі,

	Ей, Алаштың баласы өр еңселі.

	Қилы-қилы заманнан жетсең де аман,

	Ақ семсердің жүзінен көрем сені.



	Елі-жұрты үшін біздің Рафаэль ақын басын бәйгеге тігуден тайынбайды, жанпидалықтан жалтармайды. Тусаң ту!



	Боз көйлекті өмірім жырымдалып,

	Қай жау мені басынсын қырына алып.

	Ауызында оқталған мылтықтардың

	Тұрған жоқ па жүрегім тығындалып.



	Рафаэль Ниязбектің батыл ақын, батыр ақын екенін жұрт әлдеқашан мойындаған. Сол мойындаудың басында чешен халқының ерлікке толы азаттық күресін ереуілдеп жырлаған «Шешендер» атты ер-дастан тұр. Поэма, дастан емес, ердастан. Поэзиялық көлемді де тұрпатты туындының жанрын айқындаудағы бұл да бір жаңалық. Сонымен бірге бұл ер-дастан тар жол, тайғақ кешулі бауырлас халықтың рухын көтерген әрі сол кезде көз жанары көмескіленіп, ауыр сырқатпен алысқан ақынның өз өмірін де өксітпей биік қияға жетелеген тағдырлы туынды болды. Есенбай досы: «Қолында жүрді қарулы әрбір таулықтың – Құран мен сенің дастаның!..» десе, сол рас еді. Себебі, орысшаға да аударылып, Қазақстанның Халық қаһарманы, партизан жазушы Қасым Қайсенов ақсақалдың алғысөзімен жарық көрген қос кітаптың (қазақша 2 мың, орысша 8 мың) көбі чешен жеріне мұрты қисаймай жеткізіліп, қалың қауымға түгелдей тегін таратылған болатын. Өздерінің тарихын, елдігі мен ерлігін, сондай-ақ бодан елдердің баршасына ортақ тақсіретті толғаған ер-дастанды оқыған чешендер біздің Рафқаңды хан көтеріп әкетті, қаһарманым деп таныды. Президент Аслан Масхадов қазақ ақынын құрметті қонағы етіп шақырып, кітабын көкірегіне басып тұрып жүрекжарды сөзін арнады, елдің ең жоғары орденімен марапаттады. Чешеннің тағы бір ер перзенті әрі президенті, өзі де ақын Зелімхан Яндарбиев: «Бұл кітап басымызға ауыртпалық түсіп, таулы өлке өрт құшағына оранғанда қанатымен су тасыған алғашқы қарлығаш» деген риясыз лебізін толғады. Ер-дастанның әрбір өлең жолы олардың жауларына бір-бір оқ болып атылып, жүректерде кек қоздатты, намысты жырлар намыс отын алаулатып, Рафаэль өлеңдері чешендік сарбаздарға айналып кеткендей болды. Грозный сапарында оның ер-дастанның авторы екенін білген бойда бір топ чешен сарбазы қаумалай қоршап, құрмет білдірген-ді. Басқыншылар жермен-жексен еткен Самашки ауылында бір чешен әйелі көп оқылып, көп қолдан өткеннен тозуға айналған ер-дастан кітабын көрсетті. Осы сапардан кейін Ер-дастанның жырлары, чешен тақырыбы одан әрі кеңейе жалғасты, таулықтардың арыстан ұлы Аслан Масхадовқа арналған поэма туды. Кейінірек бұлардың бәрі өлең-жырлармен өрілген роман дәрежесіндегі «Қан қасап» атты қалың кітапқа айналды.

	Ақын Рафаэль Ниязбектің әдебиетіміздегі өзіндік елеулі орны туралы ой-пайымды тас-таяқтай қағыстырып екшегенде ол да Мұқағали ағасындай «Махаңдардың сарқыты» ғана емес, солардың жалғасы, қазақтың Махамбет пен Мағжан рухты өрлік пен ерлік поэзиясын жалғастырып алға апарушы деп бағамдасақ, орынды сияқты. Лев Гумилев айтатын, Кенесары рухындағы пассионарлық, яғни асыл мұрат жолында жанкешті жанпидалыққа барудың аңсар-идеясын асқақтата, намыс шарығымен ширықтыра жырлау әсіресе, кейінгі ширек ғасыр бедеріндегі Р.Ниязбек шығармашылығының өзегіне алтын арқаудай тартылған жаңашылдықтың жарқын көрінісі дер едік. Алаш ардақтысы Асанбай Асқаров әділетсіздікке ұшыраған кездегі «Тамұқ отына жанбаған» атты шер-дастаны, халқымыздың біртуар алыбы Дінмұхамед Қонаев хақындағы «Кемеңгер» өлең-романы, Қазақстанды бар әлемге паш еткен қадірменді Елбасы Нұрсұлтан Назарбаев туралы «Туған елдің аспаны», дауылпаз ақын Махамбет Өтемісұлының 200 жылдығы құрметіне 200 өлеңнен құралған «Махамбет майданы» атты жыр кітаптары, Абай хакіммен және Жамбылдың жолбарыс рухымен сырласулары, одан кейінгі «Құлагердің құлыны», «Күркіреп өткен күндерім», әдебиетіміздің ең биік аламан атағына қол соза алған «Қағанат» атты да бірегей бітімді кітаптары осыған айғақ. Бұлардың әрбірі бір-бір монографияға татырлық. Осындай Рафаэльдің ақындық әлемін, жазушылық жан күйін біз бір мақала ауқымына қалай сыйдырмақпыз. Ол ашқан көркемдік құбылалары да көз сүйіндіріп, көңілді қанаттандырады. Бөлек-бөлек жүздеген өлеңдерден бүтін тақырыпты қамтыған біртұтас жыр кітаптарын тудыруы жанрды байытқан һәм түрлендірген жаңашылдығы деп білсек керек. Ақын үшін жаңа замандағы, жаңғырған жаһандағы махамбеттік майданның әлде де ұшы-қиыры жоқ. Абайды біз де пір тұтамыз. Бірақ Рафаэльдің қазақтың бас ақынына деген ерек те бөлек құрметінің өзі құрметтеуге лайық деп ойлаймын.



	Сайын дала,

	Сарыарқа сайран бағы,

	Атақ-даңқың кетті асып айдан да әрі.

	Құдайсың деп айтуға қорқып тұрмын,

	Өлең-жырдың ақ арыс пайғамбары.



	Ел-жұртының жүрегін арайламай,

	Туа қалсын өзіңдей Абай қалай.

	Жалғыз керуен өзіңсің күнге тартқан,

	Дауылдар мен жауынға қарайламай.



	Түгесіліп тағдырдың шырғалаңы,

	Жаңа-жаңа ашылса сұр қабағы,

	Мына жарық жалғанда

	Абай, сенсің

	Он сегіз мың ғаламның бір ғаламы.



	Абайды жанпидалықпен сүюдің, Абайды көз жасы парлаған, жүрек қаны сорғалаған тебіреністі парасатпен терең ұғып түсінудің аса өрелі көрінісі бұл. Абайды сүю – адамды сүю, Алашты ұғу. Олай болса, Абайды сүйген, Алашым деп тебіренген, қазағым деп еміренген ақтангер ақын Рафаэль Ниязбектің күнге бет алған қазақ поэзиясы керуеніндегі қаранарша тартқан қазыналы жырларының талай асулардан талмай өтер өміршеңдігіне де күмән болмасқа керек.





ТӨРТ ЕЛУ


	М.Əуезов атындағы Əдебиет және өнер институтының директоры, академик Сейіт Қасқабасовпен әңгіме



	Өткен тарихқа сәл шегініс жасасақ, академиктер Қаныш Сәтбаев пен Мұхтар Əуезовтің тікелей араласуымен 1961 жылдың мамыр айында Қазақ КСР Ғылым академиясының Əдебиет және өнер институты құрылған еді. Сол жылдың 27 маусымында қайтыс болған ұлы жазушының есімі тамыз айында өзі құрған институтқа берілген болатын. Институт сол уақыттан бері қазақ әдебиеті мен фольклорын, өнерін зерттейтін бас ғылыми мекемеге айналды. Институт ғалымдары ұлттық әдебиет пен өнердің тарихы мен теориясын, аса көрнекті әдебиет және өнер қайраткерлерінің шығармашылық мұрасын жан-жақты байыптап зерттеумен үзбей айналысып келеді. Əсіресе, тәуелсіздіктің алғашқы жылдарында Алаш қайраткерлерін ақтау, олардың шығармаларын табу, жинау, жариялау және зерттеп зерделеу ісінде қыруар еңбек атқарғаны жұртшылыққа мәлім.

	Биыл Əдебиет және өнер институтының құрылғанына 50 жыл толды. Сонымен бірге М.Əуезовтің қайтыс болғанына һәм институтқа ұлы жазушының есімі берілгеніне де 50 жыл. Бұған қоса М.Əуезов шығармаларының 50 томдық жинағын басып шығару мәреге жетті. Бұл да елдің әдеби-мәдени өміріндегі үлкен оқиға. «Осы төрт 50-ді Тәуелсіздігіміздің 20 жылдығы аясында атап өтпеуге хақымыз жоқ. Сондықтан, Мұхаңның туған күніне орайластыра, 27–28 қыркүйек күндері халықаралық ғылыми теориялық конференция өткізбекпіз. Жаңағы 50 томдықтың да тұсаукесер рәсімі де осы мерекелі күндерде болады» деп бастады бізбен сұхбатын институт директоры, академик Сейіт Қасқабасов.

	– Құрметті Сейіт Асқарұлы, әуелі Əдебиет және өнер институтының осыдан жарты ғасыр бұрын өз алдына жеке шаңырақ көтеріп, енші алып шығуының егжей-тегжейіне тоқтала кетіңізші?

	– Академик Ісмет Кеңесбаевтың айтуынша, Мұхаң алғашында тіл мен әдебиет институтын бөлу жөніндегі ұсыныс пікірлерді қабыл алмаған көрінеді. «Тіл мен әдебиет егіз ғой» деген уәж айтып ыңғай бермепті. Сосын, өзі институттың директоры ғой, Ісмет ағамыз қулыққа көшіп, бір күні ғылыми кеңес талқылауына мұрнынан тізіп тек тіл мәселесін қойып қояды. Бұл тек тілшілерге ғана қызық. Дегенмен де Əуезов сыр бермей мәжілістің аяғына дейін отырып, бір-екі күн өткесін ғана: «Пәлі, Ісмет, осы әдебиет институтын жеке отау етіп шығару идеяларың дұрыс екен-ау» деп мақұлдаған ойын білдіріпті.

	Ары қарай Мұхаң әдебиет институтын дербестеп құрудың мұрындығы өзі болады. Қаныш Сәтбаевқа барып айтып, ол кісіден қолдау табады. Одан соң қос алып Қазақстан басшыларымен сөйлесіп, оларды көндіреді. Содан кейін аманат арқалаған Қанекең мен Мұхаң 1961 жылдың басында Мәскеуге барып бір ай жатып, Орталық Комитет хатшыларына дейін кіріп жүріп, бірінші санаттағы жеке әдебиет және өнер институтын ашуға келісім, рұқсаттарын біржола алып келеді. Мамырда қаулы шыққан. Бір ғажабы, М.Əуезов институттың бүкіл құрылымын, зерттеу бағыттарын өзі анықтап беріп кеткен. Институт директорлығына жас ғалым Мүсілім Базарбаевты, орынбасары етіп Оразгүл Нұрмағамбетованы тағайындатады. Бөлімдердің жетекшілерін де белгілеп береді. Сөйтіп, Ахмет Жұбанов (өнер), Мұхамеджан Қаратаев (қазақ совет фольклоры), Есмағамбет Ысмайылов (қазақ совет әдебиеті), Ысқақ Дүйсенбаев (революцияға дейінгі әдебиет), сәл кейінірек Мәлік Ғабдуллин (қолжазба), т.б. қазақтың маңдайалды корифей ғалымдарының бәрі осында шоғырланады. Мұхаңның қалауымен ашылған әдебиеттер байланысы бөлімін Евгения Лизунова басқарады. Сол кездегі алғашқы ғылыми кеңес құрамында Сәбит Мұқанов, Ғабит Мүсірепов, Митрофан Сильченко, Нина Смирнова, басқа да көрнекті ғалымдар болды.

	Осылайша бар мәселені мұқияттай тиянақтап, қайтып келіп жұмысты жалғастырмақшы болып Мұхаң Мәскеуге емделуге жүріп кетеді. Өкінішке орай, бұл сапардың халқымызды ауыр қайғыға душар еткенін білеміз. Ұлы жазушы қайтыс болғаннан кейін ардақты есімі институтқа берілді. Əуезов институттың негізін өзі қалады, рухани әкесі болды. Руханиат ордасының Мұхаң атын алғанын осы күнге дейін мақтан тұтамыз.

	– Олай болса, институттың жарты ғасырлық тарихында талай томға арқау болар жарқын беттер жетіп артылатын шығар, Сейіт аға?

	– Институт тарихын үлкен екі кезеңге бөлуге болады. Оның біріншісі – тәуелсіздікке дейінгі алғашқы 30 жыл, яғни 1961 мен 1991 жылдар аралығы. Екінші кезең – тәуелсіздік алғаннан кейінгі 20 жыл, демек, 1991-ден бүгінгі күндерге дейін.

	Бірінші кезеңде тоталитаризмнің қыспағына қарамастан, институт қазақ фольклорын, әдебиет тарихын, ұлттық өнерді зерттеуді басты нысанада ұстады.

	– Ол қыспақ неден көрінді?

	– Қыспақ дейтін себебім сол, 1947 жылғы қаңтар айында Қазақстан Компартиясының Орталық Комитеті «Қазақ ССР Ғылым академиясы Тіл және әдебиет институтының жұмысындағы саяси өрескел қателер» деген қаһарлы қаулы қабылдады. Соған байланысты фольклорымызды, әдебиет тарихын, ән-күйімізді дендеп зерттеген бірқатар ғалымдар қудалауға ұшырады. 1955 жылға дейін осы қаулының ықпал-азары аса күшті болды. Тіпті, 1951 жылы Абайға, 1953 жылы қазақ эпосына қатысты қасақана үлкен дискуссиялар ұйымдастырылып, онда М.Əуезов, Қ.Сәтбаев, Ə.Марғұлан, Б.Кенжебаев, т.б. еңбектері негізсіз сынға алынды. Бәрімізге белгілі жай, Əуезов, Сәтбаевтар Мәскеуде бас сауғалауға мәжбүр болды. Қ.Мұхаметханов, І.Кеңесбаев сияқты бір топ ғалымдар басқа қалаларға жер аударылды.

	Міне, осындай қызыл қырағылық қыспағы мен қысталаңынан, мехнат тартқызар машақатынан ұлттық рухани мұраны зерттеудің өзі қауіпті, қорқынышты боп қалған еді. 1957 жылы тағы республикалық партия Орталық Комитетінің «Қазақтың әдеби-музыкалық мұрасын зерттеудің кейбір мәселелері туралы» қаулысы шықты. Онда да солақай саясат жалғасын тауып, ескі мұраға сын көзбен қарау, Лениннің әр ұлттық мәдениетте пролетарлық және буржуазиялық екі түрлі мәдениет болады дейтін қағидасын ұстану талап етілді. Сөйтіп, біз тек пролетарлық мәдениетті қолдаймыз, пайдаланамыз және дамытамыз деген Ленин сөздері рухани мұрамызды зерттеуде бұлжымас басшылыққа алынуы тиіс болды. 1959 жылы Алматыда «Əдеби мұра және оны зерттеу» тақырыбында үлкен конференция өтіп, фольклордың тек «халықтық» нұсқаларын ғана жинап, жариялап, зерттеу керектігі жөнінде әліпті таяқ деп білгізгендей нұсқау берілді. Ал, әдебиет тарихымыздағы зар заман ақындары кертартпа, теріс пиғылды, реакцияшыл деп жарияланып, арнайы зерттеуге тыйым салынды.

	Міне, осындай идеологиялық қасаң да қатаң қарауылдау жағдайында М.Əуезов атындағы институт өзінің мұрат-миссиясына адалдық танытып, барша ұлттық мұрамызды барынша кеңінен жариялап, зерттеуге күш салды. 1958–1959 жылдары «Алпамыс», «Қобыланды», «Ер Тарғын», «Қамбар батыр», «Қозы Көрпеш-Баян сұлу», «Қыз Жібек», «Айман-Шолпан» жырлары жеке-жеке кітапша түрінде басылып шықты. Сол жылдары Мәскеуде өткен қазақ әдебиеті мен өнерінің онкүндігі қарсаңында эпикалық және басқа жәдігер мұраларымыз орыс тіліне аударыла отырып, жария етілді.

	Өз алдына жеке шаңырақ көтерген 1961 жылдан бастап Қазақ ертегілерінің 3 томы, Батырлар жырының 3 томы қазақ және орыс тілдерінде, сондай-ақ Айтыстың 3 томы, бір-бір том етіліп мақал-мәтелдер, шешендік сөздер жарық көрді. Осылармен қатар әдебиет тарихына қатысты мәтіндер, мәселен, XVIII–XIX ғасырларда жасаған ақындардың, ХХ ғасыр басындағы қазақ ақындарының шығармалар жинақтары, одан соң «Үш ғасыр жырлайды» атты көзайым антология тілеуқор оқырманға жол тартты.

	Мұның сыртында институт ғалымдары көптеген зерттеу жұмыстарын жүргізді. Солардың ішінде толымдыларына тоқталсақ, алты кітаптан тұратын 3 томдық «Қазақ әдебиетінің тарихы», орыс тілінде шыққан «История казахской литературы» атты үш томдық ұлттық әдебиеттанудың алпысыншы жылдардағы шыңдалған шынайы әлеуетін айқындап берді. Жекелеген ғалымдардың кейбірін ғана атасақ, Е.Ысмайыловтың «Ақындар» деген іргелі еңбегі, М.Дүйсеновтің «Əдебиеттегі мазмұн мен форманың бірлігі», «Ілияс Жансүгіров» атты монографиясы, М.Базарбаевтың «Қазақ совет әдебиетіндегі еңбек адамының образы», «Живые традиции», Ə.Дербісалиннің «ХХ ғасырдың басындағы қазақтың демократтық ағартушылық әдебиеті», Е.Лизунованың «Мастерство Мухтара Ауэзова», «Современный казахский роман», басқа да көптеген ғалымдардың еңбектері іздемпаздық пен ыждағат үдесінен табылғанын айтуымыз керек.

	– Өлгенді тірілтіп, өшкенді жандыруға, жабық жатқан ақын-жазушыларды жарыққа шығаруға деген талпыныс тәуелсіздік алғанға дейін-ақ бой көрсетпеп пе еді?

	– Тап солай. Осы біз әңгімелеп отырған алғашқы кезеңнің соңғы жылдарында, қайта құру басталған уақытта Əдебиет және өнер институтының ұжымы Алаш арыстарының еңбектерін іздеп табу, жариялау және ақтау орайында орасан зор жансебілдікпен еңбек етті. Орталық Комитет хатшысы Өзбекәлі Жәнібековтің қолдауымен, сол кездегі институт басшылары Ш.Елеукенов пен С.Қирабаевтың ұйымдастырушы ұйтқылығымен Алаш арыстарының, атап айтқанда, Шәкәрім, Ахмет Байтұрсынов, Мағжан Жұмабаев, Жүсіпбек Аймауытов, Міржақып Дулатовтардың және басқа арыстарымыздың еңбектерін жан-жақтан іздестіріп, оларды Мәскеу, Санкт-Петербург, Қазан, Уфа, Орынбор, Ташкент сияқты ірі қалалардың мұрағаттары мен кітапхана қорларынан іздеп тауып, алғашқыда бір-бір томдарын жеделдете шығарып, халыққа табыстырып қуанған күндер әлі есімізде. Кейінірек институт осы арыстарымыздың мұрасын толықтырылған, молықтырылған күйінде ғылыми түрде жүйелеп, 3 және 5 том етіп жарыққа шығарды. Сонымен бірге осынау ғибратты дүние, асыл тәбәріктерді аңсап күткен халқымен қауыштырып қана қоймай, оларды ғылыми зерттеу айналымына енгізді. Мәселен, С.Қирабаев Ж.Аймауытов туралы, М.Базарбаев Шәкәрім мен Мағжан туралы, Ш.Сәтбаева Шәкәрім мен А.Байтұрсынов туралы, Ш.Елеукенов Мағжан туралы арнайы зерттеулер жүргізіп, олардың шығармаларын идеялық-көркемдік тұрғыдан, ұлт мұратымен астастыра тереңдей талдап, сипаттай саралап берді.

	– Енді әңгіме бетін институттың тәуелсіздік дәуіріндегі қызметіне қарай бұрсаңыз?

	– Екінші кезең деп айдар таққан осы 20 жыл ішінде көңіл сүйген қыруар жұмыс атқарылды. Екінші кезеңнің өзін шартты түрде екі кезеңшеге бөлуге болар еді. Алғашқы онжылдықта институт ғалымдарының басты назары әдебиет тарихындағы ақтаңдақтарды жоюға, жазықсыз қуғын-сүргінге ұшырап арманда кеткен ардақтылардың тағылымды туындыларын талдап, зерттеп, әдебиет тарихындағы орнын анықтап, пешенесіне әуелден тиесілі әділ де ақиқат бағасын беруге және жалпы қазақ әдебиетінің тарихын тәуелсіздік рухында жаңаша бағамдап, жаңаша сипатта жазуға аударылды. Осы орайда жекелеген авторлар еңбектерімен қатар ХХ ғасырдың 20-30-шы және 30–40– 50-ші жылдарындағы қазақ әдебиетін қамтыған 2 ұжымдық монография жарық көрді. Оның жауапты редакторы М.Базарбаев болды. Бұл еңбектер кейінгі әдебиет тарихын зерттеп жазғандарға айтарлықтай септесіп көмектесіп отырды.

	– Əрине, тізгін өз қолымызға еркін тигеннен соңғы жерде тәуелсіздік жылдарында белсенділік те неғұрлым жоғары болған шығар?

	– Иә, 1991–2001 жылдар аралығында көптеген ғылыми конференциялар, симпозиумдар ұйымдастырылды. Əсіресе, 1995 жылы Абайдың 150 жылдығы, 1997 жылы М.Əуезовтің 100 жылдығы ЮНЕСКО ауқымында, 1996 жылы Жамбылдың 150 жылдығы кең көлемде республика бойынша аталып өтілуі елдің рухын көтерді, ұлтты ұйыстырарлық дәрежедегі жалпыхалықтық мерекеге айналды. Оның үстіне аталған іс-шаралар жай ғана мереке, мерейтой түрінде ғана өтіп қоймай, сонымен бірге әдебиеттануымыздың өзекті мәселелерін сөз еткен, сөз өнері ғылымының келешегін болжалдаған, бағыттарын айқындаған алқалы пікір алысу болды. Осы мерейтойлардың шарапатымен Абайдың академиялық 2 томдық толық жинағы, Жамбылдың 2 том таңдамалысы және орыс тілінде бір томдығы, Əуезов туралы жекелеген бірнеше монографиялар шығарылды. Абайтану мен Əуезовтану, Жамбылтану проблемалары бойынша ондаған салиқалы да салдарлы мақалалар жарияланды.

	Осы тұста талмай еңбек жасаған ғалымдарымыздың да жұлдыздары жоғарылап, жарқырай түсті. Мәселен, Абайтануға байланысты еңбектері үшін З.Ахметов, С.Қирабаев, Қ.Мұхаметханов, Ж.Ысмағұлов, М.Мырзахметовтер мемлекеттік сыйлықты еншіледі. Жалпы айтар болсақ, тәуелсіздіктің алғашқы 10 жылында шапағатты шерудей Ж.Аймауытовтың, А.Байтұрсыновтың, М.Жұмабаевтың, С.Торайғыровтың 100 жылдық мерейтойлары бірінен соң бірі аталып өтіліп, олардың шығармалары зерттелді, жарық көріп, халыққа ұсынылды. Айталық, Сұлтанмахмұт пен Мағжанның 3 томдықтары, Жүсіпбек Аймауытовтың 5 томы, Міржақып Дулатов және басқаларының кітаптары басылып шығып, рухани олжамызға айналды. Институт ғалымдары бұл ретте де қыруар жұмыстар атқарды. «Мағжан» деген монографиясы үшін Ш.Елеукенов мемлекеттік сыйлықты иеленді. Міне, қарап отырсақ, институтымыз алғашқы он жылдың өзінде өте күрделі, дағдарысты 90-шы жылдардың өтпелі қиындығына қожырамай, ғалымдарымыздың өз мүмкіндіктерін молынан іске асырғаны көрініп тұр.

	– Олай болса, тәуелсіздік дәуірінің келесі онжылдығы осынау игі іске жаңа тыныс қосып, соны серпін берген болар?

	– Шынымен де, бұл жылдары ел экономикасы біршама түзеліп, ғылымға да айтарлықтай көңіл бөліне бастады. Сөйтіп, институттың 2002 жылдан бастап 2012 жылға дейінгі даму стратегиясы жасалынды. Мұнда күн тәртібіндегі бірінші мәселеде 10 томдық қазақ әдебиетінің тарихын, 3 томдық қазақ өнерінің тарихын жазу міндеті тұрды. Бұл жұмыстар 2003–2005 жылдарға жоспарланды. Стратегияның келесі кезеңі 2004–2006 жылдарға белгіленген-ді. Біз сан ғасырлық әдебиет пен өнер тарихын жазып, көркем сөз бен көркем өнеріміздің сан ғасырлық даму жолдарын байыптап, 25 ғасыр бойғы көркем ойымыздың даму тарихы мен жеткен жетістіктерімізді қорытындылағаннан кейін аз уақыт болса да, тәуелсіздік уақытындағы, яғни 1991–2006 жылдар аралығындағы әдебиет пен өнеріміздің хал-жайы, даму бағыттары туралы зерттеу жүргізіп, пайымды сөз айтуға мүмкіндік алдық. Өстіп, осынау мән-маңызы зор мәселе бойынша 10-нан астам кітап шығардық. «Қазіргі әдебиет және фольклор», «Қазіргі әдебиет және Абай дәстүрі», «Қазіргі әдебиет және Əуезов дәстүрі», «Тәуелсіздік тұсындағы қазақ музыкасы», «Тәуелсіздік дәуіріндегі бейнелеу өнері», «Бүгінгі әдебиетіміздегі жыраулар поэзиясы дәстүрі», «Қазіргі қазақ театрының даму бағыттары» деген аттарының өзінен-ақ ол кітаптардың құндылығын аңғаруға болғандай.

	Стратегияда жоспарлануына сәйкес, 2009–2011 жылдары, үшінші кезекте зерттеген мәселеміз «Тәуелсіздік идеясының қазақ әдебиетінде, фольклорында және өнерінде жырлануы мен бейнеленуі» деп аталды. Бұл тақырыпты аттай қалап таңдап алған себебіміз сол, біз: «Қазақ халқы тәуелсіздікті ғасырлар бойы армандады» дейміз. Сол арман, аңсар, ұлы мұрат қайда, қалай көрінген? Міне, аталмыш зерттеуде сол жайды ашып көрсетуге тырыстық. Халқымыздың азаттық туралы арманы, тәуелсіздікке деген ұлы аңсары біздің батырлық жырларымызда, тарихи өлең-дастандарымызда, ән мен күйімізде, тіпті, бертінгі ХХ ғасырдағы көркем туындыларда да бейнелі түрде өрнектеліп, көп жағдайда астарлап айтылса да ашық көрініс тапқан ғой. Нақ осыны біз нақты мәтіндерді жіліктеп зерттеу арқылы айғақты түрде дәлелдеудеміз. Осы реттегі ғалымдарымыздың жазған пайымды еңбектері, мәнзелді мақалалары «Тәуелсіздік идеясы және көркемдік мәдениет» деген ортақ айдарлы атаумен шығып жатыр. Бүгінге дейін 7 кітабы жарық көрді. 3 кітабы баспада кезегін күтуде. Құдай қаласа, осы атаулы 10 кітап түгелімен Қазақстан Тәуелсіздігінің 20 жылдығына ілтипаттап арнаған тартуымыз болмақ. Əлбетте, жалғыз бұл емес, басқа да көптеген кітаптар, жинақтар шығып, мақалалар жариялануда. Олардың көбі Тәуелсіздікке, тәуелсіздіктің әдебиет пен өнердегі, нақты өмірдегі мәселелеріне, бірсыпырасы қазіргі қоғам мен мәдени өмір проблемаларына арналған.

	– Сейіт аға, 2004 жылдан бері Елбасы бастамасымен табысты жүзеге асып жатқан мемлекеттік «Мәдени мұра» бағдарламасына да институт ұжымы абыроймен атсалысып жатыр емес пе?

	– Менің де айрықша атап айтайын дегенімнің бірі осы еді. Біздің институт осы бағдарлама бойынша бірнеше жобаны іске асырып келеді. Бұл игі іспен қазір де айналысудамыз. Қазақ фольклорының қормалынан қотарып 100 том етіп жоспарланған «Бабалар сөзі» атты жәдігернама жинақтың бүгін таңда 75 томы жарық көрді. Мұндай жоба бұрын әлемнің ешбір елінде, ешбір жерінде болмаған. ТМД-ның кейбір республикалары бізден көріп осыған ұқсас жобаларды енді ғана қолға ала бастады. Сондай-ақ, «Мәдени мұра» бағдарламасы бойынша қазақ музыкасының антологиясы 8 том болып ол шықты. Бұл да бірегей басылым саналуға әбден лайықты. Кеңес кезінде тыйым салынған көптеген әндер мен күйлерді осы жинақтан табасыз. Олар нотасымен, мәтінімен, ғылыми түсініктермен әспеттеліп берілген.

	Бұдан кейінгі бір жобамыз – 3 томдық «Əлемдік фольклортану» және 3 томдық «Əлемдік әдебиеттану». Осының аясында 2 хрестоматиялық жинақ бастырып шығардық. Қазір орындалып жатқан жобаның бірі – 20 томды қамтитын «Əдеби жәдігерлердің» 11 томы бұл күнде қолға тиді. Тек авторлық туындыларды ғана енгізіп жатқан бұл серияда Сүлеймен Бақырғани тұңғыш рет қазақ тілінде толық, одан соң Рабхузидің «Қиссас-Гүл-әнбиясы», Саиф Сараидың «Гүлстаны» жарияланып отыр.

	«Мәдени мұра» бағдарламасы аясында 2003 жылы басталған М.Əуезов шығармаларының 50 томдық академиялық толық жинағын шығаруды аяқтау институт атқарған ең қомақты жұмыстардың бірі болып табылады. 28 қыркүйек, ұлы жазушының туған күні «М.Əуезов үйі» ғылыми-мәдени орталығында осы толық басылымның тұсаукесерін өткізбекпіз.

	– «Мәдени мұра» бағдарламасынан тыс атқарған жұмыстарыңыз да ұшан-теңіз бе деймін?

	– Иә, оның сыртында институт 2002 жылдан бері көптеген құнды кітаптар шығарып келеді. Олардың арасында іргелі монографиялар, ғылыми жинақтар, әртүрлі конференциялардың материалдары, жекелеген мәтіндер, т.б. ғылыми-танымдық, хрестоматиялық дүниелер бар. Сонымен қатар біз тәуелсіздіктің екінші онжылдығында да ондаған конференциялар, алқалы жиындар, көптеген мерейтойлық іс-шаралар өткіздік. Мысалы, 2002 жылы «Қозы Көрпеш-Баян сұлу» жырының 1500 жылдығы кеңінен аталып өтіп, осы аса елеулі оқиғаға байланысты бірнеше ғылыми конференциялар ұйымдастырылды. Оған алыс-жақын шетел мен Ресей ғалымдары зор қызығушылықпен қатысты. Сондай-ақ, 2002 жылғы Ғабит Мүсірепов пен Ғабиден Мұстафин сынды алыптар тобы асылдарының 100 жылдықтарына арналған ғылыми-практикалық, теориялық конференциялар зиялы қауымның көңілінен шықты. Конференция материалдарының барлығы жарық көрді және газет-журналдарда осынау классиктеріміз туралы көптеген мақалалар жарияланды.

	Екінші онжылдықта зор мән беріп, биік дәрежеде, абыроймен атқарған, ауыз толтырып айтарлық шара Махамбет Өтемісұлының 200 жылдығы дер едім. Осы айтулы датаға орай біздің институт асқақ рухты күрескер ақынның 4 томдық жинағын шығарды. Мұндағы бірінші томда ақынның төл шығармалары, екінші томда орыс тіліндегі аудармалары болса, үшінші-төртінші томдарда Махамбет хақында жазылған мақалалар мен зерттеулер және ақынға қатысты тарихи деректер мен құжаттар қамтылды. Махамбеттің 200 жылдығы ЮНЕСКО шеңберінде аталып, осы мәртебелі ұйымның Париждегі штаб-пәтерінде, Алматыда, Астанада және Атырауда ғылыми конференциялар өтті.

	– Сонда Париждегі жиында Зейнолла Қабдолов пен сіздің баяндама жасағандарыңыз есімізде.

	– Абайдың 150 жылдығында Парижде қазақ әдебиетшілері атынан академик Серік Қирабаев сөз алған еді. Ал, Жамбыл бабамыздың Ресейдегі тойында академик Зәки Ахметов, Бейбіт Мамыраев және мен сөйледім.

	– Осы арада институттың ғылыми кадрлары туралы сұрақ өзінен-өзі туындайтын сияқты.

	– Əлбетте, ғылыми кадрларымыздың өсуіне мән бермеске бола ма? Екінші онжылдықта бұрыннан келе жатқан диссертациялық кеңестер жұмысының ауқымы кеңейтілді. Нақтылап айтар болсақ, 2 диссертациялық кеңес жұмыс істеді. Оның біріншісінде фольклор, қазақ әдебиеті, әдебиет теориясы мен текстология, ТМД мен жақын шетелдегі халықтар әдебиеті және орыс әдебиеті салалары топтастырылды. Мысалы, осы кеңесте өзіміздің Н.Ақыш, Г.Пірәлиева, Г.Орда, Р.Əлмұқанова, А.Тойшанұлы, басқа да қызметкерлеріміз докторлық және кандидаттық диссертациялар қорғады. Ал, өнертану бойынша диссертациялық кеңес музыка өнері, бейнелеу өнері және театртану мамандықтары бойынша ғылыми әлеуеттің нығая түсуіне көптен-көп септігін тигізді.

	Аталған екі кеңесте де өз қызметкерлерімізбен қатар елдің жоғары оқу орындарының ұстаздары, сондай-ақ шетел азаматтары да диссертация қорғады. Айтар болсақ, Қытайдан, Израильден, Ресейден, Қырғызстаннан, Түркиядан. Ал енді бізде қорғап, жемісті ғылыми жұмыс істей жүріп мемлекеттік мәртебелі қызметке ауысқан азаматтарымыз да бар. Мұның өзі біздің кадрларымыздың басқа салаларда да сұранысқа ие, замана талабына сай екенін аңдатса керек. Өз республикамызда немесе сырттағы шетелде, әсіресе, Ресейде, Түркияда, ТМД елдерінде, Еуропаның кейбір мемлекеттерінде, Иранда ұйымдастырылған көптеген конференция, симпозиумдарда баяндамалар жасап, қандай болмасын аудиторияны емін-еркін игеріп бас шұлғытатын, руханиат байлығымызды халықаралық дәрежеде қаптал паш ететін биік өрелі алғыр ғалымдардан кенде емеспіз. Алаш арыстарының мұрасын алғаш жариялап, Алаш мұратын алғаш зерттеп, жарыққа шығарып, таратушы ретінде бастамашы болған да біздің институт екенін дәйім есте тұтқан абзал. Сондықтан да бүгінгі қол жеткен табыстарымыз қомақты дей аламыз. Бұндай биік белестерді алуға елеулі үлес қосып жүрген институттың аға буын, орта буын ғалымдары мен жас талап қызметкерлері. Солардың ішінен бүгінгідей мерейтойлық сұхбатта академик Серік Қирабаев, ғылым докторлары, профессорлар: Ш.Елеукенов, Б.Майтанов, С.Күзембаева, Б.Əзібаева, Р.Ерғалиева, А.Ісімақова, Г.Пірәлиева, С.Дәуітов, Ə.Хамраев, Р.Əлмұқанова, Н.Ақыш, Д.Қонаев, С.Қорабай, Ш.Сариевтардың есімдерін атай кеткеніміз орынды болар.

	– Қазірде халықаралық байланыстар жайы қалай болып жатыр?

	– Халықаралық ынтымақтастық дегенде айтарым, елшіліктермен ғылыми байланыс жасаудамыз. Шетелдік басылымдарда біздің мақалаларымыз, біздің журналдарымыз бен ғылыми жинақтарымызда шетел ғалымдарының мақалалары жарияланып тұрады. Сонымен қатар бірлескен конференциялар өткізіліп, ұжымдық монографиялар дайындалуда. Мысалы, Кемероводағы ресейлік «Голоса Сибири» әдеби-көркем альманағымен шығармашылық қатынас жылдан-жылға жалғасып, оның беттерінде «Сібір-Қазақстан» деген арнайы айдар ашылған. М.Горький атындағы әлемдік әдебиет институтымен, Германияның баспагер тәржімешілерімен, Бухарестегі Ф.Достоевский орталығымен, бірқатар ресейлік басылымдармен, Париждегі «Русская газетамен», Киевтегі «Радуга» журналымен, ТМД және Балтық елдері аудармашылар Одағының сайтымен жаймашуақ байланыстар жолға қойылған.

	Əдебиетші С.Ананьева ғасырлар тоғысында қазақ ғылыми ой-пайымының Ресей, Франция, АҚШ, Түркия және басқа елдер ғалымдарымен байланысы айтарлықтай жүйеленіп кеңеюін, осы орайдағы Қазақстан әдебиеті мен өнерінің даму үрдістерін арнайы еңбегінде жинақтап айтты. Халықаралық «Абай» клубымен бірлесе отырып, «Қазақ әдебиетінің халықаралық байланыстары» сериясымен «Абай әлемі» (2004), «Əуезов әлемі» (2004), «Нұрпейісов әлемі» (2006) жинақтарының шығуы ұлттық әдебиетті халықаралық деңгейде насихаттауға ықпал еткені анық. Институттың ғылыми һәм шығармашылық тұрғыдағы халықаралық байланыстары жағрапиясының кеңдігі: Франция, Ресей, АҚШ, Италия, Түркия, Испания, Германия, Корея, Үндістан, Қытай, Египет, Өзбекстан, Украина, Литва, Қырғызстан деп ел атауларын атасақ та белгілі болар. Осының өзі тәуелсіздік жылдарында қазақ әдебиетінің алыс және жақын шет елдермен халықаралық байланысының жандана нығайып, жаңа сатыға көтерілгенін көрсетіп тұрған жоқ па.

	– Биылғы жыл Əуезов институтының ұжымы үшін ғана емес, бүкіл халқымыз үшін мерейлі, мерекелі жыл. Олай болса, сұхбатымызды «Баршамыздың басты құндылығымыз – Тәуелсіздік тойына қандай тарту-таралғылармен келе жатырсыздар?» деген дәстүрлі сұрақпен түйіндегеніміз құба-құп болар.

	– Əлбетте, биылғы жыл жалпы Отанымыз үшін, халқымыз үшін аса маңызды тарихи белес. Жиырма жылда ғасыр жүгін көтерген ұлан-ғайыр істер тындырылды, тәу етер Тәуелсіздігіміздің еңсесі барған сайын биіктеп, тұлғалана түсіп келеді. Барлық жақсылықтар мен игіліктеріміздің қайнар көзі де – Тәуелсіздігіміз. Қазірде төрткүл дүниеге түгел танылдық, мен-мен деген мемлекеттерге мемлекеттігімізді біз де мойындатып, елдік пен бірлік қанатында қарыштап алға басудамыз. Бүгінгі толағай табыстарымыздың барлығы ең алдымен Елбасымыздың ақылман іскерлігі мен сарабдал саясатының және қазақ халқының дарқан рухы мен биік парасатының арқасында мүмкін болып отырғаны айдан анық. Міне, әр саладағы осындай толымды табыстардың бел ортасында біздің институттың да өзіндік өрелі жетістіктері бар екені күмәнсіз. Ұлы жазушы Мұхтар Əуезов атындағы ұлағатты ордамыз өзінің 50 жылдық тарихында қилы заман қысталаңдарына қарамастан, қазақтың әдебиеті мен өнерін зерделей зерттеп, елге танытуда жанкешті еңбек жасады, әркез ұлтына адал қызмет етудің үлгісін көрсетіп, үдесінен табылып отырды. Қазір де ғылыми ізденістеріміз ширақ, кадрлық әлеуетіміз жоғары. Жаңа заманның көкейкесті әдебиеттану және өнертану проблемаларын зерттеу мүмкіндігіміз жеткілікті. Институт ұжымы алдағы уақытта да осы игі дәстүрді жалғастырып, халқымыздың мәдениеті мен ғылымының өркендеп өрлеуіне өз үлесін қоса бермек. Тәуелсіздік тойына тартуымыз да нақ осы қалтқысыз ниет, жанкешті еңбек болмақ.

	– Əңгімеңізге рахмет!





КИЕВ КӨКТЕМІ




	Биылғы көктемнің Киевке кешігіп жеткен сыңайы бар. Көптен бері, сірә, елу жылдың бедерінде мұнда тап биылғыдай қатал қыс болмаған көрінеді. Сол себептен де жалпы ағаштардың, әсіресе мамырда Киевті миятқа малындырар магнолиялар мен сиреньдердің гүлдеуі де кемінде екі аптаға кешіккен. Киевтің нағыз сәнін келтіретін каштандар, яғни талшын тоғайлары енді-енді бүрлегелі бусанып тұрғандай. Солай болса да Киев әдеттегісінше көркем де көрікті-ақ. Алтын сәулелі ашық күнде Днепрден соққан самал салқындау болғанымен, Украинадағы Қазақстанның мәдениет күндеріне келген қазақтың өнер мен мәдениет қайраткерлері өздеріне арналған жылы қабақ пен жарқын көңілден кенде болмады.

	Крещатикке табаным тигенде, Киевтің бойтұмарындай әйгілі София соборының сап-сары саф алтындай күмбезінің төбесін көргенде, София алаңындағы украиндардың ұлттық батыры Богдан Хмельницкий ескерткішіне тәжім еткенде, одан соң Киев-Печерск лаврасында осынау халық рухының қасиеткиелері жайында үнсіз толғанған сәттерде осыдан 42 жыл бұрын, студенттік шағымызда Киевке жолымыз түскені ойымызға оралып еді. Сол жолы толқулы, сағынышты сезіммен жазылған «Самғайды қиял, самғайды, Сапарым тіптен шалғайды, Құшады мені сал қайғы, Сағыныш сүйер сондайды» деп басталатын өлеңімізді жастарға қамқор Сағат Əшімбаев ағамыз сиясы кеппей сол кезде дүркіреп тұрған «Лениншіл жас» газетіне бастырғаны да күні бүгіндей көз алдымда. Сол өлеңдегі түнгі Киев суреті мынадай-тын:



	Түннің де мынау әсемі-ай,

	Шамдары сөнген қаланың.

	Тыныстап жатыр көше жай,

	Мен үнсіз ойда қаламын.



	Бірімен-бірі айқаса,

	Ауада қалқып өлшеніп,

	Ақырын самал шайқаса,

	Бұтақтар тұрды теңселіп.



	Мызғыған түнге «тұр, әй» деп,

	Түр-түсті сәуле шашағы,

	Сан қабат үйден бір әйнек

	Күлімдеп нұрын шашады.



	Сондағы Киев сапарынан кейінгі 40 жылдың өн бойында біз де «Як тобэ нэ любитэ, ми Киев!» деп қайталаудан жазған емеспіз. Əсіресе, украиндықтармен кездескен сайын осы бір қанатты сөзді айтып қалудан әсте жалықпаймын. Ал олар бұл сөздерді естігенде жандары жадырап, жақсы көріп, сүйсініп-ақ қалады. Өз астанасы туралы жақсы сөз айтылғанын кім жек көрсін. Өз басыма шынында да Киевті жақсы көрмеу мүмкін еместей көрінетін.

	Сол жолы Киевтің моңғол-татар жаугершілерінің алдынан кес-кестеген Алтын қақпасын да көргенбіз. Көне тарихты зерделегенбіз. Сонда Бату хан қазірде өз атымен аталатын таудан көз салып тұрып Киевтің көркі мен салтанатына таң қалған екен дейді. Батудың әскері қаланы қалың тоғайлы саздауытты кешіп өтіп, қорғанысы әлсіз Печерск дарбазасы жағынан алыпты сонда. Сол жерлерде қазір Тәуелсіздік Майданы алаңы қанат жайған. Ал біз болсақ қазір тәуелсіз Украина астанасының көркіне көз сұғын қадаудамыз.

	Еліміздің Ақпарат және мәдениет министрі Мұхтар Құл-Мұхаммедпен бірге София соборының мұражай кешенін аралаған кездерде украин халқының қатпарлы да қазыналы тарихына сусындап қаныға түскендей болдық. Киев Русінің беделі мен құдіретін князьдардың Еуропаның билеуші үйлерімен туыстық байланыстары да айғақтап тұрғандай. Айталық, орыс жеріне христиандықты әкелген князь Владимир Византия императорларының қарындасы Анна ханшайымға үйленген. Киев князі Ярослав Мудрый швед королінің қызын алған. Ал өзінің қызы Анна француз короліне тұрмысқа шығып, кейін регент ретінде Францияны билеп, француз тарихында королева Анна Русская деген атпен бедерленіп қалған. Украинаның мәдениет министрі Леонид Новохатьконың Еуропаның жалпы билеуші әулеттерінде киевтік тектің мол болғандығын мақтаныш ете тілге тиек еткендігі де сондықтан болар.

	Сәуірдің соңында Киевте жүргенде қазақ-украин байланыстарының тамыры тереңде екендігін жиірек ойға алғанбыз. Хазарлармен, печенегтермен, қыпшақтармен қыз алысып, қыз берісу, құдандал, жекжат болу сол бір ерте замандарда әдепкі шаруа болатын. Киев Русі мен Ұлы Даланың қарым-қатынастары, мәңгілікке жапырақ жайған достығының дәнекер арқаулары сол көне ғасырларда сұлбаланған еді. Əлбетте, тарихтың архивін ақтарсақ, оны айғақтайтын ақпараттар жеткілікті. Бертінге келсек, көбіміз білмейді екенбіз, 2008 жылы Киев қалалық кеңесінің қаулысымен Украина астанасындағы Кузьминская көшесі Жамбыл Жабаев деп аталып, келесі жылдың мамырында ХХ ғасырдың Гомері деп бағаланған атақты қазақ ақынына салтанатты жағдайда ескерткіш тақта ашылған көрінеді. Ал осы сапарымызда алда ашылуға тиісті жыр алыбының ескерткішін Киевтегі біздің елшіліктің қарсысындағы «Нивки» саябағынан көргенде марқайып-ақ қалғанымызды несін жасырайық.

	Қазақстан мәдениетінің күндері аясында өткен іс-шаралар осынау достықтың сәулеттеніп, әлеуеттеніп, келешегін кеңге жайып, кемелдене түскенін көрсетіп берді.

	«Киев Софиясы» кешеніндегі Митрополиттер үйінде екі ел министрлерінің Қазақстан мен Украина арасындағы мәдени байланыстарды дамыту саласындағы бірқатар маңызды құжаттарға қол қоюы мерейлі мезеттерге айналды. Солардың ішіндегі ең маңызды да бастысына тоқтала кетсек, алдағы жылы Қазақстанда Украинаның нақ қазіргідей мәдениет күндері өтпек болып келісілді. Ол күндердің 1847 жылдан бастап қазақ даласында өз өмірінің он жылын өткізген украин халқының рухани көсемі Тарас Шевченконың 200 жылдығын мерекелеумен сәйкес келуі де қандай ғанибет десеңізші. Осынау құжаттарға қол қою рәсімі 1054 жылы князь Ярослав Мудрый салдырған, Ыстанболдағы Əйәй Софиядан кейінгі жауһар ретінде аңызбен аяланған София соборында өтуі оқиға салтанатын көркейте түсті. Мұндағы қабырғаларда 10 Киев митрополитінің портреттері көз тартады. Қазақстандық министр өзіне өте көп құжаттарға қол қоюға тура келетінін, бірақ Украинаның діни 10 көшбасшысының қатысуымен өз өмірінде бірінші рет қол қойып отырғандығын жеткізді. «Бұл жағдай мен үшін әрі құрметті, әрі қастерлі, өйткені мұнда ерекше ұлттық рух қалықтайды» деді ол.

	Құжаттарға қол қою рәсіміне қатысқан қос елдің журналистеріне Мұхтар Құл-Мұхаммед мырзаның ұлы кобзарьға қазақ елінде жасалып жатқан құрметтің жайын дархан көңілмен даралап айтып бергені өте орынды болды. Шын мәнінде, қазақ елі, қазақ халқы, барша қазақстандықтар Тарас Шевченконы өз перзентіне барабар ардақ тұтып, құрметтейді, шын жүректен сүйеді. Осылай болуының мәнісі де бар. Украин халқының ұлы перзенті біздің халықтарымыздың туысқандық дәнекерін мәңгі үзілместей берік етіп бекемдей түсті. Айдауда жүрген оны қазақтар ақ көңілімен құшақ жая қарсы алды. Жер аударылған келімсек демеді, ұлы ақын, ағартушы және суретші ретінде ардақтап төбелеріне көтерді. Бір ғажабы, қазақ сақарасында айдауда өткен сол он жыл Ұлы Кобзарь үшін ең жемісті жылдар болды. Министр нақ Қазақстанда оның 500-ден астам сұңғаттық шығармалар мен картиналар, 100-ден астам өлеңдер мен 20 повесть жазғанын, осынау туындыларда сол замандағы қазақтардың өмірі мен тұрмысын ерекше сүйіспеншілікпен бейнелегенін атап айтты.

	Сондықтан да болар, қазақтар украин халқының ұлы перзенті, ұлт рухының ұлық падишасы Тарас Григорьевич Шевченкоға барлық уақыттарда зор құрметпен, шынайы алғыс сезімімен қарап келеді. Шевченко атымен аталатын әлемдегі жалғыз қаланың Қазақстан аумағында орналасуы да сол себептен болар. Алматының ең көрнекті жерлерінің бірінен, яғни Достық және Шевченко көшелерінің қиылысынан Тарас ақынның граниттен қашалған тамаша ескерткішін көптен көріп жүруіміздің тұңғиық сыр-себебі де осында жатыр. Осы жайларды айрықша мереймен мәлімдеп айта келе, М.Құл-Мұхаммед мырза барлық украиндықтар үшін қуанышты тағы бір жақсылық хабарды жеткізді. Нақ осы сапардың алдында ғана республиканың Мемлекеттік комиссиясы біздің жаңа елордамыз – Астана қаласында орнатылатын жаңа ескерткіштің, жалғыз ескерткіш қана емес-ау, Ұлы Кобзарьға арналған тұтас мүсіндік кешен жобасын мақұлдағаны шынайы алғыс сезімімен қабыл алынды. Осы ретте арнайы конкурс жарияланып, ол конкурста украин мүсіншісі Анатолий Кущ жеңімпаз атаныпты. Бір қолынан украин жеткіншегі, екінші қолынан қазақ баласы ұстаған Тарас бейнесі мүсін тілінде көп сырларды айшықтап айтатын сияқты. Қазақстандағы украин мәдениетінің күндерінде, мұның сыртында, Астанада Шевченконың мерейтойына арналған көрмелер өтпекші. Форт-Шевченкодағы Кобзарь мұражайы, бәлкім, Украинадан тысқары жерлерде толықтай мемлекет тарапынан қаржыландырылатын бірден бір музей екендігі де айтылмай қалмады. Сонымен бірге украиндық және қазақстандық министрлер уағдаластығының аясында ұлы ақынның Украина музейлерінде сақталып тұрған бірқатар картиналарының көшірмелері Қазақстан тарабына берілетін болып келісілді. Ал енді Шевченконың әдеби әлеміне келер болсақ, оның шығармалары қазақ және орыс тілдерінде сан мәрте басылып шыққан, барлық негізгі шығармалары әлдеқашан қазақ тіліне аударылған. Келер жылы қазақ, орыс және украин тілдерінде үш томдығы жарық көрмек.

	Осы арада Астанада маусым айында жаңа опера театрының салтанатпен ашылатындығы айтылды. Осынау өнер ордасында Қазақстан келер жылы украиндық өнер қайраткерлерін қабыл алмақ. Сондай-ақ биылғы жылдың соңында бой көтеретін 70 мың шаршы метрлік жаңа Ұлттық мұражайда Тарас Шевченко шығармашылығының көрмесі өтетін болып ұйғарылған. Осындай ақжарма көңілден шыққан шуақты лебіздерге украиндық министр де айрықша алғысын білдірді.

	Шын мәнінде де, мәдениет дегеніміз ешқандай идеологиялық та, саяси да, экономикалық та кедергілерді әсте білмейтін сала. Бұл сала әмбебап, үйлесімді тілде ұғынысады. Оның үстіне Қазақстан Президенті Нұрсұлтан Назарбаев Украинаны өзінің жастық шағының Отаны деп есептейді. Ол осында металлург кәсібін меңгеріп шықты. Нұрсұлтан Əбішұлының саяси Олимпке шығуының бастау бұлақтары осында жатыр. Осындай жағдайда ол кісінің украин халқына, оның тарихы мен мәдениетіне деген ет жүректі елжіретер ерекше мейірі түсінікті де. Олай болса, нақ осы жағдайды екі ел арасындағы мәдени байланыстарды, туысқандық дәнекерді нығайту үшін біз, екі министр барынша пайдаланып қалуға міндеттіміз деген М.Құл-Мұхаммед мырзаның сөзін украиндық әріптесі мейлінше мол ырзашылықпен қуаттап құптады. Мұхтар Абрарұлы мен Леонид Михайлович арасындағы достық рәуіш, әдемі әзілдер де жарасымды шығып жатты. Украин тарабы қазақтарға қаз мойынды арғымақ бейнеленген картинаны сыйға тартса, біздің тараптан ұлттық өрнекте жасалған зияткерлік ойын – шахмат тақтасы тарту етілді. «Мұның өзінде бір емес, төрт бірдей арғымақ бар» деген қазақ министрінің әзілі жұрттың бәрін ақшуақ күлкіге бөледі.

	Сонымен, Киев Ұлттық академиялық оперетта театрында Қазақстан Республикасының мәдениет күндері салтанатпен ашылған сәруар сәулелі сәттер де келіп жетті. Сахнаға туысқан екі елдің мәдениет саласының министрлері көтерілді. Жайдарман ықыласты, жүректен шығып жүрекке жеткен, жан жадыратар лебіздер айтылды. Соның ішінде әсіресе ниеттестік хаттамасына қол қою рәсіміндегі абзал рәуішті орайымен жалғастырған, Қазақстан тарабынан айтылған мына бір сөздер зал толы қауымның көкейінде жатталып қалды ғой деп ойлаймыз.

	– Шевченкодан кейін 100 жыл өткенде тағы бір адам, сол кездегі әлі мүлдем жас қазақ қасиетті украин жеріне келіп, одан кейінгі жылдарда қазақ-украин қатынастарын жаңа биікке көтерді. Ол адамның аты – Нұрсұлтан Назарбаев, Тәуелсіз Қазақстанның тұңғыш президенті. Нақ сол кісінің жастық шақта бойына сіңірген украин тарихына, мәдениетіне, тілі мен тәуелсіздігіне деген туысқандық қатынасы сауда-экономикалық және мәдени-гуманитарлық арналардан бастап біздің өміріміздің барлық салаларындағы қазіргі қазақ-украин қатынастарының негізіне алынды.

	Украинадағы Қазақстанның мәдениет күндері осы айтылғандардың анық айғағы емес пе деген біздің министрдің сөзіне салтанатты ашылуға жиналған қауым ду қол шапалақтап ықылас білдірді. Сонымен бірге Мұхтар Абрарұлының өз құттықтау сөзін:

	«Шановні пані та панове! Я вітаю всіх присутніх тут друзів з урочистим відкриттям Днів культури Казахстану в Україні» деп украин тілінде бастап, қазақ жолымен сәлемдесіп, соңында «Хош келдіңіздер, құрметті достар! Ласкаво просимо, шановні друзі!» деп қазақша-украинша егіз өріммен өрнектей аяқтауы көпшіліктің көңілінен шыққанына біз де бір сәт мерейленіп отырдық.

	Сөйтіп, келесі мезетте осынау мәдениет күндері аясындағы Қазақстанның танымал өнер шеберлерінің гала-концерті басталып та кетті. Нағыз тақым қысатын шақ енді келгендей. Айналайын қазағымның айкөл өнерпаздары намысты қолдан бермей, алқалы аламанда қамшы басты. Ағындап ақтарылған, атойлап шалқыған «Сарыарқа» күйі Құрманғазы атындағы Қазақ халық аспаптары оркестрінің орындауында сайын сахарамызды Киевтің төріне алып келгендей болды. Қазақстанның еңбек сіңірген қайраткері, дирижер Жанас Бекентұровтың басқаруындағы қара шаңырақ оркестріміз украин композиторы Ленецтің «Реве та стогне Дніпр широкий» сазын да нәшіне келтіре, бабымен балбыратты. Қазақ пен украин саздарының үндесе құйылған ұқсастығы өстіп концерт басталған беттен-ақ білінді. Республикалық конкурстардың лауреаты Бибігүл Сауытова қызымыз халық әні «Беу, айдайды» еркін әуелете шырқады. К.Байсейітова атындағы ұлттық опера және балет театрының бишілер тобы оркестр сүйемелдеуімен орындаған Е.Брусиловскийдің «Қыз Жібек» операсындағы «Шашу» биі, оркестр орындауындағы ұлы дала саздары халқымыздың жан-жүрегін, болмысын, шаттық-қуанышын украин бауырларға әдемі де әсерлі танытты. Əр-әр жерден «Браво! Браво!» деген дегбірсіз дауыстар естіледі. Біздің домбырашы жігіттеріміздің көз ілеспес виртуоздығы, шеберлігі, күй әуенінің шарықтай құйқылжуы украин көрерменін тәнті еткендей. Осы арада дәулескер домбырашы, дыңдай дирижер Арман Жүдебаевтың жалпы концерттің соншалықты сәтті өтуіне қосқан үлесі мол екендігін айта кеткен ләзім. «Тарас Бульба» балетіндегі «Гопакты» билеген біздің өнерпаз өрендеріміз ол бидің қазаққа да жарасымды екенін бар жан-тәндерімен ұқтыра білді.

	«Дивлюсь я на небо» деген украин халық әнін шырқаған айтулы әншіміз Талғат Мұсабаев қазақ опера өнерінің деңгейін танытуға лайықты екенін тағы бір дәлелдеді. Оркестрмен бірге Ықыластың «Жезкиік» күйін республиканың еңбек сіңірген қайраткері Гүлзия Стамбек орындады. Осылайша концерттегі әр нөмір көрерменге әр жолы тосын жаңалық, жаңа шаттық сыйлағандай әсер қалдырды. Осы арада концерт бағдарламасының аса бір нәзік талғаммен, білгірлікпен, ұлттық өнерімізге деген зор құрметпен жасалғаны байқалып-ақ тұрды. Қазақтың опералық ән өнеріндегі қазіргі жарқын жұлдыздар, танымал есімдер Жәмилә Жарқынбаева, Жаннат Бақтай, Жұпар Ғабдуллина, Талғат Мұсабаев, Андрей Трегубенко, Айдос Жабағиндер шын мәнісінде баритон мен сопрано шерулерін сыйлады дей аламыз. Əсіресе, атақты «Бұлбұлды» Жаннат Бақтайдың шырқау шегіне жеткізе шарықтата еркін шырқауын елжірей тыңдамаған жан болмады. «Жарайсың, Жаннат!» деп залда сүйсініп-ақ отырдық.

	Андрей Трегубенко хақында да жеке айтуға тұрарлық. Ол қазақтың украины деп таныстырылды. Андрейдің анасы Сәуле қазақ қызы екен. Əттең, ұлының жұлдызы жарқыраған осы күндерге жетпей, өмірден ертерек өтіп кетіпті. Кішкентайынан Алматыдағы опера театрының қасындағы үйде туып өскен Андрей, қазақ айтқандай, алыстан арбаламай-ақ, жанына жақын кәсіпті жақыннан тауыпты. Дәл қастарындағы консерваторияны бітіріп, қарсыдағы опера театрында қызмет етуде. Андрейдің орындауындағы Абайдың «Көзімнің қарасы» көпшілікті шынымен-ақ баурады.

	Операның жас жұлдызы Айдос Жабағиннің жасы небары 25-те екен. Еліміз Тәуелсіздік алған жылы үш-ақ жаста болған ғой. Бостан елде бой көтерген осындай балғын жастың өркенді өнеріне қалай қуанбассың. Оған украин көрермені шын жүрекпен, шынайы тілекпен қолдарын аямай соққаны да бір ғанибет. Ал енді осы Талғат, Андрей, Айдос үшеуінің қатар тұра қалып, тау өзеніндей тасқынды шабытпен қосыла шырқағанына көрермендер қанаттанып, шаттана мейірленгеніне біз куәміз.

	Сахнаға КСРО Халық әртісі, Мемлекеттік сыйлықтың лауреаты Əлібек Дінішев шыққан кезде концерттің кульминациялық биігі келіп жеткеніне ешкім күмәнданған жоқ. Əлібектің орындауындағы Біржан салдың «Ләйлім шырағы», П.Майбороданың «Пісня про рушнигі», биске айтылған Жаяу Мұсаның «Ақ сисасы» гала-концертімізді одан сайын ажарландырып, көңілдерді көктем шуағына малындырды. Өнерде шекара жоқ десек, біздің мақтан тұтқан Əлібегімізді украиндық әнсүйер қауым нақ бір өздерінің әншісіндей қабылдады. Ғажап деңгейде өтіп, мерейімізді асырған гала-концертті А.Қоразбаевтың «Қазақстан» әнімен тағы да үш дос – Талғат, Андрей және Айдос келістіре керемет түйіндеді.

	Туыстас та достас елдегі мәдениет күндеріміздің гүлтәжіндей концерт осылайша табысты аяқталды. Сахнаға Украинаның вице-премьері Константин Грищенконың, Украинаның мәдениет министрі Леонид Новохатьконың, Қазақстан Республикасының Мәдениет және ақпарат министрі Мұхтар Құл-Мұхаммедтің, сондай-ақ Украинадағы Қазақстан елшілігінің атынан жеке-жеке ықылас гүлдері қойылды. Қол шапалақ көпке дейін толастамады. «Тамаша концерт!», «Деңгейі өте жоғары!», «Ғажап!» деген әсіресе әйел дауыстары маңайымыздан естіліп жатыр. Осыған біздің де мерейіміз өсті.

	Концерттен кейін Украинадағы Беларусь елшісі Валентин Величкомен, Əзербайжан елшісі Ейнулла Мадатлімен, Киевтегі көптен білетін танысымыз, философия ғылымдарының докторы, профессор Рүстем Жанғожинмен сұхбаттасудың сәті түскен еді. Біздің өнер шеберлерінің концертіне олар да дән риза. Екі ел арасындағы мәдени байланыстардың өркен жаюына риясыз тілектерін білдіріп жатыр. Осы арада Гүлия Тұрғанбекқызы Шлюсавер-Бейсенбинова деген апайымызбен таныстық. Тұрмыс құрып, Алматыдан кеткеніне 40 жыл бо лыпты. «Сырлы аяқтың сыры кеткенімен, сыны кетпеген» дейтіндей, көрікті болғаны көрініп-ақ тұр. Гүлия апайдың сөзінен аңғарғанымыз, жан-жүрегінде елге деген мол сағыныш бар сияқты. Қазір өзі «Қазақстандық жерлестер» деп аталатын Киев мәдени орталығына жетекшілік етеді екен. Апай «Алматыға сәлем айтыңыздар» деп қимастықпен қоштасты.

	Киев көктемі қиялға қанат бітіріп, асқақ арманға, асыл мақсатқа жетелейтіндей. Киевтің өзі көркем де көрікті. Киев метросы күн сайын бір миллионнан астам жолаушы тасымалдайды екен. Жыл сайын үш метро бекеті қосылып отырады. Алдағы жылы метроның бір бекеті «Қазақстан» деп аталмақшы. Бұл жайды көкейімізге бір деп түйіп қойдық. Нұрсұлтан Əбішұлының Днепродержинскідегі кәсіптік училищені бітіргеніне 55 жыл толатын уақыт та жақындап қалыпты. Киевтегі елшіміз Зауытбек Тұрысбековтың айтуынша, осы ретте де бірқатар игі іс-шаралар ойластырылып жатқан көрінеді.

	Киевтің көрікті жерлерін аралап, тарихын саралап, көкейге біраз ой түйгендейміз. Көшедегі халық ақжарқын. Есіме қайран Тұмағамның «Украин қызына» деген өлең шумақтары түсті.



	Есімде менің, есімде,

	Бірге оқыған кездерім.

	Есімде менің, есімде

	Сенің мөлдір көздерің.

	Бірге оқып өзіңмен,

	Бірге ойнаған кездерім.

	Соғыс бітіп, мамаңмен,

	Қайта кеттің Киевке.

	Тым болмаса сонда мен,

	Қалмадым бір сүйіп те.



	Киев көшесінде Тұмағаң жырлаған осы қыз кездеспес пе екен деп қиялдаймын.

	Киев көктемі. Киевтегі концерт. Киевте қалықтаған қазақ әні. Қос халықтың, көңілдері хош халықтың достығының күндері. Болашақта осынау жарқын күндерді сағына жүруге нәсіп етсін.





ҚАЙДАСЫҢ, КƏУСАР БҰЛАҚТАР?


	немесе қазақтың дәстүрлі өнері мен мәдениеті қашаңғы қағажу көрмек?



	Қазақтың дәстүрлі әні мен күйі, ұлттық өнер мен мәдениет дегенде көкіректері қарс айрыла толғанып, сол құндылықтардың бүгінгі хал-жағдайы, көкейкесті мәселелері хақында азаматтық әділ сөз айтар, бүкпесіз адал пікір-пайымдарын ортаға салар ұлтжандыларымыздың барына шүкір. Біздің бүгінгі сұхбаттасымыз – ақтаңгер әнші, белгілі өнертанушы, ұлттық рухтың туын желбіретуші өнерпаз Ерлан ТӨЛЕУТАЙ.

	– Ерлан, қазіргі кезде жалпы қазақ өнері, оның ішінде музыка өнерінің алуан-алуан толғағы баршамызды толғандырар көкейкесті тақырыптардың біріне айналды демеске әддіміз жоқ. Мәселенің мұндай алабөтен ауқымды сипат алуын қалай түсіндірер едің?

	– Бұған бір жақты жауап беру қиын. Журналистер, өнертанушылар, ұлт өнерінің жанашырлары бұл мәселені айтудай айтып, көтерудей көтергенімен ресми орындар селт етер емес. Қазіргі уақытта қазақ қоғамына, елдік мұратымызға идеологиялық тұрғыдан төніп тұрған бірнеше үлкен қауіптер бар. Біріншісі – ол Қазақстанның шетелдік діни экспансия құрсауында қалуы. Дін жөніндегі ахуал асқынып тұрғанына кейінгі кезде орын алған оқиғалар дәлел. Бұған тоқталар болсақ әңгіме ұзап кетеді... Екіншісі, елімізде үнсіз жүріп жатқан ақпараттық майдан. Ақпараттық бәсекені мемлекет қауіпсіздігі үшін, сол мемлекетті түзуші қазақ халқы үшін өте қатерлі жағдайға жеткенін мына деректерден көруге болады. Мәселен, Қазақстанға тарайтын 4200-дей газет-журнал мен 240-тай теле-радио хабарының 90 пайызы орыс тілінде, 6 пайызы басқа шетел тілдерінде, тек 4-5 пайызы ғана қазақ тілінде екен. Қазақстанның өз ішінде 2320-дан аса басылымның 450-дейі ғана мемлекеттік тілде шығады екен. Елімізде қазақ халқының үлес салмағы 65 пайыздан асып бара жатқанын ескерсек, бұндай бөгде тілді ақпарат тасқынының астында қалған басқа мемлекетті тап басып айту қиын.

	– Олай болса, еліміздегі музыка өнерінде қалыптасып отырған шетін ахуал шетелдік бөгде тілдік ақпарат тасқынымен байланысты дегің келеді ғой?

	– Иә, түйткілді гәптің бір ұшы осында жатыр. Өйткені, қазіргі 15 пен 35 жас аралығындағы жастарымыздың ресейлік және батыстық ақпарат экспансиясымен шырмалғанын көзіміз көріп отыр. Жастардың бұл толқынының көпшілігі Біржан сал мен Мұхиттың, Ақан сері мен Балуан Шолақтың, Құрманғазы мен Тәттімбеттің әндері мен күйлерін тыңдамақ түгілі, олардың атын да жөндеп білмейді. Яғни, қазіргі қаптаған шетелдік және отандық телеарналар жаппай батыстық өмір салтын күні-түні насихаттап, жат мәдениетті асқан жымысқылықпен біздің жастарымыздың санасына сіңіруде. Оларға «Бұларың масқара ғой, бізден ұялмасаңдар да Құдайдан қорықсаңдаршы, қойсаңдаршы» деп отырған ешкім жоқ. Бұлардың даңдайсығаны соншалық, тобырлық мәдениетке негізделген, өскелең ұрпаққа өте қауіпті, жілігі татымайтын көкежасық жобаларын Қазақстан телеарналары арқылы насихаттауға көшті. («Super Star», «Екі жұлдыз», «X-factor», «Мамма мія», «Давай поженимся» т.б.) Сөйтіп жастарымызды ұлтының тарихи жадынан ажыратуға білек сыбана кіріскен бұл жобалар, жат пиғылдар өз мақсаттарына жетіп қалғандай. Өйткені, қазірдің өзінде әбден мәңгүрттенген, маргиналданған бір топ «өнер жұлдыздары» мемлекеттік телеарналардан көрермен санасын сансырататын ию-қию шоулар ұйымдастырып, теледидар төрінен халқымызға төрелік айтып, жөн сілтейтін деңгейге жетті.

	Бір сұмдығы – бойында отаншылдық сезімі жоқ, есіл-дерті коммерциялық мақсатты көздейтін осындай нигилист-өнерпазсымақтардың ықпал етумен отандық теле-радио арналарымызды тобырлық мәдениетке құмар жастар аудиториясына бейімдеу үрдісі байқалады. Бұрын Сағат Əшімбаев, Ақселеу Сейдімбек, Қадыр Мырзалиев, Шерхан Мұртаза, т.б. қайраткер ағаларымыздың ұлтты ұйыстыруға негізделген, мемлекетшіл ой-пікірлері көрініс табатын теле-радиоларымыз бір той мен бір тойдың арасында жүгіріп жүрген эстрада әншілері мен екі ауыз сөздің басын қосып ой түйе алмайтын асабасымақтардың қолына көшті. Теледидар мен радио үшін бұдан асқан сорақылық бола ма?! Соңғы жиырма жыл бойы ақпараттық соғыс тасқынының астында қалып, рухани контузия алып шыққан, адамзаттық, ұлттық құндылықтармен қаруланбаған біліксіз, өресіз буынның мемлекет идеологиясына қол сұға бастағанын, биліктің басқару тетіктеріне қолдары жете бастағанын көріп отырмыз. Бұның соңы мемлекет үшін орны толмас өкініштерге алып келуі мүмкін. Өйткені, жат мәдениеттің ықпалында өсіп-өніп маргиналданған, мәңгүрттенген, оның үстіне тобырлық мәдениеттің шылауында жетілген міскіннен ешқашан да мемлекетшіл тұлға шықпайды, ол ешқашанда өз ұлтының арман-аңсарын түсіне алмайды, ешқашанда ұлт руханиятына шырақшы бола алмайды. Мұндай тоғышар пенделер барлық құндылықтарды шоу деңгейнен арыға көтере алмайды.

	– Мәдени-рухани құндылықтарымыздың мұндай деңгейге дейін құлдырауына не себеп? Бұл үрдіс қашан, қалай басталды? Тереңдетіп, тарата айтып берсең?

	– Өнер тарихының беттеріне үңілсек, мұның алғашқы нышаны өткен ғасырдың жетпісінші жылдары біліне бастағанын байқаймыз. Осы жылдары жарық көрген әндерге сол заманның тыңдаушы қауымы: «Сөзі қазақша, әуені орысша» деп баға бергеніне сол кездегі баспасөз беттері куә. Ал еліміздің музыка қайраткерлері сол уақыттың өзінде-ақ музыканың ұлттық сипаттан ажырап бара жатқанын айтып дабыл қаға бастаған-ды. Мәселен, бір өзі қазақтың екі мыңдай ән, күйін жинаған көрнекті музыка қайраткері Борис Ерзакович 1988 жылы берген бір сұхбатында: «Жастар шығармаларының көпшілігі әзірше ұлттық болмыс-сипаттан ада, дүбәралау болып келеді. Мұның басты бір себебі: ондай шығарма авторларының қазақ халқының бай ұлттық музыка өнерінен сусындамағандығынан. Ең алдымен халықтық музыканы бойға терең сіңірмей тұрып, бүкіл адамзаттық туынды жазам деу бекершілік» – деп алаңдаушылық білдіре айтқан болатын. Борис Гиршұлының сондағы алаңдаушылығы негізсіз емес еді. Сол кездің өзінде Ресейдің жоғары музыкалық оқу орындарын, тіпті, мына өзіміздің Құрманғазы атындағы Ұлттық консерваторияны тәмамдаған кәсіби композиторлардың барлығы дерлік Еуропа музыкасы үлгісіндегі әндерді дүниеге әкеле бастады. Бірақ мұндай космополиттенген композиторлар жазған ол шығармалардың көпшілігі ұлт жүрегінен орын ала алмағандықтан, уақыт сынынан өте алмады; бұқаралық сипатқа ие бола алмай, кезеңдік музыка көрінісі ретінде уақыт көшінен қалып қойды.

	– Өткен ғасырдың тоқсаныншы жылдарынан бастап, еліміз тәуелсіздік алуына байланысты ұлт музыкасының сауығуына қолайлы жағдай туды емес пе?

	– Иә, оныңыз рас. Тәуелсіздік алған соң жалғыз музыка емес, ұлт руханияты мен мәдениетіне қатысты барлық салада сауығуға қолайлы уақыт келгендігінің нышандары сезіле бастады. Ақселеу Сейдімбектің «Дәурен-ай», «Сарыарқалары» осы кезеңде аспандады, Секен Тұрысбековтің «Көңіл толқыны», «Ақ жауын» күйлері ел жүрегін елжіретіп, халқымыздың ұлттық музыканы тосаңси бастаған құлағын қазақы бояуы келіскен, тотыдай түрленген алуан үнді қоңыр дыбысқа қарық қылып тастады. Сахнаға «Күлдір, күлдір күреңін кісінетіп» Бекболат Тілеухан, көңілашар күйлерімен көңілдің хошын келтіртіп Айгүл Үлкенбаева, «Салған әні сырнайдай» Жанар Айжанова, т.б. шықты. «Жігіттің сұлтаны» республикалық байқауы баяғының жігіті, елімнің үміті болам дейтін ер көңілді жастардың талабына дем берді. Республикалық ақындар айтысы дүркіреп өтіп жатты: «Наурыз тойы» сияқты мерекелердің халықтық сипаты күшейе түсті. Республикалық теледидар мен «Қазақ радиосы» осы жақсылықтардың жаршысы бола білді. Эфирлерден ел ұйқыға кеткенше ұлттық құндылықтар насихатталатын заман туды. Өнерпаздар еңсе көтеріп, елдік туын көтере бастағандай еді.

	Бірақ бұл жарқын кезеңнің дәуірі ұзаққа созылмады. Қазақтың ел болғандығын, Қазақстанның ұлттық республикаға айналғанын қаламайтын шовинистік, нигилистік кертартпа күштер қарап жатпады. Олар тасқындай түскен ұлттық рухтың арынын басатын амалдар іздеді. Ондай балама тапты да. Соның алғашқы «қарлығашы» – «Азия дауысы» болды. Олардың «А-а-а-а-аз-ия да-а-а-у-сы» деп кекештене жарты дүниеге жар салған сақау жарнамасы қазақ музыкасын аздыруға, ұлт музыкасын тоздыруға жасалған алғашқы адым еді. Кейін осы сақау жарнамадан басталған «халықаралық» байқаудан қаншама мақау әнші «өнер әлеміне» жолдама алды десеңші. Жарнамасына дейін сақау сөйлетіп жаман ырыммен келген «Азия дауысы» өміршең бола алған жоқ. Бірақ өз тыңдарманын тауып, ұлттық сипатта дамуға және жетекші рөлге ие бола бастаған қазақ музыкасына есеңгірете соққы беріп үлгерді. Кейін осы соққылардан оңала алмаған қазақ музыкасы тобырлық музыканың алдында тізе бүкті.

	«Бір қызымнан бір қызым әм сорақы» дегендей, «Азия дауысының» орнын жастарға арналған «Жас қанат» конкурсы басты. Бұларға құйылған қаржыда қисап болмады. Отандық телеарналар осы конкурстарды күндіз-түні насихаттады. Бұл байқаулардан кейін ылғи қызтеке дауысты жастарды жеңімпаз қылуды мақсат еткен «Супер стар» деген сұмдық шықты. Қойшы, әйтеуір бұларға тамырын сонау өткен ғасырдың сексенінші жылдарынан тартатын, Əміре Қашаубаев, Құрманғазы атындағы республикалық ән, күй конкурстары астар болуға жарамай қалды. Қысқасын айтқанда, айналдырған аз жылда осындай ұлттық, мемлекеттік мүддеге қайшы шетелдік тобырлық мәдениетті ту етуші жымысқы жобалар ұлттық музыкамызды тұғырынан тайдырып, жеңімпаз күшке айналып шыға келді. Гитлердің марш екпінді музыкаларды жүйелі түрде пайдалану арқылы айналдырған бес-алты жылдың ішінде неміс халқының авангардынан қанқұйлы фашистер «тәрбиелеп» шығарғанын білеміз. Біздің жастарымыздың тұтынып жүрген музыкасы Гитлердікінен әлдеқайда қауіпті, әлдеқайда қиратушы күшке ие, зұлым да, құбыжық музыка.

	– Тобырлық өнер түрлерінің осыншама түрленуі мен гүлденуінің себебі неде деп ойлайсың?

	– Біз құндылықтардың құны кеткен заманда өмір сүріп отырмыз. Тәуелсіздігімізді алған кезден бастап Үкіметіміз барлық ресурстарды еліміздің экономикасын өрлетуге жұмылдырды. Рухани құндылықтарымыз жылдар бойы қараусыз жатты. «Бақпасаң мал кетеді...» дегендей, құндылықтарды қандай жағдайда болсын бағу керек, қарау қажет. Бағу, қарау жеткіліксіз, мәпелеу керек. Бізде осының бірі болмады. Сол кезде тобырлық мәдениет ұрық шашып, бақшаға қаптап кеткен арам шөптей қаулап өсіп кетті. Шу алқабында бой бермей өсіп жатқан есірткі шөбі сияқты, онымен де күресу мүмкін болмай барады. Осылайша жасанды өнерпаздар қаптады. Байқап отырғанымыздай, тобырдың өзінің әншісі, өзінің ақыны, өзінің композиторы, өзінің журналисі, өзінің продюсері, өзінің режиссері, өзінің әсіре діншілі, өзінің көрермені болады екен. Бажайлай қарасаңыз, аз жылда еліміздің мәдени кеңістігінде олардың мызғымастай берік жүйе құрып үлгергенін аңғарасыз. Олар рухани құбылыстар жасауға қабілетсіз (адамзаттық, ұлттық құндылықтармен қаруланбаған соң қабілет қайдан болсын). Осы буын енді руханият пен мәдениеттің тұтқаларына ие болып жатыр. Бірақ олар өздеріндегі тобырлық сана деңгейімен қазақ мәдениетін ешқашан ұшпаққа шығара алмайтынын ескермейді.

	Сонда біз ең жауапты саланың тізгінін кімдерге беріп жатырмыз? Мен таяуда Түркия қазақтарынан бір қызық әңгіме естідім. 1950 жылдарда Қытай билігінен қашып, үркіншілікке ұшыраған қазақтар Тибет арқылы Үндістан асқаны белгілі. Түркияға өту мәселесі шешілгенше аз-кем аялдап, ес жияды. Сонда бұлар күнделікті азыққа қой соятын болса керек. Бұлар мал сойып жатқанда маймылдар жақын келіп, тал арасынан баспалап қарап тұрады екен. Бірде қасапшылар мал сойған жерде пышағын ұмытып кетеді. Сонда не болған дейсіз ғой. Əлгі маймылдар өзара жиылысып, «ақылдасып», іштерінен бір миғұланы «құрбандық» болуға келістіріпті. Сөйтіп әлгілер бір маймылдың аяқ-қолын жіппен шандып байлап, тамағынан пышақпен орып жіберіпті. Осылайша маймылдар іштерінен бірнеше маймылды құрбандыққа «шалыпты». Əрине, маймылдар не істеп жатқанына есеп бере алмайды. Өйткені, адамдардан көргенін істегенмен, оларда адамдық сана жоқ. Біздің руханиятта қалыптасып отырған ахуал да осы маймыл тірліктің ар жақ, бер жағындағы шаруа болып отыр. Қазіргі шоуменге айналып, супер жұлдыз атанып жүргендер де осы маймылдар сияқты, ең асыл құндылықтарымызды құрбандыққа шалып, қазақ мәдениеті үшін өлшеусіз зардаптар әкеліп жатқандығына есеп бере алмайды. Өйткені, оларда ұлттық рух жоқ, рухани сана, зиял кемшін. Ұлт руханиятына жетекші болу үшін өз халқыңның парасат биігін меңгеруің керек. Бұл майданда коммерциялық бақай есепке орын жоқ. Өкінішке қарай, тізгініне орыс тілді тобырлық мәдениет өкілдері ие болып алған еліміздегі мәдени жобалардың барлығы дерлік коммерциялық мақсат көздейді. Ащы ақиқаты осы.

	– Ерлан, жасыратыны жоқ, кейінгі кезде домбырамен ән айтатын өнерпаздарымыздың бойынан да жігерсіздік байқаймыз. Неге қазір арамызда Қайрат Байбосынов пен Жәнібек Кәрменов сияқты өнерпаздар жоқ.

	– Қазақтың музыкалық мәдениеті жеңілген мәдениет. Жеңілгенде дүниежүзілік классикалық мәдениеттен жеңілсе арман жоқ қой. (Құдай оның да бетін аулақ қылсын) Үш жүз жыл бойы ойран салған отаршылдардан жеңілмеген, қайта жетілген мәдениетіміз айналдырған аз жылда тексіз-затсыз афро-американдық тобырлық музыканың шапқыншылығына төтеп бере алмай жеңіліп отыр ғой. «Көпте ақыл жоқ, сондықтан ебін тауып жөнге сал» демей ме, Абай жарықтық. Күні-түні «Өнердің төресі осы» деп тележәшік біткен үздіксіз насихаттай берген соң, байғұс бұқара қайтсін, шұбырып шуылдақ музыканың соңынан еріп жүре берді емес пе. Олардың бетін бермен қарату үшін «сендердің көретіндерің мынау, тыңдайтындарың мынау» дейтіндей ұлттық нақышы мол, нәзік талғам қалыптастырарлықтай текті дүниелерімізді толайым ұсына алмадық. Абай айтқандай, «ебін тауып жөнге сала алмадық». Шетелдік жарқылдақ, жырқылдақ дүниені көре берген соң, дарылдақ даңғазаны тыңдай берген соң, жат мәдениеттің салқыны бойын алған ұлттың бойында төл өнерін қор сезіну бейшаралығы пайда болады. Сөйтіп, басқаны зор, өзін қор санады. Осындай психологиялық дерт меңдеген қазіргі жастарымыздың бойынан өз ұлтын өгейсінуді, қорсынуды байқаймыз. Бұл – ұлттық құндылықтар жат мәдениеттен жеңілгенде пайда болатын келеңсіз құбылыс. Жастар түгілі, қазір жоғары лауазымды шенеуніктер мен кекірік атқан тексіз байлар мәңгүрттенген балаларының үйлену тойында қос тілді (қазақ, орыс) асаба жалдайды, шетелден, көрші Ресейден олардың өз элитасы тыңдауға арланатын поп музыка жұлдыздарын шақырады. Олардың бақырып, шақырғанын өнер деп ұғатын өзіміздің намыссыз қандастарымыз сандарын шапаттап мәз болады. Шетелдік поп жұлдыздар болса, надан, мәңгүрт қазақ байының қалтасын қаққанына мастанып елдеріне қайтады.

	Бір сұмдығы, ит басына іркіт төгілген әлгі тойларда қазақтың домбырасына орын жоқ. Кеңес кезіндегі «Тамаша» шын мәніндегі «Тамаша» еді ғой. Оның астарлы, ойлы, қазақы әзілдері өз алдына, ондағы домбырамен ән салатын, күй тартатын өнерпаздарды тыңдаудың өзі бір ғанибет еді. Қазір «Тамаша» сияқты әзілкештер театрлары елімізде ондап саналады. Бірақ олар да қазақтың домбырасын ата жауындай көреді, домбыра ұстағандарды ығынан жүргізбейді. Ол жігіттер домбырамен араз болса да, намысы араз болмау керек еді. Домбыра деген қазақтың намысы ғой. «Жығылған үстіне жұдырық» дегендей, елімізде өтіп жатқан мемлекеттік мерекелік шараларда домбырамен ән айтылмайтын, күй тартылмайтын болып барады. Бәрінде сол безек қағып жүрген фонограммашыл «эстрада жұлдыздары». Сондықтан бүкіл ұлт болып өзінің домбырасынан сырт айналған соң, бүтін бір мемлекет төл өнерін күресінге тастаған соң, бір сөзбен айтқанда, домбыра кеңістігін, оның халыққа шығар өрісін қасақана тарылтып, фонограммашыл әншісымақ қауымға алып берген соң, Қайрат Байбосынов пен Жәнібек Кәрменов сияқты әншілер қайдан шықсын. Əнші шығармашылық бабында болу үшін сахнаға жиі шығуы керек. Əйтпесе қарайып, бабынан айырылып қалады. Бапсыз, бақсыз, айында-жылында ел алдына бір шығатын, тыңдарманы жоқ жетім әншінің бойында қайдан жігер, қайтіп жалын болсын. Қайрат Байбосыновтардың жоқтығы осыдан. Олардың орнын тайраңдаған «жұлдыз» апасы «Қап-қарашка» деп еркелететін басқа Қайратиктер мен Нуржанчиктер сияқты тобырлық музыканың өкілдері басты.

	Біздің жыл санауымызға дейінгі бірінші ғасырда ғұмыр кешкен қытайдың ұлы тарихшысы Сыма Цяньның халық музыкасы жайында айтқан ғажап пікірі еске түседі:

	«Егер ән-күй нәзік те сазды, тосын да толғамды болса, онда халықты ой мен мұң басқаны; егер ән-күй ерке де еркін, сабырлы да сазды болса, онда халықтың көңіл күйі жақсы; егер ән-күй шамырқана ширығып, бас жағы шырқай көтеріліп, соңы шабытты сезіммен самғаса, онда халықтың сенімі орнықты болғаны; егер ән-күй бір сарынды, толғамды, есті, сезімі терең болса, онда халық қанағатшыл және сый-құрметшіл; егер ән-күй жаныңды жадыратып, көңіліңді көтеріп, сұлулыққа іңкәр етсе, онда халықтың мейірімді де сезімтал болғаны; ал егер ән-күй апырықтаған, ардың-гүрдің, әлем-жәлем болып, бойыңды еліктіріп әкетсе, онда халықтың азғындыққа салынып, аласапыран күй кешкені» Осылардың ішінде қазақ халқы қазір, әрине, ғұламаның соңғы айтқандарын басынан кешіріп отырғанына ешкім шүбә келтіре қоймас.

	– Осындайда бір сұрақ туындайды. Неге домбырашы өнерпаздар бастары қосылып, өздері талап қылмасқа? Мәселен, ән кештерін өткізіп дегендей?..

	– Ондай талаптар бар. Мәселен, екі жылдың жүзі болды, жастардың «Адырна» ұлттық этнографиялық бірлестігі Біржан салдың, Ақан серінің, Мұхиттың, Жаяу Мұсаның, Үкілі Ыбырайдың ән кештерін өткізіп үлгерді. Алда Балуан Шолақ шығармашылығына арналған ән кешіне дайындалудамыз. Осы игі істеріміз жайында бас газетіміздің бетінде өзіңіз де бірнеше мәрте жаздыңыз. Бірақ Балуан Шолақ сияқты халқымыздың біртуар өнерпазының кешіне демеуші таппай пұшайманбыз. Міне, осы кештерді ұйымдастыруда ненің куәсі болмай жүрміз дейсіз? Өткізетін сарайымыздың жал ақысынан бастап, жасайтын жарнамасына дейін өз қалтамыздан қаржы шығаруға мәжбүрміз. Кешті өткізу, ұйымдастыру жұмыстары бірлестіктің төрағасы Арман Əубәкір мен оның пікірлес серіктері Нұрлан Наурызәлі мен Ардақ Беркімбай сияқты отты, жігерлі жас жігіттердің мойнында. Жоламан Құжиманов, Рамазан Стамғазиев, Еркін Шүкіман, Ерлан Рысқали сияқты майталмандар ән кешінің репертуарын жүйелейді, әншілерді баптайды. Менің мойнымда кештің сценарийі мен жүргізуі. Осы ән кештерін ұйымдастыруда қай мекеменің есігін қақпадық дейсіз. Көптеген мекеме басшылары, тіпті отандық телеарналардың басы-қасында жүргендер домбыра десе кірпідей жиырылады. Кейбірі сыпайы ғана шығарып салып жатады. «Адырна» жастардың шығармашылық бірлестігі болғандықтан мұндағы біздің көмекшілеріміздің барлығы білімді, көкірегі ояу жастар. Қуантарлығы – осы жастар халық музыкасын жанындай жақсы көреді және көбінің қалам қайраты бар журналистер. Келеңсіздіктермен, кедергі, бөгеттермен бетпе-бет келе берген соң олар да қарап жүрмей, еліміздегі мәдениет саясаты туралы ақпарат, дерек, дәйек жинай жүреді.

	Сөйтсек, ұлттық музыкаға Үкіметіміз мардымсыз болса да қаржы бөлетін көрінеді. Бірақ бұл қаржылар ұлттық музыканы өркендетуге жұмсаймыз деген желеумен әлдебір ысқаяқ, пысықтардың көмейінен өтіп кетіп жатқан сияқты... Сонда да болса ұйымдастырған кештерімізге көрерменнің көп келетіні қуантады. Осыған қарап, қазақтың ұлттық классикалық музыкасына сұраныс жоқ деген қауесеттің әдейі ойдан шығарылған миф екеніне көзіміз жеткендей. Кешімізге келген көрерменге қарап шүкіршілік қыламын. Мұнда кім жоқ дейсіз? Еңкейген кәрі мен кішкентай бүлдіршіндер, орыс тілді қауым, студент жастар. Соған қарағанда қазақ қоғамында тобырлық мәдениеттің ықпалына ешқашан түспейтін, рухани иммунитеті мықты, төл өнерін ардақтай алатын бекзада, текті қауымның қоры үзілмек емес деген ойдамын.

	– Дұрыс айтасың, Ерлан. Өйткені, қазақтың ұлттық рухының негізі – оның дәстүрлі әнінде, ұлттың музыкасында жатыр емес пе? Ұлтының ән-күйін, музыкасын сүймейтіндерде ұлттық намыс та кемірек болатын шығар?

	– Əрине, солай. Содан шығатын басқа да тексіздіктер толып жатыр. Тақауда атақты әнші, композитор Жарылғапбердінің Алматыда тұратын жиені, ұзақ жылдар бойы ағартушылық салада қызмет істеген зейнеткер әжей маған қоңырау шалып, Баянауылда Жарылғапбердінің басы қарайтылғанын, құран оқытылып, ас берілгенін айтты. Сосын бір телеарнадан Баянауылда Жасыбай көлінің жағасында жын ойнақ жасалып жатқанын, ел азаматтарының бұл сұмдыққа неге жол беріп отырғанына қынжылысын білдірді. Неге мұндайға жол бересіңдер деп ренішін жеткізді. Қатты қысылып қалдым.

	«Ұялған тек тұрмас» дегендей, еліміздің үлкен қалаларында жасалатын «жын ойнақтың» аядай Жасыбайға қайдан «тап болғанын» жалма-жан анықтауға көштім. Сөйтсем, жыл сайын Баянауылдың Жасыбай көлінің жағасында эстрада жұлдыздарының фестивалін дәстүрлі түрде өткізу жолға қойылыпты. Еліміздегі тобырлық мәдениеттің туын көтерген кілең «жұлдыз», қалың сайқымазақ, өңшең «фанершик» (фанершик – фонограммамен ән айтатындарға жұрттың берген «атауы») атаулы жыл сайын Жасыбайдың жағасында бас қосып, ала жаздай киелі мекеннің айналасын азан-қазан, у-шу қылатын болыпты. Жергілікті жұрт осыған наразылық білдіруде. «Əлкей Марғұлан, Шәкен, Кәукендер тірі болса, арызымызды айтар едік, «тоқтатыңдар, мына жын ойнақты» дер едік деп қамығады баянауылдық қария. Əлгі жын-ойнақ басылып, «жұлдыздар» жайына кеткен соң, соңдарынан шашылған қоқыстан басқа ештеңе қалмайтын көрінеді. Осындайда ой туады. Баянауыл – ұлттық табиғи қорық деген статусы бар мемлекет қорғауындағы ерекше экологиялық аймақ болып саналады. Баянауыл ұлттық паркі – жын ойнақ жасамақ түгілі, кірген-шыққан туристер аяғын аңдап басатын айрықша рекреациялық аймаққа жатады. Сонда мемлекеттік қорғаудағы парктің төрінде жыл сайын дүрліктіріп «жұлдыздар фестивалін» өткізуге кім рұқсат беріп отыр деген сауал көлденеңдейді.

	Жарайды, бұл жер экологиясы: тапталған шөп, сынған бұта өседі, сындырылған бөтелке мен төккен қоқыс жерге сіңеді, борсыған көл қайтадан қалпына келеді деп өзімізді жұбатайық. Ал жан экологиясын қайда қоямыз? Көлдің жағасы халқымыздың небір аяулы тұлғалары мәңгілік тыныс тапқан көне қорым екендігі белгілі. Мұнда жоңғар шапқыншылығы кезінде кеудесін оққа төсеп өлген Жасыбай батырдың сүйегі жатыр. Қалмаққа «таң атырып, күн шығармаған» (Мәшһүр Жүсіп) Олжабай батырдың үрім-бұтағы осында жерленген. Халқымыздың аяулы перзенттері: Жаяу Мұса мен Əлкей Марғұланның ата-бабалары осында жатыр. Тіпті, даңқты ақын Олжас ағамыздың атасы ұзын Сүлеймен осы көлдің дәл жағасындағы қорымға қойылған. Міне, осы көне қорымның үстінде қазіргі заманның обал-сауапты білмейтін, аруақ, кие деген ұғымдардан айылын жимайтын «өнер жұлдыздары» тайраңдап би билейді, шалықтап ән айтады. Арақ, шарап, сыра, сусын ішкен, даңғаза музыкаға еліріп, көздері тұманданған, есірік буған, зәр қысқан жұрт киелі қорымның айналасына барып дәрет сындырады... Олардың ұғымынша, ісләм дінінде аруақты адам, киелі жер жоқ. Сондықтан иен далада мүлгіп тұрған батырлар мен әулие-әмбиелер жерленген мазар, қорымдарының түк қасиет, кепиеті болмайды-мыс. Соңғы жылдары саналарын уахабтық идеология сансыратып жіберген жас ұрпақтың көпшілігінің түсінігі осы.

	Қазақ дүниетанымына қайшы, қасиетті сезімдерден ада.

	– Осындайда ұлттық намыс туралы әңгіме айтушылардың өзін жүре тыңдап, келемеж қылуға айналдық. Сондай намыс қайрағы болмаса әр салада ұлттық табыс, жетістіктер де қарасын көрсетпей кететіні рас емес пе?

	– Өткенде Лондон олимпиадасында қазақ спортшыларының күрестен бірде-бір алтын олжалай алмағанының куәсі болдық. Көрермен жұртшылық спортшыларымыздың (бокс пен күрес) бойында намыс пен рухтың жоқтығын айтуда. Мамандар күрес өнеріне ғылыми тұрғыдан келу керек деп дабыл қағуда. Иә балуандарымыздың көздерінде от, бойларында рух, ауыздарында аруақ жоқ. Ежелден қазақтың жекпе-жек өнері мен аруақ ұғымы егіз ұғым. Баяғының батырлары жекпе-жекке шығарда, өнерпазы топқа түсерде аруақ шақырады. «Аруақ» сөзінде қазақтың ұлттық кодының кілті тұр. Егер сен шын жаннан кешіп, Алаш үшін, ел намысы үшін іс қылар болып, қиналған сәтте аруақ шақырар болсаң – ол кілт ашылады, сені тылсым күштер демейді, рухтар жебейді. Аруақ – ісләм дінінен бұрын пайда болған, мыңдаған жылдар бойы халқымызбен жасасып келе жатқан қасиетті ұғым. Осыдан 300 жыл бұрын (1712–1713 жылдары ағылшын барлаушылары вахабизм ағымының негізін салды) ағылшын арнайы барлау қызметі ісләм мәдениетінің жасампаз күшін әлсіретіп, мұсылман мемлекеттерінің алауыздығын күшейту үшін дүниеге әкелген вахабизм сияқты арабтық-ағылшын-американдық тоталитарлық жасанды діни секталар еліміздің діни күштерімен ауыз жаласып алып, халқымызды кие-қасиеттерінен, бір сөзбен айтқанда, аруағынан айыруда. Осы дерттердің түп төркіні елімізге дендеп кіріп, ел жастарын рухани дімкәстікке ұшыратқан тобырлық мәдениеттің толассыз шабуылында жатыр. Алайда, оған қарсы майдан ашуға, «рухани басқыншыларды» елімізден тырқыратып қуып шығуға ешкім белсенер емес. Ұлттың жаны (ділі деп түсініңіз) үш бірдей рухани қамалдың ішінде өмір сүреді. Ол ұлттың төлтума музыкасы – ағзаның ұлпа терісі қызметін атқарады. Екіншісі – діні. Ол дененің еті – сүйекті сақтаушы; үшінші – тіл. Бұл – ұлт денесінің сүйегі, қаңқасы десе де болады. Осы қорған-қамалдардың ішінде (музыка, дін, тіл) – ұлттың ділі – жүрегі соғып тұрмақ. Діліміздің осы үш қорғаныс қабатының да созылмалы ауруға шалдыққанын, дерттің күннен-күнге дендеп бара жатқанын көріп отырып ешбір шара қолдана алмаудамыз. Шетелдік рухани экспансияға ең әуелі төлтума музыкамыздың жаппай жойқындықпен ұшырағандығына, отаршыл-миссионерлердің бірінші ұлттық музыканы есеңгіретіп барып, ата дінімізге ауыз салғандығына төрт көзіміз түгел отырып куәдүр болуға мәжбүрміз. Іш қазандай қайнайды, күресуге дәрмен жоқ деп осындайда айтылған болар, сірә. Мәселені төтесінен қойып айтқанда біз дәстүрімізді қорғап, сақтай алмаудамыз. Ал дәстүрін сақтаған ұлтқа Құдай да болысады дер едім.

	– Фонограмма жөнінде айтып қалдың. Қазір музыка мамандары фонограмманың қазақ музыка өнеріне тигізген өлшеусіз зиянын айтып дабыл қағуда. Бұл жөнінде өзіңнің пікіріңді білсек?

	– Фонограмма дерті ел ішін дендегелі он бес жылдың жүзі болып қалды. Бейнелеп айтсақ, бесіктегі баладан еңкейген қартқа дейін, мектеп мұғалімінен парламент депутатына дейін фонограммашыл болып алды. Фонограмманың – дегені бар. Кеңес заманында өнерпаздар белгілі бір аспаптың сүйемеліне (домбыра, гитара, баян, фортепиано, т.б.) немесе оркестрге қосыла шырқайтын. Эстрада әншілері ғана көп жағдайда «минуспен» айтатын. «Плюс» деген атымен болмаушы еді. Қазіргі біздің өнерпаздарымыз осы «плюспен» айтып жүр. Осы орайда «плюс» дегеннің не екеніне тоқтай кетсек. Алдымен әнші даусы күні бұрын компьютерге жазылып алынып, әрленіп, құбылтылып өңделеді. Сонан соң оған аранжировка жасалады. Осы өлі дауысты «плюс» дейміз. Яғни «плюспен» ән айту деп микрофонды тақау ұстап, дискіге жазылған өлі дауысқа ерніңізді сәйкес келтіріп, аузыңызды сәтімен жыбырлатып тұруды айтамыз. Өзіңіз айтыңызшы, осы өнер ме енді? Қазір туған күннен бастап, мемлекеттік мерекелерге дейін өнерпаздар осы «плюспен» «ән салады». Өздеріне шетелдік атаулар мен жыртқыш аң-құстардың аттарын қойып алған өңшең екі иығын жұлып жеген топтар даңғаза әуенсымақтарымен құлағыңызды тұндырады.

	Бала кезімізде ауылдағы тойларды көрдік. Күн бата басталған той думаны дыбыс күшейткіш арқылы еркін естіліп, ауыл аспанында таң атқанша қалықтап тұратын. Кейін сондағы дыбыс күшейткіштердің қуатын анықтадым. Сөйтсем әлгі тойларға қойылатын дыбыс аппаратурасының күші бар болғаны 100–200 Ват аралығында екен. Қазіргі жиын-тойларға қойылып жүрген аппаратуралардың қуаты 1000 Ваттан әрі. Демек, біз нормадан он, жиырма есе артық жойқын даңғазаны тыңдауға мәжбүрміз. Кейде тойдан шаршап қайтып бара жатқан кексе кісілерді көремін. Олар құлағын сарсытқан даңғаза музыкадан шаршап бара жатқанын айтады. Үлкендер жағы: «Домбырамен ән айтылмады, күй тартылмады» деп ренжіп бара жатады. Осындайда «Домбырасыз, дискілермен кеш өтпек» деген қарағандылық Руслан Нұрбай атты ақынның осыдан көп жыл бұрын жазылған өлеңі еске түседі. Ақынның айтқаны әулиедей келді. Фонограмма ел руханиятынан домбыраны біржола ығыстырып шығарды десе де болады. Өйткені, компьютерде өңделіп, әрленіп, жасанды қуат беріліп, күшейтілген дауыс пен домбыра сүйемеліндегі табиғи дауыстың арасы жер мен көктей. Бір сөзбен айтқанда, фонограмма төл өнерімізге жойқын соққы жасады. Фонограммамен тұтас бір буын «тәрбиеленіп» шықты. Ұлттық құндылықтардың қадірін білмейтін бұл буын келешекте қазақ қоғамының соры болмақ. Ең өкініштісі, фонограмма қолдануды заңмен реттеуге талпыныс танытпай отырған дүниежүзінде екі-ақ мемлекет

	– Қазақстан мен Қырғызстан болып отыр. Мәселен, Əзірбайжанның Мәдениет министрі, өзі әнші Полат Бұлбұлоғлы бір қаулының күшімен фонограммаға тыйым салғызды. Көрші Қытайда фонограммамен ән айту туралы ұғымы мүлдем жоқ және порно өнім насихаттағандар бірден өлім жазасына кесіледі. Түркіменстан да фонограммасыз елдердің қатарында. Германияда фонограмма пайдаланған өнерпаздың орны – абақты. Америкада фонограмма пайдаландым дегенше әншілік мансабыма балта шаптым дей бер. Бірде Италияға барып ән салған жас қазақ қызы: «Ол жақта фонограммамен ән салғызбайды екен» деп таңданысын жасырма алмай теледидардан сұхбат беріп жатыр. Таяуда бір қызық әңгіме естідім. Біздің бір топ байшыкеш Францияға барыпты. Орталарында бір әнші қыздары бар екен. Ресторанда, француз шарабына қызара бөртіп, бөгіп алған әлгілер орталарындағы әнші қызға ән салдырмақ болып гулесіпті. Барлығы кеу-кеулеп қоймаған соң қарындасымыз сөмкесінен дискісін суырып алып, ресторан музыканттарына ойнатуды өтінеді. Əлгілер қыздың бұл қылығына таң қалып, Францияда фонограммамен ән айту ақылға сыймайтынын айтып, тіпті фонограмма ойнататын күйтабақтың бұл жақта болмайтынын түсіндіріпті. Біздің бір атқамінеріміз бұған жатып келіп ашуланыпты. Іштерінен ойы «ұшқыр» біреуі: «Фонограммамен мұндағы орыс ресторандарында айтуға болады, сонда барып шырқайық» деген соң, желігіп алған жұрт қойсын ба, Парижден орыс ресторанын іздеп тауыпты. Мұнда келсе де сол жағдай: «Францияда фонограмма қолдану қылмысқа пара-пар дүние, мен ел заңына томпақ әрекет жасай алмаймын, мінеки гитара, мінеки фортепиано, ал да шырқаңдар», – деп ағынан жарылыпты ресторан қожайыны. Сөйтіп, біздің «делегация» мойындары салбырап кері қайтыпты.

	Бұл не сонда, өресіздік пе, әлде парықсыздық па? Француздар дүрлігіп фонограмма іздеп жүрген біздің жаңа қазақтарымыз туралы не ойлады екен? Ұят-ай! Сондықтан, фонограмма жөнінде Үкіметіміз тез арада шара қолданбаса болмайды. Егер осылай кете берсек, халық асыл мен жасықты парықтаудан, өнерпаз бен өлерменді ажыратудан қалады. Бәрінен де әнші болам деген жасқа обал болуда. Негізінен әншінің дауысы жиырма бес жасқа келгенде толысып жетіледі. Оның өзінде күніне алты-жеті сағат талмай еңбектенген жағдайда ғана. Ал қазіргі әншілеріміз тап бір анасынан микрофон мен диск ұстап туғандай ерін жыбырлатқанға мәз. Мен осы фонограммашыл эстрада әншілерінің көбінің намаз оқып, халал жолмен жүретіндігін жария мақтаныш ететінін байқадым. Сөйте тұра фонограммамен ән айтып пұл табудың нағыз харам іс екендігін олар жорта білмегенсиді. Егер фонограмманы заң жолымен реттеп тыйым салатын болсақ, бейнелеп айтқанда, біздің әншілеріміз харамнан тыйылып, халал стандартына көшер еді. Əншілер арасында адал бәсекелестік артып, өнердің өрісі тазарар еді, кім көрінген харам дауыспен ән айтып, ел санасын арамдау тыйылар еді, халықтың талғамы қалпына келер еді. Əзірше бұның бәрі арман күйінде қалып отырғаны өкінішті.

	– Осыдан біраз бұрын өнертанушы, композитор Ілия Жақановтың баспасөз беттерінде «Қазақтың классикалық музыкасы енді тумайды» деген сұхбаты жарияланды. Осы пікірмен келісесің бе?

	– Келісемін. Ілекең қазақ өнертану саласының қарт тарланы ретінде өзі көзі жеткен ащы ақиқатты айтып отыр. Ілекең не айтса да ойланып, толғанып барып пікір айтатын адам. Оның «Эстрада туралы айтпаңдар, ол менің қасіретім» дегенін қазақ музыка өнерінің үлкен білгірінің, өзі де ұлы композитор Ілия ағамыздың жан айқайы деп ұққанымыз жөн. Кеңес заманында қазақ өнерін өгіздей өрге сүйреген саусақпен санарлықтай бірнеше ғана адам бар. Олар: Темірбек Жүргенов, Ахмет Жұбанов, Ілияс Омаров, Өзбекәлі Жәнібеков, Жексенбек Еркінбеков, Ақселеу Сейдімбеков, Ілия Жақанов, Жарқын Шәкерім. Бұл тізімге жат жұрттан А.Затаевич пен Б.Ерзаковичті қосамын. Міне, осы аяулы ағаларымыз халық өнері халықтың жаны екенін, егер сол дәстүрлі өнер азса, халық та азатынын, ұлттық болмыстың құрдымға кететінін жан-жүрегімен сезініп, ұлт өнерін аман сақтау жолында жанқиярлықпен күрескендер. Мәселен, Ілия Жақанов ағамыз еліміздің теледидар мен радио салаларының музыкалық редакцияларын ширек ғасырға жуық уақыт басқарған адам. Осы жылдар ішінде Ілекең халық музыкасының небір інжу-маржандарын эфир арқылы жұрт жүрегіне жеткізуші болды. Ілекең эфирді өте таза ұстады. Ол кісі қазақ музыкасына шырақшы болып тұрған кездерде эфирден сапасыз дүниелер өтпейтін. Жақанов заманында эфирді ластайтын көше әндері, батыстың даңғаза музыкасы, қазақстандық композиторлардың нашар шығармалары эфирге жіберілмейтін. Былайша айтқанда, Ілекең «көрінбейтін империя» құрған адам. Ол иелік еткен музыка империясы отыз жылға жуық қазақтың бекзат қауымының, әнсүйер әлеуметінің талғамын тәрбиеледі, ұлт жанын асылдандырды, ой-санасын көріктендірді. Мен ол заманның адамдарын жаны нұрлы адамдар деп білемін. Өйткені, бұл ұрпақ халық музыкасы мен әлемдік классиканың інжу-маржандарын тыңдап өскен жандар. Осының барлығы ұлт музыкасын насихаттаудағы «Қазақ радиосы» ұжымының адамгершілік биік ұстанымының, тыңдарман алдындағы кәсіби жауапкершіліктерін терең сезіне білуінің арқасында жүзеге асты.

	Ал енді қазір не болды? «Теңіз бастан былғанды...» дегендей, эфирлердің барлығын былғанышқа толы даңғаза басты. Тіпті дәрежесі көше әндерінен төмен әуенсымақтар, Африкадан Америкаға апарған құлдардың музыкасы болып есептелетін афроамерикандық порноырғақтар үйіңіздің төріндегі теледидар мен радиодан күні-түні үздіксіз ыңқылдайды. Қаптаған «қазақстандық композиторсымақтардың»: сөзі – балдыр-батпақ, әні – шалдыр-шатпақ «туындылары» жүйкеңізді кеміре ызыңдайды. Міне, осының барлығын көріп-біліп отырған Ілия ағамыз қайдан күйінбесін. Кезінде өзі құрған, өзі қалыптастырған музыка империясының көз алдында күлге айналғанын көргеннен ауыр не бар? Ілекең түгілі, одан көп жас кіші менің өзім де осы сұмдыққа пұшайманмын. Өзіміз тоталитарлық кезең деп айтып жүрген Кеңес заманында теледидардан ылғи Қазақстанның өнер шеберлерінің концерттері жиі беріліп жататын. Эстрада әншілерінен бастап, балетке дейін көрсетілетін концерттерден мен домбырадан басқа ешқайсысына ден қоймаушы едім. Теледидардан Қайрат Байбосынов, Жәнібек Кәрменов, Əскербек Еңкебаевтар ән салғанда кеудемді керемет мақтаныш сезімі кернеуші еді. Өзімнің қазақ болып туғаныма шаттанатынмын. Мен үшін домбыра үні бәрінен артық еді, бәрінен асқақ еді. Эстрада, опера дегендерді көзіме ілмеуші едім. Маған олар домбырамен, домбыраға қосылып салған әнмен, тартқан күймен шендесе алмайтындай көрінетін. Енді, міне, сол жат жұрттық келімсек өнердің сығалап келіп, ішімізге сыналап кіргенін, тайраңдап төрге озғанының, халқымыздың киелі қара домбырасын шетқақпай қылғанының куәсі болдық. Арабтан келген қожа мен Самарқан мен Бұхарадан келген сарттың аптығын басқан, ормандай орыс пен қарақұрттай қаптаған қытайдың қайратын қайтарған, сан ғасыр бойы қазақтың рухани қаруы болған қайран қара домбыра! Өткен ғасырдың сексенінші жылдарының басында қырғыз режиссерінің «Қызыл алма» деген фильмін көргенім бар еді. Сонда теледидардан қарт манасшының жырын әкесінің қолқалауымен еріксіз көріп отырған кішкентай қалалық қыз: «Папа, мен мына шалдан қорқам» дейді үрейленіп. Қырғыздың сол тұстағы рухани селкеулігін режиссер кинотілінде осылай жеткізіп еді. Бала болсам да осынау сұм дық суретті әлдебір тылсым түйсікпен түйсінген мен өзіме ешқашанда мына қыз сияқты болмауым керек деп серт бергендей болған едім ішімнен. Қазір қала түгілі, қазақтың ауылында осындай жағдай. Ауылдарға барған сапарларымда теледидар көріп отырған балаларды бақылаймын. Алда-жалда домбырамен ән айтыла қалса, балалар сондай зауықсыз, сүлесоқ қана көз тастап отырады, тіпті тұрып кетіп жатады. Сондайда баяғы бала кезімдегі манасшыға қорқынышпен қараған қырғыздың тұлымы желкілдеген қызы есіме түседі. Сол кезде ішімді удай ащы кермек осып өтеді.

	– Ұлттық мәдениеттің тобырлық мәдениет алдында төменшік тартуының залал, зардаптары қандай болмақ?

	– Ең бастысы – талай ғасырлар бойы Ұлы далада ұлт болып ұйысып, халық болып қалыптасқан іргелі жұртымыздың кісілік қалыбы бұзылмақ. Баяғыдан «Дүние бұзылса бұқараға сыяды, бұқара бұзылса дүниеге сыймайды» деген тәмсіл жеткен. Кісіліктен ада ұлт елдік санасынан айырылады. Елдік санасынан айырылған ұлт ата-баба салтын қастерлеу, дәстүрін сақтау, өнерін қадірлеу деген қасиетті сезімдерден қалыс қалады. Əлемдік алпауыттарға керегі осындай дүбәрә жұрт. Олар жеріміздің асты-үстінің байлығын оңай жолмен иеленіп алу үшін қазақтың қуатты, рухы биік ел болуына мүдделі емес. Халықты тобырлық мәдениет арқылы топастандыру әлем алпауыттарының талайдан бергі ең басым бағытты жобаларының бірі. Бұл жолда олар ештеңеден тайынбауда. Олардың басты мақсаты – біз сияқты отарсыздану үдерісі жүргізілмеген, әлі құлдық санадан сауыға алмай жатқан елдердің халқынан ішіп-жеуді ғана білетін тұтынушы қауым жасап шығару. Елімізде күні-түні порноарналар көріп, попкорн жеп, кола сусынын ішіп, иленіп диванда жататын, селеңдеп ойсыз, қамсыз өмір өткізетін масыл міскіндердің күн санап көбейіп келе жатқаны осының айғағы.

	– Ал енді, Ерлан, осы келеңсіз үрдісті ауыздықтау үшін не істеуіміз керек?

	– Ұлт ұстазы Ахмет Байтұрсынов айтпақшы «... осы керектер жолында жұмыс істеу керек». Ең бірінші кезекте Ұлттық музыка өнері туралы заң қабылдау керек. Ол заң қазақ музыкасын ұлттық және әлемдік құндылық ретінде қорғауға пәрменді және музыка өнерінің бүткіл проблемаларын: фонограммадан бастап, БАҚ-тағы жөнсіздіктер мен жүгенсіздіктерді шешуге әлеуетті болуы керек. Ең бастысы – ұлттық музыкамызға мемлекеттік мәртебе берілуі керек. Сонда музыка мәдениеті саласындағы талай жылдар бойы қордаланып, ел келешегіне қатер төндіре бастаған түйткілдер біртіндеп шешілетін болады. Əйтпесе сан алуан діни секталар санасын сансыратқан, жылауық әуендер сүйегін жасытқан, тобырлық мәдениет рухын талапайға түсірген, сөйтіп ұлттық һәм адамзаттық құндылыққа барар жолда бағыт-бағдарсыз қалған Алаштың адасқақ ұрпағы үшін күні ертең Тәуелсіздіктің қадірі болмай қалмасына кім кепіл?!

	– Əңгімеңізге рахмет!





«ТЕАТР – ҰЛТ РУХЫНЫҢ ЖАРШЫСЫ»




	Қазақтың театр өнері дара тұлғаларға бай. Талантына табындырған да тамсандырған небір саңлақтар, ұлы суреткерлер ұлттық сахнаға ұлағатты мол сыйлапты. Əлбетте, сондайлық тәңір сыйына мың да бір рахмет. Ал, осы театрдың ағзасына тіршілік отын тұтататын, тамырларына ыстық қан тарататын жаны, жүрегі дейтіндей ұстыны – режиссер десек, қазақ топырағында тұтас дәуір жасаған, қол бастап көсемдік еткен кәсіби режиссер санаулы сияқты. Нақ осы санаулы сиректер қатарында Қазақстанның халық артисі, профессор, Қазақтың М.Əуезов атындағы академиялық драма театрының көркемдік жетекшісі әрі директоры Есмұхан Обаевтың аталуы әлдебір заңдылыққа, нысанды құбылысқа саятындай.

	Қысқа қайырымдармен айтар болсақ, Е.Обаевты өнерге, ұлттық режиссураға кіндігін кесіп, тоқпақтай сомдап алып келген өкіл әкесі қазақтың Москвадан бітірген тұңғыш кәсіби режиссері Асқар Тоқпанов еді. Еңбек жолын Əуезов театрында, даңқты режиссер Əзірбайжан Мәмбетовтің қасында бастауы балғын таланттың балақбауын ерте ағытты. Құрманғазы консерваториясында, ұлттық топырақта дайындалған алпысыншы жылдардағы алғашқы кәсіби режиссерлеріміздің дарынды шоғырының арасында да Обаевтың орны бөлек дараланды. Қазақи философияны, ұлттық болмысты терең ұғынған ол өзі қойған спектакльдерде эпикалық кең тынысқа, байтақ кеңістікке құлаш ұрды, сахнада өз ойын жарқын суретпен өрнектеп, өзінің жаңа сөзін айта білді. Олай болса, болашақта қазақ театр өнерінің көшін бастауға, ұлттық сахна өнерінің керегесін кеңейтуге, ұлттық режиссура туын желбіретуге, өзіне дейінгі ұлылар ұлағатын жалғастыруға жетелейтін ақ жолды баспалдақтардың көбіне-көп өндір жас Есмұханның еншісіне бұйырып, маңдайына жазылып отыруы тегін емес-ті. Ол баспалдақтар – Мәскеудің М.Горький атындағы академиялық театрында үш жылдай тағылымдамадан өтіп шыңдалуы, Ғ.Мүсірепов атындағы Балалар мен жасөспірімдер театрында қоюшы-режиссер ретінде бағының сыналуы, Семейдің Абай атындағы музыкалық драма театрының көркемдік жетекшілігіндегі жиырма жылдық тұтас кезеңде толысып кемелденуі, одан соң төрт жыл бедерінде Т.Жүргенов атындағы Театр және кино институтының (қазіргі Өнер академиясы) ректоры қызметінде осы оқу орнының тәуелсіздік талаптарына сай қайта жаңғыруына үлес қосуы, одан алты жыл бойы Мәдениет министрлігіндегі биік лауазымдарда шығармашылық һәм ұйымдастырушылық зор қабілетімен кәсіби қазақ өнерінің өркендеуіне мұрындық болуы еді. Соңғы он жыл көлемінде, аға досы Асанәлі Əшімов айтқандай, қазақ театрлары қарашаңырағының кемел қолбасшысы болып, шын мәнісіндегі қайраткерлік санаттан көрінуде.

	Шығармашылық жолында 100-ден аса спектакль қойған, алыс-жақынды мойындатқан, көркемдік ізденістерімен және шығармашыл жанкештілігімен қазақ театрының бүгінгі даму белестерін айқындаушы тұлғаға айналған, абырой төрінде мерейлі жетпіске жеткен бүгінгі таңда да Есағаңның есіл-дерті, әңгімесінің арқауы – тек театр.

	– Құрметті Есмұхан Несіпбайұлы, өзіңізді өнер жолына бастаған себеп-сырлар қандай еді? Жас дәуреннің қимас елесіндей сол жайды бір еске түсіріңізші?

	– Енді, өнерге адам тегін келмейді ғой. «Біз жауды жеңеміз» деген Сталиннің сөзіне орай әке-шешем атымды Жеңісхан қойыпты. Сол жылдарда дүниеге келген біздің ұрпақ – тағдыры өте қиын ұрпақ. Балалық шағымыз соғыстан кейінгі ашқұрсақ, жоқшылықта өтті. Қазір жетпіске келгенде аяғымыз сырқыраса – ол да біздің өз тарихымыз, еншілі тағдырымыз. Сондағы жас уақытымызда ауылда бір қалпақ радиомыз бар, далада сұңқылдап сөйлейді де тұрады. Содан Серкебаевтар, Жылысбаевтар, Роза Бағлановалар, я болмаса, осы Бибігүлдер концерт беріп, тау-тасты жаңғыртып ән салады. Біздің дүниетануымыз, өнер тануымыз осы әлемге байланысты.

	Сол кезде ауылдағы қазақ баласы атқа мінсе де, жаяу жүрсе де өлең айтады. Мен – тау баласымын. Алатаудың бір бөктері, Кеген деген жерденмін. «Тау баласы тауға қарап өседі» дегендей, туған жерімдегі Тәңіртауларға қарасам, ар жағынан бір арман сиқырлап арбайтын сияқты. Ылғи ар жағында бір үміт күтіп тұрғандай. Соған қашан жетеммен өмір кешесің. Бала күнімізде өмірден ертерек кеткен қоғам қайраткері, менен бір-екі жас кіші жақсы азамат Заманбек Нұрқаділовпен іргелес үйде көрші тұрдық. Сол екеуміз мойнымызға кішкентай гармонымызды асып алып, тамның тасасында әндетеміз. Сол кезде біздің ауылда айтылатын әндер адамды бір мұңға бөлеп, арманға жетелейтін, аңсар-іңкәрға тәрбиелейтін. Экспедициялардың арнайы шығып ел аузынан жинайтын әндері дәл осылар еді. Əке-шешелеріміз ыңылдап, ән салмайтын күні болмайды. Солардың әндерін қағып алып біз айтамыз. Ойымызда өнерге деген, әнге деген бір құштарлық болса, солардан жұққан да. Мені өнерге, театр әлеміне әкеліп тынған да туған жердің тұнық бұлағымен оянған осы құштарлық.

	– Сонымен, мектепті бітіргесін Алматыға келіп, консерваторияға түстіңіз ғой?

	– Консерваторияға түскенде, соның өзі қызық болды. Алдында даусым қырылдап, вокал факультетіне түсе алмай кеткем. Сөйтіп, ауылда қыстыгүні мал қорада қый күреп жүрсем, қашаның ар жағынан қара жағалы, сұр киімді, үлкен сусар бөрікті бір адам: «Əй, Обаев деген сенбісің?» деп айқай салды. «Иә, менмін, аға» дедім. «Онда бері кел!». Осы өктем дауыстың иесі Тоқпанов деген профессор: «Сен, давай, сағат екіде селсоветке кел, тыңдап, әуселеңді көремін» деп кетіп қалды. Содан әке-шешем «барсайшы» дегесін, барып, айтқанының бәрін істедім. Ит бол десе, ит болдым. Қарғы деді қарғыдым. Жүгір деді, жүгірдім. Ентік деді ентіктім. Содан кейін тақпақ айтқызды. Əйтті-бүйтті, ақыры мені ұнатты. «Органикаң жақсы екен» деді ақыр соңында. Ол кезде ол сөзді ұғатын шамамыз жоқ. «Бейімің жақсы» дегені екен. Содан кейін: «Сен алдағы шілденің басында консерваторияға кел. Актерлік бөліміне түсесің» деп бұйырды.

	Ауылдағы мың сан науқаннан шыға алмай, қыркүйекте бір-ақ бардым. «Əй, қайда жүрсің атаңа нәлет! Ой, қу Кеген! Өй, Албанның бірдеңесі! Қыртқан қызылбөрік!» деп Асқар Тоқпанов ағамыз жаудыртып ала жөнелді. «Уақыт өтіп кетті. Енді қабылдамайды. Емтиханнан қалып қойдың. Енді стипендиясыз оқисың, вольнослушатель деген болады. Соған түсесің. Ар жағын көреміз» деді. Сол арада ректор Қожамияров келіп қалып, ол кісі «Бұл заңсыз» дегесін, енді екеуі бір-бірімен шақ-шұқ айқайлассын. «Бұл талантливый бала, мен өзім жауап беремін» деп Асекең бой берер емес. Ақыры, «Оттамасын, оқисың, бірақ саған ештеңе төлемейді» деп соңғы сөзін айтты. «Жарайды» деп оқуға мен де кірістім. Бес айдан кейін емтиханның бәрін беске тапсырып, оқуға заңды түрде қабылдандым. Бес жыл бойы староста болдым.

	– Сіз сонда кімдермен бірге оқыдыңыз?

	– Ол кезде Асанәлі, Сәбиттер консерваторияның актерлік бөлімінде оқитын. Біз болсақ, 24 бала қазақтың тұңғыш кәсіби режиссерлерін дайындайтын жаңадан ашылған режиссерлік бөлімге оқуға түстік. Содан он бір адам бітіргенбіз, көзі тірі үшеуіміз ғана қалыппыз. Мынау қарсы алдында отырған Обаев деген халық артисі мен тағы бір халық артисі, Өнер академиясының профессоры Маман Байсеркенов. Ақтаудағы жастар театрында Зәуреш Есбергенова деген қызымыз және бар. Бізбен бірге оқығандардың ішінде Виктор Пұсырманов, Қадыр Жетпісбаев, Жақып Омаров, Халиолда Мерғазиев сияқты марқұм болып кеткен талантты режиссерлер елдің есінде.

	– Шығармашылық жолыңыздың жиырма жылы, тұтас бір кезеңі Семейде, Абай театрында өткен екен?..

	– Мәдениет саласын жақсы министрлер басқарушы еді. Солардың жолдамасымен Москвада режиссерліктің қыр-сырына үйреніп, аман-есен келіп, ТЮЗ-де жұмыс істеп жатыр едім, Ләйлә Ғалиевна Ғалымжанова дейтін министріміз: «Сен бір жылға Семейге бара тұр. Бәйкен Омаров кетті. Семей театры құрыды. Ондай театрды мұндай жағдайда қалдыру сұмдық» деп мені Семейге аттандырды. Бұл – 1972 жыл. Сол кеткеннен мол кеттім. Бір жыл қайда, Семейде бас режиссер болып 20 жыл және 6 күн қызмет атқардым. Менің режиссурадағы қалыптасуым, шыққан биігімнің бәрі осы айналайын Абай атындағы Семей театрымен байланысты. Театрды гастрольмен Москваға да алып бардым, сонау Каирге дейін барып өнер көрсеттік. Театр өсіп-толысқан жақсы бір кездер еді. Жақсы артистер бар еді. Осы жиырма жыл маған қанша қиын, күрделі болса да тек жақсылығымен есте қалыпты. Бұған дейін Қазақстанның бірде-бір театры ЦК-ның бюросында қаралмаған. Біз, Семей театры Ақ үйдегі Қонаевтың кабинетінде, Орталық Комитет Бюросында жақсы жағымыздан танылып, жұмысымыздың озық тәжірибесі күллі елге, Қазақстанның барлық театрларына арнайы қаулымен таратылды. Көрермен ұйымдастырудағы, репертуар таңдаудағы, творчестволық тұрғыдағы жетістіктеріміз мадақталып, насихатталды.

	– Ол қай кез?

	– Əлі есімде, 1986 жыл, 14 тамыз.

	– О, Желтоқсан оқиғасының дәл қарсаңы екен ғой?

	– Димекеңді күтіп Алматыда бір апта жаттық. Ол кісі ел аралап, астықты көріп, жақсы көңіл күймен келген беті екен. Бұған дейін облыстық театрды қойып, Бюроға Əуезов театры да шығарылмаған, тарихта болмаған жағдай. Сол мәртебеге ие болған біз әрі мерейленіп, әрі толқулымыз, әрі қорқулымыз. Онымызда шаруасы жоқ Димекең қарапайым қалыппен алдындағы қағаздарға қарап: «Як, кім сөйлейтін еді? Есмұхан, сен сөйлейсің бе?» деді. Бұл кісі менің атымды қайдан біледі деп таңғалып мен отырмын. Өзім дір-дір етемін. Айтатын сөзімнің бәрін жаттап алғанмын. Соны байыппен тыңдағасын Димекең айтты: «Жақсы дүниелер жасап жатыр екенсіңдер. Тәжірибелеріңді таратамыз театрларға. Ал енді өздеріңнің немене бұйымтайларың бар?» деді. «Бізге театр салып берді. Ашылғанда өзіңіз болдыңыз. Бірақ сол әлі толық бітпей жатыр. Алдында фонтаны, төбесінде арнаулы құрылғылары болуы керек. Солар бітпей қалды. Соны бітірткізіп берсеңіз. Содан кейін мына артистер көбіне түзде жүреді, үйге, бала-шағасына қарауға шамасы келе бермейді. Үй мәселесі нашар» деп едім, Димекең сол арада Гукасов деген министрге: «Эрик Христофорович, Семейдің театры сіздің әзірбайжанның «Аршын мал – Алан» пьесасын қояды екен. Жаңа естідіңіз. Қандай керемет. Сіз, немене, сөйтіп отырған театрға бір қамқорлық жасай алмайсыз ба? Театрдың алдында фонтан болуы керек. Ел соны қызықтап демалуы керек, бұған қалай қарайсыз?» деді. Ол кезде Бірінші хатшыға жоқ деп айта алмайды екен ғой. «Құп болады, Димаш Ахметович, айтқаныңыз орындалады» деді. Сосын Димекең Мирошхин деген екінші хатшысына қарады да: «Что за безобразие? Театрды қабылдап алғансыздар. Құрылысшылар тапсырған. Соны неге қадағаламайсыздар? Қане, маусым ашылғанға дейін бәрін бітіріп беретін болыңдар» деді.

	Димекеңнің сондағы театрға деген ықыласына әлі күнге дейін тәнтімін.

	– Есаға, Сіз бүкіл жан-тәніңізбен, қаныңызбен қазақи топырақтан шыққан кәнігі кәсіби режиссерсіз. Режиссер мамандығының рөлін, мән-маңызын қалай бағалайсыз?

	– Театрдың ұстыны – режиссер. Мысалы, Семей театрының 70 жылдық тарихында әрқайсымыз жиырма жылдан үш-ақ бас режиссер істеген екенбіз. Украинадан келген Леонтис деген кісі. Бәйтен Омаров. Сосын мен. Режиссер тұрақтамағандықтан осы театрдың халі мүшкілдеу. Театрдың өсуі де, өшуі де режиссерге байланысты дейтінім сондықтан. Жас кезімізде: «Партия – ум, честь, совесть наши эпохи» деген ұран болатын. Мен соның өңін айналдырып: «Режиссер – театрдың ақыл-ойы, абыройы және ар-ожданы» деймін.

	– Режиссерлік төл кәсібіңізден қол үзіңкіреп кеткен жылдарыңыз да болды емес пе?

	– Соншалықты қол үздім деп айта алмаймын. Министрлікте жүргенімде, Жүргенов институтының ректоры кезінде де театр мәселесімен тікелей шұғылданып отырдым. Бар өмірім қазақ театрының гүлденуіне, қазақ театрының кадрын дайындауға, қазақ театрының кәсіби дәрежеде өсуіне, ұлт театрының дүние-әлемге танылу жолына арналды десем, ешкім дау айтпас. 23 жасымда консерваторияны бітіре сала мені осында мұғалім қылып қалдырды. Əрі Əуезов театрында істеймін, әрі мұғаліммін. Сол 1964 жылдан бері қарай осы педагогтік жұмысымды үзген емеспін. Консерваторияда Асқар Тоқпановтың ассистенті, екінші оқытушы болдым. Ал, Семей кезеңінде сондағы аграрлық институтта ФОП деген факультет болды – факультет общественных профессии. Мұнда болашақ зоотехниктерді, веттехниктерді ауыл көркемөнерпаздарын басқаратын режиссерлікке оқытатын. Мен соларға сабақ бердім. Одан кейін ректор болдым. Өнер академиясында әлі күнге дейін ұстаздық етемін. Бүгінде студенттерімнің алды шетінен халық артистері: Тілектес Мейрамов, Досхан Жолжақсынов, Ғазиза Əбдінәбиева, еңбек сіңірген қайраткер Нұрқанат Жақыпбаев, толып жатыр, көп. Əуезов театры артистерінің қырық пайызына жуығы өз шәкірттерім. Осыншама жылда біздің оқушыларымыз республиканың барлық театрларына тарап кетті. Қазақстанда қазір 52 театр болса, қайсысына барсам да шәкірттерім алдымнан шығады. Бұл да бір бақытым.

	– Соның ішінде тәуелсіздік жылдарында қанша театр ашылды екен?

	– Егемендік пен тәуелсіздік жылдарында елімізде жаңадан жеті театр ашылды. Петропавлда, Қостанайда, Өскеменде, Ақтауда, Жетісай мен Түркістанда. Бұларға өзбек театрын қоссақ – жетеу. Осының өзі жатқан бір әлем ғой. Менің тағы бір бақытым, осы театрлардың барлығының ашылуы кезінде өнебойы ел Президентінің қасында жүрдім. Солтүстік Қазақстан облысында Сәбит Мұқанов атындағы театр ашылғанда менің бір жылғы түлектерім түгел сонда барды. Елбасы сол балалардың қойылымын көріп, тамаша ұнатып: «Есмұхан, мына балалардың бәріне 5 қойыңдар» деп баршамызды жадыратқаны естен кетер ме. Ол кісі орыс тілді ағайындар көп жерде міндетті түрде қазақ театры болсын деген ұстаным ұстайды. Қостанай театрына Ілияс Омаровтың атын беру жөнінде Нұрсұлтан Əбішұлының өзі тікелей ұсыныс енгізді. Нұрекеңнің театр өнерін өте жақсы көріп, жанымен түсініп бағалауы тәуелсіздік жылдарында сахнамыздың сәулеттенуіне, әлеуеттенуіне көп септігін тигізді.

	– Осынау театрлардың жай-күйі қалай?

	– Олардың бәріне мемлекет тарапынан қаражат бөлінуде. Ғимарат – мемлекеттен. Қазір Қостанайдың қақ ортасында қазақ театрының үйі салынып жатыр. Ақтау мен Түркістандағы театр ғимараттары да жаңа. Осының бәрі Елбасының тікелей тапсырмасымен атқарылуда. Осылай көңіл бөлініп тұрған кезде іс қалай өрге баспасын. Бір ғажабы, дүние жүзінің Қазақстаннан басқа ешбір мемлекетінің театрлары алты тілде сөйлемейді. Америкаңызда болсын, Ресейіңізде болсын. Біз алты тілде өнер жасайтын театры бар халықпыз. Қазақ театры. Орыс театры. Ұйғыр театры. Кәріс театры. Неміс пен өзбек. Алтындай алты театр. Алты ұлттың тілінде. Көп ұлттылығымыздың, көсегеміз көгергенінің, қой үстіне бозторғай жұмыртқалағанның бір көрініс-көрсеткіші осы емес пе. Біз осындай елміз деп мақтансақ орайы бар.

	– Сол мақтаныштың материалдық жағына үңілсек ше?

	– Осы театрға мен келген кезде Асанәлі Əшімовтер 8 мың теңге алатын. Асанәлі маған: «Туһ, Есмұхан, сегіз мың еңбекақы бересің де сексен сағат ұрсасың» деп ойыншынды қалжыңдаушы еді. Қазір сол кісілеріміздің жалақысы 140 мыңға дейін көтерілді. Облыстық театрларда, әрине, төменірек. Өйткені, біздің театр ай сайын 30 ойыннан ойнайды. Тапқан ақшаны пайыздап, түгел артистерге жалақысының үстіне үстемелеп береміз. 50 пайызға дейін. Өйтпесек болмайды. Театр осыншама спектакльді игеру жолында күндіз-түні жұмыс істейді. Сол еңбектің қайтарымы болу керек қой.

	– Ана бір жылдарда театрларды тұралатып тастар қиыншылықтар да болғаны жадыңызда шығар?

	Нарықтың алғашқы жылдарында еңбекақыны дер кезінде ала алмай, үш-төрт айға дейін созған кәдімгідей-ақ қиыншылықтар болғаны рас. Ол бір көппен көрген ұлы той. Қиын шылық жағдай мемлекеттің экономикасы бәсеңдеген өтпелі, өлара тұста туындады. Осы театрымыздың өзінде 80-ші жылдардың аяғынан 2000 жылға дейін көрермен саны күрт азайып кетті. Оның себебі ел экономикасының, халықтың тұрмыс-дәрежесінің төмендеуі еді. Қалтасында тиыны жоқ адам театрға қайтіп келеді? Енді, міне, экономика көтерілді, қоғам өрледі, мемлекет өркендеді. Елдің қалтасында ақша пайда болды. Осы кезде адам рухани қажетін ойлап, театрға бет бұра бастады. Елбасының:

	«Ең әуелі экономика» дейтіні де содан ғой.

	Қазір қазақтың ақсақал қарттары немерелерін ертіп кассадан билет алып тұрғанын көреміз. Қымбат емес. 300–400 теңгеден. Сол қария залда отырып: «Қарағым, Абылай хан деген бабаң мына кісі. Абай деген абыз атаң ана кісі» деп жаңағы немересіне тарих тағылымын айтады. Қазіргі балалардың бәрі бірдей Абайды оқып жүргеніне күмәндімін. Ал енді сол бала театрға келіп, үш сағат ойынды тамашаласа, Абай әлемін танып шығады. Абайдың ұлы парасатын, Мұқаңның ұлы сөздерін санасына сіңіреді. Бүгінгі күннің драматургиясы қақтығысқа құрылады. Сахнада халыққа ой салатын, неғұрлым ұлттық рухымызға жақын, өтімді дүниелер ғана қойылады.

	– Қазір қойып жатқан сондай дүниелердің бірін атай кетсеңіз?

	Серік Асылбековтің «Империядағы той» деген пьесасы жүріп жатыр. Мұнда байлыққа бөгіп, азғындағандар мен өзінің ұятын, ар-намысын сақтаған, Отанын сүйетін адамдар арасындағы қақтығыс, шиеленіс желі тартқан. Бүгін кішкентай ғана «Империя» деген ресторан салып алған адам ертең күллі ел тұтқасын иемденуге аранын ашпай ма? Ондайлар көп қой. Президентіміз қаншама адамға үміт артып, қанша жасты оқытып, жолын ашты. Солардың арасынан өз халқына өзі қарсы шығып, өз елін жұлып жеуге көз алартқандар да бар емес пе. Сондықтан, театр бүгінгі күн тақырыбын, қоғамымыздың толғақты жағдайларына үн қосатын, өз жұртымыздың намысын жыртатын тақырыптарды көбірек қаузайды. Театр өзінің барлық болмысымен қоғам үшін, мемлекет үшін, халық үшін, халқымыздың биік кеуделі рухы үшін қызмет етеді. Соның себебінен болар, театрда шетінен отансүйгіш, елім деп елжіреп тұратын, тілін сүйетін, өткен тарихты, қазақ деген халықты қадірлейтін адамдар ғана жұмыс істейді. Сахнаның патшасы – артист. «Саф таза өнер бықсық ойдан тумайды» деген нақыл бар ғой. Театрдағы өнер иелері бықсық атаулыдан аулақ, өздерінше бір таза әлем. Кішкентай бала. Кейде оларды «бәле бала» дейтініміз бар. Міне, осы ұжымның көңілін табу, әрқайсысына сай рөл үлестіру көркемдік жетекші үшін оңай шаруа емес. Пьесаға қатысып отырмаса, қарайып қалады. Бұлардың тілеуін де үйдегі өз балаңның тілеуін тілегендей тілейсің. Артисімнің табанына кірген шөгір менің маңдайыма кірсін деп жұмыс істемесең, ол жұмыстың құны көк тиын.

	– Театр мен тәу етер Тәуелсіздігіміздің арасында қандай параллельдер тартар едіңіз?

	– Қазақ театры үшін айналып кетейін Тәуелсіздіктің бергені көп. Жалпы қазақ өнерін, қазақ рухын өрлетті. Мұны соқыр ғана көрмес. Қазіргі бар әлемге танылып жатқанымыз тек байлықтың арқасы десек, қателесеміз. Биікке шырқағанымыз ең алдымен рухтың арқасы. Біз тек мұнаймен, газбен ғана ел болмаймыз. Рухани әлемімізбен, рух байлығымен ел боламыз. Сол рухани әлемді дүниеге таратушы – театр. Мысалы, қазірде Құрманғазы оркестрі мұхиттың арғы бетіндегі Конгресс-Холлда, Карнеги-Холлда концерт беріп жатыр. Қазақ домбырасының үнін естіген шетелдіктер тәнті болуда. Ал, домбыра қазақтың жаны емес пе? Қобыз қазақтың қаны емес пе? Ұлтты мойындататын, ұлттың бітім-болмысын танытатын – өнер. Адамның жанын тәрбиелейтін, қуанышқа бөлейтін осы театр өнері, музыка өнері, әдебиет өнері. Ендеше, қазіргі таңда қазақ өнері мен мәдениеті, театры тәуелсіздігімізге қызмет етуде.

	Осындай театр өнерін, кино өнерін, жалпы музыка әлемін тиісінше бағаламай жатамыз. Мысалы, біздің қарашаңырақтың артистері жалғыз Əуезов театрының ғана артистері емес. Сонымен бірге олар қазақ киносының, қазақ радиосының, қазақ теледидарының, қазақ дубляжының де артистері. Театр жалғыз Алматының ғана театры емес, күллі Қазақстанның театры. Жыл сайын екі-үш қалаға гастрольге барамыз. Бүкіл елдің облыстарынан бастап, аудандарына дейін аралаймыз. Жақында ғана Жамбыл облысының үш ауданында болып, спектакльдерімізді қойдық. Сайып келгенде, біз Тәуелсіздіктің қызметшісіміз. Біз дегеніміз, яғни театр.

	– Театрдың өзі өнер-мәдениеттің барлық саласын көтеріп тұр екен-ау!

	– Əлбетте, театр – синтетикалық өнер. Музыка, сурет өнері, әдебиет өнері, драматургия, актерлік өнер мен режиссура – бәрі осында тоғысқан. Театрдың өмірдегі орны, атқарар рөлі ерекше. Ол адамның рухани әлемінде қозғалыстар жасайды. Театрға келген адамның жай ғана күліп немесе жылап қайтатын кезең кетті. Қазір ой заманы келді. Театр – ойтолғақ әлемі. Ойсыз театр болмайды. Театр тебіренбесе, толғанбаса, ол театр емес.

	– Олай болса, театрдың тәуелсіздік кезеңіндегі табыстарын кішкене таратыңқырап айтыңызшы?

	– Əуезов театры өзінің 86 жылдық ғұмырында халқымен бірге жасасып келеді. Тәуелсіздік жылдарында біз он шет мемлекетке бардық. Ол сапарларда 80 қойылым қойдық. Қазақ театры туралы сол кездерде төрткүл дүние баспасөзі жабыла жазды. Қазақтың кәсіби режиссурасын, кәсіби актерлік мектебін, қазақтың сценографиясын жер-жаһанға таныттық. Əлемнің басқа театрларымен бірге Кореяның Сеул қаласында, Түркияның Конья қаласында гастрольде болып қайттық. Түріктер марқұм боп кеткен жас режиссер Сүгірбековтің қойылымында «Қозы Көрпешті...» көргенде таң-тамаша қалды. Мына тарих бізде де бар ғой. Біз қалай бұған назар аудармағанбыз, дейді. Марқұм Талаптан Ахметжанның «Сұлу мен суретшісін» Коньяда көрсеткенде:

	«Ақынжанды театр екенсіздер. Махаббатқа қазақ халқы қандай жақын. Қандай биязы, нәзік, дархан жанды халықсыздар!» дейді. Міне, көрдіңіз бе? Осылай ұлтты танытып отырған жоқпыз ба, біз.

	1926 жылы осы театр ашылғанда «Театр неге керек?» дегендей сөздер де шығыпты. Сонда Сәкен Сейфуллин: «Егер театрға көзі көрмейтін адам келсе, сахнада өтіп жатқан әрекетті құлағымен тыңдап ләззат алады. Егер көзі көріп, құлағы естімейтін адам келсе, көзімен көріп отырып ләззат алады. Театрдың қасиеті де, құдіреті де осында» деген екен.

	Сонау 1926 жылы театр керек болған Қазақстанға қазіргі тәуелсіздік заманында театр тіптен ауадай қажет. Еліміздегі қалған 52 театр Əуезов театрының балалары, немерелері, шөберелері десек болады. Əкем театрды қазақ өнерінің қарашаңырағы дейтініміз содан. Опера театры да бізден енші алып ашылған. Қаздың балапанындай соңымыздан шұбырған сол іні театрлармен тығыз байланыстамыз. Сахнамызды береміз. Əнеугүні ғана Астананың жастар театры келіп өнер көрсетіп кетті. Қазір Қарағандының театры келіп жатыр. Биік мәртебелі қазақ театрлары жыл сайын фестиваль өткізуді дәстүрге айналдырған. Облыстағы актерлік мектептің халі қалай? Не істеп, не қойып жатыр? Осының бәрін саралаймыз. Сөйтіп, театрдың өсіп-өркендеуіне хал-қадерімізше септесеміз. Мүсірепов театрында биыл он тоғызыншы рет өткен сол фестивальдің жюри төрағасы мына алдыңызда отырған пақырыңыз.

	– Қазақ театрын Қаллеки, Серке, Елубай сияқты үлкен корифейлер шырқау биікке көтергені белгілі. Театрдың қазіргі кәсіби деңгейін қай өреден бағалайсыз?

	– Кәсіби деңгейі сол бұрынғы кездегіден жоғары болмаса, төмен емес. Неге? Ол кездерде сахна жұтаң, пьеса жазушы драматургтер аз еді. Сол себепті репертуар тапшы болды. Қазір қырық жазушы пьеса жазады. Тәуелсіздіктің арқасында жыл сайын конкурс жарияланып, он мың доллардан грант бөлінуде. Сұлтанәлі, Дулаттар өмірбақи алып келеді. Иран-Ғайып бір жыл қалып қойса асылып өледі. Дүниені шыр айналдыратын пьесалар бар. Бір қуаныштысы, жас драматургтер көптеп көріне бастады. Демек, әдеби материал жеткілікті. Бұл, біле білсек, ұлттың өскендігінің белгісі. Əдебиеттің өсуі ұлт өсуінің көрсеткіші. Ал, драматургия болмаса театр болмайды. Құдайға шүкір, бізде драмаға толы драматургия да, тартымды театр да бар.

	Қазақ театрларының қазіргі шығармашылық та, тұрмыстық жағдайы да жақсы дей аламын. Құрып, құрдымға кетіп бара жатқан, спектакль қоя алмай суалып отырған театрды көрген жоқпын. Мен бір спектакльді қою үшін кейде 15 миллион теңгеге дейін қаражат шығарамын. Киімі, музыкасы, суреті бар. Авторы бар, басқасы бар дегендей. Сол қойылым 15–20 рет жүргеннен кейін өзін-өзі ақтайды. Ана бір жылдары гастрольге де шыға алмай қалған кездеріміз болса, қазір көрерменмен қайта қауышқанбыз. Іссапарға шықсақ, «гастрольный» деп қаржы бөлінеді. Жаңа қойылым үшін де үкімет төлейді. Басқа тіршілігімізге ақшаны өзіміз табамыз.

	– Алдағы ұлттың ұлық мерекесіне қандай тарту-таралғымен келе жатырсыздар?

	– Тәуелсіздіктің 20 жылдығы аясында Астана жұртшылығына есеп беріп қайттық. Басқа да театрлар есеп берді. Біз бастадық. Маусым айында Күләш Байсейітова атындағы опера театрында өзіміздің сүбелі-сүбелі бес қойылымды сахнаға шығардық. Əуезовтің «Абайы», Қалихан Ысқақовтың тәуелсіздік тақырыбын қаузаған «Қазақтар» атты спектаклі, қырғыз тілінен аударылған «Жүрейік жүрек ауыртпай» деген қойылым және басқалар. Екі апта бойы аншлаг! Одан соң Таразға бардық. Осының бәрі ұлы мәртебелі Тәуелсіздікке тағзымымыз.

	Осы күндерде Тәуелсіздік құрметіне жаңа спектакльдер қоюдамыз. Мұхтар Əуезовтің «Қилы заманын» сахнаға шығармақпыз. Тәуелсіздік заманында театрдың басты тақырыбы – адам, жаңа адам. Театр сахнасында адамның мұңы, адамның құқы, адамның бостандығы, тағдыры мен тәуелсіздігі, адамның жаны мен болмысы, қайғысы мен қуанышы сөз болады. Егер сахнада адам тағдыры болмаса спектакльді ешкім көрмес еді, театрға көрермен келмес еді. Бізге көрермен келеді.

	- Əңгімеңізге рахмет!





САДАҒАҢ КЕТЕЙІН, ТƏУЕЛСІЗДІК!


	«Қазақстанның әрбір азаматы осылай дейтін күн алыс емес», – дейді белгілі саясаттанушы Айдос Сарым



	- Айдос, ең қымбатты асылымыз саналатын, халықтың бақытына баланатын Тәуелсіздігімізге сіз қандай анықтама берер едіңіз?

	Менің түсінігімде Тәуелсіздік қазақтың бүгінгі күнгі ең басты идеяларының бірі. Тәуелсіз тарихи сананы қалыптастыру барысында ол идеяның адамдарға барынша жақын, түсінікті болуы шарт. Осы асыл мұрат, әркімнің күнделікті тыныс-тіршілігімен, жан-тәнімен ішек-қарындай араласып, астасып жатуы керек. Əрине, өткен 20 жылда біраз шаруа бітірген сияқтымыз. Мемлекеттің, яғни тәуелсіз мемлекеттің болуға тиісті институттарын қалыптастырдық, армиямыз бар, ұлттық валютамыз бар, ұлттық банкіміз, басқамыз бар. Ол жақсы. Бірақ енді қоғамның ішінде осы идея нақтылы қаншалықты орнықты, осы тәуелсіздігіміз үшін жан беруге, жанкештілікке дейін баруға дайынбыз ба, дайын емеспіз бе? Жаңа буынның санасы қандай? Бізде әлі күнге дейін, өкінішке орай, жиі-жиі айтылып жатады, мынау зиялы ортада да, басқа жерлерде де тәуелсіздік деген аяқ астынан келіп қалған нәрсе, кезінде Ельциндер Беловежьеде өздері бүйректен сирақ шығармағанда біз тәуелсіздік алмайтын едік деген сияқты жаңсақ пікірлер айтылады. Азаттық аспаннан топ ете түсті аяғы салбырап деген сияқты.

	– Неге олай дейді? Тәуелсіздік алуымыз тарихи дамудың заңдылығы, халқымыздың сан ғасырлық күресінің жемісі емес пе?

	– Иә, қайсы империяның да түбінде бір құлайтыны анық. Ресей империясы болсын, Совет Одағы болсын, басқасы болсын, оның да бір кескен теректей опырылатыны анық еді. Бірақ бұл жерде мынаны ұмытпауымыз керек. Қазақтың азаттық, еркіндік, тәуелсіздік үшін күресі ешқашан тоқтаған, толастаған емес. Өткен ғасырдың ең қиын деген қырқыншы, елуінші жылдардың өзінде Бекмахановтар күреспеді ме? Алпысыншы жылдары «Жас тұлпар» сияқты ұйымдар пайда бола бастады.

	– Революцияға дейінгіні былай қойғанда деңіз...

	Иә, ең тоталитарлық, әбден қысымға түскен заманда, екінің бірі аңдылып жүрген заманның өзінде, қазақты әбден таптап, езіп тастады дегеннің өзінде, зиялыларды отызыншы жылдары жаншып жойып жіберді, екі аштықта, үш аштықта төрт миллион адам қырылды дегеннің өзінде кішкене бір еңсесін көтергеннен кейін халық қайтадан тәуелсіздігін аңсай бастады. Осынау аңсарды оятуда, мойындау керек, зиялы қауымның, ой шығарушы, ойды таратушы корпорацияның үлкен еңбегі бар. Менің түсінігімде кезінде Олжас Сүлейменовтің «Аз И Я»-сы», «Қыз Жібек» фильмі, Есенберлиннің «Көшпенділер» романы қазақтың азаттығы үшін ешбір партиядан, ешбір ұйымнан кем жұмыс істеген жоқ. Солардың ықпалымен елінен, ұлтынан, ұлттық ділі мен дінінен айырылып қалған талай азаматтар енді қайта елін іздеді, халқын іздеді, тамырын іздеді. Бұл рухани күрестің толастамағанын, тоқтамағанын көрсетпей ме. Ендеше жаңағы әңгімелерді бекер айтамыз.

	– Кеңес Одағында Орталықтың озбырлығына бірінші болып бас көтерген де қазақтар емес пе?

	– Ешкім ойламаған қазақ бас көтереді деп. Бірақ оның алдында, ұмытпайық, 1979 жылы Целиноградта қазақ жастары ежелгі қазақ жерінде неміс автономиясын құруға қарсы шыққан еді. Осының бәрі айналып келгенде көкіректегі жалыннан, тәуелсіздік пен еркіндікті армандаудан шыққан дүние. Жанының терең түкпірінде өз руханиятымен танысып, табыса бастаған ұрпақ жан-жағына қарады. Қазақтың да ешкімнен кем халық емес екенін ұқты, біздің де тарихымыз бар екен ғой, біздің де патшаларымыз, хандарымыз болған екен ғой деп мерейленді. Кезінде анау «Алдаспан», «Бес ғасыр жырлайды» деген кітаптар шықты. Соны көріп оқыған жастар ойланды. Ол кезде кітаптардың таралымы да жақсы еді. «Жұлдыз», «Жалын» журналдары қандай еді, екі жүз мың, үш жүз мың...

	– «Қазақстан әйелдері» 500 мың таралыммен шығатын.

	– Сол кездегі зиялы қауым, бәлкім, көп нәрсені ашық айта алмаған шығар. Бірақ өткен тарихты, қазақи дәстүрді насихаттауының өзі шын мәніндегі жаңа буынды алып келді. Бұл буын өзін басқалармен салыстыра келгенде «Біз, қазақ, неге өз елімізде осындай жағдайда өмір сүріп жатырмыз, неге?» деген сұрақ қойды. 1986 жылғы қазақтың дүмпуінде алаңға осы жастар шықты. Бұл Кеңес Одағын жерлеудің бастамасындай үлкен қозғалыс, құбылыс еді.

	– Сол жастар тәуелсіздіктің бүгінде бір тұғыры дегенге қалай қарайсыз?

	Мен айтар едім, Тәуелсіздіктің ең үлкен екі жетістігі бар. Оның біреуі, сөзсіз, қазіргі қазақ жастары. «Мен жастарға сенемін» деп кезінде Мағжан айтқандай, 20–30-дағы жігіттер, қыздар. Бұлар тәуелсіздік кезінде өсті. Бұрынғыдай құлдық психология жоқ кезде өмірге аяқ басты. Бұлардың бойында ешкімнен жасқаншақтап жалтару сезімі, үрей-қорқыныш жоқ. Олардың, бәлкім, сәл шыдамсыз болуы, бәлкім, сәл максималис болуы заңды. Бұл – жақсы нышан. Екінші жетістігіміз ол біздің орта тап. Ұлттық бизнес. Буржуазия дейміз. Осы ұлттық бизнес пен жастарды ертең заманды, қоғамды локомотивтей тартып алып кететін екі күш деп санаймын. Олардың амбициясы тәуелсіздікті нығайтуға қызмет етеді. Негізгі экономиканы қалыптастыратын, орнататын ұлттық буржуазия. Осылар елді тыныштандырып, тұрақтандырып отыратын табиғи күш. Сондықтан, осы екі күшке барынша жағдай жасалатын болса, алдағы 20 жылда Қазақстан жан-жағынан қауіп ойлап қам жемейтін, өзін-өзі қамтамасыз ететін державалық дәрежеге жете алады. Олай болса, осы мақсатқа жұмыс істеуіміз керек сияқты.

	Кез келген жетістік, кез келген жеңіс алдымен жүректегі, мидағы жеңістен басталады ғой. Егер сенің бойыңда түбі біз жеңеміз деген сенім болса, жеңіп те шығасың. Сондықтан, біз өзіміздің жеңісімізге, арман-мұратымызға берік болуымыз керек. Пессимистік тұрғыдағы ойлардан гөрі, ақырзаманшылдықтан, бізден кейін жаңа ұрпақ бәрін қиратады деген сенімсіздіктен гөрі осы мағжаншыл дәстүрмен жастарға сену керек, жастарға жаңа білім беру керек. «Түнекті қарғай бергенше бір шырақ жаққаның артық» деген ғой. Біздің де сөйткеніміз абзал.

	– Осы күндерде біздің болмысымыз, жан-жүрегіміз, санамыз, рухымыз толық тәуелсіз болды деп айта аламыз ба?

	Менің түсінігімде, бұл ұзақ мерзімге созылатын тарихи үдеріс. Ескінің санадағы сарқыншақтарынан құтылу оңай емес. Өйткені, сұмдықтың неше түрін көрген халықтың, аштықты көрген, үрейді көрген, Сталиннің лагерін көрген, зұлматтардың неше түрін бастан кешірген ұлттың солардың зардаптарынан бірден ада-күде арылып кетуі болмайтын нәрсе. Табиғаттануда «катарсис» деген ұғым болады, қоғамдық ғылымдарда да, әдебиетте де, драмада да бар ұғым ғой. Ушыққан мәселелер жиналып келіп бір күні жарылады. Сол сияқты оқиғалар өмірде болып жатады. Мысалы, 91-ші жылдың өзі қауым үшін үлкен катарсистік құбылыс болды. Біздің Желтоқсанымыз да катарсис. Біраз адамның мынау кеңес үкіметі мен империясына көзі ашылды. Зиялы қауымның іштей болса да наразылығы оянды. Мына жүйенің қазақты суқаны сүймейтініне, ешқашан да жұмаққа апармайтынына көзі жетті. Ана көтеріліске қатысқан 7–8 мың жас, яғни қазақтың жігіттері мен қыздары да осы жүйеге деген сенімнен айырылды. Бұл да катарсистік экология.

	Құдай катарсистен сақтасын, бірақ біз тәуелсіздік мәселесін рухани тұрғыдан, әдеби тұрғыдан, басқа тұрғыдан да тереңдей зерделеуіміз керек. Мұны үлкен қоғамдық дискуссияларға, қоғамның ішіндегі ашық райдағы жақсы әңгімелерге ұластыра беруіміз керек сияқты. «Тәуелсіздіктің мақсат, мәні неде?» деген күнде таңертең өзімізге қоятын сұраққа айналғаны абзал. Егемендік күнделікті іс пен әр салада дәлелдейтін ұғым. Тәуелсіздік те сондай ұғым. Сондықтан, біз, әрқайсымыз кез келген уақытта, таңертең болсын, кешке болсын, күндіз болсын, бес жылдан кейін болсын, жиырма жылдан кейін болсын, өзіміздің тәуелсіз екенімізді, тәуелсіз ойлайтын тұлға екенімізді әрқашан дәлелдей білуіміз керек сияқты. Əлі де, әрине, отарлық заманнан қалған үлкен сыз бар, әлі де сарқыншақтар бар. Чехов айтыпты ғой, өмірімнің соңына дейін өзімнің ішімдегі құлды жанымнан сығып шығардым депті ғой. Ұлы Чехов тәуелділік сезімінен арылуға бүкіл өмірін арнаса, біз одан енді жиырма жылсыз құтыла қоймаспыз.

	Мысал үшін айтсақ, ақпараттық тәуелсіздік деген мәселе бар. Біз әлі де болса Ресейдің ақпараттық ықпалының, ақпараттық қолшатырының астындамыз. Халқымыздың біраз бөлігі еріксіз сол ресейлік идеологияға исінеді. Олай етпес үшін өз идеологиямыз мықты болуы керек. Өзіміздің баспасөз солармен бәсекелестікке сай болсын, қабілетті болсын. Сол кезде жаңа туындылар келіп жатса, пәрменді ақпараттық орта пайда болса дейміз. Қазір соның алғышарттары бар. Қазақ сайттары да, қазақ газеттері де, қазақ журналдары да көп. Бұрын жоқ салаларға да еніп жатыр. Интернеттің өзінде де қаншама бағыттар ашылып жатыр, экономика, инженерлік ой бойынша, философия бойынша. Яғни, қазір осындай бір қызық кезеңді басымыздан өткізіп жатырмыз.

	Бұрынғы кеңес заманында қалыптасқан ықпалды азаматтардың да уақыты өтіп бара жатыр. Бұл үдеріс. Яғни бұл жерде біздің қазақ зиялыларының, жалпы биліктің, саяси таптың үлкен бір міндеті осы буын ауысудың жаңа заманға қарай мүмкіндігінше барынша қайшылықсыз өтуіне ықпал ету.

	–Тәуелсіздігімізге ала көзбен қарайтындар бар ғой әлі.

	Дұшпандар бар, дүбаралар бар. Осы жайлы айтсаңыз?

	– Ашығын айтқанда, осы қоғамымыздың ішінде әлі де болса, тәуелсіздікті мойындамайтын, Қазақ мемлекетін мойындамайтын күштер бар. Тіпті, өзіміздің қазақтың ішінде осы мемлекетке немқұрайды самарқау қарайтын, бұл мемлекет болмайды деген азаматтар болды. Осыдан 15 жыл бұрын оппозициялардың бірі: «Ойбай, орыстардың бәрі кетіп жатыр, Қазақ мемлекеті екі-үш жылдан кейін қирайды, неміс кетіп жатыр, бітті, экономика құрыды» дегеннің өзінде, қазір көріп отырмыз, құдайға шүкір. Өткен жиырма жылымыздың өзі көрсетті ғой оларға оның бәрі бос байбалам екенін. Қазақ тез үйренетін халық. Өзімізді кейде жасыта береміз, еріншекпіз, қолымыздан іс келмейді деп. Бір миллион оралман келді. Қандастарымыз келіп жатыр. Осыдан 3–4 жыл бұрын негізінен интернетте бағдарлама жасайтын жігіттер өзге ұлттың өкілдері болатын. Қазір екі-үш жылдан бері өзіміздің қазақ жастары, 20– 25 жастағы. Əп-әдемі жасап жатыр. Əрине, кейбір үйренетін тұстары да бар шығар. Негізі, бағыты дұрыс. Көш жүре түзеледі ғой. Осылайша қазақтың жігіттері әрбір салаға еніп жатыр. Бұның өзі де жақсы көрсеткіш. Сондықтан, жаңағы мен айтқан пессимистік көзқарастан арыла беруіміз керек сияқты.

	Қанша дегенмен, тәуелсіз Қазақстанның мемлекет болуына қайшы сырт көздер де көп. Сырт күш державалар бар. Олардың әртүрлі ықпалдар арқылы, империялық амбициямен Қазақстан жерін қайтадан шикізат көзіне айналдыру ниеті жоқ деп айта алмаймыз. Əрине, өз басым ХХІ ғасырда бір мемлекет екінші мемлекетті күшпен жаулап алады дегенге сенбеймін. Ең басты мәселе – өзіміздің ішкі бірлігіміз, ішкі тұтастығымыз, азаттықтың асыл мұратын ардақтауымыз, тәуелсіздігімізге құдіреттей сыйына білуіміз, соған сене білуіміз. Дін туралы заң талқыланып жатқан кезде интернетте қазақтың бір жас баласы: «Ойбай, мына заң қабылданса, мен армияға бармаймын, себебі армияда намазхана болмайды екен» дейді. Сонда сенің діни ұстанымың Отаныңнан, туған халқыңнан артық па? Ертең жау келіп жатса, мұнда намазхана жоқ екен деп еліңді қорғамайсың ба? Бұл әрбір ұлттың басынан өткен сұрақтар. Əрбір ұлт бетбұрысты тарихи кезеңінде осындай рухи, діни, басқа сұрақтарға жауап іздеген. Бүгінде біз 20 жылдық қысқа кезеңде кейбір халықтардың ғасырлап өткен жолынан өтіп келе жатырмыз ғой. Сондықтан, сол сұрақтардың туындауы заңды. Яғни біздің қоғам осындай сұрақтарға өзінің ішкі келісім-үйлесімі арқылы жауап беруі керек. Бізге Отан қымбат па, әлде, жеке басымыздың діни сенімі қымбат па? Ол жүректен, иманнан шығатын нәрсе. Сондықтан, мен айтам, кейде біздің азаматтар да әсірелей береді, осындай нәрсені жоғары қояды. Менің ойымша, біз алдымен қазақпыз. Ал, қазіргі жаһандануға келсек, батыстың жаһандану үлгісі дейміз, яғни, кинодан көріп жатырмыз, голливудтық фильмдер бар, басқасы бар, интернеті бар, оны көріп отырмыз. Ал, сонымен қатар екінші жаһандану жүріп жатыр. Арабтық жаһандану. Ұлтың, нәсілің маңызды емес, сен ең бастысы мұсылман болсаң болды, біздің айтқанымыздан шықпасаң болды дейді. Бұның артында тұрған үлкен күштер бар. Елге астыртын келіп жатқан қыруар қаражат бар. Бұл да сақтанатын жағдай.

	Қанша дегенмен, 70 жыл атеистік қоғамда өмір сүрдік. 20 жылда сол атеистік санадан арылып, шын мәнінде дінді дұрыс түсіну де қиын-ақ. Өзіміздің жөнді молдамыз да, теолог ғалымдарымыз да жоқтың қасы болды. Сондықтан, елімізге неше түрлі діни миссионерлердің келгенін, оның артында шетелдік арнайы қызметтер тұруы ықтималдығын, бәрін ескеріп отыруымыз керек сияқты. Ескеретін бір жай, өзіміз өмір кешіп жатқан кеңістікті, өзіміз тұрып жатқан уақытты айқын түсініп алғанымыз абзал. Бізде әлі, өкінішке орай, зиялы қауымның ішінде де ұлтымыздың жұмағын, жерұйығын өткенінен іздейтін адамдар да бар. Біздің жерұйығымыз да, жұмағымыз да жоқ дейтіндер де табылады. Қарама-қайшы, әралуан пікірлер жетерлік. Яғни, осындай форматтар мен тұжырымдама, концепциялар арасында тайталас айқас жүріп жатыр.

	Негізі, бұл жақсы көрсеткіш. Яғни, біз ұлт ретінде ұйықтап жатқан жоқпыз. Яғни, ішкі рухани әңгімелеріміз, дауларымыз жүріп жатуы біздің тірі екендігіміздің белгісі, бақыт пен болашақ үшін күресіп жатқанымыздың айғағы. Үдеріс жүріп жатыр. Қазақ патриотизмі қайсы жолмен жүреді, қандай бағытпен дамиды? Үлкен мәселенің бірі осы.

	– Жаңағыдай миссиялардың әрекеттері тәуелсіздігімізге қарсы көзге көрінбей жасалып жатқан монтаны, момақан шабуылдар емес пе? Солардың бәрінің ниеті адал, пиғылы дұрыс дей аламыз ба?

	– Əрине, жаңа айттық қой. Кейбір діни ағымдарды бизнеске айналдырған күштер бар. Арам ниеттілер. «Аңқау елге арамза молданың» кері. Осы арқылы ақша жасайды. Көзге түскен бизнесмендердің басын айналдырып, бүкіл бизнесін, үйін, күйін, көлігін өздеріне жаздырып жатқандарды білеміз. Сол теріс жолда, алданғандар ішінде тіпті өзіміз сыйлайтын ағаларымыздың балалары да болғанына қынжыламыз. Діни жолымен келіп, Қазақстанды болашақта терроризмнің бір тылына айналдырғысы келетін, зайырлы мемлекеттігіміздің мұрат-мүддесіне қайшы күштер де бар. Олардың артында да қаражат, қара күштер тұрғаны анық.

	– Ақ пейілімізді пайдаланып, көзді ала бере адалымызды былғап, туырлығымызды тіліп жүрген арам ниеттерден қорғануымыз керек қой қалай болғанда да?

	Мұндайда ең бастысы қоғамдық пікір. Айталық, Еуропаның көптеген елдерінде фашистік, тым асыра сілтейтін радикалды күштер бар. Бірақ жеме-жемге келгенде сайлау кезінде оларға ешкім бір пайыздан артық дауыс бермейді. Қоғамның өзі, орта табы бар, басқасы бар, салиқалы деңгейде жұмыс істейді. Есіңізде бар ма, Францияда сайлау болған кезде Жак Ширак пен Липен деген ұлтшыл шықты. Сонда бүкіл Франция жиналып өмірінде ешкімге бермеген 80 пайыздан астам дауысты Ширакқа берді. Ешбір мемлекет терроризмді, радикалды ойларды ешқашан тек өз күшімен жеңген емес. Халықтың өзіне, қалың топтарына, азаматтық қоғамға арқа сүйейді. Мысалы, Норвегияда бір есуас жүзден астам адамды қырып кетті. Норвегиялықтар шап-шағын халық болса да, 2 миллиондай адам алаңға шығып, біз бұндайға жол бермейміз деп ашық айтты. Жағдайды ушықтыратын, шиеленіске бастайтын радикалдардың бәріне тыйым салу керектігін мәлімдеді. Сөйтіп еді, теріс пиғылды күштер бірден тына қалды. Бұл тағылым біздің қоғамға да керек, Ақтөбеде, Таразда, Астанада, Алматыда, басқа жақтарда сондай жағдайлар болып жатыр. Жаңаөзен оқиғасы қатты ойландырады. Осындай да халық даналығы белсенділік танытуы тиіс. Зиялы қауым, партиялар қайда? Бүкіл қоғамдық ұйымдардың, партиялардың басшылары, ақсақалдардың кеңестері, бәрі жиналып алып, бетімен жайылуға жол бермейміз деп неге үлкен митинг өткізбеске? Қазақстандағы тыныштық пен тұрақтылықтан асқан құндылық жоқтығына жұртты неге ұйытпасқа? Баспасөз бар, қоғамдық пікірге ықпал етіп отырған топтар бар, күштер бар. Солардың бәрі бірлесе қимылдап жұмыс істей бастау керек. Қазір дін мәселесінде де, басқа мәселелерде де үлкен ауызбіршілік керек. Яғни, әр мәселе бойынша қоғамдық коалициялар болғаны жөн. Олар мемлекетпен бірге жұмыс істеп, жаңағыдай шектен шыққан радикалдарға бір майданмен жауап беріп отырса құба-құп. Полиция мен қауіпсіздік комитеті ғана емес, қоғамның өзі, партиялардың өзі, қозғалыстардың өзі іріткі салушыларға жауап бере алатындай бедел биігіне, парасатты өреге көтерілгенін қалар едік. Мысалы, исламның өзінде мұсылмандыққа жат нәрселерді алып келген азаматтар бар. Неше түрлі сұмдықтарды айтып жатыр. Баспасөзден анық көріп жүрміз. Яғни, осылардың бәріне де жауап бере алатын, түсіндіре алатын, айта білетін интеллектуалдар тәрбиелеуіміз керек, бізге жат идеологияға қарсы тұтас майдан құратын топтар керек, қоғамдық ұйымдар керек. Тойтарыс бере алатын және кез келген пікірталас, дискуссияда жеңіп шыға алатын деңгейдегі теолог ғалымдар керек. Сарапшылар, саясаттанушылар керек.

	– КСРО-ны қалпына келтіру керек деген сыңайдағы сондай пікірталас өткен жазда Ыстықкөл сапарында туындап қалғанда айызымызды қандыра жауап бергеніңіз әлі есімде.

	– Қиналатынымыз – кейбір асыра сілтейтін азаматтардың әлі де болса сондай идеяға сенгісі келетінінде, сеніп жүргендігінде. Қазақстан делегациясынан Юрий Захарович Бунаков сияқты белгілі азаматтың «Кеңес Одағын қайта неге құрмасқа?» деген әңгімені айтуының өзі біздің жалпы қазақ саяси элитасының әлсіздігін көрсетеді. Əлі де болса біреулердің кешегі отарлық дәуірді, имперлік өктемдікті армандап, үміттеніп жүргенін айғақтайды. Біз болсақ, өзіміздің барлық болмысымызбен, сөйлеген сөзімізбен, жүріс-тұрысымызбен, тәуелсіздік идеяларына деген мызғымас сенімімізбен, егемен мемлекетімізді одан әрі дамытып күшейту жолындағы нақты іс-әрекетімізбен мұндай сандырақтардың ауыздан шықпай жатып сап тыйылуын қамтамасыз етуіміз керек.

	Өкінішке орай, Қазақстанның халқы екі ақпараттық әлемде өмір сүріп жатыр. Бірі өсіп келе жатқан қазақ қауымы, екіншісі азайып келе жатқан орыс тілді әлем делік. Əлі де болса орыс баспасөзінің ықпалы зор, солар орыс тілді ағайынды әлі де болса әлденеге емексітеді. Тілді үйренбей отырғаны да сол. Кеңес Одағына кірген басқа республикаларға қарағанда отарлаудың ең көкесін Қазақстанның көргені анық. Бізде мега-жобалар іске асырылды, күллі кәсіпорындар осында салынды, бұл жерге келген орыстардың сапасы, мысалы, Қырғызстанға барған орыстардың сапасынан әлдеқайда басқаша, өзгеше. Қазақ ауылында жүрген орыс, неміс, тағы басқа халық қазақ тілін үйреніп кетті. Себебі, олар адамның күні адаммен екенін білді. Сонымен бірге тыңды көтеруге түрмедегі қылмыскерлер де тоғытылған. Неше түрлі адам өркеуде, өзімшіл амбициямен келген. Кеңес заманында бетіне жел тимей дүркіреген сол қауымның біразы әлі де болса санасын өзгерте алмай отыр.

	Бірақ енді тарих доңғалағы кері айналмайды. Қазақ мемлекеті, қандай болғанда да, жыл өткен сайын қазақылана бермек. Түбінде Қазақстан негізінен түркі мұсылмандары тұратын елге айналады. Əлемдік сарапшылардың сөзіне сенетін болсақ, 50-ші жылға қарай Ресей халқының кем дегенде жартысы, мұсылман, кавказдық және түркі мұсылмандары болмақ.

	– Сол кезде, мысалы, Ресей бүгінгі саясатын бұлтармай жүргізе ала ма, жоқ па? Мәселе сонда. Біздің Ресеймен тарихи қарым-қатынасымыз, әлбетте, жалғаса бермек. Бірақ біз тәуелсіздігімізден бас тарта алмаймыз. Ендігі жерде ешкімге тәуелсіздігімізді беріп қоймаймыз. Мұны Қазақстандағы да, Ресейдегі де, әлемдегі де бүкіл азаматтар, билеушілер, саясаткерлер айқын түсіну керек. Путиннің өзі де айтты. Кеңес Одағын сағынып қабырғасы қайысатындар табылуы да табиғи жай. Бірақ қайтадан Кеңес Одағы қалпына келеді десе, ол ақымақтың сандырағы екенін ұқтырды. Ресейдегі белгілі бір топтарда империялық пиғыл болуы да заңды. Бұдан аса шошымай-ақ біздің зиялы тап, зиялы қоғам, саяси тап осындай нәрселерге ашықтан ашық жауап беруі керек. Біздің бәрімізді біріктіретін үлкен идея – тәуелсіз мемлекетіміз. Сан ғасырлар бойы күресіп, қан төгіп, жойылып кетуге шақ қалған халық өзінің тарихынан, тілінен, ділінен, дінінен, арман-мұратынан, өлгенде көрген қымбат бақыты – Тәуелсіздігінен бас тарта алмайды. Міне, осыны күнделікті ісімізбен дәлелдеп отыру керек. Тәуелсіздік алдық, сонымен мәселеміз мәңгі-бақи шешілді деген сөз емес. Тәуелсіздігіңді күнде дәлелдеу талап етіледі. Күнде күресу керек. Мысалы, күнде тісімізді жуамыз, қолымызды жуамыз, тамақтанамыз, жұмысқа шығамыз. Яғни, қажеттілік. Сол сияқты ол да адамның күнделікті өмірінде, руханиятта орын алып отыратын нәрсе. Түсімізде де көріп жатуымыз керек. Ол алаңға шығып айқайлап дәлелдейтін нәрсе емес. Жазушы болсаң, шығармаңмен дәлелде. Кәсіпкер болсаң, тәуелсіз Қазақстанда кәсіпорындар ашып, жергілікті азаматтарға жұмыс бер. Адам капиталы деген мәселе бар. Соған үлкен қаражат бөліп, шын мәнінде жоғары деңгейге шығаруымыз керек. Екінші кенжелеп қалған мәселеміз еңбек өнімділігі. Енді, осы бір ақсап жатқан дүние. Біле білсек, бұлар Тәуелсіздігіміздің басты тиянақтары. Елбасының осы мәселелерді алға шығаруы бекер емес. Алдағы онжылдықта шешілетін, үлкен инвестиция талап ететін салалар. Осы екі мәселе орнына қойылар болса, ұшпаққа сонда шықпақпыз.

	– Біз халқы аз, жері ұлан-ғайыр мемлекетпіз. Осы кереғарлықтан қайтсек құтыламыз?

	Мұндай байтақты игеру үшін халқымыздың саны 50 миллиондай болуы шарт. Олқыны толтырудың үлкен көздерінің бірі – ішкі демографиялық жағдайды жақсарту. Екіншіден, әлемдегі қазақ көшін жандандыра түскен абзал. Осы тұрғыда біраз сын айтылуы заңды. Болашақта қазақ қатарын көбейтетін қайнар – қазақтың шеттегі диаспорасы. Шынын айту керек, Қытайдағы, Өзбекстандағы және басқа елдердегі қандастарымыздың болашағының жоқ екені айқын. Əсіресе, Қытайдағы. Бүгінгі Шыңжандағы ассимиляция, ол жаққа қытайларды төгу, қазақ мектептерін жабу енді тоқтамайды. Ол жақ та қазақтың жері. Бірақ тағдыр солай, заман солай болып кетті. Амал қанша. Соның бәрін ескере келе, сол қандастарды әсіресе солтүстік аймақтарға апарып қондырған дұрыс. Сосын олардың көшін көлікті қылу, әлеуметтендіру, әлеуеттендіру де – біздің борышымыз. Бір өкініштісі, қазағым деп келген азаматтар өз еліне келіп қазақша сөйлей алмайтын жағдайға түсіп қалады кейбір кезде. Бұл да елдігімізге сын. Тәуелсіздікті дәлелдейтін бір тұс осы. Яғни, жаңағы талай қиыншылық көріп, атамекеніне оралған бір қандасыңа адамшылық, қазақылық танытып, қол ұшын бергеніңнің өзі сенің тәуелсіздікке тәу еткеніңнің кепілі ретінде қарастырылатын мәдениет қалыптастыру керек. Біз жергілікті жерде орын алып отырған әрбір осындай келеңсіз фактыны қазақ баспасөзінде үлкен деңгейге жеткізіп, атын атап, түсін түстеп, нақты көрсетуіміз керек. Сонда, бәлкім, басқаларға да сабақ болар.

	– Ендігі әңгімені Тәуелсіздігімізді көздің қарашығындай сақтап қорғау орайында өрбітсеңіз?

	Қай нәрсені де дәстүрге енген мәдениет қалыптастырады. Не нәрсені де орындатудың екі жолы бар. Біріншісі – заң, екіншісі – мықты мәдениет. Екі-үш жыл бұрын Қазақстанда мәшинеге мінген адам белдік тақпайтын. Заң жақсылап тұрып айыппұл сала бастады, праволарын ала бастады, содан жұрттың бәрі үндемей-ақ белдік тағатын болды. Ешкім ешкімге ескертпейді. Заңды да, мәдениетті де қатар алып жүруіміз керек. Ол үшін, әрине, ерік-жігер де керек, үлкен мүдделестік, үлкен арман, серіктестік керек. Айталық, Тәуелсіздікті қорғау, одан әрі қарай баянды ету, дамыту әрбір Қазақстан азаматының борышы, міндеті болып табылады. Бұл жайдың мемлекеттік тілді білуге, үйренуге қатысы зор. Қазақ тілін білу адамның мәдениеттілігінің кепіліне айналсын. Кеңес заманында орыс тілін білмесең, сен мәдениетсіз, бір бишара сияқты болатын едің ғой. Қазақстанда өмір сүру адамға берілген құқықтардың ғана емес, сонымен бірге белгілі бір адами, азаматтық, моральдық міндеттердің жиынтығы деп түсіндіре білсек, осындай жүйелі насихат ықпалдырақ болуы ықтимал. «Мен азаматпын, маған бер-бер» деу емес, баяғы Кеннеди айтатын «сен Америка маған не берді деп сұрама, Америкаға мен не бердім деп сұра, не бере аламын деп өз-өзіңнен сұра» деген сияқты жасампаздық идеялар керек сияқты. Осы тақылеттес сөзді біздің Елбасымыз да үнемі айтып жүр. Басқаларымыз соны іліп әкете алмай жатырмыз. Жасампаздық идеялар дегеніміз – адамның өзіне деген күнделікті сыни көз-қарасы, өзің үшін мақтанып, марқайып жүру ғана емес, ол – нақты, күнделікті жұмыс.

	Орыс тілді азаматтарды түсіне білу керек. Олардың бүгінде уайым шегіп, шаршап жүрген жайы мынадай. Олар өздеріне үйреншікті дүниеден, жандарына етене жақын, түсінікті әлемнен айырылып бара жатыр ғой. Бұрын қалаларда қазақтың саны он пайыздан аспайтын, бәрі орысша сөйлейтін. Ал, бүгін сол әлемнен айырылып бара жатыр. Əрине, өзіңнің идеалдарыңнан, мұраттарыңнан, өзіңе түсінікті ортадан айырылу оңай шаруа емес. Яғни бұл жерде біздің қазақтың саяси табы, зиялы қауымы, мысал үшін, Қазақстанда сөзсіз қаламын, мен қазақпын деп айта алатын азаматтарға бір нәрсені жалықпай түсіндіре білуіміз керек. Мұны да біз үшін көбіне-көп жалғыз Елбасы атқарып жүр. Орысша айтқанда, позитивная картина мира, позитивная повестка дня дейді. Ұнамды жағдайлармен қызықтыру. Қазақстанда қалсаң, айналайын, сені ешкім ренжітпейді, сені қамқорлыққа аламыз, мектебің керек пе, жасап береміз, театрың керек пе, мемлекеттің қалтасынан қаржыландырып тұрамыз. Бірақ сенің міндетің – алдымен осы мемлекетті мойындау, армиясына барып қызмет ету, салығыңды уақтылы төлеу, қазақтың жеріне, тіліне, тарихына үлкен құрметпен қарау. Сол кезде сен өсіп-өнесің, сол кезде сенің балаларың жақсы мемлекетте өмір сүріп, толық құқықты мүмкіндікке жете алады. Қазақ деген ол біздің этностың ғана атауы емес, ол мемлекеттің атауы. Ендеше, соған дұрыс адаптация жасай білетін, бейімдейтін тетіктерді іске қоса білуіміз керек. Бұған дікілдеумен, қоқан-лоққымен емес, жаймашуақ жақсы ықпалмен ғана қол жетпек. Екіншіден, Қазақстанда тұрып жатқан ұлттық азшылықтарға біз мынаны айтуымыз керек. Шетке шыққанда ұйғыр, тәжік емессің, қазақ деп ата өзіңді. Яғни, өзіңді Қазақ елінің, Қазақ мемлекетінің азаматы деп біл. Сен белсенділік таныт, сен тілді үйрен, мемлекеттік қызметке бар, партияларға мүше бол, қоғамның өміріне белсенді түрде аралас, өзіңді қазақпын деп мойында түптің түбінде. Мұны ашық айтатын кез келді. Мысалы, Ресей газеттерінің өзін алып қарасаңыз да: «Казахский спортсмен Илья Ильин» деп атайды, Байқайсыз ба, орыстар «казахский» деуден үрікпейді, ақиқатты ірікпейді, ал біздер бұдан қорқамыз. Дұрыс емес.

	– Кейде мемлекеттік тілді менсінбейтін пиғыл бизнес, сауда өкілдерінен байқалып қалады. Бұған не дейміз?

	– Əлбетте, елдегі бизнес салығын төлеп отыр, инвестиция салып, жұмыс орынын беріп жатыр. Бірақ бизнестің әлеуметтік һәм моральдық жауапкершілігі мұнымен шектелмейді. Біз оларға мынаны айтуымыз керек: айналайындар, сендер маңдайшаңды, жарнамаңды, тауар атын қазақша жазатын болсаңыздар, онда сізге келетін тұтынушылардың саны көбейеді, олардың саған деген, сенің дүкеніңе деген сенімі, құрметі артады. Бизнес біртіндеп түсініп келеді. Бүгінде банкке келіп жатқан клиенттер қазақылана бастады. Яғни, кез келген банктің төлем салатын, немесе есептесетін орталығына кіріп қараңызшы, бәрі қазақ қыздары, қазақ балалары. Ол неге керек? Себебі, бизнес қазір түсінді, сондықтан, екі тілді меңгерген, қазақ тілді қазақ жігіттері мен қыздары қызметінің тиімділігіне көздерін жеткізді. Бүгінгі салымшылардың да көбі қазақтар. Ресей банкілеріне, басқаға болсын, жалпы бизнеске негізінен дұрыс көзбен қарайтын және оған сенетін, оған сыйынатын, оларға қаржыларын аманаттайтын жергілікті қазақ халқы. Сол сияқты нәрсені бизнеске алуан жолмен, әртүрлі деңгейде жеткізуге болады. Мәселе пайдаға тірелген кезде орыс тілді бизнесмендер болсын, басқасы болсын, этикеткаларын да, бәрін де бір-ақ күнде қазақыландырып жібереді. Мемлекет тарапынан олардың этикеткаларының дұрыс болуын, қазақша жазылуын қамтамасыз ететіндей заңдар қабылданып, әрі «Шаңыраққа қара!» дейтіндей кесімді талап та болуы керек. Онсыз болмайды.

	– Ал, Айдос, қалай болғанда да Тәуелсіздігіміздің 20 жылдық белесінен биік мереймен өттік. Өткен тәжірибені түйіндеп, болашақты болжалдағандағы ой-пайымыңыз қандай?

	Алдағы жиырма жылымыз арттағы жиырма жылдан қиындау болайын деп тұр. Себебі, өзіміз көріп отырмыз, саяси жағдай да өзгеріп келе жатыр, әлем өзгеріп келе жатыр. Ресейдің өзін алайық, олардың да саясаты өзгеріске түсуде. Осыдан үш-төрт жыл бұрын араб елдерінде, Египетте, Алжирде осындай дүмпу болады деп кім ойлаған? Яғни, біз әлемнің тез өзгеруіне іштей дайын отыруымыз керек. Өзгерістердің артына ілесе алатындай болуымыз керек. Жаһандану дегеннің бір қызығы, алдына түсіп жүрмесең, шаңын жұта бересің.

	Бірақ біз ешкімнен кем емеспіз. Мемлекетіміздің де, халқымыздың да мерейі үстем. Біздің жеті мың жылдық тарихымыз бар. Өркениеттердің дамуына, бір-бірімен араласуына ықпал еткен бабаларымыз. Діннің, философияның дамуына ықпал етті. Əлемдік үрдіске ықпал етті. Біз сол атам заманда бабаларымыз ұстанған осындай мәмілегерлік, дәнекерлік миссиямызды қайта қалпына келтіруіміз керек сияқты. Ел іші жақсы дамитын болса, түркі мәдениеті бірнеше өркениеттің, қадау-қадау державалардың арасында тұрған дәнекер күш ретінде әлемді әлі талай таңғалта алады. Ол үшін ішкі бірлігіміз керек. Ішкі дайындығымыз мықты болу керек. Саясаттанушылар айтып жатады, алдағы ғасыр Үндістан ғасыры болады деп, Бразилияның заманы болуы мүмкін деп. Біз айтамыз алдағы 50–60 жыл түркі дәуіріне айналады. Айталық, Түркияның өзіндік саясаты бар, олар айтып отыр, біз енді ешкімнің ойынша болмаймыз деп. Өзіндік жолымыз бар. Американың да, Еуропаның да қолшоқпары болмаймыз, қабылдамасаңыздар қабылдамай-ақ қойыңыздар, өзімізді өзіміз көтере аламыз, өзіміз көмектесе аламыз деген идеяларды айтып отыр. Өйткені, өзінің халқына сеніп отыр ғой. Олай болса, қазақтар да осындай сенім биігінен неге табылмасқа? Біз де өзіміздің бүгінгі тіршілігімізді, болмысымызды терең тарихымызбен қайта табыстырайық. Үлкен концепцияларымызды айтайық. Табысымыз бар, енді соны тереңдетуіміз керек. Мысалы, «Мәдени мұра» деген бағдарламамыз қандай жақсы. Мұнда әзірге негізінен жинақтау кезеңі өтіп жатыр. Ендігі кезең сол жиналған деректерді, дәйектерді зерделеу, одан әрі қарай саралап тұжырымдау. Өткенде айтып жатыр тарихшы, түркітанушы бауырымыз, түркі мәдениетінің 22 мыңнан астам жазба дерегі бар дейді. Олай болса, неден қорғалақтаймыз. Біз ашықтан-ашық шығуымыз керек әлемге. Əлемнің үрдістеріне, жақсы үрдісіне сай бола білуіміз, соны үйренуіміз керек, тез үйренуге мүдделі болу керек. ХХІ ғасырдың бір қызығы, қазір ақпараттық заман дейміз, басқа дейміз. ХХІ ғасыр адамның осы дәстүрлі экономикасын, бәрін де өзгерте алады. Интернеттің келуі, мысалы, адамның өмірін жер мен көктей өзгертіп жіберді. Сол сияқты, алда жаңалықтар келеді. Біз шикізат өндіретін ғана емес, ой шығаратын, ой трансфертін қамтамасыз ететін өркениетке айналуымыз керек. Елбасымыз көтерген жақсы бастамаларымыз арқылы Ресей мен түркі әлемін, Ресей мен мұсылман әлемін, батыс пен мұсылман әлемін табыстыра алатын мүмкіндіктер нақ бізден табылып отыр. Осы орайда үлкен батылдық керек. Ресей, Қытай сияқты өңкей алпауыт державалар қасымызда тұрғанда осы ХХІ ғасырда тәуелсіздігімізді тұтас мемлекет ретінде, ұлт ретінде қалай сақтап қаламыз? Күнде-күнде осылай басымызды қатыратын болсақ, өзімізге өзіміз, кейде жағымсыз, қиын сұрақтарды қойған сайын біз дами береміз. Өзімізге өте ауқымды амбициялық сұрақтарды қоя білуіміз керек. Егер өзімізді жасытпай, жасырынбай, ешкімнен қорғалақтамай, өзімізге батыл сұрақ қоя білсек, алдымызға батыл арман, биік мақсат қоя білсек онда біз дамимыз, біз мұратқа жетеміз.

	– Əңгімеңізге рахмет!





АБАЙ РУХЫ ТƏУЕЛДІ БОЛА АЛМАЙДЫ


	«Тәуелсіздік және Абайтану» атты халықаралық ғылыми-теориялық конференциядан кейінгі пайымдама



	Алдымен аталмыш жиынның ұлы ақынның алда келе жатқан 165 жылдығына орайлас өткізілгенін айта кетейік. Осынау игі іске мұрындық болушы да сол баяғы тәңір жарылқағыр Мұхтар Əуезов атындағы Əдебиет және өнер институты. Жиынның өткен жері – Алматыдағы «Əуезов үйі» ғылыми-мәдени орталығының мәжіліс залы. Абайды әлемге алып шыққан Əуезов аруағы осылайша халқымыздың бас хакімін, бас ақынын, барлық замандардағы ең ұлы кемеңгер данасын желеп-жебеп, қорғап-қоршап тұрғандай қалып танытты.

	Əдебиет және өнер институтының директоры, академик Сейіт Қасқабасов келелі ойлармен кеңінен толғай бастап бір арнаға түсірген әңгіме беті тәуелсіздік жылдарындағы Абайтану мәселелерін қамтып қана қоймай, Абай және тәуелсіздік деген темірқазық тақырыпқа бұрыла берді. Иә, шынында да, ұлы ақын һәм ойшылдың жаңа заманда жаңаша зерттеп-зерделенуі бір бөлек. Бірақ біз оған барар жолда әуелі Абай мен тәуелсіздіктің арақатынасын ажыратып алуымыз керек сияқты. Жіті үңіліп қарар болсақ, Абай мен тәуелсіздік үйлескен, үндескен егіз ұғымдай десек, шындықтан алыс кетпейміз. Осы арада конференцияда құттықтау лебіздерін білдірген Моңғолияның Қазақстандағы елшісі Харавчийн Аюурзананың, Ресей Федерациясының Алматыдағы бас консулдығының консулы Ильдус Ғабдрахманұлы Тархановтың, Иранның Қазақстандағы елшілігі жанындағы мәдени орталық төрағасы Делавар Мұхаммедпурдың сөздеріне жүгінсек, Абай мұрасы сол елдермен арадағы достықтың алтын көпіріне айналып отырған көрінеді. Мәскеуде Абай ескерткіші қойылды. Ыстамбұл мен Анкарада екі мектеп пен бір көшеге хакімнің аты берілген. Моңғолдар Абай даналығынан өз ана тілдерінде сусындауда. Демек, Абай – тәуелсіздігіміздің әлем елдеріндегі бас елшісі. Ал енді Қазақстандағы Түрік елшілігінің білім жөніндегі кеңесшісі доктор Кадир Четиннің: «Ұлы ойшылдың қара сөздерін оқығанда, қазақтардың тәуелсіздікке барар жолындағы маңызды тастардың бірі Абай тарапынан қаланғанын көрдім. Абай тәуелсіздікке апарар жолды әу бастан-ақ нұсқап көрсеткен» деп айтуы әулиедей әділ пікір.

	Əділ пікір. Əйтсе де алғашқы айтылуы емес. Бүгінгі қазақ қоғамында, зиялы қауым мен ғалымдар ортасында Абай мен тәуелсіздік арасына теңдік белгісі әзелден-ақ тартылғанды. Себебі, Абай даналығын, Абай рухын қанына құйған халық бодан болумен, басқаға кіріптарлық күй кешумен ешқашан келісе алмас еді. Ұлт-азаттық күресінің соңғы қамалы – Кенесары хан шейіт болардан екі жыл бұрын қазақ сахарасының Шыңғыстаудың бауырында тәңірінің сыйындай болып Абай туды. Отаршылдықтың қара күшіне басқа қайран қалмаған шақта Абай үлгісі, Абай жолы халық рухының терең қойнауларынан тәуелсіздік күресін жаңаша жалғастырар жаңа қуат таба білді. Ұлттық сана мен ақыл-ойының буырқанып, булығып жатқан жаңа қайнарларын ашты. Қазақ қоғамының жиырмасыншы ғасыр басындағы Əлихан мен Ахмет бастатқан қайраткер зиялылары оқуға, өнер-білімге, дүниенің кілтін табуға үндеген, оянуға шақырған ұлттық сана сілкінісінің бастауында Абай, оның өлмес те көнермес шығармалары, «қуатты ойдан бас құраған» ақылман өлеңдері мен ғақлия қара сөздері тұрды.Тәуелсіздікке мәдениеті биік, ішкі рухани қуаты зор халық қана лайық болар болса, Абай өнегесі ұлт бойында сондайлық қасиеттерді жүз жыл бойы үздіксіз тәрбиелеп қалыптастырды.

	«Ыстық қайрат, нұрлы ақыл, жылы жүрекке» негізделген қазақтың жаңа мәдениеті, жаңа күрес жолы таңбаланып айқындалды. Сол мәдениет пен өркениетке ұмтылыс, Абай оятқан ұлттық ұлы рух болашақта құлдық қамытын лақтырып тастамай тұра алмас еді. Һәм рухани тәуелділікпен қоңсы қона алмас еді. Солай болды да. Міне, жиырма жылдың бедеріне жақындады, шүкір құдайға, Қазақ елі тәуелсіз. Бостан, еркін, кеудесі биік. Əлемге айқара есік ашқан ақ-адал бейіл танытқан тәуелсіз Қазақстан өзінің ішкі-сыртқы сарабдал саясатында ұлт ұстазының «Адамзаттың бәрін сүй, бауырым деп» деген ізгілікті ұлағатын, ұстынды қағидатын басшылыққа алған. Иә, осындайда: «Елу жаста елім бар деп айта алмай, Кетпес естен күңіренгенің мұңлы Абай. Елім бар деп айтатұғын келді күн, Елім бар деп шырқатайын мен бүгін, Қойсын енді Қорқыт күйі сарнамай» деп жырлаған қайран Қасым ақын ойға оралады. Сол Қасым ақын өзі де шерлі еді. Абай армандаған, Қасым «Сен неткен бақытты едің келер ұрпақ» деп алыстан келбетіне таңырқап, сұлбасын болжалдаған нағыз еркін де бостан ел болу бақытына біздің заманымызда қол жеткеніне мың да бір шүкір.

	Абайтану ғылымының да еркін қарыштауына осы тәуелсіздік заманы мол мүмкіндіктер беруде. Осы арада жиынды ашып тұрып академик Сейіт Қасқабасов орнымен айтқан мына бір жәйттерге мән бермеске болмайтындай. Кеңес кезінде Абайды әсіресе әсіре орысшыл, атеист қылып шығарғанымыздай, енді еркіндік қолға тиді екен деп оны баз-базында экономист, физик, химик, молда қылудың да жөні жоқ. Абай, ең алдымен, ұлы ақын. Ол – ренессанстық тұлға. Ол қазақ топырағында алғаш рет әдебиеттің негізгі міндет-миссиясын – көркемдік-эстетикалық талаптарын, ой мен сезім бірлігін бірінші орынға шығарып, ең қымбат қазына – адам деген түпқазық идеяны, жалпыадамзаттық мәселелерді көтерді. Ендеше, Абайтанудың алда тұрған міндеті көп. Біз болсақ, оның ақындығының өзін әлі ашып көрсете алмай жатырмыз. Текстологиясын толық талдап бітірдік деп айта алмаймыз. Абай трагедиясының ішкі қалтарыстарына дендеп кіріп, Абай жұмбағын шешуде әлі де ұшы-қиырсыз ізденіс керек деген академик сөзінің дұрыстығы да ден қоярлықтай.

	Абай атындағы Қазақ ұлттық педагогикалық университеті жанындағы Абайтану ғылыми-зерттеу орталығының жетекшісі, филология ғылымдарының докторы, профессор Мекемтас Мырзахметұлы Абайтанудың бүгінгі таңдағы ахуалын бажайлай келе, оны үш кезеңге бөлді. Атап айтқанда, олар шартты түрде Əуезовке дейінгі, Əуезов кезіндегі (1934–1961 жылдар) және Əуезовтен кейінгі кезеңдер болып табылады. Əрине, осындағы Əуезовтен кейінгі кезең дейтіннің өзі тәуелсіздікке дейінгі және тәуелсіздік алғаннан кейінгі болып екіге бөлінетіндігіне де сөз жоқ болса керек. Ал жоғарыда айтқан екінші кезең, яғни Əуезов дәуірі аса қиын, қасіретті кезең саналады. Бұл уақытта Абайға қарсы айқай-сүрен көтеріліп, аласапыран шабуылдар басталған.

	«Абай байшыл идеологияның, үстем таптың ақыны. Өзі де бай болған, қажының баласы. Бізге қажет емес. Біз мәдениетті жаңадан жасаймыз» деп шуылдасты. Мұндай тұрпайы социологиялық шуылдаққа қарсы алғаш мақала жазғандардың бірі Құдайберген Жұбанов болатын. Əлбетте, Абайды қорғауда, шығармаларын жарыққа шығаруда Əуезов сіңірген еңбек ересен. Ал, кейінгі кездерде Абай және Шығыс тақырыбы біртіндеп қозғалғанда осы Мекемтас ағалар коммунистік идеологияға түрпідей тиер ғылыми тезистерін өткізу үшін сол Əуезовтің өзін, оның асқар таудай абырой-беделін қалқан етіп отырған екен.

	Қазіргі ақселеу шашты абыз ғалымымыздың сөзіне жүгінсек, «Не пайда бар – мың надан Сыртын естіп таңдансын. Онандағы бір есті Ішкі сырын аңғарсын» деп Абайдың өзі айтқандай, ішкі сырын аңғарған, жұмбағына бойлаған бірінші есті адам Əуезов болып шыққан. Абайтанудағы анық Əуезов концепциясы: Абайдың үш даналық қайнарынан нәр алғандығы. Ол үш қайнар: Батыс, Шығыс және туған халқының даналығы. 1949 жылы космополитизм туралы белгілі қаулы шыққаннан кейін Батыс та, Шығыс та құрдымға кетіріліп, «Абайды Абай еткен нелер?» деген күрмеуі аса қиын мәселеде орыс ықпалының озық рөлі ғана қалдырылған. Əрине, бұл арада орыстың прогрессивті озық мәдениетіне ешкім топырақ шашып отырған жоқ, Пушкин мен Лермонтовты ешкім ешқашан да жоққа шығармайды. Тек соны айта отырып, басқа қайнарларды да ұмытпайық. Абайды толық танып-білу үшін бұрынғы Əуезов концепциясын толықтай қалыпқа келтіру, Абай мұрасын жаңа қырынан зерттеу керектігі жөніндегі М.Мырзахметұлының пікіріне айрықша зер салу керек-ақ.

	Əдебиет және өнер институтының Абайтану және жаңа дәуір әдебиеті бөлімінің меңгерушісі Серікқазы Қорабай Абайтанудың өткені мен бүгінін кеңінен қаусыра шолды. Абай өмірі мен шығармашылығын зерттеудің алғашқы тәжірибесі Ə.Бөкейхановтың ұлы ақын қазасына байланысты жазған мақаласынан басталып, Кәкітай Ысқақұлы, А.Байтұрсынұлы, М.Дулатұлы мақалаларында жалғасын тапқаны мәлім. М.Əуезов Абайтануды дербес ғылым саласы деңгейіне көтерді, ақын шығармаларының ғылыми басылымдарын дайындап шығарып, көп жылдар бойғы ізденістері мен зерттеулері нәтижесінде Абайдың ғылыми өмірбаянын жазды. Əуезов заманында және Əуезовтен кейін С.Мұқанов, Қ.Жұмалиев, Т.Тәжібаев, Б.Ерзакович, Қ.Мұхамедханұлы, М.Сильченко, Ы.Дүйсенбаев, З.Ахметов, С.Қирабаев, М.Мырзахметұлы, Р.Сыздықова, Ж.Ысмағұлов және басқалар Абайтану ғылымына өзіндік үлестерін қосты.

	Абайтану ғылымы еліміз тәуелсіздік алған жылдары ғана коммунистік идеология ұстанған қатаң қағидалардың тар шеңберінен шығып екінші тыныс алды. Осы жұмыстың бел ортасында ұлттық әдебиеттану ғылымының қара шаңырағы – М.О.Əуезов атындағы Əдебиет және өнер институты тұрды. Ұлы ақын шығармаларын тәуелсіздік мұраттары тұрғысынан жаңаша пайымдау қажеттігі жете түсінілді. Сөйтіп, академик С.Қирабаевтың басшылығымен Абай шығармашылығын арнайы зерттейтін бөлім ашылды. Бұрынғы ескертпелер еске алынып, жаңадан тыңғылықты мәтіндік зерттеулер жүргізіле отырып Абай шығармаларының екі томдық толық жинағы дайындалды. Абай шығармаларының бұл екі томдық академиялық толық жинағы абайтану тарихындағы үлкен жетістік болды. Сол кезде ақынның 150 жылдық мерейтойы аясында 1994 жылы шыққан «Абай және қазіргі заман» зерттеулер жинағы абайтанудың өзекті мәселелерін қамтыған жаңа көзқарастармен ерекшеленсе, Ж.Ысмағұловтың «Абай: ақындық тағылымы» монографиясында ұлы ақынның кемеңгерлік кемелдігі ашып көрсетілді. Осы жылдарда Алматыға Семейден арнайы алдыртылып жұмыс істеген атақты ғалым Қайым Мұхаметханұлы сияқты аяулы һәм әз ағаның Абайтануда аса айшықты із қалдырғанын айтқан ләзім.

	Ақын мерейтойы атап өтілген 1995 жылы Абай шығармашылығына байланысты елуден астам кітап жарық көрді. Ел тарихында алғаш рет «Абай» тұлғалық энциклопедиясының шығуы үлкен мәдени оқиға ретінде есте қалды. Сол жылы шыққан ғылыми еңбектер арасында академик Зәки Ахметовтің «Абайдың ақындық әлемі» атты монографиясы дараланып көрінеді. Бұл Абайтанудағы жаңа сөз болатын. 1990 жылдарда Абайтану саласында аға ғалымдардың бірі Мекемтас Мырзахметұлы да өнімді еңбек етті. Бұған ғалымның «Абайдың адамгершілік мұраттары», «Абай және Шығыс», «Абайтану тарихы» атты монографиялық зерттеу еңбектері дәлел. Абайтану саласында аз ғана жұмыс істесе де, құнды зерттеулер қалдырған әдебиетші, архивтанушы Бейсенбай Байғалиев еңбегін атап кеткен абзал.

	Абайтануға шынайы қамқорлық жаңа ғасырда жаңа қырынан көрінді. Академик С.Қасқабасовтың басшылығымен институтта Абайтану және жаңа дәуір әдебиеті бөлімі ашылды. Бөлімді алғаш басқарған академик З.Ахметов, одан кейін жетекшілік еткен Асқар Егеубаев Абайтану алдында тұрған келелі міндеттерге үлкен жауапкершілікпен қарап, 10 томдық «Қазақ әдебиеті тарихының» Абай дәуіріне арналған томдарын жаңаша жазуға белсене атсалысты. Бұл үрдісті бөлімге соңғы бес жылдай басшылық еткен білікті ғалым Жұмағали Ысмағұлов сәтімен жалғастырды. 2004 жылы Абайдың қайтыс болғанына 100 жыл толуына арналған «Қазақтың бас ақыны» атты халықаралық ғылыми-теориялық конференция, 2007 жылы «Абай дәстүрі және қазіргі қазақ әдебиеті», 2009 жылы «Абай мұрасы – қазақтың ұлттық қазынасы» атты республикалық ғылыми-теориялық конференциялар өткізілді. Бұл ғылыми мәслихаттарда алыс-жақын мемлекеттердің, еліміздің көрнекті ғалымдары Абайтанудың көкейкесті мәселелеріне байланысты мазмұнды баяндамалар жасап, құнды пікірлер айтты. Үш конференция материалдары да жеке-жеке кітап болып жарық көрді.

	Иә, Абайды зерттеу жалғасуда. Абай – мәңгілік тақырып, таусылмас рухани қазына. Осы ретте Серікқазы Қорабай Абай мұрасын зерттеушілердің қазіргі буынына академик Зәки Ахметов айтатын тарихи және бүгінгі заман тұрғысынан қарайтын талдау принциптері жетіспей жататындығына тоқталды. Абай шығармашылығының ең басты сипаттары ретінде жаңашылдық, шыншылдық, сыншылдық, сыршылдық болатын болса, бір-бірінен нәр алып, біріне-бірі әсер етіп тұратын ажырамас осы көркемдік жүйе шарттарын қазіргі зерттеушілер әлі де болса жете ұстанбай келеді.

	Абайтанудың көкейкесті мәселелері жетерлік. Абайдың қайнар бұлағы – Шығыс әдебиеті күн тәртібінен түскен жоқ. Сондай-ақ Абайтану мәселесімен айналысатын ғылыми мекемелер арасында өзара шығармашылық байланыстың жоқтығы да қынжыларлықтай жәй екен. Мысалы, Абайдың Семейдегі мұражайы сол Семейде шығатын «Абай» журналын алмайтынын дұрыс дей аламыз ба? Əлі күнге дейін ұлы Абайдың нақты туған күнінің ғылыми, ресми тұрғыдан айқындалмай отырғанын да ежелгі бейқамдығымызға балаймыз ба?

	Конференцияда осындай кемшін тұстар да айтылмай қалған жоқ. Абайдың «Жидебай-Бөрілі» мемлекеттік тарихи-мәдени және әдеби мемориалдық қорық-мұражайының директоры Жандос Əубәкір, Əдебиет және өнер институтының бөлім меңгерушісі, филология ғылымдарының докторы Айгүл Ісімақова, институттың бас ғылыми қызметкері, филология ғылымдарының докторы Сәрсенбі Дәуітов, Əдебиет және өнер институтының бөлім меңгерушісі, филология ғылымдарының докторы Ислам Жеменей, Нұр-Мүбәрак Египет ислам мәдениеті университетінің проректоры, профессор Шәмшәдин Керім, филология ғылымдарының докторы Салтанат Ізтілеуова және басқалар Абайтанудың бүгін таңдағы өзекті мәселелерін ортаға салды.

	Тағы бір жайға қуандық. Түрік азаматы, жайсаң замандас, «Қазақстан-ZAMAN» халықаралық саяси-қоғамдық газетінің директоры Ахмет Аляз Абайдың «Ескендір» поэмасы мен «Көроғлы» эпосының байланысын зерттеп, диссертация қорғағалы жүргенін осы конференция барысында білдік. Бұл жайдың өзі де қазақ елі, қазақ халқы тұрғанда, тәуелсіздігіміз салтанат құрып жатқанда ел-елдің арасындағы достық көпіріне айналған Абайдың да жасай беретініне тағы бір айғақ болғандай.





ҰЛТТЫҚ САНАНЫҢ ҰЙЫТҚЫСЫ


	«Қазақ» газетінің шыға бастағанына 100 жыл



	Осыдан аттай бір ғасыр бұрынғы, яғни 1913 жылдың 2 ақпан жұлдызын көз алдымызға келтірелік. Айтары жоқ, қазақ қауымы үшін айтулы күн, қазақтың баспасөз тарихының соқталы да ноқталы күні! Осы күні Ахмет Байтұрсынов бастаған алаш арыстары жұмыла кірісіп ұлттың қалғыған рухының қоңырауындай «Қазақ» газетін шығарғаны аян. Ұлт қамы жолында қарлығаштай шырылдаған, замана зиялылары зар-запыранының мәйегін қотарған, ұлттық санада азаттық жолындағы күрестің ұлы сілкінісін қоздатқан осынау бекзат басылымның 1918 жылдың 16 қыркүйегіне дейін, бес жарымнан аса жыл бедерінде 265 нөмірі шыққан екен. Қызылдардың келуімен тоқтап қалған сол газет араға 88 жыл үзіліс салып, 2006 жылдың 22 наурызынан, 266-шы санынан бастап қайта шығып, қауым халқымен көзайым болып қайта қауышқаны белгілі. Бұл күндерде барша алаштың тар жол, тайғақ кешулі күресінің айғақтарына толы ата басылым өзінің жүз жасаған ғасырлық тойын атап өтуде. Жаңа заманда өшкенді жандырып «Қазақ» газетін қайта шығарушы әрі бас редакторы, «Алланың құлымын, Алаштың ұлымын» дейтін үлкен жүректі азаматы, қайсар қаламгер Қоғабай Сәрсекеевпен осы мерейлі һәм елеулі елдік оқиғаға орай сұхбаттасуды жөн санадық.

	– Құрметті Қоғабай Сәтенұлы, ең әуелі баршамызға қастерлі «Қазақ» газетінің өмірге келуінің тарихи толғағы мен қажеттілігі, алғышарттары хақында сыр тербесеңіз?

	– Өмірге «Қазақ» сияқты газеттің келуі ұлттың даму тарихының заңдылығы әрі қажеттілік еді. ХХ ғасыр қазақ даласы табалдырығын түнере аттады. Ғасыр басында қазақ халқының тарихи тағдыры қыл үстінде тұрды. Бір жағынан, Ресей империясының пәрменді отарлау саясаты, екінші жағынан, ортағасырлық мешеуліктен арыла қоймаған, ескі, күні өткен феодалдық қатынас қатар қыспағына алған ұлтымыздың болашағына үлкен қауіп төнді.

	Міне, осындай «тар жол, тайғақ кешуге» тап болып, халқымыздың тағдыры тығырыққа тірелген тарихи кезеңде азаттық күреске қазақ қоғамы үшін мүлдем жаңа саяси-әлеуметтік күш – ұлттық интеллигенцияның араласа бастауы заңдылық та болатын. Олардың бірі «Маса» болып шағып, екіншісі «Оян, қазақ!» деп жар салып, қалың ұйқыда жатқан елін оятып, көкірек көзін ашуға, етек-жеңін жиғыза, өз қам-қарекетін өзіне жегізуге үн тастап, дабыл қақпасқа амалдары қалмаған. Сонымен ғана шектелмей, «сол амалға кіруге жұртқа мұрындық болатын нәрсенің бірі – газет» (А.Байтұрсынов) деп біліп, жалпы ұлттық басылым шығару идеясын жүзеге асыруға ұмтылған.

	Тарихқа жүгінсек, шын мәнінде «халықтың көзі, құлағы һәм тілі» боларлық басылым шығару идеясының жүзеге асуына 8 жылдай уақыт (1905–1913) керек болғанын аңғарамыз. Олай дейтініміз, Орынбор губернаторының 1905 жылғы жарлығымен Торғай қазағы Ахмет Байтұрсыновқа берілген рұқсатнама бойынша «Қазақтың» бірінші нөмірі алғаш 1907 жылы шыққан. Бірақ бұл іс түрлі қиындық-кедергілер салдарынан, ең бастысы қаражат тапшылығынан өрісін таппаған. Сөйтіп, қазақ қоғамы үшін саяси күрестің мүлдем жаңа құралы – жалпыұлттық саяси басылым шығару идеясы 1913 жылдың басында жүзеге асты. Шын мәнінде ұлттық сананың ұйытқысы бола білген «Қазақ» газеті осылайша дүниеге келген болатын. Алты жылдай алаш жұртының қамқоршысы, ақылшысы болды. Осындай ойды белгілі алаштанушы ғалым Ғарифолла Əнес те қуаттайды. Ұлттық мерзімді баспасөзіміздің қалыптасу дәуірінде мұндай ұзақ уақыт үзбей жарық көріп тұрған бейресми басылым жоқ. Оның үстіне, шығып тұрған уақытында қазақ даласында болған тарихи оқиғалардың шынайы шежіресіне айналып, ұлттық азат ойдың ұясы қызметін қоса атқаруы газет құндылығын еселеп арттыра түскені даусыз.

	– Осынау тұңғыш жалпыұлттық газеттің алдына қойған нақтылы мақсаты, бағыт-бағдары туралы не айтар едіңіз?

	– Оны әуелі алғашқы нөмірде бар қазаққа тастаған үндеуінде осы игі іске мұрындық болушы Əлихан Бөкейханов, Ахмет Байтұрсынов пен Міржақып Дулатовтар былайша айқын көрсетіп берген-ді: «Аталы жұртымыздың, адуынды ұлтымыздың әруақты аты деп, газетіміздің есімін «Қазақ» қойдық. Ұлт үшін деген істің ұлғаюына күшін қосып, көмектесіп, қызмет ету қазақ баласына міндет. Халыққа қызмет етемін десеңдер, азаматтар, тура жолдың бірі осы. Жол ұзақ, ғұмыр қысқа, қолдан келгенін ғұмыр жеткенінше істеп кетелік. Малша оттап, асап ішіп, халық үшін қам қылмай, қарын тойғанына мәз болып, мал өлімінде өлмейік. Милләт халын ойымызға алып, қызмет етуді мойнымызға алып, арнаған бір ісіміз. Құдай сәтін салсын, «әумин» деп қол жайып, «әуп» деп күш қосып, «Алла» деп іске кіріселік!» – деп нақ сол 1913 жылы Алаш арыстары елдік мінез танытқан қазақ қауымымен осылайша дидарласып еді.

	«Қазақ» газетінің бағыт-бағдары турасында апталықтың 1918 жылғы 258-санында жарияланған «Орда гербі (таңбасы)» деген мақаласында Міржақып Дулатұлы нақты сыр тарқатады. Онда газеттің екінші санынан бастап маңдайшасынан тұрақты орын алған Орда суретінің мән-мағынасына түсініктеме береді: «Киіз үй – киіз туырлықты қазақ халқы. Үйдің түндігі ашық, есігі жабық болуындағы мағына: түндік жарық кіретін жол, есік түрлі заттар кіретін жол дегендік. Жарық жолы ашық, еркін болсын, түрлі заттар кіретін жол есігі еркін болмасын делінген еді. Түндіктен түсетін жарыққа өнер-ғылым енгізілген еді. Түндік күнбатыс жағынан ашылуы өнер-ғылым Еуропа жағында күшті болған себепті қазақ ішіне Еуропа ғылым-өнері таралсын деген мағына еді. Үйдің есігі «Қазақ» деген сөзден жасалған. Ондағы мағына «Қазақ» газеті қазақ жұртына әрі мәдениет есігі болсын, әрі жат жұрт жағынан күзетшісі болсын делінген еді. Қазаққа деген игілік нәрсені енгізу жолында газет қызмет етсін, сырттан келетін жамандық болса, күзетші орнында газет қызмет қылсын делінген еді».

	Газет өзінің алты жылға таяу ғұмырында осы бағытынан таймай, мақсатын адал атқарған. Сонысымен де отаршыл билікке ұнамаған. Қолымыздағы мәліметтер бойынша, Ресей патша өкіметінің жергілікті билік тарапынан бес рет айыпқа бұйырылып, бас редакторы А.Байтұрсынұлы әртүрлі мерзімге абақтыға жабылған.

	– Елім-жерім деген мақсатқа сай қазақтың қарлығаш газеті қандай тақырыптарды қаузады екен? Авторлары кімдер еді?

	– «Қазақтың еңкейген кәрі, еңбектеген жасына түгелімен ой түсіріп, өлім ұйқысынан оятып, жансыз денесіне қан жүгіртіп, күзгі таңның салқын желіндей ширықтырған, етек-жеңін жиғызған «Қазақ» газеті болатын». Бұл ұлы Мұхаңның – М.Əуезовтің осыдан тура 90 жыл бұрын Ахаңның жарты ғасырлық тойында айтқан сөзі. Бұл «Қазақ» газетінің сүтін еміп өскен», «Ахаң салған өрнекті біліп, Ахаң ашқан мектепті оқып шыққан», «саясат толқынына түсіп ойы ашылған, мәдениет жолында аз да болса ілгері басқан» жас алашшылдың, оқиға ортасында жүрген куәгердің, замана жылнамашысының сөзі. Біз: «Қазақ» газеті – ХХ ғасыр басындағы қазақтың ұлттық энциклопедиясы» дейміз. Оның жоқшысы мен жаршысының бірі болғандықтан емес, араб қаріпті мұрамен біршама таныс болғандықтан, оны танып-білуге тырысқандықтан айтамыз. Ошақтың үш бұтындай «Қазақ» көтерген мәселе қадау-қадау: Біріншісі – осыдан 100 жыл бұрынғы халқымыздың хал-ахуалы, тұрмыс-тіршілігі, рухани және материалдық құндылықтары, түйіндей айтқанда, «Ұлт-Алаш» мегатақырыбы. Екіншісі – «Жер, жер һәм жер мәселесі». Империялық отаршылдық саясат, натуралды көшпелі малшаруашылығы потенциалының сарқылуы, көшпелі һәм отырықшы норма, т.б. – «Табиғат-Шаруашылық-Күнкөріс» мегатақырыбы. Үшіншісі – оқу-білім, дін, басқосу (съезд), партия құру, империялық һәм әлемдік дамуда Қазақ елінің өз орнын табуы, т.б. – «Қоғам, саяси-қоғамдық қатынастар» мегатақырыбы. Осы толағай-толағай мәселе-сұрақтарды көтере отырып, оған жауап іздеу, қалың бұқараға өз құқықтары мен міндет-парыздарын қолға ұстатқандай айқындап беру, рухани, мәдени тұрғыдан өркениеттің жаңа өресіне көтерілу, осы мақсатта ағартушылық бағыт ұстанып, саяси күреске шығуы – 1917 жылы қазақ оқығандарының «Алаш» партиясы мен «Алашорда» үкіметін жасақтап, ұйымдастыруына алып келді...

	Мұнда қалам қуатын жұмсаған кімдер еді десек, «Қазақ» газетінің бас жазушысы, бас авторы да үш адам болды, олар: Ахмет Байтұрсынов, Əлихан Бөкейханұлы («Қыр баласы») һәм Міржақып Дулатұлы. Əрине, барлық жауапкершілік және газетті ұйымдастырып, тоқтатпай жүргізіп тұру оның бас шығарушысы (редакторы) Ахаңның мойнына түсті. Тағы да Мұхтар Əуезовке жүгінсек, «Ол газеттің жаны кім еді? Ішіндегі қажымайтын қайрат, кемімейтін екпін кімнің екпіні еді? Ол екпін ұйықтаған қазақты айқайлап оятуға заман ерік бермеген соң маса болып қалай ызыңдап оятамын деп, ұзақ бейнетті мойнына міндет қылып алған Ахаңның екпіні болатын». Айталық, газеттің алғашқы бес санын тек Ахаң ғана қара нарша тартып жалғыз өзі шығарыпты. Басылымда бұлардан басқа М.Шоқай, Б.Майлин, М.Тынышбаев, Ш.Құдайбердіұлы, Ə.Ермеков, Р.Мәрсеков, М.Жұмабаев, М.Əуезов, Х.Болғанбаев, Х.Ғаббасов, Ж.Аймауытов, Ж.Ақпаев, Ж.Сейдалин, А.Бірімжанов, С.Торайғыров, Н.Құлжанова, С.Дөнентайұлы, Х.Досмұхамедұлы, М. және А.Оразаевтар, т.б. авторлардың мақалалары жарияланып тұрды.

	– «Қазақ» газеті өз пешенесіне бұйырған осынау тарихи һәм тәңіри миссияны қалай орындады деп ойлайсыз?

	– Қиындық таудай, мүмкіндік қылдай, еншілі уақыт мүлдем тар болса да, ол миссияны Алаш көсемдері артығымен атқарды деп білемін. ХХ ғасыр басында аталған газет тұтастай жалпы ұлттың ықыласпен оқитын басылымына айналды, сол тұстағы қазақ баласының ойын, ұлттық өресін тәрбиеледі. Əуел бастан-ақ басылым өз бағдар-мұғдарын ұлт жолына жұмсап, тынымсыз соғылған қоңырау сынды, халықтың қалғи бастаған рухын оятып, мыңдаған зерделі жасты тәуелсіздік туының астына жинай білді. Ұлт-азаттық қозғалыстың басты басылымы болған «Қазақ» газеті Ə.Бөкейханов, А.Байтұрсынов бастаған ұлы шоғырдың ұлт алдындағы орасан еңбектерін халыққа таныта отырып, әлеуметтің саяси жағынан сауаттануына, ұлттық намысының оянуына, тұтас ел болып ұйысуына өлшеусіз еңбек сіңірді. Бұл газет көтерген идеялар халқымызды біріктіріп, тәуелсіздікке ұмтылуына қуат берді. Сондықтан болар, газет қолдан қолға, ауылдан ауылға өтіп, жыртылғанша оқылды. Оны сол заманда Дала және Түркістан уәлаяттарына немесе 9 облыс және 1 губернияға бөлінген (Қыр баласы.

	«Қазақ» газеті, 1913 жыл, №8) елдің түкпір-түкпіріндегі жұрт жаздырып алды. Алайда, отаршыл империя заманынан аман шыға білген «Қазақ» газеті Кеңес өкіметінің Қазақстанға билік орнатуға тырысқан алғашқы күндерінде-ақ, атап айтқанда, 1918 жылдың наурызында біржола жабылды. Көп ұзамай оның құрылтайшылары мен авторларының басым көпшілігі саяси қуғын-сүргін кезінде атылып кетті. Міне, қазақ баспасөзі оңайшылықпен қалыптасып, дүниеге келген жоқ. Бүгінде осының бәрі, әрине, өткен тарих болып қалды.

	– Жаңағы айтқан таралым мәселесі қазақ баспасөзін қай кезде де алаңдатқаны, қазір де уайым жегізері белгілі. «Қазақтың» таралымының жайын таратыңқырап айтсаңыз?

	– Қазан төңкерісіне дейінгі қазақ баспасөзі тарихында ең шоқтығы биік басылым – «Қазақ» газеті. Ол өзге басылымдарға қарағанда мейлінше ұзақ, мерзімді әрі жиі шығып тұрды. Сонымен бірге таралымы мол әрі таралым аймағының кең болуы да оның құндылығын арттыра түседі. Бұл жөнінде газеттің 1914 жылғы 45-нөмірінде мынандай дерек жарияланған: «Қазақ» газетасын 10 облысқа қараған киіз туырлықты қазақ байдың баласынан 1913 жылдың ішінде алдырып тұрғандардың есебі мынау: Торғай – 694, Семей – 612, Ақмола – 582, Сырдария – 327, Орал – 301, Жетісу – 157, Ішкі ордалық – 136, Ферғана – 30, Самарқан – 8, Закаспий – 5, өзге жерлерден: Орынбор – 37, Уфа – 14, Қазан – 13, Қытай қазағы – 10, Петербург – 9, Түркия – 5, Мәскеу – 3, Томск – 3 һәм басқа шаһарлар – 57». Бұдан қазақ даласын ғана түгел шарлап қоймай, шетелге де жеткен «Қазақ» газетінің таралымы 3007 дана болғандығын көреміз. Бұл – алғашқы жылғы көрсеткіші. Ол кейінгі жылдары, дәлірек айтсақ, 1915 жылы бірінші дүниежүзілік соғыс ауыртпалығына байланысты бір жарым мыңға дейін кемігенімен, соңғы екі жылында, яғни 1917 жылғы ақпан төңкерісінен кейін, қазақтың өз қолы өз аузына жеткен уақытта, қайтадан күрт өсіп, өзінің шарықтау шегіне жеткен. Алаш арысы Міржақып Дулатовтың кейіннен: «Жабылуының алдында газеттің өз типографиясы, қағаз қоры, шағын кітапханасы болды, таралымы 8 мыңнан асты», – деп еске алуы – соның дәлелі.

	Апталық ғұмырының ең бір шырайлы да шұрайлы мезгілі – 1917 жылғы ақпан төңкерісінен кейінгі кезең. Осы соңғы бір жарым жылдық мерзімде (1917 жылғы ақпан төңкерісінен газет жабылған 1918 жылдың 16 қыркүйегіне дейін) газет шын мәнінде, өз сөзімен айтқанда, «қазақ-қырғызға қызмет һәм басшылық ету» міндетінде болған. Газет қызметінің осынау дәрежеге көтерілуі оны аптасына 2-3 рет шығару туралы сұраныс туғызған. Тіпті бұл мәселе 1917 жылдың 1 сәуірінде Орынборда басталған қазақ халқының тұңғыш съезінде де талқыға салыныпты. М.Дулатовтың «Баспахана туралы» деген мақаласына жүгінсек, газетті жиі шығару ісі баспаханаға байланысты ғана тежелгендігі байқалады. Бірақ жұмыла көтерген жүк жеңіл. Көпшіліктен қолдау тапқан іс шешімін таппай қоймайды. Көп ұзамай алты жыл бойы арман болған баспахана 30 мың сомға, газетті шығарушы «Азамат» серіктігінің атына сатып алынады. Кейінгі зерттеулер нақ осы Торғай баспаханасының құрал-жабдықтары бүгінгі «Егемен Қазақстан», кешегі «Социалистік Қазақстанның» ізашары болған «Ұшқын» газетін шығаруға пайдаланылғанын растайды. Мұның өзі сол газеттің бастауында ұлттың ұлы ұстазы Ахаң тұрғанын және бір айғақтап анықтай түсетін жайт. Бұдан түйетініміз, бүгінде еліміздің аға басылымы саналатын «Егемен Қазақстан» мен «Қазақ» газеті арасындағы байланысты тарихи дерек растап отыр. Ендеше, шын мәнінде, «халықтың көзі, құлағы һәм тілі» қызметін биік абыроймен атқарған «Қазақ» газетінің 100 жылдық мерейтойы егемендіктердің де, еліміздің де ортақ қуанышы. «Қазақ» газетінің жолы жалғасын табуын тілейік.

	– Иә, бұрынғы «Қазақ» бүгінгі «Қазаққа» ұласты. Осының жайын айта отырсаңыз?

	– 1918 жылы Орынбор қаласындағы большевиктер лаңында «Қазақ» газетінің баспаханасы тартылып алынып, 265-ші нөмірінен соң тоқталуға мәжбүр болды. Бұл сусыған замана-уақыт қана емес, аумалы-төкпелі дүние-тірліктің өзі төңкеріліп, қопарылған бір аласапыран кезең еді. Əйтсе де, қазақтың бағына туған «Қазақ» өз тарихи миссиясын орындап үлгерді. Алаш рухты жұртының намысын жанып, еңсесін биіктетіп, қайратын тасытып, өз ортасынан Ұлт көсемі мен Ұлт ұстаздарын, Алаш қайраткерлерін тәрбиелеп шығарды. Одан сол Алаш арыстары, «Қазақты» шығарушылар арман еткен бүгінгі бостан күнге жеттік. Тәубе! Большевиктер жапқан осы қасиеті мол «Қазақ» газетін біз араға 88 жыл салып 2006 жылдың наурызында қайта жаңғыртып, 266-шы санынан бастап қайта шығарып келеміз. Жүз жылдығымен тұспа-тұс 623-ші саны шығайын деп отыр. Арыстардың асыл ісін жалғап жолға түсіргенімізге де алдағы наурызда 7 жыл толады. Осы уақытта газеттің ұстанған бағыт-бағдарында сол Ахаңдар айтқан, Ахаңдар салып кеткен сара жолдан ауытқыған жеріміз жоқ. Ұлтқа, жұртқа, қазаққа, халыққа болса екен дейміз. Ұстанымымыз – Ахаңдар салған ақ жол.

	«Су үзілсе де сүйек үзілмеуін» мақсұт етіп, «Қазақтың» қазақшыл, миллетшіл асыл қасиеттерін қадари-хәлімізше сақтауға, бүгінгі тәуелсіз елдің тыныс-тіршілігімен тыныстауға тырысып бағудамыз.

	Негізгі жалпы бағытымыз – күнделікті тәуелсіздік жыршысы болу. Қазақтың түгенделіп болмаған нәрселері әлі де толып жатыр. Мұны Елбасымыз да айтып отыр. Тарихы мен мәдениеті болсын, ауыл шаруашылығы мен өндіріс-өнеркәсібі болсын, білім саласы, тағысын тағыларын жаңа бастап, жаңа жетілдіріп, ғаламдық өркениетке енді қосылып жатқан елміз ғой. Осының бәрі «Қазақтың» тақырыбы. Бізде қазаққа келмейді дейтін тақырып жоқ. Бәрі де ұлт мүддесін көздейді. Бәрі де, жарықтық Ахаң айтпақшы, «елдік мінезден» шығады. Өйткені, мемлекет өзінікі, ел өзінікі, жер өзінікі, халық өзінікі. Мұқым Қазақстан халқы. Осылардың бәріне қазақтың жаны ауырмағанда кімнің жаны ауырады? Міне, шама-шарқымызша осы үдеден табылуға біз де жан салудамыз. Тағдыр шығар, «Қазақтың» 100 жылдығын өткеру, абыройын арқалап, ауырын көтеру біздің пешенемізге жазылыпты. Сол «Қазақ» газетінің материалдарын жинақтап, 1998 жылы кітап етіп шығарған Үшкілтай Сұбханбердина апайымызға шексіз рахметімді де дәл осы арада білдіргім келеді.

	– Бұл «Қазақты» оқырман қалай қабылдауда? Кімдер тілек қосып атсалысты?

	– Шынында да қайта шыққан «Қазаққа» қазақтың сусап қалғанын байқадық. Аңсап жүр екен. Ықылас бірден-ақ зор болды. Ғұлама ғалым Салық Зимановтан бастап академиктер Рымғали Нұрғалиев, сол сияқты Серік Қирабаев, профессор Тұрсынбек Кәкішев ағаларымыз «Қазақ» газеті шыққанда шын қуанып, қолдау көрсетті. Осы ретте ең үлкен қолдау Елбасы тарапынан білдірілді. 2010 жылғы 15 желтоқсанда Тәуелсіздік күніне арналған салтанатты жиналыста сөйлеген сөзінде Президент Нұрсұлтан Назарбаев «Қазақ» газетінде шыққан біздің мақаламызға сілтеме жасап, атымызды атады. «Қазақ» газеті үшін бұл үлкен мерей, мақтаныш болды, тынысымызды ашты, өрісімізді кеңейтті. Сонымен бірге Нұрсұлтан Əбішұлы өз тілектестік ризашылығын сол жылғы 14 желтоқсанда өз қолымен жазған хатта да білдірген болатын. Əлбетте, мұндай моральдық қолдау үшін Елбасыға алғысымыз зор.

	– Жалпы қазақ баспасөзіне тән қиындықтар да болмай жатқан жоқ шығар?

	– Біз ешкіммен жарысып, таласып жатқан жоқпыз. Өз бағытымызбен ақырын келе жатырмыз. Жұрт сияқты, менде үлкен аппарат жоқ, себебі, ондай рәсуаны қаражатымыз көтермейді, көрпемізге қарай көсілуге мәжбүрміз. Мемлекет тарапынан материалдық қолдау көріп отырмын деп те айта алмаймын. Патшалық Ресейді жамандаймыз-ау, бірақ сол заманның өзінде Орынбор қаласында «Қазақ» газетіне губернатор өзінің екі қабатты үйін босатып берген. Сабақты жібін алмаған, бүкіл жиһазымен қалдырған. Сонда Ахаңдар: «Мынадай бұрандалы орындыққа отыра алмаймын» деп базына тастаған. Мұны, әрине, сол замандағы қамқорлық деуіміз керек. Орынборда сол ғимарат әлі тұр. Бірақ оны «Қазақ» газеті шыққан ғимарат деп қастерлеп жатқан ешкім жоқ. Əйтеуір бұзылмай сақталған. Көңіліміз айтады: осы ғимарат қазақтың баспасөз тарихының жәдігер-музейі ретінде сақталса, оған ескерткіш-тақта орнатылса... Министрлік тарапынан бола ма, әйтеуір, болашақта ойласып, қолға алатын бір шаруа осы.

	Ал енді қаржы қиындығының бір ұшы тендерге тіреледі. Бастан кешіп, тұмсығымыз тасқа тиген соң айтамыз: қазір сол тендер дегеніңіздің қиямет-қайымы мен қитұрқысы көбейіп кетті. Төмен бағамен ұтатын тендер кім көрінгеннің оңай су ішетін суатына айналып, жолбикелердің жолы болып тұр. Руханият пен жазушылық өнерге дәл біздегі тендер жүрмейтініне көзіміз жетті. Тендер өткізуді мемлекет тарапынан қаржылай қолдау деп түсінсек, еліміздегі тендерлік саясатты түбегейлі өзгерту керек сияқты. Ал руханият саласына деген қамқорлық мүлдем бөлек қарастырылғаны құба-құп.

	Тағы бір түйткіліміз сол, аз таралымның өзі халыққа жетпей жатады. Ахаңдардың заманының өзінде таралымы 8 мыңға жеткен, одан да асқан «Қазақ». Поштасы нашар сол кезде шетел қазақтары алып тұрған. Біздің ұшағымыз да, пойызымыз да, пошта жүйеміз де, бәрі бар. Сөйте тұра енжарлығымыз, құр сырттан қызықтайтынымыз руханиятқа зор кесел келтіруде. Ауылдық жерге барсақ көре алмадық деген сөздер естиміз. Аудан орталықтарындағы газет-журнал сататын дүңгіршектер құрыды. Насихатымыз нашар. Баспасөз таратумен ешкім ынталы түрде шұғылданбайды. Баяғы «Союзпечать» орнындағы «Дауыс» мекемесінің қызмет ақысы қымбат. Газетімізді екі есеге дейін үстеме бағамен сатады. Оны оқырманның қалтасы көтере бермейді. Сол себептен көптеген басылымдар онымен жұмыс істемейді. Керек болатын болса, басты газетіміз «Егеменнің» өзі одан бас тартып отыр. Жалпы алғанда, газетке, руханиятқа деген елдің ынтасы төмен дегенге мен келіспеймін. Тек жаңағыдай жағымсыз жайлар жазылымға, таралымға әсер ететіні қынжылтады. Бірақ бұған бола мойынға міндет қылып алған ісіміз үшін мойымақ емеспіз.

	– Мойымағаныңыз өткен жылдың шілдесінен бастап тағы бір өшкенді жандырып, 97 жылдан кейін Мұхамеджан Сералиннің «АйҚАП» журналын қайта шығара бастаған қажыр-қайратыңыздан да танылғандай. Қазіргідей заманда осындай ұлт жұмысын ұмытпай осылай жаңғыртуыңызды Əбіш Кекілбаев досыңыз жалаңтөс батырлыққа баласа, Герольд Бельгер бауырыңыз рухани ерлік деп бағалапты. Осындай игі лебіздерге өзіңіз дәйім құрмет тұтатын «Егемен» де қосылып, «Қазақтың» 100 жылдық тойына құтты болсын айтады. Той үстіндегі өз тілегіңіз қандай?

	– «АйҚАП» пен «Қазақ» әуелден егіз басылымдар еді ғой. Біз егіздің бөлінбеуін қаладық. Екі басылым да ұлтымыздың ұлы мұраттарын көздейді. Алаштың үні, тарихтың көзі болған «Қазақ» газетінің 100 жылдығы ұлықталып жатса, елдігіміздің мерейі. Қостанай қаласында «Қазақ» пен «АйҚАП»-қа көше аттары берілсе, облыс әкімдігінің алдында тарихымыздың өшпес парақтарының бірі, осынау егіз басылымға арналған стелла-ескерткіш қойылса, құба-құп емес пе! Жүз жасаған «Қазақ» газеті қазақ болған жерде халқымен бірге жасай береді деп ойлаймын. Лайым солай болсын. Қанағатсыз көңіл. Адам үмітпен өмір сүреді. Айласын табады. Қиындық жоқ емес. Мұны сезінеміз. Бар жұбаныш – ел тірлігі. Сүйенеріміз – халық, қазақ жұрты. Ең бастысы – басымызда Тәуелсіздік. Жеке мемлекетпіз, еркін елміз. Жүз жылдық тойымыз да келіп қалыпты. Тойдың арасында жұмыс бар. Жұмыс бастан асады. Біз қашанда ұлт жұмысын ұлағатпен атқаруға тырысамыз. Қай кезде де қазақтың жырын жырлауға дайынбыз.

	– Əңгімеңізге рахмет!





Халима БЕКМАХАНОВА:


	«МЕХНАТ БІЗДІ МОЙЫТА АЛМАДЫ»



	Исі қазақ үшін мәңгілік қастерлі тұлғалардың ішінде де Ермұхан Бекмахановтың қым-қиғаш азап пен ғажапты толайым тоғыстырған, ұлттың ақиқат тарихын айту жолында жұдырықтай жүрегін алау етіп жаққан жанкешті тағдыры жарқын мұңымен бөлекше жарқырап көрінеді. Қазақтың кәсіби тарихнамасының ізашарына құдайым қайсар мінез бен қабілет-дарынды аса бір жомарттықпен аямай бергені де қандай ғанибет дерсіз. 1943 жылы шыққан «Қазақ КСР тарихының» бір тарауы түріндегі Кенесары ханның көтерілісі туралы еңбегі, соған жалғасқан «Қазақ халқының Кенесары Қасымов бастаған азаттық күресі (1837–1847 ж.ж.)» атты кандидаттық диссертациясы, осынау тақырып ауқымын мейлінше кеңейтіп, 1946 жылдың қазанында тағы да Мәскеуде қорғалған «Қазақстан ХІХ ғасырдың 20–40-жылдарында» деген докторлық монографиясы, осылардағы астарлы аңсар-мұраттар арқылы тарихшы ғалым Бекмаханов шынтуайтына келгенде сан мыңдаған саналарда Кенесары көтерілісінен кем түспейтін сілкініс тудырып, Кеңестің қуғын-сүргіні көздерін құртып болған кешегі Алаш арыстарының насихатын жалғастырғаны анық. Қызыл саясаттың сойылын көрінеу соқпаған осындай адамды қудаладың деп Кеңестік идеологияға, 25 жылға соттадың деп кеңестік ғаділ сотқа кінә тағу да қиын-ау.

	Академик Н.Дружинин Е.Бекмахановтың Кеңес Одағының патриоты болумен бірге өз халқын жан-тәнімен сүйетінін аңғарған. Қазақстанның алғашқы кең көлемді тарихының кіндік атасы Мұхамеджан Əбдіхалықов (Медеу Сәрсекенің сөзі) артық-кемі жоқ: «Ермұхан – қазақ тарихшыларының сұлтаны» дейді. Бауыржан Момышұлы оны Мұхтар Əуезов пен Қаныш Сәтбаев сынды ұлылардың қатарына қояды. Əрине, бұл бекер емес. Себебі, әр заманда азаттығымыз үшін алысқан Алаштың арыстан ерлерінің бірегей бірі де, дүрегей дүрі де осы Ермұхан Бекмаханов болатын. Көкірегіндегі көп шерін елуден асар-аспаста кеңестік керменің кеселімен бүркеп көрге бірге ала кеткен Ермұхандай еріне деген халықтың суымас сабат сүйіспеншілігі мен риясыз құрметі осыны айғақтаса керек. Екі жылдан соң осынау Алаш ардақтысының 100 жылдығы аталып өтілмек. Қалай аталып өтіледі?.. – ол басқа әңгіме. Біздің айтарымыз басқа. Бүгінде сексеннің сегізіне қараған өмірлік жары Халима Адамбекқызы апайымыз 16 ақпан жұлдызының өз отбасы үшін ерекше мәнділігін тілге тиек етеді: Ермұхан Бекмаханов 1915 жылдың 16 ақпанында іңгәлап дүниеге келсе, 1954 жылдың 16 ақпанында Мәскеудегі Бутырка түрмесінде қолына ісінің тоқтатылғаны туралы анықтама тапсырылып, өмірге екінші қайтара жолдама алыпты. Таяуда ғана 1943 жылғы «Қазақ КСР-інің тарихы» қазақша аударылып, қайта басылып қуанып отырған, өтініштерін бір жыл бойы қарап жатқан Алматы әкімдігі рұқсат етсе, аса көрнекті тарихшы Е.Бекмаханов 1959–1966 жылдары тұрған Панфилов көшесіндегі 126-шы үйге ескерткіш-тақта орнатылып қалуынан да (қаржылық шығынын отбасы көтереді) үміті зор Халима апаймен біз осы елеулі күннің қарсаңында сұхбаттасуды орайлы санап едік.

	– Халима апай, Ермұхан аға алғаш кездескен кездерде қандай әсер қалдырды?

	Бас қосуларыңыздың жай-жапсары қалай болды?

	– Қарағым, мен өзім осал жердің қызы емеспін. Нағашы атам Бидахмет Бәбікенов Зайсанның атақты көпесі болған, Бобкин атымен белгілі, сонау Нижний Новгород жәрмеңкесіне дейін барып сауда жүргізген. Анамыз Айша әуелі медреседе оқып, сосын Семей мен Уфаның гимназиясын бітірген, екі-үш тілде бірдей сөйлеп, жазатын сауатты еді. Əкем Адамбек Бекмұхамедов алашордашы. Отызыншы жылдардың басында әкем қайтқаннан кейін қудалаудан қашқан отбасымыз Семейден кетіп, Ташкентке келіп паналады.

	Ермұханмен 1946 жылдың мамырында Ташкентте, Əлішер Науаи атындағы кітапханада кездестік. Мен диплом жұмысын жазып жүргем, ол докторлық диссертациясын толықтыруға келген екен. Арамыздағы 10 жас айырмашылық көңіліміздің жарасуына бөгет болмады. Ермұхан өз құралпастарынан жас көрінетін. Келбет-көркі соншалықты тартымды болатын, ер жігітке үйлескен сырлы сымбатымен кімді болса да баурап алатын. Белгілі сазгер Е.Брусиловскийдің бір жолы «Бекмахановтың сырт келбеті кинематографқа лайық» деп айтқаны есімде. Сол кезде оның «Түркістан жинақтарын» еліге зерттеп жүргеніне қызығушы едім. Архивтен тапқан олжалары жайында құлшынып әңгімелейтін. Əсіресе, бір диссертация қорғалып жатқанда Ермұханның биресми оппонент ретінде тамаша сөз сөйлеп, сонда белгілі археолог ғалым М.Массонмен пікір таластырғанына сүйсіне таң қалғаным бар.

	Ермұхан табиғатынан жинақы, мұқият, ұқыпты әрі уәдеге берік еді. Басқалар тарапынан осындайды көрмесе дегбірсізтін. Сондықтан, мен оның бұл талабына әруақыт сай болуға тырыстым. Алғашқы апталардағы кездесулеріміздің бірінде театрдан «Фархад және Шырын» операсын көріп шыққаннан кейін Ермұхан өз папкасынан маған бір кітап алып сыйлады. Бұл Мұхтар Əуезовтің жаңа шыққан «Абай» романы екен. Бір қызығы, ол сол арада маған Абайдың «Айттым сәлем, Қаламқас» әнінің әуенін ақырын сызылтып, бұл әннің қазір Қазақстанда кең таралып, ауыздан түспей тұрғанын айтты. Əннің өлеңі біздің жан күйімізді кереметтей дәл бейнеледі. Мен кейін бұл әнді үйреніп алып, сол кешті еске түсіріп, сағынышты сезіммен ерекше шаттанып айтушы едім. Кітаптың ішкі бетіндегі «Мәңгілік естелік болсын» деген қолтаңбасы да бейнелі сыр шерткендей. Осы қымбатты кітап біздің үйдің кітапханасында әлі күнге шейін сақтаулы тұр.

	Ермұханды біздің отбасының бастан кешкен тағдыр-талайы қатты толғандырды. Анам да оның қарапайым ақжарқындығын, оқымыстылығын, көрік-келбетін ұнатты. Маған өзбектің небір дүлдүл жігіттері үздіге сөз салып жүрсе де, ол қызының күйеуге тек қазаққа, өз қандасына шыққанын қалады. Ермұхан ішінде сыр бүкпеді, үйлі-баранды екенін де, әйелімен арадағы келіспеушілік-кикілжің ушығып, үзілер шекке келгенін де жасырмады. Сөйтіп, осы жылдың күзінде Ермұхан Мәскеуде докторлығын қорғап жатқан күндерде екеуміздің жүрегіміз мәңгілікке қосылып, бақыт-шаттығы мол, шер-мұңы да жетерлік, қуаныш пен қасіреті қатар өрілген жиырма жылдық жұбайлық өмірге жалғасты.

	– Қазақтың тарих саласындағы тұңғыш ғылым докторының диссертациясы қалай қорғалғанын көрген көзі тірі куәгер де өзіңіз сияқтысыз.

	– Осынау күндерде Ермұхан Мәскеу мен Ленинградта қорғауға қатысты шаруалармен ерінбей-жалықпай, үздіксіз айналысумен болды. Салтыков-Щедрин кітапханасына барғыштап, әлдебір қағаздарды қайта бастырды. Айтқандай, бізге көмектескен мәшінкеші «Англетер» қонақ үйіндегі Сергей Есенин асылып өлген бөлмеде жұмыс істейді екен. Бос уақытымызда Эрмитажға, Орыс музейіне, Пушкиннің Мойкадағы Музей-үйіне баратынбыз. Кейде Ермұхан букинистік дүкендерде сағаттап отырып кітап ақтаратын. Ол осылай Н.И.Веселовскийдің редакциясымен 1904 жылы Санкт-Петербургте басылған Шоқан Уәлиханов шығармаларын тауып алған-ды. Ақшасының аздығына қарамай С.М.Соловьевтің «Ресей тарихын» сатып алғаны да жадымда.

	Ылғи рестораннан тамақтану қалтаны жұқартып бара жатқасын мен қажетті ыдыс-аяқ пен электр плитасын сатып алып, мейманхана нөмірінде контрабандалық жолмен ас пісірдім. Ермұхан сағат сайын ыстық шай ішуді жақсы көретін. Сөйтіп, мен оны осы рахатқа кенелдірдім. Қой етінің сорпасын да ұнатушы еді. Сол үшін күнде базарға барып, аз-аздан қой етін әкелемін, вермишель немесе макарон салып пісіремін. Ленинградта профессор Михаил Порфирьевич Вяткинді өзбек палауына шақырып риза қылғанбыз.

	1946 жылдың 14 қазаны – Ермұханның докторлық диссертация қорғайтын күні де жетті. Волханка 14-тегі көне үй, КСРО Ғылым академиясы Тарих институтының үлкен залы. Қорғау осында өтті. Алқалы төрде академик Борис Дмитриевич Греков төрағалық ететін салиқалы Ғылыми Кеңес. Кеңес мүшелері – академиктер Анна Михайловна Панкратова, Николай Михайлович Дружинин, Мелица Васильевна Нечкина және басқа тарих ғылымының докторлары.

	Қазақ зиялылары залға лықа толды. Биолог Кәрім Мыңбаев, химик Арден Əзірбаев, жауынгер жазушы Бауыржан Момышұлы. Баукең 1943 жылы-ақ майданда «Қазақ КСР тарихының» бірінші басылымын оқып, бұрыннан таныс А.Панкратоваға Қазақстандағы кейбір тарихи оқиғаларға қатысты өз пікірін білдірген. Кеңес Одағының Батыры, әдебиетші-жазушы Мәлік Ғабдуллин. Аспиранттар, Мәскеудің жоғары оқу орындарында оқып жүрген студенттер Ермұханның қорғауын тыңдауға келіпті.

	Қазақ КСР Ғылым академиясының президенті Қаныш Имантайұлы Сәтбаевтың келуіне залдағылар әрі қуанып, әрі таңданып қалды. Ғылыми кеңестің бірсыпыра мүшелері оған төрден бастарын изеп, құрмет көрсете амандасып жатты.

	Осының алдында қатты ауырып жүдеген боп-боз Ермұхан өз диссертациясының мазмұнын егжей-тегжейлі баяндап берді. Оның оппоненттері Н.Дружинин, М.Вяткин, С.Юшковтар диссертацияны жіліктеп талдап, жекелеген кемшіліктерін жіпке тізді. Сұрақтар көп қойылды. Оппоненттердің барлық ескертпелеріне, Кеңес мүшелерінің сұрақтарына Ермұхан сақылдатып сайлы жауаптар берді, өз жауабын архив құжаттарымен және тарихшылардың еңбектерімен негіздеп отырды. Диссертацияда қозғалған ғылыми мәселелер бойынша пікірталас өршіді. Ермұхан өз көзқарастарын қорғап, зерттелген проблема, архивтік дереккөздер орайында терең білімдарлығын танытып, жалпы тақырып бойынша ой өрісінің кеңдігін көрсетті. Тек бір дауыс қана қарсы болып, Ғылыми Кеңес мүшелерінің басым көпшілігі тарих ғылымының докторы атағы берілуін жақтады. Қаныш Сәтбаев Ермұханды үлкен ризашылықпен құттықтап, банкет жасауға ақша берді.

	– Бірақ Жоғарғы аттестациялық комиссия осы докторлық атақты бекіткенше екі жыл күтуге тура келген екен-ау...

	– Иә, бекіту кешеуілдей берді. Ермұханда да маза болмады. Дұшпандары мен күндеушілер оны феодалдық-монархиялық құрылысты мадақтайды, хандықты көксейді, ұлтшыл деп кінәлап, екінші біреулері ол бәрін Рязанов қолжазбаларынан көшіріп алған деп жала жауып, ЖАК-қа жазып жатты. Бұған налыған Ермұханды Қаныш Имантайұлы ғалымның жолы ылғи даңғыл бола бермейді, кедергілер де кездеседі, шыда, шырағым деп жұбатыпты. Ғалымның алтын уақыты көре алмау шылармен, айлашарғышыл арамзалармен күреске кетпеуі керектігін ескертіпті. Ол Қаныш ағаны пір тұтып, ғалым ретінде бағалап, абыз ақсақал ретінде құрметтеуші еді.

	Қайткенде де Ермұхан Мәскеуге талай рет баруға, өзін қызыл кеңірдек болып қорғауға, түсінісуге мәжбүр болды. Докторлығы бекігенге шейін, осы жылдарда қанша уайым шекпеді десеңізші! Тыныштық таппай, атағы бекімей тұрып-ақ қолжазбасын баспаға дайындады. «Қазақстан ХІХ ғасырдың 20–40-жылдарында» монографиясы 1947 жылдың жазында жеке кітап болып шықты. Осыған байланысты қуанышты бөлісуге бірінші баспахана қызметкерлерін шақырып еді үйге.

	Осы кітап шығысымен-ақ дұшпандары Ермұханға қарсы өре түрегеліп, оны тағы да Кенесары ханды асыра дәріптеді, ұлтшыл деп айыптады. Мұның соңы әуелі Мәскеудегі, содан кейін Алматыдағы талқылауларға ұласты. 1948 жылдың 14–19 шілдесінде Ғылым академиясының Киров көшесіндегі ғимаратының лық толы залында бес күн бойы пікірталас жүрді. 15-тен аса сөйлеген адамның жетеуі, атап айтқанда, И.Я.Будовниц, Б.Аспандияров, Е.Ділмұхамедов, Ə.Жиреншин, А.Нүсіпбеков, Т.Елеуов, Х.Əділгереевтер Бекмаханов идеяларын қолдап шықты. Қалған сөйлеушілер қаралаудан танбай, әртүрлі атаққа таңып, ағаш атқа мінгізіп бақты. Кенесары Қасымов бастаған қозғалыс ұлт-азаттық деуге жатпайды, қалың бұқара оған қосылмаған, ол зиянды, кертартпа қозғалыс деп көрсетті. Ермұхан өз қарсыластарының сөздерін зейін қоя тыңдап, қорытынды сөзінде С.Толыбековке, Х.Айдароваға, Т.Шойынбаевқа дәлелді түрде тойтарыс берді.

	Мен осы талқылауға бес күн қатарынан қатысып, іле-шала перзентханаға түстім. Қазақ салтында мұндай болмаса да, әкеден бес жасында қалған, ашаршылық жылдарында барлық жақын туыстарынан айрылған Ермұхан: «Менің өмірімді жалғастырсын» деп ұлына да «Ермұхан» деп өз атын қойды. Ермұхан Тарих институты директорлығының орынбасарлығынан университетке ауысып, Қазақ КСР тарихы кафедрасының меңгерушісі, доцент, профессор және аспирантура жетекшісі болып жүрген кезінде 1950 жылдың жазында екінші ұлымыз Сермұхан дүниеге келді.

	– Бір қуаныш, бір реніш... алмасып тұрған екен. Осыған жалғаса «Правда» газетінің сойқанды төндірген солақай сыны шықты.

	– Иә, 1950 жылдың 26 желтоқсанында жарық көрген ол ызбарлы мақала «Қазақстан тарихының мәселелері маркстік-лениндік тұрғыдан баяндалсын» деп аталады. Авторлары Т.Шойынбаев, Х.Айдарова және А.Якунин. Ермұхан үшін, біздің отбасымыз үшін аса ауыр соққан елуінші жылдардың бірінші жартысының бүкіл тауқыметтері мен тақсіреттері осы мақаладан басталды. Өзін арашалауға қанша жан салса да, биліктің қудалауынан құтыла алмады. Мақаланы талқылағаннан кейін Ермұханды Компартия қатарынан шығарды, барлық ғылыми дәрежелері мен атақтарынан айырды, Қазақ университетіндегі жұмысынан босатты. Ауылдық мектепте мұғалім болуға рұқсат алу үшін қаншама бастықтың табалдырығын тоздыруға тура келді. Əуелі оны Алматы облысындағы Нарынқол ауданының мектебіне жіберді. Бірақ бір оқу тоқсаны аяқталмай жатып Жамбыл облысы, Шу ауданы, Ново-Троицк селосындағы Горький атындағы мектепке ауыстырды. Себебі, Нарынқолдан Қытайға қашып кетуі ықтимал екен.

	Ново-Троицкіде бұрынғы студенті Ахметжан Тілеубергенов алдынан шықты. Басқа да жақсы адамдар табылды. Мектеп басшылары, мұғалімдер жер аударылған ғалымды оң қабақпен қарсы алды. Бұған ҚызПИ-де сабақ беріп жүрген жерімнен қысқы сессияда азаматыма барғанымда өзімнің де көзім жетті. Толып жатқан тұрмыс қиындықтарына қарамастан Ермұхан өзі де мойымады. Жазғы каникул кезінде «Қазақстанның Ресейге қосылуы» атты жаңа монографиясында баяндалған мәселелер жөнінде ғалымдармен ақылдасып, кітапханалар мен архивтерде жұмыс істеу үшін Мәскеуге барды. Бұл сапарынан қанаттанып оралды. Ғалымдар қолжазбаны оқып, жұмысын мақұлдапты, шамалы ғана ескертулер жасапты.

	– Халима апай, енді Бекмаханов өмірінің ең ауыр кезеңі – оны 25 жылға кескен соттың жайына көшсек?..

	– 1952 жылдың 30 тамызында Ермұханды Ново-Троицкіге шығарып салдым. Кеткісі келмей, бірдеңе сезгендей, мазасыз күй кешіп еді. Айтқандай-ақ, 5 қыркүйекте оны тұтқындап, Алматыға әкеліпті. Сол күні біздің үйде де тінту жүргізілді. Кешкі сағат 10-да жұмыстан келсем, үйдің есігі ашық тұр. Бір бейтаныс қазақ тінтуге құжат көрсетті. Ермұханға бірдеңе болғанын бірден сездім. Ас-су беруге рұқсатты табаннан тозып жүріп бір ай дегенде әрең алдым.

	Тергеу үш айға созылды. «Тергеу әдістері жайында жеркенішсіз еске түсіре алмаймын, – деп жазды Ермұхан өзі Қазақстан КП Орталық Комитетінің бірінші хатшысы Жұмабай Шаяхметовке. - Тергеудің өн бойында қорқыту мен қоқан-лоққы қатар жүрді. Сол үшін барлық тәсілдерді пайдаланып тырысса да, мен жекелеген адал адамдарды қаралай алмадым». Ерекең бұл арада Сәтбаев пен Əуезов жөнінде айтып тұр.

	Сот 1952 жылдың 2 желтоқсанында болды. Құлағымды тігіп жүріп, мұны ғайыптан білдім. Жоғарғы Соттың ғимараты Гоголь мен 8-ші март көшелерінің бұрышында болатын. Ермұханды 4 солдат айдап алып келді. Ол маған жақындамақшы болған, мен де ұмтылдым, бірақ бізді айырып жіберді. Соттың үш күнінде көптеген куәлар келіп, кетіп жатты. Олардың арасында өзінің бұрынғы студенті Мұхтаров, ҚазМУ-да жұмыс істейтін әдебиетші ғалым Бейсенбай Кенжебаев болғаны есімде. Түрмеде отырған сыншы Есмағамбет Ысмайыловты куәгер ретінде арнайы Семейден алып келді.

	4 желтоқсанда үкімді жария еткен кезде менің қатысуыма рұқсат берді. Көз жасы еріксіз сорғалаған Ермұхан маған қарады да отырды. Үкімді естігенде жылап жіберді. Мұндай әділетсіз, қатал үкімге қалай жыламассың! Онда: «...айыпталушы Бекмаханов өзінің тарих ғылымы саласындағы ғылыми қызметкер жағдайын пайдаланып 1942-1951 жылдардың өне бойында өз жұмыстарында тарихи фактілерді өңін айналдырып бұрмалаған, сөйлеген сөздерінде буржуазиялық-ұлтшылдық идеологияны насихаттаған, феодалдық-байлық құрылыс пен оның орыс халқына қарсы күресуші һәм Қазақстанда орта ғасырлық тәртіптерді сақтап қалуға ұмтылушы кертартпа хандары мен сұлтандарын мадақтаған. Ол өзінің буржуазиялық ұлтшылдық көзқарастарын негіздеу үшін кертартпа ақындардың, сондай-ақ Кеңес өкіметіне қарсы күрескен халық жаулары – алашордашылардың шығармаларын пайдаланды. Нақ осы ұлтшылдық идеологияны таныстарының арасында да жүргізді» деп жазылып, сот тергеуі осыларды анықтағанын, және айыпталушы Бекмахановтың мойнына қойылғанын айтады.

	– Бұдан кейінгі өз жай-күйіңіз қалай болды?

	– Жол бойы қамығып жылап үйге қалай жеткенімді білмеймін. Үйде көз жасын көрсетуге, анамды, нағашы апайымды және балаларды ренжітуге болмайтынын түсіндім. Алматыдан әлдебір жаққа кетіп, Ермұханды құтқарғым, бейнетін жеңілдеткім келді. Жұрт: «Мынау халық жауының әйелі» деп көзіме шұқитындай көрінді. Өздері шығарғанын күтпей Қыздар институтынан да, құрылыс техникумы мен №12 мектеп-интернатынан да өтініш жазып өзім кеттім. Сөйттім де күйеуіме араша түсуді және ісін қайта қарауды сұрап Бас прокуратураға өтініш түсіру үшін Мәскеуге аттандым.

	Ермұханның досы Исаак Урэльевич Будовниц қорықпай-үрікпей Бас прокурорға шағым арыз жазуға көмектесті. А.Панкратовамен үйінде жолықтым. Ол кісі болған жайға өкініш білдіріп, Ермұханның нахақтан күйіп кеткенін, мүмкіндік туған бетте оның ақталуына көмектесетінін айтты. Ол кезде Анна Михайловна Орталық Комитеттің мүшесі еді. Демек, 25 жылға сотталған, саяси сенімсіз адамға араша түсуге оның құқығы жоқ болатын. Бірақ ізгі жүректі орыс әйелі оған қарамады. Маған ақшалай көмек ұсынып еді, бас тарттым. Не істерге білмей, Тбилиси, Бакуге дейін бардым. 1953 жылдың наурыз күндері еді. Сталиннің қайтыс болған хабарына грузин халқының қатты қайғырғанын көрдім. Мен болсам іштей осы жағдай Ермұханның тағдырын жеңілдетер деп үміттендім. Ақыры, солай болды да. Елеусіздеу қыздар педучилищесінен жұмыс тауып, Ташкентте тұрақтадым.

	– Ермұхан аға ше?

	– Ермұханнан көпке шейін хабар-ошар болмады. Баратын жердің жолы ұзақ қой. Ақыры, сарғайтып күттірген хат та келді. Ол Лена өзені бойымен, Иркутск облысын басып Бодайбо қаласына жеткенге дейінгі жолдың машақатын жазыпты. Өмірдің небір соққы, қиындықтарына қарамастан, менің ер азаматым, менің Ермұханым мойымады, еңсесін түсірмеді. Түбінде бәрі дұрыс болатынына, қалпына келетініне, әділдік жеңетініне сенді. Тек шыдам, сабыр қажеттігін түсінді. Мен де өз хаттарымда оған жігер беруге тырыстым. Бодайбодан келген хаттардан өмірге құштарлық көзге ұратын, жабырқау мен кектену әсте байқалмайтын.

	Ермұхан өзі де қарап жатпады. Хрущевтің атына мәшінкеге басқанда 16 беттік ұзақ арызхат жолдады. Өзін 25 жылға не үшін кескенін егжей-тегжейлі баяндады. Ол амалсыздан Кенесары көтерілісін түсіндірудегі өз қателігін мойындауға мәжбүр болды. Сондай-ақ, Ермұхан Кенесары Қасымов қозғалысының прогрессивтілігі туралы концепция соңғы 15–20 жыл бойы Қазақстан КП Орталық Комитеті басшылығының да ресми мойындалған концепциясы болып келгендігіне назар аударуды сұрайды. Олай болса, деп жазады ол, мені Кенесары Қасымов қозғалысы туралы қандай да бір концепция ойлап тапты-мыс деп айыптау әділетке жата ма? Мұндай арыз хатты Ермұхан Қазақстан басшысы Жұмабай Шаяхметовке де жазды.

	Осы арызхаттар, сондай-ақ А.Панкратованың өтініші Бекмахановтың ісі тезірек қайта қаралуына септігін тигізді. Ермұханды Бодайбодан Мәскеуге жеткізді. 1954 жылдың 16 ақпанында Любянкадағы Бутырка абақтысында оның қолына ісі тоқтатылғаны туралы анықтама қағазын береді. Болған білместік жайға кешірім өтінеді.

	– Ойпырмай, қуанышта шек болмаған шығар?

	– Сібірдің суығы өкпесін тесіп, денсаулығын құртқан Ермұхан шипажайда емделіп демалудан да бас тартып, тек үйіне, отбасына, әйеліне, балаларына асығады. Үстіндегі түрме киімімен Анна Михайловнаның үйіне барады. Оның да қуанышы қойнына сыймай, Ермұханды бастан-аяқ сужаңа етіп киіндіреді. «Сенің достарың көп, бірақ дұшпандарың да бар. Сондықтан, жақсы киінуің керек» дейді ол. Ермұхан Анна Михайловнаның осындай қамқорлығын, өзіне жасаған барша жақсылығын өмір бойы ұмытпай өтті.

	– Ермұхан аға өмірді қайтадан бастағандай болған екен-ау...

	– Сол жолы құстай ұшып тағы да Ташкентке жетті. Сосын отбасымызбен қайтадан Алматыда орнығып, тұрмысымызды түзеп, сүйікті ісімен қайта шұғылдануға мүмкіндік алды. Қызымыз Қарлығаш туды. 1957 жылы Мәскеуде КСРО Ғылым академиясының баспасынан «Қазақстанның Ресейге қосылуы» монографиясы жарық көрген соң шаруа оңға басты. Ермұхан докторлығын қайта қорғап, профессор атағын алды. Қазақ университетінде «Қазақстан тарихы» кафедрасының негізін қалады. Қазақстан тарихы бойынша кандидаттық диссертациялар қорғау жөніндегі Ғылыми кеңестің төрағасы болды. Өзі республика мектептері үшін Қазақстан тарихы бойынша оқулықтар жаза бастады. Олар кезінде республика тарихының үздік оқулықтары саналды. 1962 жылы Қазақ КСР Ғылым академиясының корреспондент-мүшесі болып сайланды.

	– Ер жасы елуде өмірден өткен Ермұхан аға арман-мақсатын түгел орындай алды деп ойлайсыз ба?

	– «Ермұхан арманда кетті» дегеніміз дұрыс шығар. Сондай асқан дарынды адам, әрине, азды місе тұтпайды, көпке тоқмейілсімейтіні де анық. Ол өмір бойы рухани және ғылыми ерліктер жасаумен болды. Оттай жанған 26 жасында алғашқы «Қазақ КСР тарихын» жазу жөніндегі халқымыз үшін маңызы зор жұмыстың, Кеңес Одағының ең мықты тарихшылары қатыстырылған ересен еңбектің ұйтқысы һәм ұйымдастырушысы болуы-ақ көп жайды аңғартып тұрған жоқ па. Есіл уақытының көбі ақиқат үшін алысуға, өзін қиянат пен жаладан қорғауға кетті, домалақ арыздардан ақталуға кетті. Сол уақытта талай-талай монографиялар жазбас па еді. Ермұхан ғылыми идеялардың бұрқылдап жатқан қайнар көзі болатын. Шоқан Уәлихановтың айналасын, Алашорда тарихын, Қазақстан тарихнамасын және басқа көптеген мәселелерді жазуды армандайтын. «Балаларды бағуға сеп болады» деп менің кандидаттық қорғағанымды көріп кетуді армандады. Əттең дүние, сол мұңды мерейге төрт күн жетпей көз жұмды. Бірақ Ермұханның ең аңсарлы арманы орындалды. Ол – халқымыздың азаттығы, бостан Қазақстан. Ермұхан дәріптеген Кенесары ханның да арманы осы еді ғой. Ермұханның өмірінде үлкен орын алған Халел Досмұхамедов, Мұхтар Əуезов, Қаныш Сәтбаев, Бауыржан Момышұлы, Мұхамеджан Əбдіхалықов, Нәтай Кенесарин, Мәлік Ғабдуллин, Ілияс Омаров, Ілияс Есенберлин, Төлеген Тәжібаев, Қасым Шәріпов, Серікбай Бейсембаев, тағы басқа қазақтың біртуар арыстарының арманы осы елдігіміз еді ғой. Сол елдігіміздің, тәуелсіздігіміздің арқасында Ермұхан есімі де мүмкіндігінше ардақталып жатыр.

	– Халима апай, Бекмаханов есімін есте қалдыру орайында қандай жұмыстар атқарылды? Артындағы әулеті қалай?

	– Шүкір құдайға. «Орнында бар оңалар» деген ғой. Ерекеңнің артында қалған алты баласынан көптеген немере-шөберелері өсіп, өрбіп келеді. Нәйләсі Мәскеуде өзі сияқты үлкен тарихшы ғалым. Сермұханымыз техника ғылымдарының кандидаты. Тек өзімен аттас Ермұхан ғана өткен жылдары дүниеден өтіп кетті.

	Енді, екінші перзенті – кітаптары, ғылыми еңбектері десек, өзінің 90 жылдығына орай туған жеріндегі С.Торайғыров атындағы Павлодар мемлекеттік университеті 7 томдық шығармалар жинағын басып шығарды. Ерен еңбекті атақты жазушы Медеу Сәрсеке жасады. Оның «Ермұхан Бекмаханов» атты ғұмырнамасы Ерекеңе әзірге дейін тұрғызылған ең зор ескерткіш деп білемін. Бұл кітап қазақ және орыс тілдерінде 2011 жылы Астанадағы «Фолиант» баспасынан, сондай-ақ Мәскеуде атышулы ЖЗЛ сериясымен жарық көргені маған да мақтаныш, елімізге де мерей.

	Қазірде әл-Фараби атындағы Қазақ Ұлттық университетінде аудитория, Алматы қаласында көше, Павлодар және Жамбыл облыстарындағы екі мектеп Е.Бекмаханов атымен аталуда. Бұйырса, өзі тұрған, қазір жанұясы тұрып жатқан мешітті ғалам үйіне ескерткіш-тақта орнап қалар деген ойдамыз.

	Осы күндердегі тағы бір қуанышым, таяуда «Қазақ КСР-інің ежелгі дәуірден бүгінгі күнге дейінгі тарихы» атты еңбектің 1943 жылғы басылымы қайта басылып шықты. Ермұханның рухын елге алғаш танытқан атышулы ұжымдық еңбек қой. Бәрімізге ыстық әрі қымбат. Біздің бір ауыз өтінішімізді жерде қалдырмай, осы кітаптың жоғалып кетуіне жол бермей, жарық көруіне демеуші болған Болатхан Тайжан атындағы Қорға, оның басшысы Мұхтар балама алғысым шексіз. Осындай ұрпақ Ермұханның арманы болған. Бақыты да осы шығар!..

	– Əңгімеңізге рахмет!





ҚАРЛЫҒАШ НИЕТТІ ХАБАРШЫ




	Таңертең жұмысқа келсек, бізді бір ашаң жүзді, аққұба өңді жасамыстау кісі тосып отыр екен. Ол бір ғасыр бұрын қазақ тілінде әуелі Ордада, одан соң Орал қаласында екі жарым жылға жуық шығып тұрған «Қазақстан» газетінің редакторы Елеусін Бұйриннің немересі Валерий Əнуарұлы болып шықты. Атасы шығарған газеттің жүз жылдық мерейлі датасы жақындап қалғасын байыз тауып отыра алмай, ел газеті «Егеменге» осы бір жағдайды еске түсіріп, қозғау салайын деп келген беті екен. Алдымызға бір құшақ құжат, ксерокөшірме, газет қиындыларын, фотосуреттерді жайып салды.

	Иә, көзі қарақты қауымға, әсіресе, қазақ журналистикасының тарихын зерттеп-зерделеушілерге «Қазақстан» газетінің жай-жапсары көптен бері жақсы мағлұм. Қазақ газеттері қарлығаштарының бірінен саналатын, тіпті Ахмет Байтұрсыновтың атақты «Қазағының» өзінен екі жыл бұрын шыққан ұлттық баспасөзіміздің осынау тұңғышы жайлы ғұлама ұстаздарымыз, жуықта өзінің де 100 жылдығы аталып өтілген Хайыржан Бекхожин, Бейсенбай Кенжебаевтар және басқалары айтып та, жазып та санатқа қостырғаны белгілі. Тағы бір ұстазымыз, филология ғылымдарының кандидаты Зейнолла Тұрарбеков «Қазақстан» газеті туралы мақалалар жазып, баспасөз бетінде көбірек ізерледі. Ізашар «Қазақстан» хақында біздің «Егемен Қазақстан» да үндемей қалмапты. 1997 жылдың 19 қарашасында әманда жәдігерліктерімізді құнттай жүрер қаламгер Тілекқабыл Боранғалиұлының «Ел атауына ақ жол тілеген» атты мақаласын жариялапты.

	Одан бері де 13 жыл құс қанатындай суылдап өте шығыпты. «Қазақстан» газетінің алғашқы нөмірі жарық көргеніне 100 жыл толып отыр. Олай болса, алғашқы ақжолтай басылымның ескі тарихын еске ала, қалың оқырман жұртшылықтың жадын жаңғыртудың тағы бір орайы келген сияқты. Сол үшін де біз ата газет редакторының немересі Валерий Бұйриннің әңгімесіне құлағымызды түре бергенбіз.

	Əуелі осындай газет шығару бастамасын көтерген адамдар туралы айтайық, – деп бастады әңгімесін Валерий Əнуарұлы. – Олар қазақтың сол кездегі оқыған ардагер азаматтары Бақытжан Қаратаев, Ғұмар Қарашев, Шәңгерей Бөкеев, Сейітқали Меңдешев, Мәжит Шомбаловтар. Солардың бел ортасында менің атам Елеусін Бұйрин де бар. Тегінде, «Қазақстан» газетін шығару идеясы 1909-1910 жылдары осы айтылған адамдардың пікірлесуі барысында туса керек. Өйткені, газет шығару үшін патшалық үкімет орындарының рұқсатын алу машақатының өзіне бірталай уақыт кетеді.

	Болашақ газеттің жауапты шығарушы редакторлығына Қазан қаласында мұғалімдер семинариясын тауысқан, халық мұғалімі деген ресми лауазымы бар, осы уақытта Астрахан қаласында мектепте орыс тілі мен әдебиетінен сабақ беріп жүрген Елеусін Бұйринді лайық деп ұйғарып шақырған. Сөйтіп, «Қазақстан» газетінің ұйымдастыру шаруалары қолға алынған мезгілде әдеби қабілеті, өзіндік бағдар-беті қалыптасқан, оқу-білім мен азаматтық теңдікке халқының көзін ашуға мүдделі оған ордалық ұлтжандылардың сенім артқаны байқалады.

	Үкімет орындарынан газет шығаруға рұқсат алу машақаты дегенде меңзегеніңіз не?

	Осы ретте барлық жауапкершілік пен ауыртпалықты Е.Бұйриннің өз мойнына алғаны күмәнсіз. Өйткені, өзінің жауапты редакторлығымен қазақ тілінде (орыс тілінде қосымша мақалалары болатын) «Қазақстан» деп аталатын газет шығаруға рұқсат сұрап Орал облысының әскери губернаторына өтініш түсіретін осы кісі. Ол өз өтінішінде «Қазақстанның» қырғыз өлкесі деген мағынаны білдіретінін түсіндіре кетеді. Сол-ақ екен, Е.Бұйриннің саяси сенімділігі құпия түрде тексеріле бастайды. 1910 жылдың 28 қыркүйегінде Астрахан губерниялық жандарм басқармасына түскен қатынас қағазға орай Астрахан губернаторына қолма-қол оның саяси сенімділігіне нұқсан келтіретін мағлұматтар болмағандығы және өзінің басқарма бойынша ешқандай істен өтпегендігі баян етіледі. Бұл құпия баянхатта Е.Бұйриннің халық мұғалімі деген атағы барлығы, Хан ордасында тұратындығы атап көрсетіледі. 1911 жылдың 27 шілдесінде Астрахан губерниялық жандарм басқармасына тез арада Е.Бұйриннің мінез-құлқы мен саяси сенімділігін сұратқан екінші құпия сауал түседі. Мәліметтер Орал облысының әскери губернаторына хабарлау үшін қажет екендігі айтылады. Сірә, бұл жолы да оң жауап берілсе керек, себебі «Қазақстан» газетінің Орал қаласындағы отставкадағы подесаул Хохлачев үйіне орналасқан Е.Бұйриннің жекеменшік баспаханасында шығуы жалғасады. Ал, 1912 жылдың 2 қаңтарында жандарал Дубасовтың қолы қойылған, «Қазақстан» деп аталатын газетті шығару құқығын еншілеткен куәлік беріледі. Бір жыл бойғы құпия тексеріс Е.Бұйриннің жүйкесіне тимеді деп айта алмаспыз. Замандастары сонымен бірге газет шығарғаны үшін патша үкіметі тарапынан қуғын көргенін де куәландырады. Бірақ, ең бастысы, оның ойға алған істі орындағанын, мұраттас-мүдделестер сенімін ақтағанын көреміз.

	– Сіз айтқандай, осынау мұраттастар қаржы мәселесін қалай шешті екен, баспахананы қайдан алды екен?

	– Зерттеушілердің айтуынша, «Қазақстан» газетін шығару үшін бастамашылардың өзі бас болып ақша жинаған. Осы мақсатқа, мысалы, ақын Шәңгерей Бөкеев 1500 сом қаражат қосса, ақын Ғұмар Қарашев Бакуге арнайы барып, әзірбайжан ауқаттысы Зейнелғабиден Тафиевтен газетке шашу ретінде берген 1000 сомын әкелген. Тағы бір дерек көзі Семей облысындағы тілеуқорлар Ихсан Рахымов, Ғабдырахман Юсуфовтардың игі іске қомақты қаржы жолдағанын айғақтайды. Дума депутаты болған Бақытжан Қаратаев қайраткерлік беделін салып қаржыны толықтыра түскен. Сол өлкеге бірі мұғалім, бірі дәрігер ретінде танымал С.Меңдешев пен М.Шомбалов та ел ішінен ақша жинауға бел шешіп атсалысқан. Халық мүддесін көздеген ортақ іске мұғалімдер, дәрігерлер, пошта мен телеграф қызметкерлері өз үлестерін қосқан. Жиналған қаржыға Астраханнан баспахана жабдықтары алынып, Ордаға жеткізілген. Бұл шаруаны тікелей атқарушы Е.Бұйрин болған сыңайлы. Баспахана соның атына тіркеліп, сол кісінің жеке меншігі саналған. Мұның өзі Кеңес кезінде оған баспаханада жұмыс істетіп, адамдарды қанады деген сорақы айып тағуға негіз болған.

	«Қазақстан» газетінің ұстанған қағидаттары қандай болды екен?

	1911 жылдың 16 наурызынан 1913 жылдың шілдесіне дейін Орда мен Орал қаласында барлығы 18 саны шыққан, соның 16-сы республикалық Кітап палатасында сақтаулы тұрған қарлығаш газеттің қазақтың мұң-мұқтажынан басқа тілегі болған жоқ. Профессор Хайыржан Бекхожиннің айтуына бақсақ, «Қазақстан» газеті қазақ баспасөзінің тарихынан прогресшіл-демократиялық бағыттағы газет ретінде елеулі орын алады. Оның әр нөмірінің бірінші бетінде: «Газеттің мақсаты – кәсіп ету, ғылым үйрену тұрғысында» деп жазылып отырған. Шығарушылар газеттің не үшін керектігін айқындап түсіндіреді. «Бізді бір тілек, бір ниетке жиятұғын зат – газет... Газет біздің білмегенді көрсететін ұстазымыз, қараңғыда жарық беріп, тура жолға салатын шамшырағымыз» деп алғашқы нөмірден-ақ ақылман сөз саптайды. Сол бірінші сандағы «Хал жағдайымыз» деген бас мақалада: «Заман өзгереді, заман шаруаны, адамды өзгертеді. Өзгермесе, жаңаға ыңғайланбаса, ол кейін қалады. Заманымыз өзгеріп отыр, біз де өзгерейік» деп жалпы алаш арыстарының мұратына өзіндік үн қосады. Онан кейінгі нөмірлерде осы тақырыпты кеңейте желіге тартып, шаруашылықты заман ағымына ыңғайлап, өнер үйренуге ұмтылу мәселесін сөз етеді. Тіршілік үшін тартысу, тайталасу, бойкүйезденіп бос қарап жатпау керектігін ұғындырады. «Қалымыз келсе, бір адамды бір адамнан артық еткен ғылым мен өнер үйреніп, өзімізден ілгері кеткен халықтармен қатарласуға талап етелік» дейді.

	Міржақыптың «Оян, қазағының», Ахметтің «Масасының» сарынымен «Қазақстан» газеті, оның редакторы Елеусін Бұйриннің үндестігі, қолдастығы күмәнсіз. Мұны өзі де ақын Елеусін атамыздың А.Кольцовтың «Что ты спишь, мужичек?» деген өлеңін аударып бергенінен де көреміз.



	Ұйықтап жатырмысың қара шекпен,

	Жарық жаз қайта келді былтыр кеткен.

	Қарашы, анау сенің көршілерің

	Əлі жүр қызметіне ерте кеткен.

	Баққаның күндіз-түні тек бір ұйқы,

	Адамсың талабың жоқ мұнша неткен,



	– деген өлең назасы қара шекпенмен бірге қазаққа да арналып тұрғанын аңдау қиын емес. Бұған газеттегі «Енді қалай тұрмақ екен?»,«Халықты ояту үшін не керек?» деген бас мақалалары да айқын дәлел бола алады.

	Бақытжан Қаратаев «Азаматтарға бір-екі ауыз сөз» арнап, онда көшпелі өмірдің дәурені өткенін айтып, қазақ бұқарасын отырықшылыққа, балаларын оқытуға, еңбек пен ғылымға шақырды. Е.Бұйрин шығарған «Ызың» атты өлең кітабының рухы да осылармен өзектес, сабақтас.

	Тағы бір сүйінерлік жағдай сол, газет үшінші санында «Əдебиет таңы» деген мақала беріп, онда:



	Əсемпаз болма әрнеге,

	Өнерпаз болсаң арқалан.

	Сен де бір кірпіш, дүниеге

	Кетігін тап та, бар, қалан,



	– дейтін Абай өлеңін «Əдебиетіміздің шыңы!» деп бағалайды. Əрі Абай шығармаларын «халқымыздың көңіл-күйін ашып, сергітеді» деп насихаттайды. Сөйтіп, газет арқылы ұлт хакімі Абай шығысымыздағы Шыңғыстауда ғана емес, батыста да үлгі шашады.

	Газет ордалық, оралдық қазақтарды Ресейде болып жатқан жағдаймен де таныстырып тұрады. Мысалы, 1912 жылы Лена өзені бойында болған қанды оқиғаға байланысты арнаулы мақала береді.

	Валерий Əнуарұлы, енді газетке редакторлық еткен атаңыз Елеусін Бұйрин туралы аз-кем айтып берсеңіз.

	Ол кісі, сөз жоқ, өз заманының зиялы, оқымысты, көзі ашық адамы болған, өз халқына бақыт тілеген, теңдігін көксеген. Өзінің қызы, Хадиша апайымыздың айтуынша, ол 1874 жылы Батыс Қазақстан облысының Жаңақала ауданында туған екен. Ата-анадан ерте айырылған жас жеткін өзінің талаптануымен білімді азамат, халық мұғалімі, ақын, журналист, заңгер, қоғам қайраткері болып шығады. Кеңес өкіметі орнағасын 20-шы жылдарда Бөкей губерниялық кеңесінің бірінші съезіне қатысады. Заң орындарында адвокат болады, кейінірек оқу-ағарту комиссариатында істейді. Осындай азаматтың өмірі кеңестік қудалаудан тұйыққа тіреледі. Атамызды Сталинабадқа жер аударады. Аз уақыт архив мекемесінде істегесін жұмыссыз қалады. Қызы София екеуі сонда аштық пен ауру азабын тартып, 1933 жылы көз жұмады. Тіптен қайда жерленгені, сүйегінің қайда қалғаны белгісіз. Мен жақында Тәжікстанның тиісті органдарына атамның қандай да бір саяси не қылмыстық іс бойынша өткен-өтпегеніне сұрау салдым. Соған жауап күтудемін.

	Е.Бұйриннің артындағы ұрпақтары не хал кешті?

	Атаммен бірге оның балаларына да шүйлігеді. Үлкен ұлы, менің әкем Əнуарды Мәскеуде рабфакты бітіріп, енді түсті металдар институтында оқып жүрген жерінен тұтқындап, Нижний Тагилде шахта жұмысына салады. Оралда қалған әжеміз Ұмсын Бекқалиқызы кенже қызы Хадишаны алып, сол ұлының қасына барады. Мәскеуде мединститутта оқып жүрген үлкен қызы Ғайшаны Свердловскіге жер аударады. Көп ұзамай зомбылық зардабынан ол да көз жұмады. Осылайша отбасының ту-талақайын шығарады.

	Қара жұмыстан босап шыққасын әкем Əнуар Мәскеуде оқығаны есепке алынып, 1936 жылы Алматының Кен-металлургия институтының 2 курсына түседі. Кен инженері болып шыққан ол 1954 жылға дейін Жезқазған кенішінде жұмыс істеді. Одан Алматыға келіп аспирантураға түсті. 1957 жылы толық ақталған қағазын алып, бір жылдан кейін кандидаттық диссертация қорғады. Компартия қатарына өтті. 1972 жылы әжеміз Ұмсынды қолымыздан жерлеген соң бір жылдан кейін техника ғылымынан докторлық қорғамақшы болып жүргенде әкем де қайтыс болды.

	Əкемнің қарындасы Хадиша Егізбаева Алматыда бақуатты өмір сүрді, биология ғылымдарының докторы атанды. Зерттеушілерге әкесі Е.Бұйрин жөнінде мәліметтер беріп, өзі де мақала жазды. 1998 жылы Орал қаласында «Қазақстан» газеті шығып тұрған Чапаев көшесіндегі 39-үйде ескерткіш тақта ашылғанда арнайы шақырумен барып қайтты. Атамыздың аты қайта жаңғыра бастағанына қатты қуанды. Қазір бақилық болған. Мұрат және Жанат деген екі ұлы бар.

	Өзім әке жолымен 1966 жылы Политехникалық институттың геологиялық-барлау факультетін бітірдім. 10 жыл Қазақстанда, одан кейін 20 жыл Якутияда жұмыс істедім. 1996 жылдан бері Алматыдамын. Жекеменшік компанияда геологпын.

	...Иә, осыдан 100 жыл бұрын қазақ тілінде «Қазақстан» газетін шығарған ардагер азамат Елеусін Бұйриннің бүгінгі тәуелсіз Қазақстанның бас газетінің Алматыдағы ордасына келген немересі осылайша сыр шертеді. Иә, халқының болашағына қызмет еткен Бұйриннің де, басқаларының да еңбегі зор. Бірақ, біз осы арада сол ақжолтай, ақ тілекті ізашар газет «Қазақстанның» редакторы туралы айтпақпыз. Сол кісінің есімі ел есінде сақталып, қастерленсе екен дейміз. 1997 жылы «Егеменде» айтылған бір базына тілектен кейін келер жылы Оралда Е.Бұйрин жұмыс істеп, газет шығарған үйде ескерткіштақта ашылған болатын. Ендігі жерде алғашқы «Қазақстан» газетінің редакторы атында басылымдар басшыларының, жалпы журналистердің жүлделі сыйлығы тағайындалса, БАҚ-тар арасындағы конкурстар ұйымдастырылса, туған жерінде де есімін есте қалдыру шаралары ойластырылса, құба-құп болар еді демекпіз.Сол асыл жәдігер «Қазақстан» газеті мен оны шығарушылар хақында деректі фильм түсіру де сұранып тұрғандай.

	Бір анықтап алатын жай, газеттің бірінші нөмірінің шыққан күні екі түрлі айтылып жүрген көрінеді. «Қазақ энциклопедиясында» берілген мақалада «Қазақстан» газетінің алғаш шыққан күні 1911 жылдың 16 наурызы деп көрсетіліпті. Бірақ газеттің фирмасынан «№1 (10 мартъ 1911 г.)» деген жазу бадырайып анық көрініп тұр. Біз осы жөнінде журналистика саласындағы белгілі ғалым, қайраткер, «Қазақ энциклопедиясының» бас директоры Бауыржан Жақыпқа хабарласып едік, ол: «Қазақ журналистикасының үлкен тұлғалы ұстаздары Хайыржан Бекхожин, Бейсенбай Кенжебаев, Тауман Амандосов, Темірбек Қожакеев, Зейнолла Тұрарбеков сынды ағаларымыздың бәрі «Қазақстан» газеті шыққан күн 16 наурыз деп айтып та, жазып та кетті. Соған тоқтағанымыз жөн шығар» деді. Олай болса, қастерлі «Қазақстан» газеті туралы ұстаздар сөзін біз де ұлағатқа алғанды жөн көрдік.





ҚОБЫЗ КҮЙІНІҢ КЕМЕҢГЕРІ




	Қажыған көңіл қамын, жүрек жанын,

	Қозғаған қобыздағы қоңыр сарын,

	Әлемнің әуеніне бермес ем-ау

	Қазақтың мұны тартқан күйші шалын.

	Ілияс Жансүгіров



	Қобыз. Қазақтың қара қобызы. Осы қобыз деген бір сөздің өзінде ғана қаншама күй, әуез, дыбыстық үйлесім бас қосқан сықылды. Қазақтың қазақ иісімен бірге ғұмыр кешіп келе жатқан қасиетті қара қобыздың аты аталғанда тіл ұшына алдымен Қорқыт ата, Ықылас есімдері оралады. Қорқыттың жөні бір басқа. Ал Құрманғазы, Тәттімбет, Ақан сері, Біржан сал сынды алыптарымен қазақ музыка өнерінің алтын ғасырын бірге жасасқан Ықылас бабамызға деген қалың қарындас ел ішінің ықыласы ежелден-ақ ерекше болғанымен, құдайдың оң көзі оған тәуелсіздік жылдарында ғана шындап түскен сияқты. Бәйгеге түсіп сан сәйгүліктің ішінде озып келген Қойлыбайдың қобызындай болып, ардақталған алыптарымыз бен арыстарымыздың мерейтойлары шеруіне Ықылас қобызы да қосыла құйғытқандай әсердеміз.

	Құдіретті қобызшы сазгердің дүниеге келгеніне биыл 170 жыл. Ұлттық мәдениетіміздің осы елеулі оқиғасы тұсында Ықыласты танып білуге ежелден еңбек сіңіріп жүрген азаматтардың бірі белгілі сазгер, жазушы, музыка зерттеушісі Ілия Жақановты еске алып қойғанның да артықтығы болмас. Ілекеңнің «Ықылас» аталатын үлкен романы оқырман қауымға тигелі ширек ғасырдан асты. Қазір де ұлы қобызшының кейінгі қияпатты өмірінен оқтын-оқтын тебіреністі новеллалар тудырып қойып жүр. Осыдан жиырма жылдың арысында, қобызшының 150 жылдығы қарсаңында «Рауан» баспасынан «Қобыз атасы Ықылас» жинағын құрастырып шығарған болатын. Сценарийін өзі жазып, өз әулетімен бірге өзі демеуші боп «Қазақфильм» студиясында «Ықылас» атты толық метражды деректі фильм түсірген еді. Белгілі суретші Мадияр Ысқақовтың ұлы қобызшы-күйшінің портретін жасауына кеңесші болғаны да жадымызда. Біздің де Ықылас туралы әңгімені Ілия ағадан тыңдауға ықыластанғанымыз осы себептен еді.

	Ілеке, Қорқытты аңызбен аялап, мың жылдан бері ұмыттырмаған, Ықыласты Ықылас музыкасының биігіне жеткерген қобыз емес пе. Осы қазақтың қыл шекті қара қобызының не құдіреті бар?

	– Мынау байтақ тылсым дүние − табиғаттағы, жалпы жаратылыстағы мың-миллион дыбыстардың анасы − уіл. Адамның тілі, әуезді дауысы әуелі бесіктегі сәби уілінен бастау алады. Сұрапыл дауылға айналарда жел де ішін тартып, ұзақ-ұзақ уілдейді емес пе. Ал енді тек қазақ емес, жалпыәлемдік музыка білгірлерінің зерттеулеріне зер салсақ, барлық сиқырлы дыбыс, сазды әуен қобыз уілінен шығады, скрипка, виолончельдің, ысып, ызып ойнайтын аспаптардың бәрінің түпкі әуезі қобызда жатыр. Академик Əлкей Марғұланның еңбектерінде қобызды сонау оғыз заманынан сайратады. Мұның өзі қобыз одан да арғы көз жетпес көне уақыттарда жасаған деген ұғымға жетелейді. Шыңғысхан кезеңіндегі аласапыранды, Алтын Орданың құлаған қасіретін, ноғайлы елінің тоз-тоз боп ыдыраған налалы күндерін қазақтың абыз жыршылары қобызбен толғаған. Бізге жеткен Жанақ, Шөже жырлаған эпостық жырлар қобызбен айтылған. «Қозы-Көрпеш − Баян сұлудың» Жанақ жырлаған нұсқасындағы ғажайып ән «Ақ Баянға» қобызшы біткен таңдай қағады. Оған виолончелистер де іңкәр. Бұл − қазақтың әдеби-музыкалық фольклорында қобыздың өте әріден тартып айрықша орын алатын тағдырына жарқын мысал.

	Ел аузында Қоянды жәрмеңкесінде күй тартқан өспірім жас Ықыласқа сүйінген Жанақтың сөзі бар. Сонда қобызды адамша сөйлеткен ұлы Жанақтың өзі Ықылас қобызын тыңдап отырып: «Əй Шөже, мына бір қобыз үні қайда кетіп барады, жарқыным?» дегенде, Шөже жұлып алғандай: «Уай, құдай-ай, мен жазғанда көз бар дейсің бе? Бұл қобыздың үні көз жетпеске кетіп барады ғой» депті.

	Шөжекең шын әулие екен. Сонда ол Ықылас қобызының ғажайып үні қазақ сахарасының шеңберінен асып, әлемді шарлайтынын болжапты-ау.

	Оның рас. Ықылас музыкасы «мінеки, қазағымның сазы» деп ешкімнен ұялмай, қайта мақтанышпен тыңдатарлықтай әлемдік деңгейге шырқап шықты. Соған бір-екі мысал келтірейін. Қобызшы Сыматай Үмбетбаев Италияда Ықылас күйлерін тартқан кезде залдағы халық орындарынан тұра келіп қошемет көрсетіпті. «Бізде скрипканың пірі Паганини болса, шығыс елдерінде мынадай ғажап аспап барын бірінші рет көріп, біліп, тыңдап отырмыз» десіп таңданысыпты.

	Осындай тағы бір ерекше оқиға Жапонияда болыпты. «Аққу» күйін қобызбен мөлдіретіп тартқан кезде жапондар ала-бөтен тебіренді, әсіресе жерге отырып малдас құрып тартқанда керемет сүйінді дейді. «Қандай ұқсастық! − депті олар, − Біз де аққуды киелі құс санаймыз. Осындай аңыз бізде де бар. Бұл неткен құдіретті аспап. Адамның, аққудың даусын осыншалықты дәл салатын аспапты біз білмейміз».

	Ілеке, академик Ахмет Жұбанов Ықыласқа тегіннен-тегін ден қоймаған ғой. Қасиетті қоңыр домбырамыз сияқты, қара қобызымыз да қазақпен бірге жасап келеді, алаштың алаш иісі бар кезінде жасай бермек. Қобыз Ықыластан бұрын тартылды. Бірақ тек Ықылас тұсында қазақтың қобызға арналған күйі Алатаудай асқақтап, Атыраудай бұрқанып, Арыстанды-Қарабастай аруақтанып әлемдік өредегі классикалық деңгейге көтерілді емес пе?

	Сол Ықылас бабамыз 1843 жылы мамыр айында қазіргі Қарағанды облысы, Жаңаарқа ауданының Жеңіс ауылы аумағында, Мұңлы тауының етегінде, Бүгіл өзенінің жағасында дүниеге келген. Атақты Ақан серімен түйдей құрдас. Қобызшының елі − Кіші жүз ішіндегі Тама. Таманың Жөгі атты бір үлкен атасының Шақа деген тармағынан тарайды. Əлемдік музыка тарихында Бах пен Штраустар әулеті Батыс Еуропа музыкасының інжу-маржанын беріп аңызға айналса, қазақ сазгерлік үрдісінде Ықыластың қобызшылар әулетіне де қайран қалмасқа әддіңіз жоқ. Ол рухы зор, бір құдіретті дарын дарыған әулет. Қараңыз, Алтынбек, Дүкен, Ықылас, Түсіпбек Ақынбай. Осы бір әулеттің бес музыканты − атасы Алтынбектен бастап, шөбересі Ақынбайға дейін бес адамның қолында бебеу қағып күй төккен киелі қобыз бүгінде қазақтың ұлттық аспаптық музыкасының ықылым заманнан келе жатқан бір арналы саласын классикалық, әлемдік талғам деңгейіне көтеріп отыр.

	Ықыластың ұлы атасы Алтынбек бүкіл Арқаға белгілі қобызшы, зергер, ұста боп аты шыққан. Көп дәулет бітпеген, қоңыр ғана шаруасы болған. Ықыластың әкесі Дүкен де қобызға тіл бітіріп, ұсталық өнерді, там-тұм сауда-саттықты кәсіп еткен. Тұрмыстың таршылық-тауқыметінен қажыған бір сәтінде оны Тарақты Байғозы батырдың балалары өз қамқорлығына алып, оған Шәкі есімді ақылды, сұлу қызын қосады. Осы Шәкінің құрсағынан Ықылас, Жанас − екі ұл туған. Жанасы өнер қумаған, жай шаруа боп қоңыр тірлік кешкен. Əкесінің бойындағы қан қуалаған қобызшылық, зергерлік, ұсталық өнердің бәрі Ықыласқа дарыған. Ұлы күйші ескіше өте сауатты болған, өз елінің игі жақсы, байларына жол бастап Меккеге барып қажы атанған. Бұл − оның үлкен ұлы Түсіпбектің арқалы қобызшылығымен, күллі Арқа елін тәнті етіп, өнері арқылы дәулет жиып, құрығы ұзындап, аузымен құс тістеп болып-толып тұрған кезеңі.

	Осы Түсіпбектің тағдыры жайлы айта кетсеңіз, Ілеке?

	Ықылас кезінде әйгілі күйші шәкірттері Сүгір мен Əбікейге, өз ұлдарының ішінде Түсіпбекке ерекше пейілденген. Түсіпбек 1928 жылы байларды тәркілеу уақытысында ұсталып, Оралдың Бозтөбе деген жерінде түрмеде қайтыс болады. Ол көзі ашық, хатқа жүйрік, есеп-қисапқа зирек, фәни тіршіліктің парқын таныған ірі өнерпазды. Ықыластың барлық күйлері біздің дәуірге, біздің ұрпаққа Түсіпбек өнернамасы арқылы жеткен. Күні кеше арамызда Ықылас күйлерін құдіреттендіре толғаған атақты қобызшы Дәулет Мықтыбаев осы Түсіпбектен дәріс алған, оған лайықты шәкірт болған. Түсіпбектің орындаушылық шарапаты қобызды Дәулетпен бірге аңыратып шалқытқан сол тама елінің перзенті Жаппас Қаламбаевқа да тиген. Түсіпбек арқылы Дәулет пен Жаппастан жеткен Ықылас күйлері бүгінде қазақ музыка өнерінің асыл қазынасы, миялы мұрасы.

	– Ілеке, Ықылас күйлерінің құдіреттілігінің сыры неде? Бастау-бұлағы қайда, тұнба-тұмасы қайсы? Даралығы неден дарыған?

	− Ықыластың күйшілік болмысының кең тынысты классикалық, эпикалық сипат алып, хас шеберлікпен маржандай ызылып қалыптасуына ұлы атасы Алтынбек пен өз әкесі Дүкен толғаған алуан-алуан, әрқилы мазмұнды таңғажайып күйлер үлкен әсер еткен. Ол күйлердің бірқатары аңыз-ертегілерге құрылса, бірсыпырасына батырлық, ерлік тақырыптары арқау болған. Бағзы бірі лиро-эпикалық бітім түзген. Əрбір талантты, арқалы адамның ой-қиялының, жан сезімінің алаулап оянуына әсер ететін тылсым құбылыстың бәр-бәрін Ықылас өз шаңырағынан тапқан. Табиғат пен тағдырдың оған жомарттықпен тартқан үлкен сыйының бірі осы еді. Ол әріден келе жатқан «Аққу» күйін атасынан, әкесінен тыңдап өсіп, оны ержете келе кең тыныспен, терең оймен, асқақ шабытпен, нәзік иірімді үйлесті құйылыспен дамыта білді. Сол «Аққу» күйі Дәулеттің орындауында, кешегі Моцарттардың симфонияларындай шалқып-тасып, ернеуден асып-төгіліп, қыл ішекті 12-13 минут мөлшерінде дірілдетіп бебеу қақтырады. Осы жалғыз күйдің өзі-ақ Ықыластың сазгерлік табиғатының, керемет тума талантының ұшы-қиырсыз кең жазирасын, мол мүмкіндігін айқара ашып көрсетеді. Күйдің әуендік құрылысы аңыз оқиғасына орай табиғи түрде келісті қисын тауып, шеті-шегі жоқ бай қиялдың сұлу һәм күрделі гармониясын жасайды.

	Ықылас өнернамасындағы осындай симфонизм құбылысын бек жақсы түсінген әйгілі дирижер, профессор Алдаберген Мырзабеков «Қазан», «Жезкиік», «Ерден» күйлерін оркестрге түсірді. Ықыластың сазгерлік болмысының қалыптасуы, даралануы осындағы «Қазан» күйінен ерекше сезіледі. Бұл күй де оның қиялын бала кезінен әлдилеп тербеген Шора батыр жайындағы аңыздан туған. Алғашқы сазгерлік, күйшілік шабытының бастауы, желпіп дем берген есрафіл самалы болған «Аққу», «Желмая», «Абыз қобыз», «Саржан төре», «Айрауықтың ащы күйі», «Қорқыт» − осы туындылардың бәрі-бәрі оның өмірінің әр кезеңінде тереңдеп, дамып, толысып отырған. Бұл күйлердің қатарында алғашқы тебіреніс-толғағының бұлқынысы сияқты «Қасқыр», «Бозторғай» күйлерін атауға болады. Жігіттік дәурен, аға болған шағы, ойлы азамат боп өз ортасына, өмірге, қоғам сырына ойлана қараған кездерінде «Қоңыр», «Шыңырау», «Ерден», сондай-ақ «Тоғыз тараудың» оқиғасы бай, мазмұны күрделі, ойлы-сырлы күйлері туған. Аталған күйлердің дені лиро-эпикалық, қаһармандық, қиял-ғажайып, арман тақырыптарын қамтиды. Ықыластың осындай эпик күйші болуы қазақтың ұлттық аспаптық музыкасына айрықша бір реңк, асқақтық береді, мазмұнын тереңдетеді.

	Ықылас күйлерінің бесігі негізінен Сарыарқа болды. Жаз жайлауы, күзеуі − Арқа, қыс қыстауы − Шудың жағасы. Осы жерлерде көшіп-қонып жүріп Ықылас қобызының сарыны өзбек, қырғыз тумаларға да емін-еркін жеткен. Бүкіл Арқа қобызшыларын түгел жеңіп, бәрінен озып, бәрін шабыттумасына тәнті қылып, ат аяғы жетер, құлақ естір жердегінің бәрін табындырып аты аңызға айналған Ықылас қырғыздың шоң Кеминді, кіші Кеминді жайлаған Сарыбағыш елінде атағы жер жарған Күреңкей күйшімен тартысып өнер жарыстырады. Сол тартыс-бәсекеде қырғыз қияғының қылы үзіліп, күй кілт тыйыла бергенде оны қазақ күйшісінің қағып алып қобызда жалғастырып іліп ала жөнелуі де сирек кездесетін, таңдай қақтыратын құбылыс. Қырғыздар әлі күнге дейін Ықаңның «Аққу» күйіндегі «Ей, Аққу-ай, барар жерің Балқан тау, ол да біздің көрген тау» дейтін аңыз сөзін ұмытқан жоқ. Қырғыздармен етене араласуынан Ықылас өзінің әйгілі, көп бағдарлы, тоғыз салалы «Тоғыз тарау» күйінің бір тарауы, «Кертолғауды» және Күреңкейдің сұлу жары Қаншайымға арнаған күйін шығарған.

	Бұл, әрине, қобызшы-сазгер өмірінің бір сәулелі кезеңі болатын.

	– Ілеке, өзіңіз қобыз кемеңгері жайындағы романыңызға материал жинап жүргеніңізде Ықылас күйлері шығуының небір кенен тарихын зерен көкірек қарттарымыздан тыңдаған-ақ шығарсыз. Оның әр күйінде бір сыр, бір хикая, бір тарих жататыны рас па?

	Айтары жоқ. Мысалы, «Жезкиік» күйі шалқығанда көз алдыңа ұшы-қиыры жоқ кең дала, сағым ойнаған Бетпақтың жазығында жосыла ағылған толқын елестейді. Сол сайын сахарадағы сан мың киіктердің жойқын жүгірісі, дүбірлі шабысы сол қалпында күйге құйылып түсе қалғандай. Осыншама виртуоздық жылдамдықпен аңырата ағылту тек классиктердің, Моцарттардың, әйтпесе Құрманғазының ғана қолынан келетін ғаламат. Ал енді «Жезкиік» деген атаудың өзі қайдан шықты десек, оның жайы былай. Жаңаарқада Бесау, Ұңғылақ деген киік жайлаулары бар. Сексенінші жылдардың басында сонда мыңдаған киіктердің лақтап жатқанын мен өзім көрдім. Мергендерден, неше түрлі қауіп ойлататын сұқты көздерден қорғау үшін ана-киік бейнебір жамандықты жасқағандай, лағының үстінен күнге шағылыса олай бір, бұлай бір орғып секіреді екен. Сөйтіп олар ағылып кетіп бара жатқанда жарқырап заулаған жез сияқты болып көрінеді. Киіктің жаңа туған лағының жезкиік деп аталуы сондықтан. Осы ғажап құбылысты құйқылжытқан Ықылас күйінің үлкен симфониялық құпиясын ашқан адам атақты дирижер Алдаберген Мырзабеков болды. Ол осы «Жезкиік» күйіне симфониялық увертюра жазды. Бұл музыкалық туынды қазір бүкіл Қазақстанда симфониялық шығармалардың ішіндегі кәдімгі концерттік телегей-теңіз гимніне айналды. Міне, қайда Ықыластың құдіреті!

	Осыған орайлас тағы бір әңгімені 1971 жылдың ақпанында Құлыншақ деген өзінің немере туысының үйінде Ықыластың Дүйсебай деген баласының ұлы, тұңғыш немересі Ермекбай, одан сәл үлкенірек Ілияс ақсақалдардан естіп едім. «Ілия, шырағым, осыны ұғып ал. Осы әңгімені миға сақтамасаңдар ешуақытта өтелмес қарыз болып мойныңда қалады» дейтін сонда жарықтық қазына қарттар.

	1915 жылдың қыркүйегінде тамалар Арқадан Абылай хан кесіп берген Шу бойындағы Ұланбелдің Жайлаукөлге ұласқан тұсындағы қыстауына көшіп бара жатады. Шуға екі көш жер қалғанда көштегі Ықылас ауылы айдаладағы тақырдың шетінде бейсауат жүрген боз інгенді көреді. Ықаң: «Мен осы жануарды былтыр да көріп едім. Мұнда бір сыр бар. Бұрылып байқастайықшы» дейді. Бұлар жақындаса, түйе айбат шеккендей, наразы-наза күймен қарсы жүгіреді. Құрықпен қаумалап жүріп түйені ұстап алады. Аруананың тастап кете алмай айналшықтап жүрген ақ шеңбердің ортасында кішкене қозы сияқты қарайып жатқан нәрсе ботасының сүйегі екен. Өзі ауырып жүрген Ықылас сол сапардан қатты күйзеле тебіреніп, інісі Жанасқа: «Мына түйе сенің қолыңда болсын. Ұйықтап кетсем, арулаған сүйегімді осы түйеге артарсың» деп аманат айтады.

	Қыстауға да келіп қонады. Ел ішінде түйе туралы гу-гу әңгіме. Содан ақпан айының шайдай ашық бір күнінде науқастанып жатқан Ықылас қобызын алдыртып, шалқалаған қалпында басын ептеп қана көтеріп, жиылған жұрт алдында ешкімге таныс емес жаңа бір күйді сызылтады... Шіркін дүние, бүлкілдеп өте шығады екенсің, есікті ашып-жапқан сияқты, қамшының сабындай ғана қысқа өмір екенсің. Сол қысқа өмірде ақ бас атан ботасына мейірім төге тапырақтай ойнақтап жүгіргенінен басқа не қызық көрді? Осылайша боз інгеннің ботасына деген махаббатын ағыл-тегіл аңыратқан қобыз бір уақытта қолынан сылқ етіп түсіп кетеді. Ұлы қобызшы сөйтіп бұл дүниеден өтіп жүре береді. Ақырғы демімен бірге аңыратып тудырған соңғы күйі «Бозінгенді» Ақынбай деген ұлы ұстап қалыпты.

	Ықаңның сүйегін, өзі өсиет еткендей, жаңағы ақ бас атан боз інгенге артып бақиға аттандырады. Маған осы әңгімені айтып отырған, сол кездегі алты жасар немересі Ермекбайға қалың қарда түйені жетектетіпті. Жаназасын шығарып, жетісін, қырқын беріп, келер жазда Арқада жұрт жылдық асына жиналып жатқанда жап-жас Сүгір күйші: «Мен Ықаңның «Бозінгенін» домбыраға лайықтап бұрдым ғой. Ақынбайдан үйренгенім. Соны бір тыңдап көріңіздерші» деп тартқан екен. Осылай Сүгірдің домбырадағы «Бозінгені» дүниеге келіпті. Қобызда Ықыластың «Аққуы», домбырада Сүгірдің «Аққуы» бар. Қобыз күйінің лебі домбырада басқаша түрленеді. Басқаша бояу-өрнек, өзгеше мәнерлі шертіспен шығады. Жаңағы дүние жалғанның пәлсапасын толғаған «Бозінгеннен» өрбітіп айтсам, Ықылас пен Сүгірдің арасында ине мен жіптің сабақталғанындай керемет бір байланыс бар. Айналып келгенде бұл да Ықылас құдіретін танытады.

	– Ілеке, «қазақтың бір жаны домбырада» демекші, домбыра күйлерінде небір дәулескерлер бар. Əріден қозғасақ, Кетбұға... одан беріде Байжігіт, Бейсенбі, Құрманғазы, Тәттімбет, Дәулеткерей, Тоқа... Қобызда мұндай кемеңгерлеріміз көп емес. Ал Ықылас қайсысымен иықтас, деңгейлес? Рухы, табиғаты, сазгерлік бітім-болмысы қайсысына жақын?

	− Ықыласты күй өнеріміздегі, өткендегі музыка мәдениетіміздегі бұл ірі тұлғалардың ешбірімен салыстыруға болмайды.

	– Неге?!

	− Ықылас Қорқыттан өзіне дейінгі мың жыл аралығындағы уақыт кеңістігінде көне аспап − қазақтың қара қобызын сақтап қалған, қобыздың қасиет-киесін қайтадан өзіне қайтарып берген, қобыз күйінің өресін, өрісін, диапазонын кеңітіп, байытып, биіктетіп, соған лайық терең симфонизм болмысын қалыптастырған бір өзі бір музыка әлемі, аса сирек құбылыс. Ол қазақтың қобыз өнерінің жиынтық бейнесі, оның біртұтас табиғатының кемел көрінісі. Тіпті, мәселе оның аламан додада жеке шабуында, дарабоз жаратылысында емес, оның толғаған күйлерінің өте күрделі құрылыс түзуінде, музыканың ғұлама мамандарын бейнебір музыкалық ілім-білімді түгел тауысқандай тамсандыруында. Ықылас дегеніміз − қазақтың қобыз музыкасы, ал қазақтың қобыз музыкасы Ықылас өнернамасында жатыр.

	– Ықыластың замандастары туралы не айтасыз? Ол кімдермен араласты?

	− Ықыластың жастық дәурені күні еңкейіп бара жатқан Жанақ еді. Оның эпикалық жырларға қобызбен жасаған құдіретті сүйемелін Шөже жалғастырды. Оған Балақай бақсының қобыз сарынын қосыңыз. Ықылас қобызын Тәттімбет, Тоқа, Дайрабай, Біржан сал, Ақан сері, Қанғожа қобызшы, Жаяу Мұса, әнші Айтбай, Бүркітбайдың Мұстафасы, Орынбай, Арыстанбай, Тоғжан ақындар тыңдап сүйінген. Ол Құнанбай, Алшынбай, Қоңыр төре, Құсбек төре, Ерден-Дүзен, Аққошқар-Сайдалы, басқа да жақсы-жайсаңдар алдында лекітіп күй тартқан. Ұлы сазгер қобызы Қоянды, Қызылжар, Тайынша, Болатнай, Атбасар, Қараөткел, Əулиеата, Тоқмақ жәрмеңкелерінде күй шалқытқан. Сондай-ақ сол кездегі орталықтар Омбыда, Ақмолада, Көкшетауда ірі жиындарда ояз-ұлықтар тамашалаған байқауларға қатысқан.

	– Ал енді қазірде Ықыластану жайы қалай? Мың жылдан да әрідегі Қорқыттан кейінгі бірден-бір қобызшы-күйші бабамызға деген құрмет мәселесі нендей күйде?

	− Қобызшының сазгерлік болмысын жан-жақты ашу орайында Сәкен Сейфуллин, Əлкей Марғұлан, Ахмет Жұбанов және басқа да зерттеушілер қалам сілтеді. Осының баршасында азаматтық бейнесі, талантының сирек құбылыс екендігі айтылады. Бір жұбаныштысы, ол кезінде заман мен тағдыр тәлкегіне ұшыраған Біржан сал, Құрманғазы, Ақан сері, Мәди, Жаяу Мұса, Иманжүсіптер сияқты қайғылы ғұмыр кешкен жоқ. Күйлері қуғын көрген жоқ. Солай болса да даңқы алысқа кетті. Бұл оған тағдырының, жазмыштың тартқан сыйы шығар.

	Даңқының алысқа кетіп, дүйім дүниені шарлай бастағанына бір дәлел. Аяулы Ақселеу Сейдімбектің ізерлеген себепкерлігімен өз есімі берілген көне аспаптар мұражайы алдында осыдан 20 жыл бұрын өнерпаз бабаның 150 жылдығына бағыштап ас берілген еді. Сонда асқа келген Иран елшілігінің қызметкерлері «Екінші Қорқыт бабамыз» деп отырғаны күні бүгіндей көз алдымда. Шынында да қазірде Ықылас қобызы дүниенің төрт тарабына жеткен қобыз.

	Ықыластай біртуар өнерпазымызға деген шынайы құрмет еліміздің бостан заманында паш етілді. 150 жылдығы кеңінен, керемет дерліктей аталып өтілді. Өзіміз соның басы-қасында жүрдік. Ол Алматыда басталып, Сарысу мен туған жері Жаңаарқада жалғасты. Алматыда Ықылас атындағы мұражайда тойды түйіндеген үлкен ғылыми жиынды академик Серік Қирабаев басқарып отырған-ды. Осы Ықылас музейі қазір тамаша рухани-мәдени орталыққа айналды. Ұлттық рухтың бір ұстынындай, қазаққа, халыққа керек нәрсе ол.

	Кіндік қаны тамған Жеңіс ауылында, одан соң Жайлаукөлде Ықылас ескерткіші орнаған. Бұрынғы Байқадам, қазіргі Саудакентте мәрмәрдан соғылған кесенесі көз тартады. Сонымен бірге осындағы өз атындағы музыка мектебінің алдында кеудемүсіні тұр. Астанада да Ықыластың атына үлкен көше берілді. Таразда Бөрібай Жексембин деген азамат әкім боп тұрған кезінде сондағы теміржолшылар сарайын саңғыратып жөндетіп, алдында қобызшы бабаның еңселі ескерткішін қойып еді. Бертінде сол сарайда Ықылас атындағы қобызшылар конкурсы өткізілді. Қазақ музыкасының Ықыластай алыбына деген осындай құрмет биылғы 170 жылдығы тұсында да, одан арғы келешекте те жалғасын табарына кәміл сенемін.

	Əңгімені түйіндей келе айтарым: Ықылас қазақ халқының бүгінгі бостан ұрпағының да екінші Қорқыт бабасы, қобыздың Құрманғазысы. Қобыз күйі кемеңгерінің дүйім дүние таныған өнернамасы халқымен бірге мәңгілік жасай бермек.

	– Əңгімеңізге рақмет!





БРЕСТ ҚОРҒАУШЫСЫ




	Осыдан 71 жыл бұрын мұздай құрсанған Германия әскерлерінің алғашқы жойқын шабуылына ұшыраған әйгілі Брест қамалын қорғаушылар қатарында жиырмадан енді ғана асқан қыршын қазақ жасы Хажымұрат Сыздықов та бар болатын. Сол қан қасап, қиямет күндердің барлық тауқыметін бастан кешкен куәгері қазірде 92-де. Қос жанары бірдей суқараңғы суалған зағип. Қызы Дана әлпештеп бағып отыр. Отан үшін отқа түскен Брест қорғаушысын бір жылда бір келетін мереке тұсында тиіп-қашып құттықтап құр мезірет жасағандары болмаса, ардагер ұйымдарының да, Алматы әкімдігінің де, басқа тиісті мемлекеттік мекемелердің де айтарлықтай құрметтеп жатқаны шамалы.

	Хажекең болса, ұзақ жылдар баспасөз саласында жемісті жұмыс атқарды. Көркем аудармамен айналысып, Лев Толстой, Бунин, Чехов, Р.Тагор, О.Генри, Ремарк, Шукшин, т.б. классиктер шығармаларын қазақша сөйлетті. Қазақ жазушыларының туындыларын орыс тіліне тәржімелеген, терең білімді, аса зиялы ардагер. Біз майдангер ақсақалмен сұхбаттасып, «қаһарлы жылдар бейнесін» көз алдынан өткізіп едік.

	– Соғыс басталғандағы Брестің бірінші күнін еске түсіріңізші, аға?

	– 1941 жылдың 21 маусымы сенбі болды. Ертең жексенбі, демалыс, кино көрдік.

	Ұзақ болды кино. Сонымен тарадық.

	– Қандай кино көргеніңіз есте жоқ па?

	– «Враги» ғой деймін, Горький шығармасы бойынша қойылған фильм еді. Таң алдындағы тәтті ұйқының кезінде сатыр-күтір ете қалды дүние. Сөйтсек, зеңбіректің оқтары жауып жатыр айналаны дүрсілдетіп. Біреуі дәл қасымызда жарылып, жарықшақтары терезелерді қиратып, жатқан орнымызға шашырап, аяқ астының бәрі әйнек болып кетті. Үйдің төбесін опырады екен деп, екіншіден бірінші қабатқа түссем, сыртқа шығатын есіктің бір жақтауын жұлып кетіпті.

	– Неше этажды үй еді?

	– Екі этажды үй болатын.

	Содан бір сағат бойы дүрсілдетті ғой. Жан-жақта снаряд түспеген жер қалған жоқ.

	– Қалай жан сақтадыңыз?

	– Мен жаңағы есіктің тасасында тұрдым. Бұл қате болыпты, есіктен снарядтың ішке кіруі де мүмкін екен. Немістер бұл қамалдың планын, бәрін жақсы біледі екен. Өйткені, бір кезде олар осында тұрған. 39-шы жылы поляктың әскерінен немістер басып алған қамалды. Терезенің, есіктің айналасы шұрқ-шұрқ оқ тиген, кетілген кірпіштер. Соларды көріп, ой-бой, мына немістер дағарадай терезеге тигізе алмапты деп ойлайтынбыз.

	Сөйтсек, соғыста көздеп жатпайды екен ғой. Жобалап, әйтеуір жау жатқан жаққа төгеді екен оқты. Немістердің бәрінде автомат. Біздің қолымызда винтовка ғана. Қамалдың ортасында цитадель, круговая казарма дейді, дөңгеленіп келген ұзын үй. Есік-терезелері ішке қарайды, сыртқы жағы бекітулі, қабырғасының қалыңдығы жұқа жерінде бір жарым метр, қызыл кірпіш, керемет, мықты. Кейбір жерлерде қалыңдығы үш метр, бес метрге дейін жетеді... Бір сағат артподготовка біткеннен кейін-ақ бірден қамалдың Тирасполь қақпасынан немістер кірді. Ортада поляк костелі болатын. Поляктың шіркеуі ғой. Оның айналасының бәрі шеңберлі казарма. Немістер үстемдік алу үшін соған қарай ұмтылды. Жаяу әскерін жақын жерден дайындап әкеп қойған ғой. Өйткені қамалдың бір бұрышы Германия жағына 20 метр өтіп тұратын. Өзен бергі жақта қалады. Сондықтан, біздікілер айналма канал жасап, шекараны су үстінен жүргізген.

	– Ал Брест қамалы Кеңес Одағына қашан ауысқан?

	– Бізге 39-шы жылы берген. Сол жылдың 1 қыркүйегінде соғысты бастады немістер поляктарға қарсы. Дүниежүзілік екінші соғыс. Содан кейін Риббентроп-Молотов деген келісім болған. Сол кезде келісімге қол қойып, банкет жасап, банкетте Гитлерді мақтап сөйледі Сталин. «Германский народ любит своего фюрера» деген ғой сонда Сталин.

	– Ал енді сіздер артподготовка жүріп жатқанда, бастарыңызға бомбалар түсіп жатқан кезде не ойладыңыздар, қандай ой келді миларыңызға?

	– Соғыс басталды деген ой келді. Біз білмедік, пәлен-түген деген жай сөз. Əңгіме болған. Сәуір, мамырда полит-управлениенің лекторы келген Брестке. Ол кезде офицер демейді, командирлерге құпия лекция оқыды.

	Содан соң орта білімді сержантский состав, біздерге де оқыды. Газеттерде Германияны мақтап, сөйтіп жүреді де, лекцияда Германияның қылықтарын әшкерелеп сөйледі. Қазақ университетінің математика факультетінде оқыған Георгий Струкман деген жігіт бар. Мына Киров пен Карл Маркс көшелері бұрышындағы мектептің оқушысы Саша Гринеев. Солардың бәрі Алматыдан. Өзімізше өз арамызда саяси жағдайды талқылап қоямыз. Оның үстіне «Опроворжение ТАСС» деген болды. Жайшылықта жазылмайтын нәрселер сонда айтылады. Ондайды қалдырмай оқитынмын ғой. Ол кезде, сонда айтылғандар бойынша, біздің жауымыз – ағылшындар. Ағылшындар: «Совет Одағы батыс шекараға әскерді төгіп жатыр» деп жазады. Ал бізде: «Шындық олай емес. Бізде идет проверка пропускной способности железной дороги. Əйтпесе әскер тасып, әскер төгіп жатқан жоқпыз» дейді. Бірақ сөйтсе де Кеңес Одағының батысқа қарай әскерді төккені рас. Демек, соғыс болатынын білді. Соғыстың алдында ғана бізбен қоса Алматыдан бірнеше эшелон келді. Қырқыншы жылдың бірінші жартысында Брестке Алматыдан тағы жеті эшелон әскер барыпты.

	– Сіз әскерге қашан шақырылып едіңіз?

	– Əскерге 1940 жылы ақпанның басында шақырылдым. Мен онда студентпін. КазПИ-де емтихан тапсырып жүргенбіз. Алматыдан 6 ақпан күні аттанып кеттік. Содан тынымсыз жүріп отырып 23 ақпан күні батыс Белоруссияда бір теміржол стансасына келіп тоқтады. Маңдайшасында Брест-Троцкий деген жазу бар екен. Троцкий Германияның генштабымен Брест мәмілесіне қол қойған жер ғой. Бізді қамал ортасындағы бекініске апарып жатқызды. Осы мықты бекіністі цитадель деп атайды.

	– Оның аумағы қандай? Брест қамалын суреттеңізші?

	– Брест қамалы деген шеңберлі казармалар, алқақотан етіп салынған екі қабатты үй. Оның сыртында үйілген топырақ жалы, биіктігі үш метр, топырақтан тұрғызылған жал-төбе.

	– Ол қай замандарда жасалған?

	– ХІХ ғасырда жасалған ғой. Биік топырақ жалы. Оның сыртын су қоршап тұрады. Қамал тұрған жер Бук және Мухавец өзендерінің біріне-бірі құятын тұсы. Қамал қабырғасының астынан өзен ағып жатады. Іргетасы терең де берік және кірпіштері, тастары керемет, бетондары мықты.

	– Енді сол күнгі оқиғаларға оралайықшы?..

	– Сонымен, бұл соғыс екеніне біздің күмәніміз болмады. Немістер Тирасполь қақпасынан кірді-дағы бері, костельге қарай ұмтылды. Ерсілі-қарсылы жүгіріс. Пехотаның жігіттері солай қарай барып, атыс басталды. Біз көлденеңнен аттық. Немістер оқты төгіп, жаудырып жатыр. Шетінен бәрінде автомат. Пулеметтерінің өзі де жеп-жеңіл. Одан да үздіксіз оқ боратады. Немістер костельге кіргенде, біздікі де соңынан кірген. Айқай-сүрен болып жатыр. Қолма-қол ұрыс та боп қалды. Соған қарамастан цитадельдің есік-терезесіне қарай атылған оқтар жаңбырдай төпелейді. Казармадан шығарар емес. Біздің жігіттердің көбі қаза тауып жатты. Өйткені, немістердің оқ жаудыруы басым. Ол кезде Брест шығыс Еуропа уақыты бойынша жүретін. Мәскеуден бір сағат кейін. Таң аппақ болып атты. Құдай сақтасын, немістер дүрсілдетіп күшейе түсті. Соғыстың бірінші таңы, маусымның 22-сі.

	– Кім команда беріп, қалай шайқастыңыздар? Алғашқы сағатты айтыңызшы?

	Ең алғашында біз жүгіріп, ең алдымен, парк дейтін, зеңбіректер тұрған жерге бардық. Казармаға жақын болатын. Оны дивизион командирі капитан Поздняков деген кісі басқарған. Артподготовка кезінде қарасақ, осы паркке оқ дүрсілдеп жауып жатыр. Алдында немістер келген ол жерге. Ол арада немістің өлген солдаты көмілген болатын. 39-шы жылы өлген ғой, поляктар өлтірген, соны келіп қазып алып кеткен. Сонда көргендері бойынша зеңбіректер тұрған жерді нысанаға алып жатыр. Зеңбіректерді қирату керек. Неміс қой, ондайдың бәрін есепке алатын мәттақым олар. Біз де қарап қалмай зеңбіректерден оқ жаудырдық. Бірақ самолеттер бомбалап, бес-алтауымыз қатты жараланып, атудан тоқтап қалдық.

	Сіздердің қолдарыңызда сонда қандай қару?

	Менде карабин болды, найзасы жоқ, шолақтау, қысқа келген. Кәдімгі бес атар. Оны да бір-бірден атасың. Біреуін атасың, екінші оқты салғанша, қайда, аналар төгіп жібереді. Сан жағынан біз көппіз. Қамалдың өзінде екі дивизия тұрды. 41-ші және 6-шы дивизиялар. Негізінен қамалды қорғаған 6-шы дивизия болып есептелінеді. Оның өзінде 10 шақты полк болатын. Біздің артиллериялық бөлім соның құрамында болдық.

	Брест қамалы және Брест қаласы бар ғой сонда?

	Иә, қала бөлек. Қамал қаланың шетінде, түстік батыс жағында. Зеңбірек дүрсілдетіп атып жатыр. Бір лейтенант біреуге түсіндіріп: «Максимум десят дней, наши будут здесь» – дейді. Мен ойладым: ой-ой, он күн... қалай ұзақ деп. Бір күн ұстап тұрудың өзі қандай қиын. Мыналардың соққысы қатты. Оның үстіне танкілері бірге жүреді. Танкіге винтовкамен түк істей алмайсың. Ол кезде жанатын бөтелке жоқ. Оның үстіне самолеттері келеді, «Миссершмит» деген самолеттері бар. Шүйіліп төмен қарай құлдырап келеді де, тас төбеңнен бомбасын ытқытып кеп жібереді. Одан екі көзді айырмай қарайсың. Жете бергенде ытқытса, тура саған түседі. Ал тас төбеңе келгенде ытқытып жіберсе, онда асып түседі. Аман-есен қалдым ба деп ойлайсың сол кезде. 7-ші батареяның командирі Панин деген бар еді. Біз 8-ші батареямыз. Соның бұйрығымен аттық қой шекараны. Өзеннен өтіп жатыр немістің әскерлері. Оны біз көрмейміз. Наблюдательдер көреді. Содан, өзеннен өтіп жатқандарға оқ жаудырдық. Сөйткенде Мессершмиттер келіп біздің наблюдательдерді бомбалаған. Сол жерде алты жауынгеріміз жараланыпты. Немістер цитадель-бекіністің қақпасынан кіре оқты жаудырып, нөсерлетіп, қаптап келе жатыр. Соларға қарсы оқ атып жатқанда менің басыма бір осколок тиді, снаряд жарықшағы.Сол жерде есімнен адасып, талып қалдым.

	– Бұл қай кезде?

	– Екінші күні ме екен, үшінші күн бе екен, сондай кезде. Көзімді ашсам, төменде жатыр екенмін, цемент еденнің үстінде. Жатқан жерім шылқыған қан. Айналамда тағы бірнешеу жатыр, өлген бе, тірі ме, білмеймін. Таңдайым кеуіп, шөлден өліп қаппын. Анадай жерде, бұрышта тық-тық етіп су тамшылап тұр. Соған жетіп таңдай жібітетіндей болса деп солай қарай жылжиын десем, басым зілдей, қозғалттырмайды.

	Төменгі казематта сұлық жатып, суға қарай жылжимын. Əрең-әрең, бір сантиметр қозғала аламын ба, жоқ па, білмеймін. Бір ұрттам болса да, ұрттағым келеді. Бір мезгілде, есімнен танып кететін болуым керек, суға жеткен екенмін деймін. Котелоктың қақпағын алып аузыма тамызғандай боламын. Су ішкен екенмін деймін, бірақ шөлім қанбайды. Есімді жиып, көзімді ашсам, әлі баяғы орнымда жатырмын. Жаңағылар түс көргендей азапты елестер екен. Орнымнан бір қарыс та алға жылжымаппын.

	– Сол жерге сізді біреу сүйреп әкелген ғой шамасы?

	– Иә. Кейін көрген жігіттер айтады, бір кесек жарықшақ соқты дейді бастан. Қайта каскаға тиген. Каска болмағанда өледі екенмін. Қан ағып, қатып қалған. Солай екі-үш күн жатып, жолдастар көмектесіп, әйтеуір есім жиылды.

	– Ес жиғанда аңғарғаныңыз не?

	– Барлығы шатасып кетті ғой. Қайсысының қай жерде жүргені белгісіз, бірін-бірі таба алмайды. Немістер жолды алып алған, өкіртіп жан-жақтан атып, тракторларды өртеп жандырып жіберді. Ауыр зеңбіректер жолдың үстінде қалды. Ұрыс казарманың ішіне ауысты. Немістер қақпадан кіріп келгенде біз екінші қабатқа қарай жүгіріп, олар соңымыздан қуады. Сонда екінші қабат біздікі, бірінші қабатта немістер. Сондай кездер де болды. Немістер сырттан келетін судың бәрін бекітіп тастады. Қоршап алды. Əбден титықтап, енді төтеп тұра алмайтын болған кезде командирлер шегінуге рұқсат берді.

	«Екеу-үшеуден бірігіп қамалдан шығыңдар» деді. Жау 29 маусым күні мықтап тұрып бомбалады. Сыртқа шығармайды. Сыртқа шығу үшін біздікілер мынандай әдіс ойлап тапты. Противогаздың трубкалары бар ғой, соларды біріне-бірін жалғастырып, ұшын тақтайға саңылаулап бекітіп, суға жібереді. Сөйтіп, судың бетінде қалқыған тақтайдың астында противогаз түтігімен демалып, сыртқа сытылып шығып та жатты. Ол қулықты біліп қойған немістер енді тақтай қалқып келе жатса, атқылайтын болды.

	– Өзіңіз қоршаудан қалай шықтыңыз?

	– Мен де қасыма Борис Лавыгин деген сенімді жігітті алып қоршаудан шығып кетуге бекіндім. Шығысқа қарай жүреміз деп келістік. Сөйтіп жүргенде тағы бір орыс жігіті кездесті. Уфаныкімін дейді. Өзі мақтаншақ. Еңбектеп келе жатырмыз. Қоршаудың шетіне жақындағанда қарасақ, бір неміс солдаты автоматына сүйеніп тастың үстінде отыр. Ұйықтап отырған сияқты. Оның қасынан білдірмей өтейік деп еңбектеп келе жатырмыз. Сөйтсек, әлгі мақтаншақ жігіт айтады: «Мынаны мен атамын» дейді. «Ойбай, атпа! Атқаннан кейін бәрі оянып кетеді ғой, шу шығарма» дейміз. Əйтеуір, шу шығармай одан өттік-ау. Біздің алдымызда политрук кетіпті. Менің қарамағымда болған бір жігіт бар еді, сол бірге кетіпті. Мынау Жалаңаштың, Кегеннің төңірегінен. Құлағы кемдеу, қазақ жігіті. Ауылда шешесі қалыпты, әкесі жоқ. Хаттың сыртына адресін ылғи мен жазып беретінмін. Содан кейін хабар болмай кетті. Бірге кеткен политруктің өзі атып тастауы мүмкін.

	– Неге?

	Политрук екенін айтып қояды дейді ғой. Политрук екенін біліп қойса, оны немістер атып жібереді. Ондай да оқиға болған. Симоновтың «Солдатами не рождаются» деген трилогиясында айтылған.

	Ал өзіңіздің қолыңызда тым құрса бір немістің қаны бар ма?

	Оны да жобалап көрдік. Кім біледі оны? Трактордың тасасында жатқанда бұтаның түбінен трассирующий оқпен атты мені. Тура шынжыр табан тракторымның доңғалағына сарт етіп тиді. Ол болмағанда маған тиетін еді. Содан көздеп тұрып, шамасы осы жерден атты-ау деп, мен де атып жібердім. Одан кейін үндемей қалды.

	«Мынаны түсірдім-ау» деп ойладым. Жараладым ба, өлтірдім бе, кім біледі?

	– Қамалдан шыққаннан кейін не қарекет жасадыңыздар?

	– Шығысқа қарай жылжыдық. Жолшыбай бір деревняға кіріп, тамақ ішіп әлдендік. Сөйтіп жүргенде бізге бір полковник кездесті. Полковник 41-ші жылы 1 май қарсаңында Фрунзе академиясын бітірген екен. Соның бітіру салтанатына Сталин бастаған Политбюро мүшелері барыпты. Академияның бастығы банкетті сөз сөйлеп ашып, «За мирную политику товарища Сталина!» деп аяқтапты. Сталин оның сөзін бөліп тоқтатып, 40 минут сөйлепті. Сонда айтты дейді: «За военную политику товарища Сталина!» деп. «Мы переглянулись» дейді... Осы полковниктің көп адамдары бар, біраз уақытқа дейін мен соның қасында болдым. Ептеп немісше білетінім бар еді, сол кәдеге жарады. Полковниктің басшылығымен шығысқа қарай келе жатып жолда Малькевичи деген темір жол стансасынан өттік. Осы жерде немістермен үлкен соғыс болды. Атыс кезінде аяғымнан жараланып, жүре алмай қалып қойдым. Қасымда Брестен бірге шыққан Борис Лавыгин деген жігіт. Кейін тәуір болған соң тағы шығысқа қарай жүрдік. Шығыс Белоруссияның Сторовин ауданының деревня-хуторларында Логин Долматович, Антон Луговой деген жергілікті адамдар арқылы немістерге қарсы астыртын ұйымға кіріп, одан партизандармен жалғастық. «Отряд Гуляева» дейді. Совет армиясының лейтенанты. Мен де сол Гуляев отрядының құрамында болдым. Талай шайқастарға қатыстық, талай қиындық көріп, етікпен су кештік. Қайсы бірін санап тауысарсың. Төрт-бес ай немістің тұтқынында да болдық. Ақыры опыр-топырда қашып барып Қызыл Армияға қайта қосылдық қой. Бұл –1944 жыл, Прибалтика. Екінші Белоруссия майданы, Рокоссовскийдің әскері. Сол арада дес бергенде Брестегі бұрынғы дивизион командирім капитан Поздняков мені танып, өз бөлімінің зеңбірекшілеріне қосып алды.

	– Соғысты қай жерде аяқтадыңыз?

	– Жеңістің хабарын сол Прибалтикада тұрғанымызда алдық. Елге келген соң пленде болғансың деп талай әуре-сарсаңға да салды, жұмыстан да шығарып тастады.

	«Ерлігі үшін» медалім және Бірінші дәрежелі Отан соғысы орденім бар. Төрт жылға созылған сұрапыл соғыстан қалған белгілер осылар. Күнделік, естелік жазбаппын. Əкем ылғи соғыс жайын сұрап, жазып қойсаңшы деуші еді. Жүрекке пышақпен ойып жазылғандай, өмір мен өлім шегінде ұмытылмастай болып көрінуші еді. Қазір соның көбі күңгірт тартыпты. Смирновтың атақты кітабында жоқпыз. Мені Белоруссиядан шыққан «Буг в огне» деген кітапқа енгізіпті. 1976 жылы шақырумен Брестке бардым. Кездесулерде, теледидарда сөз сөйлеп, естелік айтқам. Зося Заслонова деген бір кинорежиссер сонда осы кадрларды да пайдаланып, деректі фильм түсірген болатын. Осы сапарды «Казахстанская правда» газетінің Сахов деген бір журналисі ұйымдастырып еді, ішіне мені де қосып Брест туралы кітап шығарды. Ол журналист кейін Ресейге кетіп қалды. Өзімнің соғыстан тапқан бір пайдам, мектепте оқыған орысшам одан сайын жетіле түсті. «Ақындар» деген монографиясын орыс тіліне аударғаныма Есмағамбет Ысмайылов ағамыз өте риза болып еді.

	– Сол бір соғыс туралы ойыңызды қорыта келе не айтасыз?

	– Менің ойымша, бұл соғыста, жалпы алғанда, советтің әскери жүйесі өзінің осалдығын көрсетті. Сол себептен де соғыста көрмеген азабымыз жоқ. Өлім ғаламат көп болды. Бірақ ол біздің тарихымыз. Сол тозақтан мен аман шықтым. Көретін жарығым, бақытым бар екен. Қазір Алматыда 1600 соғыс ардагері қалыппыз. Ал Брест қамалын қорғауға қатысушылар екеу-ақпыз. Ғаббас Жұматов және мен. Бір айтатын жай, жеңіске жеткізген Сталин дейді. Бұл пікірге қарсылар да бар.

	«Олай емес, совет халқы жеңді» дейді. Мен де «Соғыста халық жеңді» деп айтамын. Соғыстың ауыртпалығын да көтерген халық. Қиындықтың бәрін солдаттар көрді. Тек бір ғана тілегім, ондайды енді біздің ұрпағымыз, немерелеріміз бен шөберелеріміз көрмесін.

	Əңгімеңізге рахмет.





ЫСТЫҚКӨЛДЕ ЫСТЫҚ ЫҚЫЛАС




	Соңғы бес жылдың өне бойында «Жібек жолындағы сұхбаттар» семинары тұрақты жұмыс істеп келе жатқандығынан құлағы түрік жұрт хабардар болса керек. Жалпы жоба мұрындығын ұстаушы, семинар модераторы мәдениеттанушы Мұрат Əуезовтің айтуынша, оның алғашқысы Ақсу-Жабағылыда өтіп, оған Ресейден Евгений Сидоров, Николай Анастасьев, Қазақстаннан Мұхтар Құл-Мұхаммед сияқты қайраткер тұлғалар, Тәжікстан мен Қырғызстаннан ойлы да беделді азаматтар қатысқан. Сол кездегі Оңтүстік Қазақстан облысы әкімінің орынбасары Дархан Мыңбай сондағы мазмұнды әңгіменің өрістеуіне жағдай жасаған көрінеді. Одан соң Мұхтар Əуезов қоры Қазақстан халық Ассамблеясымен тізе қоса отырып, кейінгі сұхбаттарды Тараз бен Қапшағайда өткізген. Ал, биылғы талқы өзегіне «Орталық-азиялық тарихи-мәдени өзіндік даралану» тақырыбы таңдалып алынған екен. Міне, осы тақырыпқа арналған сұхбаттардың бірінші кезегі жақында, осы жылғы тамыздың соңғы аптасында Қазақстан мен Қырғызстанның шығармашыл һәм гуманитарлық зиялыларының, Қазақстан халқы Ассамблеясы және Қырғызстан халқы Ассамблеясы өкілдерінің қатысуымен Ыстықкөл жағалауында өтті. Аталмыш семинардың мақсаты қазіргі геосаяси ахуал-талабына сай орталық-азия өңірі елдері мен халықтары арасындағы жемісті рухани байланыстарды жаңғыртып нығайтуға септесу болғандығын да сүйінішпен айтар едік. Осынау көкейкесті әңгіменің екінші кезегі тағы да Ыстықкөл жағалауында, келер жылдың тамызында Қазақстанның, Қырғызстанның, Тәжікстанның, Түрікменстан мен Өзбекстанның зиялы қауымының қатысуымен өтеді деп жоспарлануда.

	Мұрат Əуезовпен сапарлас болып жол жүру жанның рахаты екенін білсемші.

	Алматыдан шыққаннан-ақ Ыстықкөлге жеткенше ағыл-тегіл әңгіменің майдақоңыр самалымен желпіген де отырған. Ырғала жөңкіген атшаптырым автобустағы отыз адамды ұйытып, баурап алды. Үш мың жылдық баба тарихтан бастап байыптайды. Жұмсақ әлдилеген барқыт үнінің әуезі қандай, әуені қандай! Мұрат Мұхтарұлы осылайша тумыстан дарыған дегдари сабырынан, бекзати байсалынан, майда ескен мақамынан бір жазбай, сонау сақ, ғұн, түрік, қарахан дәуірлерінен тартып, Ұлы Тұранды, Ұлы Жібек жолының бойын мекендеген Орталық Азия халықтарының тамыры ортақтығын, тарихы ортақтығын, тағдыры ортақтығын таратып айтудан әсте жалығар емес. Баршамызға ортақ сол ата-бабалар өркениетінің арқауына айналған Жібек жолы арқылы байланыстар ғана орнамаған, соған қоса мәдени һәм рухани қарым-қатынастар да орныққан, адамзатқа берілген ортақ құндылықтар жалпақ әлемге жайылып тараған. Ортақ құндылықтар, ортақ мәселелер. Нақ осылар бүгінде бір-біріне тәуелсіз де дербес, бірақ есте жоқ ескі замандардан бері түбі бір, бауырлас халықтарымыздың, егемен елдеріміздің арасында аткөпір десек, артық айтқандық емес. Қазақ, қырғыз, өзбек, тәжік, түрікмен. Бір қолдың саласындай. Бұлар бірауызды бірлікшіл, берекелі тірлікшіл болса, дәйім бір тудың астынан табылса, ешкімде есең де кетпес. Етекті жауып, елдікті бекемдей түсудің бір жолы сол-ау. Сол үшін де ортақ тарихқа, түбі бір тамырымызға қайрылып соғудың, ортақ мүдде, ортақ мәселелер жайлы жиі-жиі ой толғап ақылдасудың, бауырлас та рухтас мәдениеттер үнқатысуының қажеттігін айтады Мұрат ағамыз.

	Осынау ортақ мәселелердің кейбір нәзік иірімдеріне келгенде билік пен саясат иліге бермейтіні, икемділік танытпайтыны да рас. Сол олқының орнын халықтық дипломатия, зиялы қауымның ақыл-парасаты мен қоғамдағы биік беделі неге толтырмасқа? Қайткен күнде де қарым-қатынас, арылып айтып, шер тарқатып отырарлық әңгімелер ауадай қажет. «Бармасаң, келмесең жат боларсың» деп атам қазақ бекер мәтелдемеген. Олай болса, сол жүздесу әңгімелер қандай үлгіде болуы керек дегенде, «Жібек жолындағы сұхбаттар» атауымен қоса осындай оңтайлы форматтың өмірге келуі елді елең еткізген құптарлық оқиға болғаны және анық. Оның мазмұны: керуен сарайда ауық-ауық кездесіп, хал-жайды білісіп, жағдай сұрасып, құмардан шыға емін-еркін сырласып сұхбаттасып тұру. Əрине, керуен сарайда кездескен адамдар әрқайсысы өз мүддесін ойлайды. Бірақ өне бойы тек өз пайдаңды көздей берсең, онда жолың болмайды. Сұхбаттасыңның да айтпағын тыңдап, сырын ұғып, мұңын түсінуің керек. Жібек жолының заңы осындай.

	Қазіргі еларалық мәселелерде экономика мен саясат алға шығады. «Олай болмасын» деуге әддіңіз де жоқ. Бірақ адамзатта мәдениет деген ұлы ұғым бар. Мәдениет бөлінбейді. Мысалы, мемлекеттер өз шекараларын белгілеп, бекітеді. Экономикаңыздың құлағынан ұстаған иесі бар. Саясаттың мүдделі тарабы бар. Ал енді мәдениетке шекара қоюға, ортасынан бөліп тасқорған орнатуға болмайды. Қоя алмайсыз, орната алмайсыз. Міне, бауырлас халықтардың, туысқан елдердің мәдени байланыстары мен бірлік-берекесін жаңғыртуды көздеген Мұрат Əуезов бастамашы модераторы болып отырған біздің Жібек жолындағы сұхбаттарымыздың мәнзел-мәнісі осындай екен.

	Жібек жолы ең әуелі тарих қой. Тарихтың терең қойнауына бойлау үшін жол-жөнекей Жамбыл ауданы, Мәтібұлақ ауылы жанындағы ашық аспан астындағы мұражай-қорық – Таңбалыға ат басын бұрдық. Мұнда тас бетіне бедерленіп таңбаланған 3 мыңнан аса суреттердің ең ежелгісі біздің дәуірімізге дейінгі 14–13-ші ғасырларға жатады. Демек, бұл шатқалда 3300–3400 жылдық тарих сыр шертеді. Адамның табаны. Шоқпар ұстаған адам. Садақпен аң аулаған адам. Аңдар. Күнбасты адам. Əдет-ғұрып рәсімдері. Қазірде Таңбалы шатқалы жалпыадамзаттық мәдениет өркениетінің ең елеулі ескерткіштерінің бірі болып табылатындығына ешкім күмән келтірмейді. Мұндағы суреттердің мифологиялық мазмұны, философиялық пайымы, әсемдігі мен еркіндігі керемет. Ғасырлар бойы осыны жасаған Орталық Азия халықтарының ортақ бабалары неткен дарын иелері болған десеңізші! Осынау ғасырлар түкпірінен үн қатқан ғажайып жәдігерлерді терең білікті мәдениеттанушы Мұрат Əуезовтің шын мәнінде жасалуы орайында заманалар желісін үзбеген уақыт шыңырауы деп атағаны өте орынды-ақ. Иә, Таңбалы тас бедерлері күллі адамзатқа тиесілі, барша халықтарымызға ортақ асыл мұра. Олай болса, бейнелеп айтқанда, Жібек жолының Ыстықкөл керуен сарайында өтер халықтар сұхбатына бара жатқан Қазақстан халқы Ассамблеясының өкілдері – еврейлер, кәрістер, ұйғыр, түрікмен, орыс, сонымен бірге, әрине, қазақтардың осы қасиетті жерде киеге жанасқандай, жүректерін бірдей лүпілдетіп, бірге толғанып тебіреніп тұрғандығы қандай жарасымды еді деп ойлағанбыз іштей. Иә, біздің баба тарихымызда біріктіруші, бірлестіруші, бауырластырушы қасиет бар. Осындай бауырластықты, тағдырластық пен тамырластықты алға тарта отырып, осы жолы Жібек жолының кезекті сұхбаты қазақ-қырғыз тақырыбын таңдауы өте орынды болғандай. Тағы да Мұрат Мұхтарұлына жүгінсек, біздің бауырларымыз қырғыздар алмағайып екі төңкерісті бастан кешірді, алда президент сайлауы келе жатыр. Өтпелі кезең қиындығына сыр бермей шыдаған қайсар қырғызстандықтар сөйтіп тағы да жолайырықта тұр. Олар ұлы таңдаудың алдында тұр, болашаққа жол іздеу үстінде. Бұл дегеніңіз өте қиын ізденістер. Осындай толғақты шақта не болсаң о бол деп бауыр халықты оқшаулап жалғыз қалдыру үлкен әділетсіздік болар еді, обал болар еді. Əсілі, Қазақстан өтпелі кезеңнің өн бойында қырғыз халқы орайында өзінің туысқандық парызынан жазған да жаңылған емес. Сөз ретіне қарай айтсақ, бұған өткен жылғы Парламент сайлауының алдында ЕҚЫҰ-ға төрағалық аясында Қазақ елі Президентінің арнайы уәкілі Жәнібек Кәрібжановпен Бішкекке бірге келген сапарда да көз жеткізген болатынбыз.

	Ыстықкөлдің қарасы көрінгенде жол бойы желісін үзбеген қазақ-қырғыз бауырластығы туралы толқын атқан, толқып аққан әңгімені бір қорытып тұжырғандай «Қырғызстан-Астана» этномәдени орталығының төрағасы Шафкат Исмаилов: «Қазақ дегеніміз – далалық қырғыздар, қырғыз дегеніміз – таулық қазақтар» деп айтқан әдемі тәмсіл баршамыздың көкейімізге қона кеткен. Қалай десек те, тауып айтылған осы сөздер Ыстықкөл семинарында жалғасқан ой-пікірлердің алтын арқауына айналғандай еді.

	Шынымен де шын ықыластан шыққан ыстық лебіздер, жүрекжарды сөздер қайта жаңғыртуға тұрарлық. Əсіресе, қырғыз топырағында қай әңгіме болсын «Манаспен» басталып, Айтматовпен әдіптеледі емес пе. Мың жылдан астам уақыт жырланып келе жатқан әлемдегі нөмір бірінші мәңгілік эпостық жырда қазақ ертегісінің кейіпкері Ер Төстік пен оның тұлпар аты Шалқұйрықтың, Манастың жақын досы қатарында қазақ батыры Ер Көкшенің жүруі туыстық тамырының қаншалық тереңдігін аңғартар болар. Ал енді сол «Манас» жырын алғаш жазып алып, еуропалық һәм жалпыадамзаттық өркениеттің алтын төріне енгізген қазақ ғалымы Шоқан Уәлиханов екендігін қырғыз бауырлар үнемі қастерлеп есте тұтатындығын осы жолы да танытпай қалған жоқ. Қырғызстанның қоғам қайраткері Осмонакун Ибраимовтың айтуына жүгінсек, күллі қырғыз халқының қасиеті мен тарихын бойына жиған «Манасты» дала «Илиадасы» деп Шоқаннан артық бағалай алған да ешкім жоқ екен. Қазақтың Əуезовінің қырғызға деген көңілі мүлдем бөлек, Мұхаңның: «Ыстықкөлге соншалықты ынтызармын. Қайта тусам тағы да Ыстықкөлді таңдар едім» деп тебіренуі де тегін емес-ау. Əуезовтің қызыл саясаттың қызыл көзденіп қызған шағында қаймықпай «Манасты» қорғап шығуы ерлікпен барабар-тын. «Абай жолында» Зере, Ұлжан аналардан кейінгі мінсіз ұнамды кейіпкер де қырғыз Ызғұтты екен-ау. «Қилы заманында» қырғыз да, өзбек те бар. Иә, мұның сыртында Ахмет Байтұрсыновтан тәлім алған Əуезовтің Алаш арыстарына тән түрікшілдігі жатқаны да анық. Сол «Қилы заманда»: «Қырғыз бір істі бастаса жеріне жетпей тоқтамайды» деген сөз барын Мұрат Мұхтарұлы еске салып өтті. Бауырлас халықтың осы бірбеткей де батыр, намысшыл да қайсар мінезі түбі қайырлы боларына лайым сеніммен қараймыз.

	М.Əуезовтің қырғыз әдебиетінің алыптары Аалы Тоқомбаев, Түгелбай Сыдықбековтермен риясыз достығы, бір кездері жас талап, хас талант Шыңғыс Айтматовты Одақтың ұлы бәйгесіне қосып үкілеуі де қос халық бауырластығының тағылымды жарқын беттеріне айналғалы қашан. Одан соң Шықаңның ұлы ұстазының қырық жылдан астам жабық жатқан «Қилы заманын» «Новый мирде» күтпеген жерден жаңа тынысын ашып, өз алғысөзімен әдеби екінші өмірінің аламанына қайта қосқаны, шетке шыққанда алып жүрер қастерлі қос қымбатым – «Манас» пен «Абай жолы» деп жалпақ жаһанға жар салуы қазақ жадынан қалай ұмытылар? Тағы да заңғар қаламгердің жалпы қазақ әдебиетімен, Зейнолла Қабдолов, Қалтай Мұхамеджановтармен шығармашылық, адами достығы еске түседі. Осында қырғыздың зиялы азаматтары Айтматов жүрегінің жартысымен өмір бойы Қазақстанда болды десе, ал Əуезовті бүкіл қырғыз халқы жан-жүрегімен сүйетінін айтса, ол да қалтқысыз шындық. Бір кездегі Жамбыл мен Кененнің ішек-қарыны араласқан туыстығы қандай еді қырғыздармен. Қырғыздың кино өнерінің саңлақтары Болот Шәмшиев, Төлеміш Өкеев, Сүйменқұл Чоқморовтардың қазақ мәдениетіне сіңірген еңбегін қалай айтпай тұра алмақпыз? Айта берсе мысал көп. Бірақ қазірде соның барлығы жойылып бара жатқаны, әдебиет пен өнер саласындағы байланыстардың үзіліп бара жатқаны үлкен өкініш. Мұның өзі, Мұрат Əуезов айтса айтқандай, есі бар азаматтарды ойлануға мәжбүрлейді. Осы арада шылбырын сүйреткен, ұзын арқан, кең тұсаумен тасада тұрған геосаяси жағдайды да ескермеске әсте болмайды. Аттарын атамаса да белгілі әлемдік алпауыт мемлекеттер бар. Бірде-бір сыртқы күш Орталық Азия елдерінің ынтымақты ортаға айналуын қаламайды. Бірақ біздің халықтарымыздан ондай бопсаға жол бермейтін ерік-жігер, парасат табылмайды деп те ешкім айта алмас. Өйткені, біз мыңдаған жылдан бері тағдырласпыз, тамырласпыз, қала берді, түбіміз бір түркіміз. Мәдени, рухани мұраларымыз ортақ, тіліміз туыс, дініміз бен діліміз бір. Міне, соны ешуақытта ұмытпауымыз керек деген ой-пайыммен өткізілген Ыстықкөл жиыны діттеген межеден әбден көрінген сияқты.

	Міне, осы тұрғыдан келгенде, семинар барысында, біріншіден, Орта Азия өңіріндегі геосаяси жағдайды топшылап түсінуге талпыныс жасалды. Екіншіден, өңірдегі жас тәуелсіз мемлекеттер арасындағы қарым-қатынас жайы қалай? Қайшылықтары неде? Қандай түйткілдері бар? Бір-біріне деген өкпе-наз, реніштері қандай? Соның әуелі басын ашып, сосын жаймашуақтау үшін не істемек керек? Үшіншіден, ортақ мұра, мәдени мұрағаттар. Əр елде тарихтың ұлттық нұсқалары жасалуда. Əркім өз тарихын өзіне қарай икемдеп жазуда. Сөйтіп, тарихтардың оқулықтар бетіндегі соғысы басталып кетті десе де болғандай. Оның ар жағында қолға қару алып, қан төгіп соғысу ғана қалмақ. Олай болса, Орталық Азияның біртұтас тарихын немесе оның мәдениетінің тарихын барынша әділ де ақиқат түрде жаңғыртып жазып шығуға болмас па екен? Қос тараптан да сөйлеушілер осы жайларға баса көңіл бөлді.

	Қырғызстан халқы Ассамблеясы Кеңесінің төрағасы академик Бектемір Мурзубраимов, Қазақстан халқы Ассамблеясы хатшылығының инспекторы, ғылым докторы Наталья Калашникова, Қырғызстан Президенті әкімшілігі басшысының орынбасары Шухрат Сабировтар Орта Азия бірлігінің қажеттігіне айрықша ден қойды. Осыдан үш ай шамасы бұрын Қазақстан халқы мен Қырғызстан халқы Ассамблеялары ынтымақтасып жұмыс істеу туралы келісімге қол қойған екен. Сөйтіп қазірде Ассамблеялар арасындағы бірлескен іс-қимыл өрісі кеңейіп келеді. Əлбетте, туысқан екі халық арасындағы әлеуметтік, мәдени, ғылым мен білім салаларындағы өзара байланыстарды одан әрі дамытудың маңыздылығына ешкім күмән келтірмек емес. Осы ретте Орталық Азиядағы азаматтық және ұлтаралық төзімділік, сабырлылық, тұрақтылық, ынтымақ пен достық жөнінде осы жазда Бішкек пен Алматыда басталған келелі әңгіме одан әрі жалғасын табуы керек. Қырғыздар ертеде «Ыйық көл», яғни әулие көл, қасиетті, киелі көл деп атаған, құзар таулар қоршаған жағасында табиғаттың төрт мезгілі қатар өмір кешетін, ықылас-қаласқа кенен Ыстықкөл осындай үнқатысулардың алаңы, Жібек жолындағы сұхбаттардың заманауи керуен сарайы бола алады деп тұжырымдалды.

	Қазіргі жаһандану кезеңінде туыс халықтар арасында да көп түйткілдер туындап жатқанын жасырып жабудың қажеті қанша? Орталық Азия халықтарына бір жағадан бас, бір жеңнен қол шығара ақылдасып, келісіп, ағайындықты жоғалтпай, ортақ мәмілемен, береке-бірлікпен, ынтымақпен бірлесе өмір кешу нақ осы кезде керек. Ендеше, «Түркістан», «Тұран» деп аталған ортақ атауымызды бір ауық жадымызға оралтып отыру артықтық етпейді. Осы тұрғыдан келгенде әсіресе, Қазақстан мен Қырғызстанның ортақ ерекшеліктері, ұқсастықтары жетіп артылатын көрінеді. Ондай ұқсастық баршамыздан табылады. Олай болса, орталық азиялық ортақ рух пен тұтастыққа жол ашу, бәз біреулер ойлайтындай, тым қиын да болмас. Осы орайда Шухрат Сабировтың Қазақстан халқы ұлттық бірлігінің доктринасы өзіне қатты ұнағанын айтуы тегін емес. Себебі, қазақ елінен басқа ұлт өкілдері де өз бақытын табады. Қырғыз елінде де солай.

	Енді бір сәт модератор Мұрат Əуезов конференциядағы пікірталастың шарықтау шағы келгенін мәлімдеп, екі жақтан сайыскер шешендерді ортаға шақырды. Сөзсайысқа қырғыз тарабынан Халықаралық Кемал Ататүрік қорының президенті Осмонакун Ибраимов, Ыстықкөл қорының президенті Тұрсенбек Чынгышев, Бішкек мемлекеттік университетінің профессоры Ишенбай Абдразақов, қазақ тарабынан белгілі саясаттанушылар Нұрлан Ерімбетов пен Айдос Сарым және М.Əуезов атындағы әдебиет және өнер институтының аға ғылыми қызметкері, филология ғылымдарының докторы Əлімжан Хамраевтар биік өре мен белсенділік, айтыста әділдік пен ақиқатшылдық танытып, көптің көкейінен шыққан ой-пайым мен зерделі пікірлерін ұштастыра, аса бір салиқалылықпен сабақтағанын айта кеткен абзал.

	Қырғыз жағының тап осы жолғы сайысқа қатысқан азаматтары интеллектуалдық деңгейінің биіктігімен тәнті еткендей. Сөйлеген үш адамның үшеуі де биік қызметтерде болған. Біреуі премьер-министр, екіншісі мемлекеттік хатшы, тағы бірі Жапонияда елшілік қызмет атқарған. Біздің жігіттер де осал емес. Ешкім де қыңыр тартып бұра сөйлемей, жөнсіз айтысқа жол бермей, қайта үлкен мәселеде екі жақ та ірілік пен бірлікті паш етті, бір-бірінің пікірін қостап, толықтырып, соншалық жарасымдылықпен үйлестіре өрбітіп отырды.

	Жиналғандар тілектес, ниеттес болып шығып, жалпы ойлары бір арнада тоғысты. Осы арада орталық азиялық өзіндік даралану дегенде қате түсініп қалғаннан сақтасын. Қазақ қазақтығын, қырғыз қырғыздығын, әрбір ұлт елдігін, мемлекеттігін, дербес тәуелсіздігін сақтай бермек. Тек біз әрқайсымыз қазақ, қырғыз, өзбек, тәжік, түрікмен болып қана қоймай, соған қоса Орталық Азия халықтарымыз, Орталық Азия азаматтарымыз деген ортақ мақтаныш сезіміне де бөлене білсек, сол биік кеуделі қасиетті тұраншылдықтың, түрікшілдіктің жалғасындай желбіреген Туымыз етіп көтере білсек, ең ғанибеті де сол болар еді. Бүтін орталық азиялық бірегей тұтастық, Жібек жолының дәстүрлеріне адалдық біздің мерей-мәртебемізді, күш-қуатымызды, береке-бірлігімізді арттыра түспек.

	Солай етсек біз аз деп саналмаймыз, осыдан бір ғасыр шамасы бұрын Ахаң абыз айтқандай, алһамдилля, түркі тектестерді, орталық азиялықтарды бәрін қосқанда 60 миллиондай боламыз. Осы 60 миллион бауырластың қуаты – ынтымақ пен бірлікте. Пікірталас сайыскерлері мәселені, міне, осы тұрғыдан қарастырды.

	Пікірсайысты бастаған Нұрлан Ерімбетов: «Қанға сіңген достығымызды, тарихи ортақ ділімізді өз мүддесіне басқалар пайдаланып кетіп жатыр. Шын мәнінде Америкаға да, Еуропаға да біз керек емеспіз. Бізді өзімізден басқа ешкім құтқармайды» деп қызуқандылықпен алаңдай сөйлесе, Осмонакун Ибраимов: «Біздің өзара интеграция туралы бар дауыспен айтатын уақыт жетті. Ұлы мәдениет жасаған Самарқанд, Бұхара, Ташкент, Алматы, Астана сияқты ұлы қалалары бар Орталық Азия ендігі жерде бір-бірімен ұтымды, риясыз да ашық қатынас жасамайынша дами алмайды. Осыны, шын мәнінде бір халық екенімізді түсінейік те, сөз емес, іс жүзінде интеграцияланған Одақ болуымыз үшін сөзден іске көшейік» деп тұжырды. Айдос Сарым ешкім еншілеспейтін басты игілігіміз Тәуелсіздігіміз екенін айта келе, сонымен бірге ортақ тамыр, ортақ тарихымыздан, ұқсас даралығымыздан, ділдегі ортақ қасиеттерімізден қол үзбеу қажеттігін ескертті. Жаһандануды үзеңгі мен ер-тұрманды ойлап тауып, арғымақпен алты айшылық жолды алған біздің бабалар бастаған. Енді келіп Жүсіп Баласағұнды өзбек, ұйғыр, қазақ, қырғыз жеке-жеке бөліп алмай, ғұламаны ЮНЕСКО-да ортақ түркілік деп қорғағанымыз дұрыс емес пе. Осындай арман бар жерде іс-қимыл да пайда болады. Ендеше, ешқайсымыздың да бірігуден басқа амал-әддіміз жоқ. Ал, ол үшін саяси ой-пайым мен парасат керек деген Айдос ініміздің осы арада Юрий Бунаковтың «КСРО түріндегі Ресей империясын қайта құру керек болар» деген тантығына мақтамен бауыздап тойтарыс бергеніне қырғызшалап айтқанда мен де «абдан разы болдым». Егемен Қырғызстанның тұңғыш премьер-министрі болған Турсенбек Чынгышев Орталық Азия елдері бірікпейінше, бірлікті болмайынша Америка мен Батыстың қой терісін жамылған қорқау экспансиясынан құтылмайтынын, колония болып қала беретінін қадап айтты. Біздің Əлімжан Хамраев өз сөзін түркі халықтарының рухани тұрғыдан бірігуіне арнады. «Менің бойымда ұлттық шекара жоқ. Олонхо, Қорқыт Ата, Манас, Оғызнама, Алпамыс жырлары барлық түркі халықтарының мектептерінде оқытылуы керек» дей келе, ол Қазақстанда «Бабалар сөзінің» 100 томдығы шығуын үлгі ретінде ұсынды. «Манастың» 1000 жылдығын неге қырғыздар ғана атап өтуі керек?.. деп сұрақты төтесінен қойды. Түркі халықтарының тым құрса ХVІ ғасырға дейінгі мәдени тарихын ортақтастыру жөніндегі Əлімжанның пікірі ойланарлық. Ал, Ишенбай Абдразақов: «Тарихтан сабақ алмасақ, ол бізді жазалайды. Біз мәдени синтездердің мұрагерлеріміз. Сол мұраны жоғалтпайық. Кітап алмасу, әдеби-мәдени байланыстар жойылғанына неге төзіп отырмыз?» деп назаланды. Солай дей келе, ол Жібек жолының келесі сұхбатына көршілерді де шақыру идеясы өзіне ұнап тұрғанын жасырмады.

	Ыстықкөлдегі ыстық ықыласты үн қатысу, өзара түсіністік Шолпан Атадағы Мұхтар Əуезовтің мұражай-кітапханасында одан әрі жалғасты. Маусым айында мұнда Президент Роза Отунбаева ат басын бұрған екен. Елу жылда қырғыз елі басшысының бірінші рет ұлы жазушы жайына бас сұғуын жақсы ырымға баладық. Себебі, Ишенбай аға айтқандай, Əуезов сияқты ұлылар бір халықтың ғана маңдайына сыймайды, олар бүкіл адамзаттың мақтанышы. Олар халықтарды біріктіреді. Біз осындағы аулаға ұлы Мұхаң өзінің тоғыз баласына балап өз қолымен еккен, жарқырай бойлап өскен сымбатты, тоғыз қайыңға қарап, ойға шомдық.





ҚҰДАЙ ТІЛЕГІН ҚАБЫЛ ЕТКЕН АДАМ




	Қазақ ауылдарында қарапайым болса да халықтың қалаулысына айналған, ерекше құрметті, тумысынан-ақ бір ғажап қасиет дарыған адамдар болады. Ресми атақ-дәрежелері болмаса да, дөй бастық болып дүниенің тұтқасын ұстамаса да ауыл-аймағы, ел-жұрты оларды хан көтеріп сыйлайды. Кісілік бітім-болмысы үшін, жүрегіндегі ізгілік нұрларының айналаға білінбей шашырап шашылған шарапаты үшін қадір тұтады. Ел мен жердің иесі һәм киесі дерлік, жазып қойған шежірелі хатыңдай данагөй қарттар, батагөй ақсақалдар да сондай қастерлі адамдардың қатарынан шығады. Ел ішіндегі береке-бірліктің ұйтқысы, татулықтың тірегі де солар. Елдің құты мен қыдыры да солар. Нақ сондай ізгілік қасиетке ие болған ақжолтай адамдардың тілегін құдай-тағала қабыл етеді екен. Осы сөздердің кәміл шындығына біз бұл күндерде тірі болса сексеннің сеңгіріне шығып шөберелерін сүйіп отыратын, артына үлкен өнеге-ғибрат қалдырған қазына қарттарымыздың бірі, Алатау баурайындағы жыр атасы Жамбыл ауданына қарасты Қастек ауылының тумасы Мұса Ыдырәліұлы ақсақалдың өмір тарихының мысалдарынан қанығып, көз жеткізер едік.

	Қазақы қалыппен, ауыл-аймағын, бота-тайлағын қоса әңгімелесек, арғы бабасы қазақтың жалпақ даласын түгел дүбірлетіп өткен батыр Қарасай, одан Түрікпен, одан Тілеу. Осы Тілеу бабасы елден асқан атымтай-жомарт болыпты. Сондай ақкөйлектігіне бола Тілеу мырза атаныпты. Бір күні үйіне ел аралаған бір топ жолаушылар келіп түссе керек. Соны көзі шалған ағасы, атақты Жарылғап би: «Ау, әкелерім, барып біліңдерші, әлгі Тілеу мына қонақтарына жалғыз атын сойып тастап жүрмесін. Мұннан бір тоқты-торым табылар» деп кісі жіберсе, кешігіп қалыпты, Тілеу шынында да жалғыз атын жарқыратып сойып үлгеріпті. Міне, осы Тілеу мырза бабасынан дарыған ақжолтайлықты, көпшілдікті, қайырымгершілікті, шарапатшылдықты Мұса аға да өмірінің өзегіне, тума табиғатының қағидалы қасиетіне айналдырғаны көрініп тұрады. Сол асыл қасиетін ел ішіндегі, ағайын-туыстың арасындағы ажырамас бірлікті сақтап, кейінгі тармақталып жатқан ұрпақтарға ынтымақшылдықты өз үлгі-өнегесімен өсиет етіп кеткендігінен де аңдап байқар едік.

	Өзінің бергі атасы Қанай. Осы Қанайдың Есенаман, Нақысбек, Ыдырысбек, Ыдырәлі деген төрт ұлы болған. Осылардың ішінде Есенаманнан – жалғыз Əсиман атты қыз. Ал Нақысбекті, екі әйел алса да, құдай бір қызыл шақадан зарлы қылыпты. Бірақ бауырлары Нақаңның баласы жоғын білдірмей, бастарына көтереді. Ол өзі де сал-серілігі мол, ұзын бойлы, тұрпатты, келбетті әрі ақылды, он саусағынан өнер тамған ұста екен. Інісі Ыдырысбектің ұлы Əлікені бауырына салып, сол бала екеуіне ортақ ұл болады. Жалпы, Қанай әулетінің қазақтың жол-жораларынан айнымайтын осындай бауырмалшылдығы қазір де кім-кімге болсын үлгі болғандай дер едік.

	Ал енді жаңағы сайдың тасындай төрт ағайынды жігіттің ең кішісі Ыдырәліден Əлшай деген қыз, Бөлек, Мұса атты ұлдар дүниеге келеді. Ыдырәлі үйдің кенжесі болғандықтан ерке әрі батыр мінезді, ештеңеден тайсалмайтын ер көңілді болады. Қастек маңының лаң салғыш казак орыстары аумалы-төкпелі заманның аласапыран бір тұсында сәйгүлік атын тартып алып кетеді. Бұл қорлыққа төзбеген Ыдырәлі тоқтатушыларды тыңдамай, жалғыз өзі соңдарынан қуады. Тең емес шайқаста жарадар болып елсізде қалып, сүйегінен сыз өтіп, суық тиіп, дерт жабысады. Ақыры, не керек, уақыт өткен сайын меңдеткен ауру алмай қоймайды. Ыдырәлі ажал жастығына бас қояды. Байларды кәмпескелеп, елден берекені кетіріп бу-ду болып жатқан бір ызы-қиқы уақыт. Сондай кезде бір жастағы Мұса әкеден айырылады.

	Бір кездегі дәурені жүріп тұрған Бектас болыстың толықсыған бекзат қызы, ай дидарлы жас сұлу, анасы Ләтәй үш баламен жесір қалады. Өр кеуде басылып, еңсе түседі, көңілінің көгін қайғы бұлты торлайды. Туыстың туыстығы осындайда ғой. Ұлдың үлкені Бөлекті Нақысбек бала қылып қолына алады. (Бұл Бөлек кейін Отан соғысында қаза табады). Əмеңгерлікпен Ләтәй сұлуды алайын десе, өзінің одан өзге екі әйелі бар, бір жағы солардың да көнбес сыңайын аңдап, бұл қадамнан іркіле береді. Əйтпесе, жігіттің сұлтаны дерлік ер қайнағасының етегінен ұстаудан Ләтәй да тартына қоймаған көрінеді. Осының бәрі толқындаған заманалар көшіндегі адамдардың қилы-қилы тағдыры ғой. Біле білсек, мұндай нәзік жайлар да өмір сабағы болмақ бүгінгі біздер үшін.

	Бірақ та жас жесір Ләтәй ендігі қалған шиеттей екі баласымен қайда барады?.. деген сұрақ туады. Ол заманның әйеліне жалғыз өмір кешу жол да емес, қол да емес. Сондықтан Ләтәй көз салғандар мен сөз салғандардың арасынан таңдап таразылай жүріп, оңтайлы дұрысы осы болар деп көңілі ұнатқан Əбікен Жауғашов деген Ыдырәлінің бір аталас ағайынымен тұрмыс құрады. Осының өзінде де «жесірді ерден кетсе де, елден кетірмейтін» қазақтың әдет-ғұрпының заңдылығы жатыр еді. Əбікеннің бұған дейін баласы болмай жүргендіктен, Мұсаны өз атына жаздырады. Сөйтіп, Ыдырәлінің ұлы енді Мұса Əбікенов болып шыға келеді, өмір бойы осы фамилиямен өтеді. Əлшай да жаңа әкенің қызы болады. Əбікен мен Ләтәйдан айы-күні жетіп Күлхан деген қыз туады. Отыз екінің ашаршылығына ұласқан ауыртпашылық жылдар. Шолақ белсенділер бір жақтан бықпырттай тиіп, есті шығарады. Өкіметтің өкімі қатаң, заңы қатал. Қуғын-сүргіннің дүмпуі жетіп қалған. Колхоз басқармасы болып жүрген жерінен аяқ астынан бір болмашы кінәрат табылған Əбікен сотталып, Қарағандыға жер аударылып кете барады. Ләтәй тағы да бір күйеуден өлі, екіншісінен тірідей айрылып, үш баламен артында еңіреп-жылап қала береді. Содан тауқымет шегіп, ауыр азаппен бір жылдай уақыт өткенде Қарағандыдағы Əбікеннен хабар келеді: «Үш баланы алып, таудан асып, Қырғызстанға жет. Алла жазып, таяуда мына шеңгелден аман-есен құтылсам, сол жаққа барып өзім тауып аламын. Қазақстанда өмір-тыныштық болмайды».

	Осы хабарды алғасын Ләтәй қанша қиын болса да, белін бекем буынып, үлкенірек екеуін жетектеп, емшектегі қызын қолына алып, қырғызға қарай жол жүреді. Əлшай 12-ден асқан естияр, Мұса жетілер шамасында болса керек. Ашаршылықтың әлі де басыла қоймаған кезі. Ләтәй Қырғызстанға жеткенше тау ішінде, өр мен еңісінде, шытырман арасында небір қиындықты бастан кешеді. Жол бойы, қуыс-қуыста ісіп-кепкен, өлген адамдар. Жүректі ұшыратын небір қорқынышты жағдайлар. Қайран қазақтың қайсар әйелі «басқа түскен баспақшыл» дегендей, сол азап-мехнаттың бәріне шыдайды. Бір асуға жеткенде әбден титықтап әрі шөлдеп, сол арада тыныстауға аялдайды. Содан қолдарына шәугім ұстатып, Əлшай мен Мұсаны сонау төмендегі шатқал сайдың табанындағы бұлақтан су әкелуге жібереді. Балаларды суға жібергені де сол, қараса, шуылдап бір топ сыған келе жатыр екен. Киімдері жалба-жұлба, түрлері қорқынышты, жақ сүйектері адырайып арсиған, көздері құтырына ашқарақтанып қарайды. Олар да аш. Ләтәйдің жүрегі бір жамандық сезгендей, дүрсілдей соғып, шошып кетеді. Расында да әлгілер келе әй-шәй жоқ, емшектегі балаға жармасады. Ләтәй да жан даусы шығып қарсыласып бағады. Əйтеуір араларындағы адамдық ұсқынын сақтаған бір еңгезердей орыс нәрестені жегізбей, «бұл бір жапырақ ет қайсыңа жетеді, алда бірдеңе кезігер» деп үгіттеп, аштықтан көздері қарауытқан қорқаулардан қорғап алып қалады. Тобыр енді тоқтамай ары қарай асып жүріп кетеді. Ләтәй болса, су алып келуге кеткен қос құлыншағы аналар көзден таса болғанша келіп қалмаса екен деп мазасызданып қатты үрейленеді. Жүрегі тас төбесіне шығады. Жүйкесін тоздырған осы соққыдан кейін жүрегіне кесел байланады. 1949 жылы қайтыс болған Ләтәй апа жүрегімнің дерті қатты шошынғаннан сонда жабысып еді деп абысын-ажындарына айтып отырады екен.

	Не керек, сол жолы итшілеп, арып-ашып, сау-тамтықтары қалмай, ақыры Қырғызстанға жетеді. Жолшыбай талай адамдардан қайырым, жақсылық та көреді. Бірақ уағдалы жерлерге, барда-бардың астына алып хабар айтқан күйеуі Əбікен келе қоймайды. Үш бала мен Ләтәй бейшараның жағдайы қиындай түседі. Ақырында, мүлдем тығырыққа тірелгенде жол тауып, бірден-бір дұрыс, ақылды шешімге келеді. Он үш жасар қызы Əлшайды Таубай Кигізбаев деген бір ауқатты қырғызға беріп, жан сақтайды, яғни бір жағынан өзінің ризашылығымен қызын да орналастырып, соның арқасында қолдағы екі баласын да аштан өлтірмей, асырап бағып, өз бетінше тіршілік жасайды. Сол бір нәубет замандарда бәлиғатқа толған қыздарын сатып, аман қалған қазақ отбасылары аз емес. Не дерсіз, ол да бір тағдырдың сыны, тіршіліктің тайталасы, өмір үшін күрес. Өмір күресінде құрбандық та болмай тұрмайды. Ал бірақ сондағы ең басты мұрат-мақсат өмір отын сөндірмеу, ұрпақты сақтап қалу. Ендеше, Ләтәй ана да қиын сыннан қанша ауыр болса да, мүдірмей өтіп, ар-намысты да сақтай отырып, басты адами мақсат-парызын орындап шыққан деп айта аламыз. Тауқыметке мойымай, ұрпағының өмірін ұзартып көктеткен, бүгінгі нұрлы заманға жеткізген сол аналарымыздың, әже-апаларымыздың алдында қанша бас иіп, тағзым етсек те, артық емес-ау. Қай-қайсымыздың да «қайран біздің аналар!» деп тебіренетініміз де содан-ау.

	Жалпы ел басына түскен осы ауыртпашылық заманды сол уақыттардағы жеті-сегіз жастағы жас бала Мұса көріп өсті, ащы сабағына қанықты, ақиқатын бастан өткерді, өзі де қыршын кезінен-ақ қарағайдың қарсы бұтағындай шымырланып жетілді. Жас бала жаңағыдай тіршілік тайталасында анасына қолғанат, серік бола білген. Ер баланың бір қасиеті сол ғой. Қасында қаршадай болса да Мұсаның жүргені Ләтәй анасына да қайрат-жігер берерліктей әрі медет, әрі жұбаныш еді. Бұл екі ортада Əбікен сот-мотынан құтылып, Қазақстанға, ауылға келіп, әйелі мен бала-шағасын келген-кеткен кісіден хабар салып, енді мұнда келсін деп тағы шақыртады. «Жазған құлда шаршау бар ма» демекші, Ләтәй қырғыз-қазақты бөліп тұрған таудан тағы да асып, Əлшайды сол жақта қалдырып, екі баласымен көп жол қиындығын, зобалаңын өткеріп келіп күйеуімен табысады. Бұдан соң өмір біртіндеп қалыпты арнасына түседі. 1936 жылы Ақабай деген ұл, 1939 жылы Нұрхан, 1942 жылы Нұрқайым деген қыздар дүниеге келді. Осылайша Мұсаның іні-қарындастары көбейе береді.

	Ал «сендер үшін жаным садақа» деп қырғызда қалған Əлшай әпкесі өзінің ниеті мен маңдайына қарай құдайдың рахымы түсіп бір жақсы адамға тап болған екен. Жоғарыда айтқан Таубай оны әуелі біраз уақыт тәрбиелеп, қызындай мәпелеп бағып-қағады. Сосын бәлиғатқа толғасын некесін қидырып әйел қылып алады, өмір бойы еркелетіп, бетіне жел боп тимей жақсы көріп, желкілдетіп ұстайды. Кигені үлде мен бүлде, ішкені алдында, ішпегені артында болады. Əлшай әрбір көктем шыққан сайын екі атқа ұн, тамақ, сүр ет, қазы-қарта, жал-жаясын бөктеріп, басқа да сый-сияпат, базарлықтарын алып, жыл құстарымен бірге туған елге жетеді екен. Мұның өзі бір қиял-ғажайып, сағынышты ертегі сияқты. Əрбір көктемде туыс-туғандар, бүкіл ауыл боп енді келіп қалар деп қырғыз жаққа қарайлап Əлшайды күтіп жүреді. Жамбыл ауданының тұңғыш әкімі, қазақтың ардақты азаматтарының бірі марқұм Жүсіпәлі Нүкетаев та: «Əлшай әрбір төркіндеп келген сайын біздің ауылда той болушы еді» деп өзінің де балалық шағын бір қимастықпен еске алып отыратын. Сонда базарлықтан ешкім ескерусіз қалмайды екен. Туысқа деген қыз бауырмашылдығының, қыз жүрегіндегі сыршыл сезім мен мейір-махаббаттың кіршіксіз де қылаусыз, риясыз үлгісі осындай-ақ болар.

	Күйеуі Таубай жылқышы. Жылқышы болғанда да жай жылқышы емес, дүйім қырғызға даңқы кеткен атақты жылқышы екен. Кейіннен еңбекте бағы жанып, Социалистік Еңбек Ері атанады, өңіріне Алтын Жұлдыз тағады. Өкінішке орай, тағдыр табыстырған, бір-бірінің қадіріне жете білген бұл үйлесімді де жарасымды жұпқа нәресте сүюді құдайым жазбапты. Оның себебі, Əлшай алғаш екіқабат болған кезінде Таубай түнде жылқыға кетіп жүреді. Жас келіншек үйде жалғыз қалады. Сонда ылғи бір ақ жылан келетін болыпты. Жыланнан қорыққан екіқабат Əлшай осы жайды күйеуіне айтса, ол келер шағын аңдып жүріп әлгі ақ жыланды өлтіріп тастайды. Сөйтсе, ол сол маңайдағы ордалы жыланның патшасы екен. Əлшайдың бойына бала біткен сайын үнемі жылан қуалап шошындырып түсік тастай беріпті. Сөйтіп, Таубай ұрпақсыз қалады.

	Əлшай әңгімесін бір қайырып алу үшін сәл ілгерілесек, інісі Мұсаның қызы Рая Əлшайға да ортақ қыз, парызын өтеген перзент бола білгенін айтуымыз керек. Тірідегі қызығарлық туыстық сезім мен сыйластық өз алдына, Əлшай әпкелері 1994 жылдың күзінде қайтыс болғанда Мұса аға өзі бастап, ол кезде Жамбыл аудандық мәслихатының хатшысы болып тұрған, атаға тартып туған азамат қызы Рая Ыдырәлиева қостап, туған ел-жерінен туыс-туғандары 10 мәшине боп жырғап барып, қырғыз елінің де қадірмендісіне айналған аяулы қыздарын өз қолдарынан ақырғы сапарға жөнелтісіп салған болатын, Əлшайдың артындағы төркін жұртына да ардақты екендігін паш етіп, баласы жоғын білдірмеген болатын. Содан, арада жарты жыл өткенде Мұса аға да сүйікті әпкесінің соңынан бақилық болып, енді Рая Мұсақызы өзі үшін бұл өмірдегі ең қымбатты жандар саналған сүйікті әкесінің де, әзиз әпкесінің де жылдық дұғаларын өзі өткізіп, аруақты риза қылып көл-көсір ас бергендігін бүкіл ауыл-аймағы, елі-жұрты қазірге дейін жыр қылып айтып отырады. Осының бәрін тәптіштеп отырған себебіміз, көпшілдік пен бауырмалшылдықтың үлгісіндей, ауыл іші мен ағайын арасындағы бірлік-берекенің ұйтқысындай болған Мұса аға туралы айтылар әңгіме бұларсыз толық болмай қалар еді.

	Германиямен соғыс басталғанда Мұса дәл 13 жаста. Жетінші сыныпта оқып жүрген кезі. Өзі қағылез де пысық. Енді қайтсін, бар қиындықты бала жасынан бастап көрген, бесіктен белі шықпай жатып күллі халқымызбен бірге ашаршылықтың да азабын тартқан. Енді, мінеки, соғыс. Ер азамат тегіс майданға аттанғанда елдегі бас көтерерлердің санатына осы Мұсалардай өспірім балалар да кірді. Жаңағыдай талқылардан өткені бар, әсіресе Мұса тез есейді. Мұқағали ақын айтпақшы, соғыс лаңы, тыл ауыртпашылығы, бүкілхалықтық қайғы-қасірет сол балалардың бәрінен бір-бір батыр жасағаны да рас. Мұса түске дейін мектепте оқып, түстен кейін колхоздың фермасы мен бригадасында есепшілік жұмыс атқарды. Бойында сол кезден-ақ үлкен кісілердегідей салмақты байыптылық пен жауапкершілік қалыптастырды.

	Жаз уақытысында әйелдер Қастектің жоғарғы жағында егістік басында, пішен шабуда болатын көрінеді. Мұса бала соларға күнбе-күн сусын, тамақ апарады. Сондай түскілік мезгілдерде қазақтың сол мұңлық әйелдері бір уақыт тыныс алып отырғанда әрқайсысы өз мұңдарын шағып, майданда жүрген ер азаматтарын еске алып, сыңси жылап, көз жастарын сығып, шерлерін басады. Ылғи осылай. Осы әңгімелерді елеусіздеу ғана, байқатпай Мұса тыңдап отырады екен де, сосын бір жақтан сап етіп шыға келіп, тура сахнадағыдай, әрбір әйелдің кейпіне кіріп, бейнесін салып, нағыз әртісше әзілдей әжуалап ойнап беретін көрінеді. Жаңа ғана жылап-сықтап, қайғыға батып, қапаланып отырған әйелдер қыран-топан күлкіге қарық боп, мәз-мейрам көңілденіп қалады екен. Сөйтіп, бала да болса, апа-жеңгелерінің қамкөңіл күйлерін тамыршыдай тап басқан сергек сезімді, зерделі Мұса соғыс кезінде ел басына түскен қайғыны жеңілдетуге аз да болса септігін тигізіпті-ау. Бұл шарапаттылық та оның кез келген құралпасының қолынан келе бермес еді деп ойлаймыз.

	Соғыс аяқталғасын табиғатынан зерек, тумысынан сергек Мұса ҚазПИ-ге оқуға түседі. Бірақ отбасы жағдайына байланысты оқуды жеріне жеткізе түгелдей тәмамдауға мұрша-мүмкіндігі келмейді. Өзінен кейінгі іні-қарындастарына қарайласып, қамқорлығына алуы қажет болады. Сондықтан ол аяқталмаған жоғары білімімен ауылдық Кеңес хатшысы қызметіне тұрады. Өте сауатты, білімді, іздемпаз жігіт бұл жұмысты дөңгелене шыр үйіріп алып кетеді. Ауыл адамдарының анықтама, құжат, керек қағаздарын реттестіріп, құрақ ұшып, елгезектік танытып, аз-ақ уақытта алғысқа бөленіп, ақсақалдардың «өркенің өссін!» деген ақ батасын алады. Көңілі жарасып, ауылдың Жұмагүл деген бір адал сүт емген, тәрбие көрген сүйкімді қызына үйленеді. Содан 1948 жылы Ләйліхан есімді тұңғыш қызы өмірге келеді. Келесі жылы баяғы сырқаты өршіп, анасы Ләтәй қайтыс болады.

	Өткен жағдайларды біз көбінесе қазіргі өмірімізге сабақ болсын, пайдасы тисін деп еске аламыз. Əрине, өмір болған соң ащы да, тұщы да, ізгі жақсылықпен қатар қатеге ұрындырар өкініш пен ағаттық та болмай қоймайды. Əйтеуір, солардың түбі қайырлы болса жарайды дейміз. Құдай қосқан қосағы, өмірлік жары Ләтәй шешеміз қайтыс болған кездерде сондай бір асығыс ағаттыққа Əбікен атамыз да азырақ жол беріп алған екен. Ағаттығы сол, қазаның қайғысы басылмай, қырқы өтпей жатып әйел аламын деп дігірлеп әлек салады. Əлбетте, әкесінің бұл орынсыз тілегін зерделі жас жігіт Мұса қолдамайды. «Өлгеннің артынан өлмек жоқ, тірі адам тіршілігін жасайды» десек те, азырақ сабыр қылуын, біршама уақыт өтуін күте тұруын сұрайды. Бұған қоса үйге түсер қалыңдықтың шешесі Ақкемпір де ақылдылық пен білгендік танытып, «Егер де айналайын Мұса балам қызыңды әкеме бергін деп айтса, бізге шеше болсын десе ғана олардың қосылуына рұқсат етіп, батамды беремін» деп сәлем-хабар айтады. Бұл да жиырмадан жаңадан асқан жас Мұсаның ауыл ішіндегі абыройын, өзінің кісілігін өзгелерге мойындатқанын көрсетсе керек. Мұса да ары қарай мәселені көп ушықтырмай, әкесінің үйленуіне келісімін береді.

	Ыдырәлі інімнің көзі, артында қалған жалғызы деп Нақысбек аға да Мұсаға әрдайым пана, жанашыр боп жүреді. Ол кісі қырғыз жаққа таудан асып амандығын білмекке Əлшайды іздеп те талай барған ғой. Осы Нақаң отбасындағы күрделі жағдайды байқағасын өзі араласып, үлкендік танытып, Мұсаны отау қылып бөлек шығартқызады. Бір ғана өкініш, осы тұстағы апалаң-топалаң, көп әбігер-әуре, күтімсіздіктен кішкене сәби қызы шетінеп кетеді.

	Бұл шақта екінші қызы Рая өмірге келеді. Мұса болса, бұрынғы Прудки, қазіргі Аққайнарда өзіне сыралғы жұмыс, ауылдық Кеңестің хатшылығына кіріседі. Бұған дейінгі тәжірибесі де бар, қызметіне әсте мін келтірмейді. Қағазға бап, ұқыпты болғандықтан, бар істі тап-тұйнақтай қылып отырады. Сельсовет секретары деген аты болмаса, беделі төрағамен бірдей болады. Сол кезде Мұса Аққайнардағы Үмбетов Əбіке ата, Көкен апалармен көрші қонып, туыстан артық сыйласып, аяқтабағы араласқан дос болып тұрады. Олардың ұрпақтары сол сыйластық, ізгі ниетті бүгінге дейін жалғастыруы да бір ғанибет емес пе.

	Қанша айтқанмен, ел тұрмысының қоңыртөбел ғана, жадау кездері. Сондықтан, ақылды әрі мейірбан Мұса іні-қарындастарының жүдеп қалмауына қатты көңіл бөледі. Өзінен кейінгі Күлханды ұзатып, құтты орнына қондырады. Інісі Ақабай мен қарындасы Нұрханды өз қолына алады. Ләтәй анасы көзінің тірі кезінде туған әпкесі Бектасқызы Кәкенге: «Нұрхан сенің қызың болсын. Мен өлсем, осы қыз сені бағып қағады» дейді екен. Ақыры, сол айтқанындай болды. Кәкен апасы Нұрханды тәрбиелеп, институтқа түсіріп, жоғары білім әперді. Нұрхан үмітті ақтап өнегелі адам болды, Талғар және Еңбекшіқазақ аудандарында абыройлы қызметтер атқарып, бүгінде Естай аға екеуі өздері де ата-әже болып, бұтағын кең жайған бәйтеректей ордалы шаңырақ атанып, құрмет-бақытқа бөленіп отыр. Кәкен анасының да қадіріне жетті.

	Мұсекең 1957 жылы Аманкелді ауылында бау-шарбағымен үй салып, түпкілікті орнығу үшін сонда көшіп келеді. Өзі жақсы кісіге қай жерден де бір орын табылады емес пе, мұндағы басшылар оны қуана-қуана, дереу ферма меңгерушісі етіп қояды. Мұса жаңа жұмысқа дағдысы бойынша жанын сала кірісіп, ферманы өрге бастыра бастайды. Ешқандай ғылымсыз-ақ, қазағымның қашанғы тәжірибесімен, қолдан күнделікті сұрыптау арқылы мал тұқымын асылдандыруды қолға алады. Сүтті сиырларды бөлек бағымға қойып іріктейді. Сол кездегі сиырлар күніге 30 литрге дейін сүт беретін. Ал одан кем болса сүтсіз деп етке өткізіп жібереді. Не керек, Мұса басқарған ферма да көп ұзамай ауданда алдыңғы қатарға шығады. Сол жылдары әрбір ауылдың өзінің диірмені, май зауыты болатұғын. Осы май зауытына берілетін сүттің майлылығына дейін Мұсекең сонда өзі қадағалап тұрды. Əбіке Үмбетов досы Прудки-Аққайнарда,

	Мұсекең Аманкелдіде ферма меңгерушілері болып, ынтымақты бәсекемен еңбек көрігін қыздырып, күллі аудан бойынша дүрілдеп тұрған күндер-ай десеңші!

	Əсіресе, соғыстан кейінгі төрт-бес жылда ел ішіндегі даудамай, өкпе-наз, ағайын арасындағы кикілжің болыңқырап тұрды. Жастайынан билікке араласып, әділ төрелік айтуға үйреніп бейімделген Мұса сельсовет хатшысы кезінде соларды ешқашан ауданға, үкімет сотына асырмай, өзі шешіп отырған. Оның сөзіне ел тоқтап, айтқан сөзіне құлақ асқан, ақылын тыңдаған. Тіпті соғыс кезінде күйеуі өлді деп қате қара қағаз келген келіншектер күйеуге шығып кетіп, содан соң алғашқы жарлары оралған кезде туындаған түрлі жағдайларды да ушықтырмай, ортақ та әділ мәмілені таба білген. Сол себептен де Мұсаны ел бұрынғы заманның лақап атымен «болыс» деп атап кеткен екен. Ол кезде кеңсесі Прудкиде орналасқан Қастек селолық Советіне Шиен, Самсы, Үңгіртас, Қарақастек, Аманкелді сияқты көптеген ауылдар қараған ғой. Ал, бұларда қаншама халық тұрады. Мұсекең сол халықтың барлығының тілін тапқан, жанын ұққан, құрметіне бөленген. Үлкен бастық болмай-ақ үлкен істер атқаруға болатындығының, халықтың мұң-мүддесіне қызмет етудің үлгісін көрсеткен.

	Өстіп жүргенде Мұсаға бір көлденең пәле килігеді. Оның себебі, ферма меңгерушісі болып жүргенінде колхозбастық тізеге салып, есеп бергенде тумаған 104 бұзауды туды деп қосып артық жаздырып жіберткізеді. Жоғарғы жақтан қошемет, мақтау айтылады. Жоқ бұзаулар да қаннен-қаперсіз есепте тұра беріп, екі-үш жыл өткенде мүйізі шаңырақтай 104 сиыр болып шыға келеді. Ауылға ревизия, тексеріс келіп, мал санағын жүргізген кезде жаңағы жалған 104 сиыр жоқ болып шығады.

	Бар пәле осыдан басталады. Мұсаның ісі аудандық партия комитетінің бюросында қаралады. Байқаса, басшылардың қабақтары қату. Содан өзінің басына бұлт үйірілгенін сезеді. Əрине, өлер жерін Мұса да біледі, ашықауыз аңқауың ол емес. Бұл әуелде колхоз басқармасы есепке 104 бұзауды қосып жазып жалған мәлімет бер дегенде – көнбеген. Бірақ анау өңмеңдеп қоярда-қоймағасын: «Олай болса, солай істе деп қолхат бер» деп колхозбастыққа қолхат жаздырып алған. Өзі де «әй, осы жағдай түбінде не болар екен?» деп сезіктеніп, қолхатты жоғалтпай, жыртып тастамай, ұқыптап сақтап жүреді екен. Алайда, бұл қағазды тап қазір сілікпелеп жатқан бюро мүшелеріне көрсетейін десе, бұлардың сұрын көріп, әділетсіздіктің, мұны құрбандыққа шалған қиянаттың болмай қоймасын сезеді. Сөйтеді де өзінің алдамайтын ішкі бір ақыл-түйсігімен бюродан жақсылық күтуге болмайтынын біліп, қолхатты оларға көрсетпейді. Ауызша айтып ақталған уәждерін, мұның ақ адал шындық сөзін тыңдап жатқан басшылар жоқ. Су түбіне кетіп бара жатқанда қарманған талдай – жалғыз үміті, бір жапырақ қолхатты құртып жойып жіберер деп те қорқады. Сөйтіп, іштей қайсарланып, өзінің жазықсыздығын дәлелдейтін қағазы төсқалтасында болса да оны шығармай, қиын сәтте керемет сабыр сақтап, неге болса да бекініп, Мұса бюроның алдында қасқайып тұра берді.

	Бюро аямайды. Жер-жебіріне жете сілкілеп ұрсып, партиялық тұрғыдан қатаң жаза қолданады. Сұңғыла Мұсекең де іс насырға шауып бара жатқанын байқап іші қылп ете қалады. Бірақ сыртқа ішкі мазасыздығын білдірмейді. Сол кездегі қалыптасқан тәртіп бойынша аупартком бюросынан жаза тартып шыққан адамды есік алдында екі милиция күтіп тұрып, қолын қайырып алып кетеді екен. Мұса бұл құқайды да біледі. Сондықтан, бірінші хатшының кабинетінен шыға сала әлгілерге: мен дәретханаға барып келе қояйыншы дейді. Милициялардың «жә» дегенін естісімен, қос өкпесін қолына алып, көшелердің бұралаң-бұрылыс, қаға беріс қуыстарымен құлдап қасқа жолға шығып, «Алматы қайдасың?» деп тартып кетеді. Милициялар жер сипап аңтарылып қала береді.

	Алматыға келгесін салып ұрып жақын нағашы апасы Кәмиланың Жоғарғы Сотта қызмет істейтін қызы, яғни бөлесі Бектенбайдың үйіне барады. Соған болған жағдайды, мән-жайды түсіндіріп, қамағалы тұрған жерден қашып келгенін, бірақ кінәсіздігін айтып, міне, қағаз деп барын жайып салады. Қысылтаяңда жанашыр Бектенбай да пәлесінен аулақ деп кейбіреулерше ат-тонын ала қашпай, абдырап жүйкесі жұқарған Мұсаға ақыл қосып, қол ұшын береді, жұбатып жүрегін орнына түсіреді. Сөйтіп, Мұса осы Бектенбай бөлесінің «қашып жүрген адамсың, қылмысың ауырлап кетеді, енді бір минут кешігуіңе болмайды» деп зыр жүгіріп септесуімен сол кездегі Алматы облыстық партия комитетінің бірінші хатшысы, алаштың ардақты азаматы Мәсімхан Бейсебаевтың қабылдауына кіреді. Мәсекеңе барлық әңгімені түк қалдырмай бажайлап айтып береді. Өзінің де әбден есі шыққан, түрі қашқан, иманы ұшқан. Аз күнде ұнжырғасы түсіп, жадап-жүдеп қалған екен. Осының бәрін аңғарған алды кең, парасаты мол, зиялы азамат Мәсекең байыптай қарап, Мұсаның адалдық-ақтығына сенеді, баяғы қолхатты өзіне алып қалады. Сосын: «Ау, сені мына түріңмен Алматының милициясы да ұстап алып жауып қойып жүрер. Ақшаң бар ма өзі? Шаштаразға барып, жуынып-таранып, жөнге кел. Мен оған шейін тиісті орындармен сөйлесемін. Бәрі дұрыс болар. Бірақ мәселең біржақты болғанға дейін ауылыңа барма, қонақ үйден шықпа» деп Мұсаның қолына өз қалтасынан алып ақша ұстатады.

	2–3 күннен кейін обкомға қайтадан барса, 104 сиырдың дауы басылып біржайлы болған екен. Құдай ғайыптан кездестірген ғайып-ерен, қырық шілтен іспеттес Мәсекеңдей мейірімді қамқоршысына алғысын жаудырып, Мұса тасқын көңілмен ауылға қайтады. Келсе бір ғаламат, «Мұса 104 сиыр қарыз болып қамалып жатыр» дегенді естіген бүкіл ауыл-аймақ, ағайын-туған жалма-жан тездетіп мал жинаған. Сөйтіп, үкіметке 104-тің орнына 105 сиыр қылып өткізіп те жіберіпті. Содан Аманкелді ауылының жігіттері артық бір сиырды айдап келіп Мұсекеңнің босап қалған қорасына кіргізіпті. Қазақ ауылдарындағы сол кездердегі сондай ынтымақ пен бірлік адамды тәнті етіп қызықтырарлық, үлгі етерлік бір ғанибет емес пе.

	Əлгі артық бір сиырды айдап алып келген кезде құдайдан тілеп алған, «менің жалғыз қызым жұрттың он ұлына татиды» деп мерейленетін Раясы екінші-үшінші сынып оқитын кезі болса керек, қуанышында шек болмапты. Сол сиыр бұзаулағанда құрбыларына: «Біздің сиыр бұзаулады!» деп алақайлап, шаттанғаны сондай, бүкіл оқушылардан сүйінші сұрапты. Көңіл елжіретер осындай көріністер қазіргі ауылдарымыздан, қазіргі оқушылардың бойынан табыла қояр ма екен?

	Аз уақыттық әбігершіліктен кейін дүние орнына келіп, Мұсекең бұрынғысынша ферма меңгерушісі қызметін атқарып жүре береді. Ол уақытта жылда мамырдың 20–25-терінен бастап малды жайлауға көшіреді. Сүтті күн сайын флягы-флягы қылып Аққайнардың май зауытына өткізеді. Сауыншылардың сауған сүтінің майлылығы күнде тексеріледі. Бір күні бір сауыншы сүтті көп өткізсе де, майлылығы төмен. Тексере келгенде, оның сүтке су қосқандығы анықталады. Содан әлгі сауыншыға «мұның қалай?» деп ұялта ұрсып, жұмыстан шығаратын болады. Сауыншы жылап жүр дейді. Өзі жесір әйел екен. Жетпіс, Сексен деген балалары бар. Кішкентай Рая әйелді аяп кетіп, әкесінен сол тәтені жұмыстан шығармауын қатты өтініп сұрайды, әйтпесе, жайлаудан мен де сонымен бірге кетіп қаламын деп қиылады. «Жарайды, жаным, айтқаның болсын, тек тәтең ендігәрі сүтке су құймасын, оны балалар ішеді ғой» депті Мұса. Ал, өзі қызының ақылды, мейірімді болып өсіп келе жатқанына қуаныпты.

	Мұсекең ауылдың кейінгі желкілдеп өскен жастарынан жақсы азаматтар тәрбиелеп шығаруға көп еңбек сіңірді. Бұл кісінің жүріс-тұрысы, өзін ұстауы, мінез өрнектері айта қаларлықтай өнеге болатын. Киген киімінің өзі ерекше: галифе шалбар, ұзын бешпент. Мінгені тайпалған сұлу жүрісті қызыл жорға. Осы қызыл жорғаны ызғытып баяғының сал-серілеріндей Мұса аға көшеде жүргенде ауылдың барлық ер балалары құмарта қызығатын көрінеді. Мұса ағаның сағынышты, аңсарлы қызыл жорғасын армандап түстерінде көреді. Сондағы жүгіріп ойнап жүрген балғын балалардың қазірде ел басқарып, абыройлы қызметтерде жүргендері қаншама. Солардың есіне ауыл, балалық шақ дегенде ең алдымен Мұса ағаларының қызыл жорғасы түссе, бұл да бір тамаша ғибрат емес пе. «Есіңде ме, Рая, сол шақ, папаңның қызыл жорғасына біз сондай қызығушы едік сонда» дейді олар. Осының өзі де неткен сырлы, неткен ізгілікті, сұлу сағыныш еді десеңізші!

	Мұсекең ауыл жастарының оқуына да қадари-халінше шарапатын тигізіпті, әйтеуір, кейінгі балалардан қолдан келген қамқорлығын, жылы сөзін аямапты. Сол балалардан уақыт өте келе мүйізі қарағайдай мықтылар, қазағымыздың маңдайы жарқыраған нарқасқа азаматтары шықты. Қазіргі техника ғылымдарының докторы, профессор Тоқтасын Меңдібаев тоғызыншы сыныпта Аманкелді ауылындағы Мұса ағаның үйінде жатып оқыпты. Себебі, оның ағасы Нүсіпқұл Мұсекеңнің төс қағыстырған досы екен. Қазіргі Тоқаң кезінде Мұсекеңнің ат айдаушысы болып делбе қаққанын, қолында өсіп, тәрбиесін көргенін, өміріне азық болар үлгі-өнеге алғанын мақтан тұтады. Немесе заңдылық-сот саласының беделді қайраткерлерінің бірі Тілектес Бәрпібаевты алсақ, ол да жас кезінде ағадан көп жақсылық көріпті. Мұсекең ол кезде, яғни жетпісінші жылдары қойма меңгерушісі екен. Бар байлық: ет те, май да, басқа дүние де түгел қолында. Сөйтсе, ауылға студенттер келіп, құрылыс салып, жұмыс істепті. Бірде бұл балалар қалай тамақтанып жатыр екен, көрейінші деп тексерсе, тамақтары нашар болып шығады. Содан Мұсекең қатты ашуланып, қарамағындағы сараң кілтшілердің шаңын қағып: «Ойбай-ау, бұлар да өзіміздің көзіміздің ағы мен қарасындай балаларымыз емес пе. Оларға тамақты кем беруге, нашарын беруге қалай дәттерің барады? Ой, сен өзің кіммен ойнап отырсың? Бұлар ертеңгі сот, прокурорлар емес пе?» деп қуырып, семіз қой сойғызып, студенттердің тамағын жақсартыпты. Осы жағдайларды, Мұсекеңнің ізгі жүрегін еске алған Тілекең, мысалы, ол кісі қайтыс болғанда аяғынан тік тұрып қызмет еткені де рас.

	Мұсекеңнің басқа кісілерге деген ізет-құрметі, сыпайыгершілігі де бір бөлек әңгіме.

	Айталық, ол соғысқа қатысып келген Əліке ағасын пір тұтқан, ешқашан алдын кесіп өтпеген. Əуелі, өзі зейнеткерлікке шыққаннан кейін де ол кісінің көзінше, тіпті темекі тартпайды екен. Азырақ арақ ішіп алса, Əліке ағасы көріп қалмасын деп ол үйді ат шаптырымнан айналып өтетін болған. Əлбетте, қорыққаны емес, қазақтың дәстүр-жолымен жасы үлкен ағаны сыйлағаны. Сонда Мұса інісі көбірек көрінбей кетсе Əлекең әзілдеп:

	– Əй, әлгі Мұса, немене, ішіп жүр ме, көрінбей кетті ғой. Екі-үш күннен бері жолдан өтпей қойды, – деп күліп қояды екен. Осыны да аға мен іні арасындағы сыйластықтың әдемі өрнегі деп қалай айтпаймыз.

	Мұса Əліке ағасын Жәке дейтін. Сол Жәкесінен 5 ұл, 2 қыз: Мәлік, Серік, Ерік, Тілеулес, Нұрлан, Зайра, Шолпан. Мұсекең осы балалардың әрқайсысын өзінше еркелетіп, жеке-жеке ат қойған. Мысалы, Мәлікті «Атамның баласы» деп атаса, Серікті «Сепенім» деген. Сол Серіктің Мұсекең қайтқанда «Мені енді кім Сепенім деп айтады?» деп ағыл-тегіл өкіріп жылағаны туған-туыстың әлі күнге дейін есінде. Ерікті «Жекеменшігім», «Жалғыз қызымның туған інісі», Тілеулесті «Тікенім» дейтін. Тілеулес еліміздің сот саласында лауазымды қызметтер атқарады. Артында қалған Жәнібек деген ұлы жақында үйленіп, Анар келінмен бірге әке ғұмырын жалғастыруда. Ал, Еріктің ұлы Амантай Талғардағы ұлттық қауіпсіздік саласында еңбек етіп жүр.

	Осы балалардың бәрі мерекелерде, әсіресе мамыр айында ауылға қонақтап келген сайын Мұсекең бір қойын домалатып сойып тастап, аунатып-қунатып демалдырып, көңілдендіріп жібергеніне өзі де мәз боп қалушы еді. Көбіне-көп адамға қуаныш сыйлап, жан шуағымен жылытуға әзір тұратын. Əліке ағасының үйіндегі өзі жақсы көретін, атақты жазушы Сәбит Мұқановтың жақын қарындасы Мәскен жеңгесін кей-кейде ресми түрде «Мәстура Төлебаева» деп жымия қалар еді. Мәскен жеңгесі бұған мәз болады. Оның да мәні бар. Онысын өздері біледі.

	Əбікен әкесінен тараған іні-қарындас бауырларының балалары да жапа-тармағай, шүпірлесіп, шуласып, базар қылып, жазғы каникулда көбіне-көп Мұса ағаның үйінде жүреді. Əуелі бұл үйге қонуға бәрі таласып, ақыр болмаған соң өздері график жасап қоятын. Жанынан шуақ шашқан жақсы адамға баланың үйірсек болатын әдеті. Əсіресе, қарындасы Нұрханның Асқары мен Сәулесі. Бұлар дегенде Мұса ағаның да жаны қалмайды. Қазір екеуі де абыройлы азамат, іс басында. Асқар Оңтүстік Қазақстан облыстық салық комитетінің төрағасы болса, Сәуле Алматы қаласының Көктөбе ауылындағы №68 орта мектептің директоры.

	Əрине, ер жігіттің үш жұртының бірі қайын жұрт десек, Мұсекеңдей сырбаз аға бұл жұртын да ардақ тұтты, өзі де солардың сый-құрметі мен сүйіспеншілігіне бөлене білді деуіміз керек. Қайнағалары Əбу мен Еркінбай, қайынбикесі Шәрипа «күйеуді пайғамбар да сыйлаған» деген мақалды жиі айтып, өздері де осы үлгіге ден қойды. Балдыздары Сұлушаш пен Еркін институтта Алматыда оқыды. Жезделері қашан болсын жылы-жұмсақ, тәтті-дәмдіні солардың аузына тосады. Бір қызығы, олар каникулға келгенде жездесі ақшаны әпкелеріне көрсетпей бір беріп, сосын екеуі бірге ортақ ақшаны тағы бір беретін көрінеді. «Жақсы жезде әкедей» деген осы шығар. Осының бәрі ағаның адамгершілігінен, ізгілікті жүрегінен бастау алып жатыр, әрине. Сұлушашты «Біршаным», Еркінді «менің Еркенім» деп еркелете жақсы көрген екен жарықтық. Ағайын-туыс, жекжаттың ешбірін алаламай мейіріміне бөлеудің бір үлгісі осы шығар-ау.

	Қанша жыл қойма меңгерушісі болғанда бір жаман аты шықпады, арына кіршік жұқтырмады, ішіп қойды, жеп қойдыдан таза болды. Зейнетке шыққасын да іссіз, босқа қарап отыра алмады. Себебі, белсенді харекет сүйекке сіңген дағдысы еді. Содан Компартия тарап, Кеңес өкіметі құлап, Тәуелсіздік орнап, нарық заманы келгенде Мұсекең «кетігін тауып қаланған кірпіштей», өз орынын тағы тапты. Сол кездегі уақыт талабымен орайласа құрылған Еңбек ұжымдары кеңесінің төрағасы болып замана ағымындағы үдерістерге араласты, көптеген көкейкесті шаруаларға кірісті. Бастық сайланса да, басқа шаруашылық мәселелер шешілсе де әйтеуір осынау қоғамдық ұйымның келісімінсіз ешкім ештеңе істей алмады. Жергілікті билік орындары Мұсакеңнің турашылдығын, халық арасындағы беделінің үлкендігін, міне осы тұста да бір байқады. Соның бір парасын Жамбыл ауданының тұңғыш әкімі, өзі де аймаңдай азамат марқұм Жүсіпәлі Нүкетаев айтып мәз боп отырушы еді. Бірде аудан әкімдігі Аманкелді ауылында бір ірі мәселені шешпекші болған кезде жаңағы еңбек ұжымдарының кеңесі қарсы боп отырып апты. Аманкелдінің жерінен Аққайнарға азырақ ауыстырмақшы болған ба, әйтеуір, сондай бірдеңе. Ауданнан ана бастық, мына өкіл келеді. Бұлар көнбейді, бергізбейді. Жоғарыдан қысып бара жатқасын аудан да тыныш ұйықтатпайды. Ақыры, Мұса бастаған Ешкібай, Нүске, үш ақсақал аудан әкімі Жүсіпәліге келеді. Өздері түнеріп, қабақтарын қарс жауып алған дейді. «Бұл шалдарды не істеймін енді?» деп іштей Жүсекеңнен де маза кетеді. Содан ізетпен қарсы алып, сыйлап төрге шығара, жарқын күліп, жайдарман сөйлесіп, өзінің барлық дипломатиясын салып, ақсақалдарға ол мәселенің мән-жайын түсіндіріп айтып, бұл менің де құзырымдағы мәселе болмай тұр, мен десеңіздер бір ашуларыңызды қиыңыздар, бірақ бұдан ешкімге қиянат жасалмайды деп ағынан жарылғанда шалдар да икемге келе бастайды. «Е, айналайын-ай, әлгі өкілдерің өкіреңдемей баяғыдан бері осылай демей ме, дікілдеп миды жемей» деп ендігі жерде, азаматтың алдына кесе-көлденең тұрмайтындарын білдіреді. «Азаматым» деп еміренген ақсақалдарға Жүсекең де құрмет көрсетіп, «жә, ағалар, осының бәрін қойып, бір шәй ішелікші» деп дастарханға бастайды. Үш шалға жәшіктеп үнді шайын, темекі, азық-түлік, сый-сияпатын бергізіп, құрметтеп шығарып салады. Жүсекең кейін күліп: «Олар маған емес, шалдарға взятканы өзім бердім» деп айтып жүруші еді. Осылайша бір-бірінің сөзіне тоқтап, азаматы мен ақсақалы бір-бірінің қадіріне жеткен елдің көсегесі көгеретінін бұл мысал да айқын көрсетіп бергендей.

	Мұса ағаның балажандылық мейірімі де жатқан бір ғажап болатын. Біреулер ұл таппадың деп әйелдерімен дүрдараз боп қырылысып жатса, ол «Менің жалғыз қызым 10 ұлға татиды» деп жайраңдап, қанаттанып отыратын. Рая Мұсақызы да әкенің сол сенімін ақтап келеді. Өнегелі тәрбие көргендігін, тектілік тұрпатын таныта білді. Мұғалімдіктен бастаған қызметі мектеп директорлығына, аудандық оқу бөлімінің меңгерушілігіне ұласты. Жүсіпәлі ағалардың ықылас-қалауымен Жамбыл аудандық мәслихатын басқарды. Талғардың да ер қызы саналады. Мұнда көп жыл бойы аудан әкімінің орынбасары болып абыройлы еңбек етті, әлеуметтік-мәдени дамуға үлес қосты. Қазір Талғар аудандық мәслихатының хатшысы. Қазірде Рая Мұсақызының тәрбие мектебінен өткен білікті қызметкерлердің өзі қаншама.

	Əкесін перзенттік шынайы махаббатпен сүйетін Рая Мұсақызы мұңая күліп айтады: «Бірақ, қанша айтқанмен, қыз шежіреге қосылмайды екен» дейді. Сол себептен де Рая Мұсақызы мен Дүйсен аға ақылдаса отырып, сонау алғаш тұрмыс құрған жас кездерінің өзінде-ақ тұңғыш ұлдары Дәуренді атасының бауырына салып, құжатына Дәурен Мұсаұлы дегізіп заңдастырып жаздырған болатын. Қазірде Мұса әулеті Əлмерек, Нұрсұлтан, Əлмұхамед деген жас өрендермен толығып, өміршең қанатын жая түскеніне біз де қуанамыз. Қазақ шежіресіндегі Мұса әулеті лайым тарамдалып, тармақтала бергей деп тілейміз.

	Дәурен Мұса ұлы да үлкен азамат, сот-заң саласының саңлақ қызметкері. Мұсекең жарықтық: «Дәуренім аман болсын, үрім-бұтақты жеткізетін де, жақсылыққа кенелтетін де түбінде осы Дәуренім болар» деп отыратын. Айтқаны келді. Одан кейінгі Дәулет пен Данияр да өмірдегі өз орындарын тапқан, ата тәрбиесін бойға сіңірген ақылды да үлгілі жігіттер. Осы жиендері десе, Мұсекең өзге дүниені ұмытып кететін.

	«Балалар әлемінен» соларға нешетүрлі ойыншық әперген сайын бір рахаттанатын. Дәулет атасына хат жазғыш: «Ата, мына папам мен мамам маған велосипед әперетін түрі жоқ, үш күннен кейін каникулға шығып, ауылға барам. Велосипед соған дейін дайын тұрсын» деп бұйырады. Хат қолына тие сала Мұсекең велосипедті Қарғалыдан тауып әкеліп үйдің алдында түсіріп жатса, дәл соның үстіне сау етіп отбасымызбен біз келіп қалыппыз дейді Рая Мұсақызы. Ал кенже жиені Данияр жайында атасы: «Данияр бастық, оның айтқаны обсуждать етілмесін» дейді екен.

	Мұсекеңнің аңқылдаған ақкөңілділігін, ақжүректігін күйеу баласы Дүйсенмен қарым-қатынасынан да аңғаруға болар еді. Құда түскеннен кейін бір ай бойы қызын қимай, мұңайып жылап жүреді. Аманбек, Жайлау сынды көрші дос інілері «мұныңыз не, қойыңыз, қуаныш емес пе» деп жұбатады. Одан құдалық пен ырду-дырду той өтеді. Осылай жүргенде Мұсекең күйеу баласының бет-жүзіне анықтап бір қарамаған да екен-ау жарықтық. Содан той өткесін бір айдан кейін қоржынға тамағын салып, артынып-тартынып қызы мен күйеу баласын біліп көріп қайтпаққа Талғарға келмей ме. Күйеу баланы танымайды, бұрын көрсе де, көз тоқтатып қарамаған соң түрін ұмытып қалған. Келсе, адресі қағазда жазылған үйде диванда біреу, сұмдық-ай, ұйықтап жатыр дейді. Əй, сен кімсің деп шошып кетіп сұраса, күйеу баласы Дүйсен боп шығыпты. Осылай қызық жағдайда танысқан күйеу баласы хақында өмір бойы «Дүйсенді құдай менің ниетіме берген» деп өтті ақсақал. Атасының «құдай берген Дүйсенім» дегені де айдай келді. Дүйсекең қазір Талғардағы «Нұр Отан» халықтық-демократиялық партиясының аудандық бөлімшесін басқарады, яғни Елбасының ел ішіндегі өкілі, саясатын жүргізуші. Бұдан артық не керек.

	Кейін күйеу баласына Мұсекең мынадай да кеңес беретін көрінеді: «Əй, балам-ау, сен өзің жуастаусың ба, қалай. Əйелді кішкене қаттырақ ұстамаса болмайды. Мына менен үйренбейсің бе, апаңды қалай ұстаймын, әне, зыр жүгіріп жүр». Ел бұл сөзді естігенде қыран-топан күлкіге батушы еді.

	Байқасақ, Мұсекеңнің бұл айтқанының жаны да бар сөз екен. Жасы ұлғайып қалса да, баяғы сылқым серілігінен жазбай, таза жүріп, әдемі киінеді, жиналыстарға үзбей қатысады, қоғамдық жұмыстарға бел шешіп, белсеніп кірісіп кетеді. Өзі ақсақалдар алқасының мүшесі. Үйдегі шаруа ұмытылып-ақ қалады. 50 қой, үш-төрт сиыр. Соның бәріне, амал жоқ, Жұмагүл шешей жүгіреді. Бұл жайды білетін хат жазғыш Дәулет жиені де қарап жатпайды, хат жазады: «Ата, сен бар ғой, қазір диванда жамбастап жатып осы хатты оқып жатырсың, иә. Ал апам далада қойды қарап, малға шөп салып, сырттан флягімен су тасып жүр...»... «Өй, мынау әкеңнің баласы не дейді өзі?» деп Мұсекең орнынан атып тұрып сыртқа жүгіреді. «Жұмагүл-ай, әй Жұмагүл, бері к,, мына бала хат жазыпты ғой» деп хатты оқып беріп, «қой, ұят болар, мен саған көмектесейін» деп біраз күн мал жайласып жүреді.

	Ерке шалыңыз кейде қырсығы да ұстап қалады. Шешей: «бүгін біртүрлі ауырыңқырап тұрмын» десе, «қай жерің ауырады?» деп сұрап алып, сосын: «мен де дақ сендей ауырып тұрмын, басымды қатырмашы» деп сылқ ете түсіреді. Өстіп аруақтанатын ақсақалдың бойында көріпкелдік қасиет те болды. Айталық, кейде таңертең тұрады да, «Ай, бәйбіше, ертерек қамдап, қазан көтерші, балалар бүгін келіп қалар білем» дейді екен. Айтқандай-ақ, сол күні Рая-Дүйсекеңдер балаларды алып сау ете түседі. «Сонда қашан барсақ ас пісіп әзір тұратынына таңғалатынбыз» деп еске алады Рая Мұсақызы.

	Раяны «Əйке» дейді екен, өстіп жүріп «Аққайың» санаторийіне барып дем алып келіп, 1995 жылдың наурыз айының аяғында айтады: «Əйке, осы сен не білесің? Мына Жұмагүл шешең өмірде ешнәрсе көрмепті-ау. Ылғи үйдің күйбең тірлігі. Не курортқа, ешқайда бармаған. Алдағы 31 майда туған күні. Соны тойлап, Жұмагүлдің 60-қа келген тойын жасайықшы бір. Ойында ештеңе жоқ Рая: «Немене сонша асығыс, мал семіріп, тоқты піскесін күзде жасамаймыз ба?» десе: «Əй, Əйкем-ай, сендер қызықсыңдар осы. Көңілді күпті қылып, күзді күтіп жүреміз бе? Өзінің туған күні. Майдың 31-і. Сол күні дүркіретіп жасаймыз. Ағайын-туғанның бәрін жинаймыз, бірін қалдырмаймыз. Əйтпесе, байқаймын, кейінгі балалар бір-бірін танымай да барады» деп қызулана сөйлеп, болмаса, өкпелейтін сыңай танытады. «Жарайды, олай болса, өзің біл, жасайық» деген солғындау жауапты алғасын Мұсекең тағат таппай, алаң-бұртулы көңілін баса алмай ақылдасу үшін Есіктегі қарындас-күйеу Нұрхан мен Естайға барады: «Əлгі Əйкені әрең көндірдім. Осылай да осылай. 31 мамырда Жұмагүлдің 60 жылдық тойын жасайық. Елдің бәрін шақырайық. Ағайын-туыс, жұрағат-жекжаттың бірін қалдырмай жинағым келіп отыр. Дүрілдетіп бір той өткізейікші. Ал, сендер не дейсіңдер?» Мұндайда жаннан жақсы көретін әкесіндей қайнағасына «жоқ» дейтін Есағаң ба, «Е, бәрекелді, дұрыс, айтылды-болды, жасаймыз» деп қол соғады.

	Бірақ мамыр айында Жұмагүл шешей қатты сырқаттанып ауруханаға түсіп қалады. Сауыға қоймай, ауруы меңдей түседі. 20 мамырда жылдағы дәстүр бойынша қол жетер жердегі жақын туыс-жаран Ұзынағашта Раяның туған күніне жиналады. Мұсекең де келеді қызының туған күніне. Біртүрлі мазасызданып отырады. Ауруханада жатқан Жұмагүл шешейді алдыртады дастарханға. Əйткенмен, ол кісі жүрегі қысылып, қайтадан ауруханаға апаруға тура келеді. Сол жолы Мұсекең мұңая:

	«Əйке, саған екі дүниеде де ризамын» деп жылап қоя береді: «Ой, папа, қойшы, неге жылайсың?» десе, «Жай, әншейін» деп, көзінің жасын сүртіп жымиып күліпті.

	Ауылға барғасын Түзел деген нағашы әпкесіне: «Ойпырмай, құдай Жұмагүлден үш күн бұрын алса екен деп тілеп отырмын» депті. «Жә, қайдағыны айтпашы» деп ренжиді Түзел әпкесі. Содан Мұса аға 28 мамыр күні ешбір ауырмай-сырқамай бақи сапарына аттанып жүре беріпті. 31 мамыр күні жерлейді. Өзі айтқандай, сол күнгі асына бүкіл ағайын-туыс, ауыл-аймақ, құда-жекжат, немере-шөбере бауырлар – бәрі-бәрі бірі қалмай түгел жиналады. Ел нөпір, асы ырғын болады. 31 мамырға өзі ел-жұртты түгел жинаймын деп жүрген, құдай тілегін қабыл еткен кісі ғой деп қауым-халқы осы күнге шейін таңғалады.

	Мұсекеңнің артына өрнекті де көрнекті із етіп қалдырған үрім-бұтақ, ұрпағына жан қосағы Жұмагүл шешей бүгінге дейін басие болып, бақытқа бөленіп, құдайдан солардың тілегін тілеп отыр. Мұса аға бауырына салып баласы етіп алған Ақабайдың тұңғыш ұлы Өмірбек Аманкелдідегі қара шаңырағына ие болып, ошақ отын өшірмей, түтін түтетуде. Құдайым әркімнің де тілегін дәл осы Мұса ағаның тілегіндей етіп қабыл еткей...





ЖҮРЕКТЕГІ ИМАН




	Жүректегі иманы жүзінен де көрініп, жүріп өткен өмірінің жолынан да шынайы байқалып тұратын адамдар болады. Жан тазалығын, ар саралығын бойтұмар еткен осындай сирек ағалардың бірі Уақап Қыдырханұлы деп пайымдаймын. Өзінің ұстазы, баршамызға қадірменді Əзілхан абыз Нұршайықов Уақаң хақында: «Бірге істеген кезімде мен одан екі айырықша сипат аңғардым. Бірі – ешқашан құбылмайтын жібектей майда мінезі. Екінші – сөз шеберлігі» деген екен. Осы риясыз пікір біздің пайымды да растайтындай һәм қоштайтындай. Ал енді бақандай 20 жыл «Социалистік Қазақстанның» отымен кіріп, күлімен шыққан Қыдырханұлының сөз шеберлігі, тілінен май тамызар майда мақам-әуезесі өз алдына бір әдемі әлем. Əуелі ақындықтан бастап, содан түн қатып, түс қашқан журналистік жанталаста жүріп жазушылықпен айналысып «Шаңқай түс», «Таң нұры», «Тасқайнат», «Алтын ай», «Əттең, Алтай-Марқакөл», «Сағыныш саздары», әлі бояуы кеппеген «Өз елім – өзегім» сияқты прозалық тоғыз кітап тудырған қаламгердің тағдырлы тұлға екендігін аңдар едіңіз. Жөргегінде жатып жер ауып кеткен оның кеудесіне атажұрт пен Алтайға деген мәңгілік сағыныш ұя салады. 23 жылдан кейін туған ел-жерімен қайта қауышқан Уақап Қыдырханұлы қазақ баспасөзінде қадау-қадау көрнекті із қалдырды. Сыртқазаққа арналған еларалық «Шалқарды» шалқар айдынға шарықтатып шығарған да осы кісіңіз. Өстіп жер жүзі қазағының тарихи Отанмен тілек табыстыруына қызмет етті. Ал енді исламтанушы ретінде туған халқы алдындағы ең үлкен еңбегі, тартқан ең үлкен кәделі сыйы Құран Кәрімнің түсіндірмелі-мағыналық тәржімасын жасап, Хақтың сөзін қазаққа алғаш өз ана тілімізде жеткізуі болатын.

	Олай болса, еліміздің еңбек сіңірген мәдениет қайраткері, Қазақстанның құрметті журналисі, «Құрмет» орденінің иегері, сексеннің сеңгіріндегі сергек ағамыздың әңгімесін тыңдау да бір ғанибет. – Уақап аға, сіздің шығармаларыңыздың өзегіне бір сырлы сағыныш тартылғандай. Туған ел мен жерге, ағайын туысқа деген сағыныш, дүниедегі дүйім қазаққа деген бауырмалдық ыстық сезім. Осы аңсардың қайнары қайда жатыр?

	– Ол ұзақ әңгіме ғой. Беріден қайырсам, маған туған жердің тал бесігінде тербелу бұйырмапты. Туғаныма төрт ай толар-толмастан шешемнің қолтығында арғы бетке асыппын.

	Оның мәнісі былай. Əкем Қыдырхан Зайсандағы алғашқы оқымысты, сауатты адамдардың бірі болған. Осында 1904 жылы Бекмұхаммед деген указной молда ашқан мектепте Міржақып Дулатовтан оқыған.

	Одан кейін Зайсанның медресесін бітірген. Кеңес келгенде жаңа өкіметті қолдайды. Зайсанда құрылған алғашқы «Күншығыс» деген ұжымды басқарып жүргенде кәмпеске келеді, байлармен алысу басталады. Біздің ата-бабаларымыз бай болған екен де, аға-іні, ағайындарының бәрін айдап-соттап шат-шәлекейін шығарады. Бір мәрте өзін де түрмеге жабады. Бұл екі арада 32-нің ашаршылығы келіп, жұрт босып, Қытайға қашып өтіп жатқан кез.

	Міне, осы кезде: «Сен адамдарды әдейі қашырып жатырсың» деп әкемді екінші рет ұстайды. Зайсанға айдап әкетіп бара жатып жолшыбай Бақасу дейтін жерде түнемелге тоқтамай ма. Сонда соңынан аңдып келе жатқан 16 жастағы Мақсұт деген ағам әкемізді атқораға қамап қойған жерінен ұрлап алып шығып, сол беттерінде шекарадан асып кетеді. Ол уақытта мен іштегі шаранамын. Ері мен баласы қашып кеткен соң шешеме де маза-тыныштық бермейді. Мазалай берген соң шешем мені үйде де емес, жасырынып барып Алпар дейтін жердегі қамыс ішіндегі қойшының үйінде дүниеге келтірген екен. Аяқ-бауырын жиғасын арғы бетпен ұзынқұлақтан хабар алысып жүріп анам да бір түнде барып отбасына қосылған ғой.

	– Қытайда өткен 23 жыл өміріңіздің де өзінше бір тағылымы бар болар?

	– Неге болмасын. Есім кірген шақтан білетінім, ол уақытта мектеп жоқ, бес жастан бастап әкем қасына отырғызып қойып өзі оқытты. Қадымша да, жәдидше де хат танытты. Кейін келе-келе латынша мен кириллицаны және білгізіп шықты. Əлі күнге дейін есімде, 6–7 жаста болармын, осы жақта шыққан газеттер келіп тұрады. Сонда қарасаң, бір мақаласы араб әрпімен, енді бірі латынша, үшіншісі кириллицамен жүреді. Əкем соның бәрін біледі. Сауатымды әуелі араб әрпімен, құран жазуымен ашты. Əкем қайтқаннан кейін екі жыл, Құнапия деген ірі молда болған, сол кісіден оқып, Құранды бірнеше мәрте аударып оқып та шыққан болатынбыз. Бірақ, шыны керек, имансыздық қамшысы басымызға үйіріліп тұрған сол заман иманға ұюға мұрша келтірмеді.

	Əке-шешем өліп қалған. Жоқшылық, таршылықтың да тақсыретін тарттым. Əйтеуір, құдай берген талаптың арқасында үкімет жұмысына ілігіп кеттік. 1947 жылы Құлжада «Білім жұрты» деген Шығыс Түркістанның ең үлкен мектебі ашылған. Сол гимназияға түсіп бітіріп алған соң Үрімжіде партия мектебінде оқыдым. Содан соң қызметім басталды. Əуелі мұғалім болдым. Сосын «Шыңжаң» газетінде істедім. Үрімжіде Шыңжаң радиосынан қазақ бөлімі ашылғанда сол істің басы-қасында жүріп, алғашқы дикторы да, редакторы да өзім болып едім. Бірақ аңсаулы жүрек аттың басын ата жұртқа тарта берді.

	Бұл жақтан барғаннан кейін ол жаққа бәрібір кірмесің, кіріптар күй кешесің. Осылайша Отансыздықтың отына ең алғаш күйгендердің біріміз. Сонда аңсайтынымыз туған ел, нор Зайсан, өр Алтай, масаты Марқакөл. Алтай біздің тумалардың таусылмас сағынышы болуының сондай сыры бар. Елге оралудың ең бірінші қылт еткен мүмкіндігін құры жібермедім. Шәкәрім айтатын өршіл 23 жасым. Бүкіл 23 жасым арғы бетте, ана жақта аласапырандар мен армандардың арасында қалды. Ол уақытта елге қайту талабымыз бен ынтамыз, бұл жаққа деген сағынышымыз керемет енді.

	Елде өскен ерке шетте жүрген шерменденің шерін ұғар ма, туған жердің қадірін дәл сондай білер ме. Сонда біздің ауылдың адамдары қыста соғымдарын сойып алады да, күнде бір үйге жиналып, таң атқанша Алтай-Зайсанды әңгіме қылады, ананы-мынаны айтады, ескі қиссаларды жырлайды, аңыздарды барлайды. Соның бәрі алаулаған аңсар, дертіп тұрған сағыныш болатын. Сөйтіп сағынып жүріп ең бірінші болып Алтай аймағында Қазақстан шекарасын аттап өткендердің бірі мен едім. Өмірі ұмытылмайтын 1955 жылдың 23 мамыр жұлдызы. 23 жасымда.

	– Арғыбет, қанша айтқанмен, бала дәуреніңіз қалған, жастық жалыныңыз жалаулаған жер ғой. Кейін барғаныңызда қимастық сезім туды ма, көзіңізге ыстық көріністер кезікті ме?

	– 1999 жылы барып әке-шешемнің зиратына зиярат еттім. 1940 жылы көтерген биік дуалдан тізеге жетер-жетпес таған қалыпты. Қыстаулардың жұртында болар-болмас таңбалы тап байқалады. Сондай белгілерді іздеп жүргенде ғажайып бір құбылысқа тап болдым. Қара Ертістің жағасында, қара жардың үстінде бала кезде ішіне түсіп, қуыс-қатпарларында жасырынбақ ойнап жүретін ұра-жыралар болушы еді. Сол ұзын-ұзын орлардың едәуір терең сұлба-сораптары әлі жатыр. Ол біздің әкелеріміз бен ағаларымыздың елдегі кеңестік қызыл сүргін сойқанынан алғаш қашып-пысып барғанда қазып, паналаған жеркепелері еді. Сол індерге суырша сүңгіп, сүйретіліп шығып жүріп ел қатарына қосылып кетіпті, ұрпағын жеткізіпті. Бүгінгі немеремізді осындай өмір болғанына нандыра алармыз ба. Таңғалдым. Тәңірдің маған сақтаған табиғи мұрағатындай, өзің айтқан «бала дәуренді» мен сонда қара жердің осы қатпар-қыртысынан қайта көргендей сезімде болғанымды несін жасырайын.

	– Əкеңізді айдап әкетіп бара жатқанда құтқарып қалған Мақсұт деген ағаңыз бар еді ғой. Соның жайы не болды?

	– Қайран Мақсұт ағам нағыз даңғыл көкірек, нұрлы жүректің өзі еді. Біздің әулет түгел нәубетке ұшырап, әкеміз екінші рет ұсталғанда қайрат қылып, бәрімізді аман-есен Қытайға асырған жас жеткіншек сол ағам екен. Шекарадан тым алыстамай, Ертіс жағасынан жеркепе қазып, мекен етіпті. Ілгері-кейін өткендер сол төңірекке жинала берген. Содан күдік ұялатты ма, 1939 жылы шекарашы орыстар келіп Мақсұтты алып кеткен-ді. Мүлдем хабар-ошар болмағасын біз оны өлдіге санап, жылда құран-хатым түсіріп жүретінбіз. Сөйткен жалғыз ағамды Алматыдан тауып алдым. Зайсандағы ағайындар біледі екен. Өлмепті! Ол бейбақты кеңес жағы үш жылға соттап Сібірдің тайгасына жіберіпті. Мерзімі біткенде соғыс басталып, ұшы-қиырсыз сүргінге қалдырады. Ақыры, Мақсұт бұл қорлыққа шыдағанша деп, өзекті жанға бір өлім, өзі тіленіп майданға аттанады. Омырауы орден-медальға толып соғысып жүргенде оқ тиіп жараланып, тұтқынға түседі. Онда да көрмеген азабы жоқ. «Түркістан» легионында болады. Содан қайтып келген соң да тыныш қоймай, тергеу-тексерісте жүреді екен.

	«Найман шежіресін» жырлағанда осы халін өзі былай деп айтушы еді:



	Адамды тағдыр қуса тоқтасын ба,

	Қытайдың кидім басқа ноқтасын да.

	Орыстың қайта түсіп қақпанына,

	Тайганың таттым сан жыл ботқасын да.

	Тіленіп жауға шаптым, майдан бардым.

	(Ісіне құдіреттің қайран қалдым).

	Тайгада тұншыққанша соғыста өлу –

	Хақ жолы, сүннәті ғой пайғамбардың.



	Жатады жүздеп-мыңдап жан қиылып,

	Бейне бір атқандай-ақ аңды иіріп,

	Сұмдығын сұм соғыстың ойлағанда

	Кетеді көкірекке қан құйылып.



	Қансоқта, жараланып жауға түстім,

	Тағы бір тәңір құрған ауға түстім.

	Тұтқында тартқан азап аз болғандай,

	Ғазиз бас арылмайтын дауға түсті...



	Мақсұт ағамның өмірінің шындығы, кеңестік жүйеден көрген сұмдығы осы. Əкем марқұм қайтыс боларында өлеңмен жазған өз өсиетін қосып: «Көрісетін күн болса, Мақсұтқа беріңдер» деп шешеме бір буда қағаз қалдырған еді. Сол буманы қолына мен тапсырдым. Жарғақтың терісін сонда жылап отырып сөгіп, әке өсиетін, ертеде өзі көшірген «Батыр Баян», «Сәтбек батыр», «Оян, қазақ», «Салиқа-Сәмен» қисса-жырларын алып кеудесіне басып еді. Мақсұт осыларды және «Түркістан» легионында болған миллетшіл ақын Мәжит Айтбаевтың «Киік зары», «Абылай» дастандарын ағайындарға оқып та беріп, зарлатып жатқа жырлап та айтушы еді. Мәжит Айтбаевтың қасында «Милли әдебиет» журналын шығарысқан пікірлесі, Шота Руставелидің «Жолбарыс терісін жамылған батыр» поэмасын аударған ақын Хамза Абдуллинмен көбірек кездесіп, сөйлесіп отыратын... Артында қалған ұрпағы осы Алматыда. Аруағы риза болсын.

	– Енді «Социалистік Қазақстанда» істеген жылдарды жадыңызда бір жаңғыртып өтсеңіз?

	– «СҚ»-ға дейін біраз журналистік тәжірибе жинақтадым ғой. Əуелі Қазақ университетінің журналистика факультетінің күндізгі бөлімінде оқи жүріп күнкөріске сеп болсын деп көркем әдебиет баспасында корректор болып істегем. Одан бесінші курста «Лениншіл жасқа» жұмысқа шығып кеттім. Орталық партия комитеті Өскеменнің облыстық газетіне біржарым жылдай «десант» етіп тастағаны және бар. Одан шақырумен Алматыға қайта келіп Қазақ радиосында бас редактордың орынбасары, әдеби-драмалық редакцияның меңгерушісі болған кезімде әлі күнге дейін эфирден түспей келе жатқан «Шалқар» әдеби-музыкалық радиожурналын алғаш ашып, атын қойған да біз едік. Бұл кезге дейін «Жырға сапар» жинағында топтама өлеңдерім де шығып, алғашқы әңгіме-хикаяттарым да жарияланып үлгерген-тін.

	Мен үшін нағыз журналистік және өмірлік мектеп «Социалистік Қазақстан» газетінде істеген жылдарым болды. 1966 жылы ә дегеннен Əзағаңның – Əзілхан Нұршайықовтың қолына түстім. «Партия тұрмысы» деген газеттің жетекші бөлімі.

	«Жас коммунистер тәрбиесі» деген айдармен мектеп ашуға тура келді. Беташарында Бауыржан Момышұлы мен Ыбырай Жақаевқа сөз бердік. Осы айдарды бір жыл бойы жүргізіп, соңын Сәбит Мұқанов қорытты. Осы үлкен кісілердің үшеуінен де алғыс алғаныма қарағанда ашқан мектебіміз жаман жұмыс істемеген сияқты.

	Ұзақ Бағаев редактор болып келгесін мені мал шаруашылығы бөлімінің меңгерушісі етіп қойды. Он жыл бойы Қазақстандағы қой санын 50 миллионға жеткізу науқанын насихаттадық. Талай очерк, мақалалар, поэмалар да жазылды. Үндеулер тасталды, ұрандар да айтылды. Ғалымдармен мәслихаттар, конференциялар өткіздік. Озат шопандардың әңгімесі мен тәжірибесін апта сайын айқарма бетпен 3–4 мәрте беріп жүрдік. Кейін қанша күстәналасақ та, ырыс-берекені молайтуға, игілікке шақырған сол ұран жаман емес еді. Мен кейде сондай үмітті ұранды іздеймін.

	Сол кезеңнен жүрекке жылы тиетін жарқын естелік 1973 жылы «Социалистік Қазақстан» газетінің көшпелі редакциясымен Теміртауда болуымыз. Сол жолы біз болашақ тәуелсіз еліміздің болашақ тұңғыш Президентінің нұрлы дидарын алғаш көрген болатынбыз. Теміртау қалалық партия комитетінің екінші хатшысы Нұрсұлтан Назарбаевтың парасаты мен тапқырлығына тәнті болып, сөзіне сүйсініп, әнімен қанаттанып қайтқанбыз. Сол жақсылықтарды жарым ырысқа балап жазған да едік. Үмітіміз бізді алдамағанын өмір өзі көрсетіп отыр.

	– Қазақ радиосының құснихатындай бір «Шалқарды» өмірге келтіріп едіңіз, дүниеге тарыдай шашылған дүйім қазақтың атажұртқа деген сағыныш мауқын басып, мұңын мұңдайтын тағы бір «Шалқарды» кең айдынға шығару да сіздің пешенеңізге бұйырыпты-ау...

	– «Біздің Отан» газетінің редакторы Мұса Дінішев 70-тен асып, зейнетке шыққан екен, 1986 жылы ерікке қоймастан қолқалап жүріп шетелдегі қазақтармен мәдени байланыс жасайтын «Қазақстан» қоғамының төрағасы Шәңгерей Жәнібеков сол орынға мені апарды. Қазақтың қазақты іздеуге шамасы келгенінің өзі 70-ші жылдардан кейін ғой. Мына газет шеттегі қазақтарға тарайды. Редактор болып барған кезде Горбачев қайта құру, жариялылық деген нәрселерді желпілдетіп жатты. Осыны өз әлімізше жақсы пайдаландық. Газет екі-ақ бет болып шығатын еді, форматын өзгерттік, бетін көбейттік. Басқа басылымдар әлде де болса әліптің артын бағып жүргенде біз жаңағы «жариялылықты» жамылып, «ақтаңдақтарды» ақтара бастадық. Төледен Төбетке дейінгі билерді, Қабанбайдан Ханкелдіге дейінгі батырларды, Абылай бастатқан қарқаралы хандарды сүйіншілеп жазып тастадық. Жұрт қиын-қыстау кездерде көз жазып қалған ағайын, туысты біздің газет арқылы іздеп табатын болды. Тіпті, сонау 40-шы жылдары ақгвардияшы орыс полковнигі ілестіріп алып кеткен жеті жасар жетімекті Құлжадан барған Ахмет Егемберді деген ақын арқылы ту-ту Австралия аборигендерінің арасынан тауып, туыстарымен табыстырдық. Сөйтіп, газетіміздің бағы ашылды, беделі өсті.

	– Айтқандай, газеттің атын «Шалқар» деп не себептен өзгерттіңіздер?

	– Себебі, газет Қытайға тарамайтын. Ондағы қазақтар анда-санда барып қалған газет болса, бірінен бірі аттай қалап, жасырып оқитын. «Біздің Отанның» бір нөмірін бір серкешке сатып алып оқыған кездері болған. Ресми Қытай бізге: «Біздің қазақтар өз Отанында отыр. Сендер неге газеттеріңізді «Біздің Отан» деп, оларды басқа Отанға шақырасыңдар?» деп наразылық білдірді. Олармен тәжікелесіп жатуды артық санадық та, шаңырағымызды «Шалқар» деп атап, ыңғайына жығылдық. Бұдан біз ұттық. Газет Қытайға енді еркін тарайтын болды. 32 елдегі таралым 44 мыңға жетті. Бетін алтауға молайттық. Бұрын төте жазумен ғана шықсақ, енді кириллицамен де беретін болдық, керек кезінде латыншамен де жіберіп тұрдық. «Шалқарымыз» сөйтіп шарықтады. Ақпараттық ауқымнан шығып, ұлттық-әлеуметтік, еларалық деңгейге көтерілді. Біздің газетіміз арқылы Австриядан Австралияға дейінгі 32 мемлекетте қазақтардың бар екені тайға таңба басқандай білінетін. 1990 жылдан қазақшаға аударып Құран Кәрімді бере бастадық.

	– Құрметті Уақап аға, сіздің Қазақстан топырағында тұңғыш рет және тәуелсіздікпен тұспа-тұс Құран Кәрімнің осынау түсіндірмелі-мағыналық тәржімасын жүрегіңіз дауалап жасауыңыз рухани ерлікпен барабар сауапты іске балануы заңды. Хақ мұсылман қазағыңызға:



	«Аллаға сыйын, Аллаға сүйен!

	Жарылқайтын да, жазалайтын да,

	Жан дүниеңді тазалайтын да –

	Ол сенің иең!»





	деген имани кәлимамен бастап, Раббының сөзін жеткізуіңіздің жай-жапсарын білсек деп едік?

	– Бұл игі ісімді ең алдымен Жаратқанның жарылқауы деп білемін. Көп уақыт дінімізді тосырқап келдік қой. Содан 1988 жылы Түркиядан Халифа Алтай аударған Құран келгенде керемет қуандым. Соны оқығаннан кейін іштегі иман нұры оянып, қайта серпілгендей болдық. Халифа ағамен хат жазысып, білісіп те жүрдім. Оның аудармасын редакциялап, толықтырып, жақсартуды да ниет қылған едім.

	Ал енді Құран Кәрімді өзім аударып шығуға тәуекел етуге қозғау салған адам – Өзбекәлі Жәнібеков. «Хақтың сөзін өзіміз неге аударып шығармаймыз?» деп, ақыры:

	«Кім аударады?» дегенде маған тоқтапты. Ол кезде Жазушылар одағында көркем аударма кеңесі бар, бастығы – Мұрат Əуезов. Солар менімен кәдімгідей шарт жасасып, кеңесшілікке Болат Көмеков деген ғалымды тағайындаған. Сонымен, алғашқы аударма тұп-тура бір жылда жасалды да, іле-шала теріліп, беттеліп жатты. Сол жылы «Шалқар» газетіне шағын алғысөзбен түгел жарияланды. «Жазушы» баспасы 1991 жылы дәл Тәуелсіздігімізді жариялар қарсаңында 200 мың таралыммен шығарды. Сол күндерде төбем көкке жетіп, өмірдегі ең үлкен қуанышыма кенелдім. Сүйінші данасы Елбасымызға берілді. Екінші данасын көп ұзамай Түркияға тұңғыш сапарында ел Президентіне ілесіп барғанда Халифа Алтайға тарту еттім. Сонда асыл ағаның «Иншалла! Иман жолына жасаған ұлы еңбегіңнің сауабы Алладан қайтсын!» деп маңдайымнан сүйгені ұмытылмайды.

	Одан кейінгі он жыл бойы аудармада кеткен ақауларды ауық-ауық қарап, салыстырып, саралап, жөндей бердім. Ал 2002 жылы осы «Құран Кәрімнің» қазақша мағынасы мен түсінігінің жетілдірілген жаңа нұсқасы мәртебелі Президент Нұрсұлтан Назарбаевтың халыққа сыйы ретінде қайта басылып, тегін таратылды.

	Менің қанағат сезіммен айтатын үш дүнием бар. Біріншісі, ес білгеннен қолыма қалам алып, бүкіл өмірімді қазақ баспасөзіне арнадым. Екіншісі, тағы да қаламыммен жер жүзі қазақтарына қызмет еттім. Үшіншісі, Тәуелсіздікпен бір күні, бір таңда Хақтың сөзін қазағыма аударып жеткізгеніме мың мәрте шүкіршілік қыламын.

	Алланың рахымы, патшаның парасаты, халықтың бақыты арта бергей! Əмин!

	– Əңгімеңізге рахмет!





НАҒЫЗ АДАМ




	Журналист Нұрмахан Оразбек! Кәмелеттік жасқа толғаннан бері оның отқа түспеген шағы шамалы. Құдай берген, тәрбиеден, көрген-білгені мен оқып-тоқығанынан қалыптасқан мінезі солай. Сондықтан да ағамыздың адамдық болмысы жалғандықты, көлгірсуді, қиянат пен әділетсіздікті еш қабыл алып көрген емес. Оның бір көрінісін көрнекті жазушы Мұхтар Мағауин «Шытырман» роман-эссесінде былай деп келтіреді: «Мектептен соң өндірісте екі жыл темірші болып, «орыс пролетариатының ортасынан» шынығып келген, өзі өңді, өзі қайратты бір жігітіміз – Нұрмахан Оразбеков орыс бөлімімен ортақ дәріс үстінде: «Сенің түрің сүрленген ет сияқты», – деп кемсіткен асыл нәсілді бір курстасын үзілісте сабап алды; жеке төбелес жаппай төбелеске ұласа жаздап,... ақыры факультет басшылары әдепкі кикілжіңге сүйеп, сылап-сипап әрең басты».

	– Бұл не қылған төбелес? Осының мән-жайын түсіндіріңізші? – дейміз Нұрағаңа.

	– Ол әңгімені таратыңқырап айтсақ, арыдан басталады, – дейді ағамыз сабырлы қалпынан аумай. – Мен өзі қазақ ауылында өскенмін ғой, орысы жоқ жерде. Мына Түркістанның маңында Фрунзе ауданы деген болған. Орталығы – Шорнақ. Ол жерде екі-үш қана орыс бар еді, бір дәрігер, бір мұғалім... Солардың өзі де шала-шарпылап қазақша сөйлейтін. Бірақ орыс жоқ болса да орысша үйрену керек, орысша оқу қажет деген кішкентай күннен бойға сіңген, санаға құйылған бір нәрсе болды. Сонда өзің күнделікті араласып-құраласпағаннан кейін ол халықтың қандай екенін білмейсің, оны тек әдебиеттен оқып танисың ғой. Сол шақта баяғы, Қазақ ССР тарихын жазуға қатысқан Панкратованың «Ұлы орыс халқы» деген еңбегін оқып, ой, бұл орыстар қандай керемет халық деген ой бойды баурап алған. Оның үстіне, кино көрсең, ол да тек орыстар туралы. Көркем әдебиеті бар, ғылыми-көпшілік шығармалары бар... бәрі орыстар. Оның тілін үйрену үшін жаздыкүні сол орысша кітаптарды және анау-мынау жұқасын емес, қалыңқалың, кәдімгі эпопеяларды атдорбаға салып алып шығып, мал бағып жүріп оқитын жағдай болатын. Сергеев-Ценскийдің 1850 жылғы Қырым соғысы туралы «Севастопольская страда» деген романы әлі есімде. Бұл енді, төрт том кітап. Бір атдорба. Петров деген жазушының «Казаки» дейтіні тағы бар. Жақын апайым кітапханашы. Соған еркінсіп, тартынбай, үлкен, қалың шығармаларды таңдап алып, мал бағып жүріп соларды қоймай оқимын. Міне, сол арқылы орыстар туралы түсінік қалыптасты ғой.

	Содан біз мектеп бітірген жылы тың көтеріле бастады. Айқай-сүрең, даң-дабыра, барлық баспасөз біткен шулап кетті. Бірінші жылы шыққан «Қазақ әдебиетінің» бірінші нөмірінде, анық білемін, 1955 жылдың 14 қаңтары, Хамит Ерғалиевтың Сәбит Мұқановқа арнаған өлеңі жарық көрді.



	Ақын аға, кең жазық

	Туған жерің Қостанай.

	Ол туралы сен жазып,

	Мен қалай қалам ба қостамай?...



	– дейтін. Ғабаң – Ғабит Мүсірепов Қарағандыға көшпекші болып, ол кісі де көтерілді.

	Сол ағаларымыз сөйткесін, ол кезде жанып тұрған, жалындаған комсомол, біз де құлшынып шыға келдік. Тыңнан ешқайсымыз тыс қалмадық. «Біз де тыңға барамыз» деп «Лениншіл жасқа» суретіміз жарияланғаны бар. Сол желік жетегімен мен әуелі мына Алматы облысындағы «Іле» совхозының құрылысында істедім де кейін Қостанайдағы Соколов-Сарыбай комбинатына бардым. Тыңгерлер қаптап келіп жатыр. Соколов-Сарыбайдағы тек құрылысшылардың өзі 15 мыңдай. Орыс, украин, басқалары... қазақ бірлі-жарым. Содан ұлы халық өкілдерімен күнделікті, қоян-қолтық біргеміз. Көбі сауатсыз, дөкір, өркөкірек. Кітаптан алған ұнамды әсер, идеал бұзылды, көңілге күмән кірді. Əртүрлі тұрпайы сөздер айтады. «О, хозяин страны!» деп кекетеді. Ол кезде мен өзім 17– 18 жасқа келгенше, мектепте оқып жүргенде ешкіммен төбелеспеген адаммын. Енді, көрер көзге кемсітіп, қорлағандай, сен кім едің дегендей намысқа тиіп тұрғанда, төбелесуге де тура келген жағдайлар болды.

	Осылайша тыңда екі-үш жыл жұмыс істеп келіп университетке түстік. Хрущев сол кезде әскерді қысқартып, орыс бөліміндегі оқуға кілең офицерлер қаптап кетті. Бұларды тәрбие көрген, көздері ашық, білімді, мәдениетті деп жүрсек, тіпті олай емес. Сөздері астам. Бізге: «Бұлар кім!?» деген пиғылмен осқырынып қарайды. Əлі есімде, сол жылы емтихан тапсырып жүргенде Алматыға атақты ақын Алексей Сурков келгені бар. Сонда ол кісі зал толы жиында: «Дорогие мои сородичи, я в обиде на вас. При царском режиме, при реформе Столыпина, русские, которые переехали в Казахстан, быстро научились говорить с казахами, друзей заимели. А вы, я вот чувствую, что вы, в конце концов, пренебрегаете, смотрите свысока», – деген еді. Арлы ақынның сол айтқаны ол кезде түгел шындық болатын.

	Бірінші курста «ОВП – отряд выноса пострадавших» деген сабақ жүрді. Оқытушы – орыс әйелі. Бір күні сабақ беріп тұрып: «Сіз бері шығыңызшы», – деді маған. Сосын білегіме жгут салды-дағы: «Рука смуглая, не очень заметно, а так должна побелеть», – деді. Осы кезде курстас орыс жігіті, бұрынғы офицер: «Ну, он же копченый», – деп мырс ете түсті.

	Денем қалшылдап кетті. Бүкіл сабыр-шыдамым таусылған. Дәрігер әйел түрімнің бұзылғанын көріп: «Неғыласыз, көңіл аудармаңыз, ақымақ сөз, айта береді», – деп тыныштандырып жатыр. Үнсіз орныма келіп отырдым-дағы, коңырау соғылған кезде ұшып тұрып әлгі жігіттің жағасынан ала түстім. Бойым да қысқарақ, десе де, сол бойда сыртқа сүйреп шығардым да, салып-салып жібердім. Сол арада у-шу басталды дейсің. Жігіттер жиналып қалды. «Деканға барамыз», – дейді. «Мейлі, қайда барсаң, онда бар!» – деймін зығырданым одан сайын қайнап. Əңгіме сан-саққа жүгіріп барып әрең басылған. Əйтеуір осыдан аз-кем сабақ алған кердеңбайлар бұдан кейін сәл де болса, тілін тартыңқырайтын болды.

	– Нұраға, тағы да Мұхтар Мағауин досыңыздың мемуарына жүгінсек, содан көп ұзамай «...факультеттің жылдық комсомол жиналысында жанжалдың ең үлкені шықты... Топалаң басталды. Сөз алды ма, өзі кетті ме, мінбеге Нұрмахан шықты. Орыс тіліне тым жетік, әрі шешен, бізден гөрі қаттырақ сілтеді. Ұмытпасам, сөзін:

	«Шовинизмнің тамырына балта шабу керек!» – деген тұрғыда түйіндеді ғой деймін», дейді. Бұл не әңгіме еді?

	Иә, ондай комсомол жиналысы болған. Мұхтар жиналыс қазақша неге өтпейді, Қазақстанда тұратын адам қазақ тілін білуі керек, үйренуі керек деген тұрғыда қазақшалап ашына сөйледі. Əбіш Кекілбаев та сөз алып, ренішін білдірді. Одан әрі қарай әркім әртүрлі пікір айтып гуілдесіп кетті. Шыдай алмай, мен сөйлегенмін: «Ұлт саясаты жөнінде Ленин солай дейді, Сталин былай дейді. Ал сендердің сөздерің мен қылықтарың соған сыйыса ма? Қазақты кемсітіп, айтпайтын сөздерің жоқ», – деген тәрізді біраз жайдың басын қайырған сыңайлымын. Содан сол жиналыс айқай-шумен, екі күнге созылып, қызыл өңеш болып, әбден сілеміз құрып тарағанбыз.

	Ертеңіне, Кәкен Аханов деген тым жақсы мұғаліміміз бар еді. Ол кезде профессор емес, ғылым кандидаты. Сол кісі сабаққа келіп: «Сен өзің кімсің, жиналыста өйтіп сөйлейтін!» – деп сұстанды. Өзім ызаға булығып жүргем әрі мінезім де шадыр: «Менікі өрескелдік болар, бірақ сіз әуелі өзіңіздің кім екеніңізді өзіңіз біліп алыңыз. Мен өзімнің кім екенімді білемін, менде шаруаңыз болмасын», – деп тойтарып тастадым.

	Жоғарыда аталған кітапта сіз жайында тағы да: «...Нұрмахан Оразбеков университеттегі жылдарының өзінде нақты бақылауда болған сияқты, онымен жүргізілген әңгімелер де қызғылықты өтсе керек», – деген куәлік келтіріледі. Ол нендей «қызықтар» болды екен?

	Қызығынан шыжығы көбірек болған шығар мен үшін. Бірінші семестрді бітірген соң бір кісі келіп сөйлесті. «Оразбеков сен бе?». «Иә, мен». «Олай болса, көшенің бұрышында қара мәшине тұр. Соған барып отыр». Мәшине Дзержинский мен Виноградов көшелерінің қиылысына алып келді. Түсі суық сұр үй. Маңдайшасында «Мемлекеттік қауіпсіздік комитеті» деп жазылған. КГБ. Кабинетке кірген соң әлгі кісі: «Мұның қандай мекеме екенін байқаған шығарсыз?» – деп бір нығарлап қойды.

	«Байқадық». «Сізді бір шаруамен іздеп едік. Бүкіл құжаттарыңызбен таныспын. Жұмысты сондай жақсы істеген екенсіз. Қостанай облыстық комсомол комитетінің құрмет грамотасын алыпсыз. Сол үшін де сіздей адаммен сөйлессек дейміз. Осы күні студенттердің арасында орыстар жаман, басқаны менсінбейді деген сөз бар екен», – деді.

	«Ол рас, оны айтып жүрген мен», – дедім қитығып. «Енді, бұл сіздің жеке пікіріңіз ғой. Əрі олардың бәрі бірдей орыс емес. Көптің ішінде сондай бір мақаулар болмай тұрмайды».

	«Ондай мақаулардың талайын көргем. Бірақ бізде неге қазақша ештеңе өтпейді?» – деймін. «Жоғарғы Советте қазақша сөйлейді ғой», дейді. Ақыры: «Пікіріңізді ашық айтады екенсіз, бізге көмектесіңіз. Кімнің не айтқанын жазып беріп тұрыңыз. Өзіңізге жасырын ат береміз», – деп азғыруға көшті. Мен көнбедім. Тәжікелесіп көп отырдық. Қалаған жеріңе жұмысқа орналастырамыз деп те қызықтырды. Қорқытып та байқады. Іштей қобалжысам да илікпедім. Келісім сияқты қағазына қол да қоймадым. Ақыры, үш-төрт сағат ит-ырғылжың арбасып, ыңғайына көнбеген соң, әлгі капитан, фамилиясы әлде Виноградов, әлде Винокуров, өзі де шаршап, ашуланып: «Кет!» – деп қуып шықты. Əйтеуір, заманның жылымық кезі, сырттай аңдытқанымен, артық ештеңеге бара қоймады».

	– Ұлтшыл деп айдар тағылып, құлатып жібере жаздап, әрең қорғатқан дипломдық жұмысыңыздың отыз жыл өткен соң «Жұлдыз» журналында жарияланғанынан хабардар едік...

	Иә, қарап жүрмей, диплом жұмысыма «Қазақстан және «Правда» деген тақырып алғанмын. Сонда сол газеттің 1919– 1925 жылдарғы тігінділерінен республикамыз туралы жазылғанның бәрін қолдан көшіргенмін, мәшіңкеге басқанда 500-дей бет. Солардың көбі дипломда келтірілді. Мысалы, азамат соғысы кезінде Орынбор майданы ашылғаннан кейін Орта Азияға Фрунзенің әскері келген ғой. Одан соң «Красный Восток» деген пойыз жіберген. Соның құрамында, Лениннің еңбектерінде аты 400 рет еске алынатын атақты Георгий Сафаров деген қайраткер пойыз Қазақстанға кіргеннен бастап «Правда» газетіне мақала жазады да отырады. Олардың басты идеясы: Біз билікке жеттік, Түркістанның қожасы біз, Совет өкіметі деп келеді. Негізгі теориялық тезисі мынадай: Октябрь революциясы дегеніміз – пролетариат диктатурасы, ал Түркістандағы пролетариат тек орыстар ғана. Сафаров бір мақаласында: «В Перовске сидел самодержец Гержод», – дейді. Бұл қазіргі Қызылорда ғой, ал ана аты аталған Гержот сондағы ревком төрағасы. Соның аса қатаң билігі кезінде бір миллионға жуық қазақ ауа көшіп, қырғын тапқан дейді... Сафаровтың тағы бір мақаласында Жайықтың екі жағындағы он шақырымдық алап қазаққа берілмей отыр деп келетін тұстар да бар. Бір қызығы, әлгі, қазақты қырғынға ұшыратқан Гержот 60-шы жылдардың ортасында Қазақстан үкіметінен «персональная пенсия» сұрап келіпті... Не керек, осы тәрізді жайлардың беті ашылған диплом жұмысын қорғатуға болмайды деп, бұл Оразбеков өзі баяғыдан ұлтшыл еді, мына жұмысында ұлтшылдық иісі аңқып тұр деп, сонысын тіпті күшейте түскен деп сондағы сүйікті ұстаздарым мені ара талағандай қылғаны бар. Əйтеуір, мемлекеттік емтихан комиссиясының төрағасы Қасым Шәріпов зордың күшімен сүйреп алып шыққан бұл у-шудан».

	Мінекей, қарап отырсақ, қайраткер аға Нұрмахан Оразбек өмірінде 1991 жылғы ел көп айтатын ГКЧП-мен шайқасқа барар жолдың басында-ақ осындай бұралаң-бұлтарыс, үлкенді-кішілі қақтығыс, ұрыстар жиі-жиі болып тұрыпты. Күрескерлік пен қайраткерлік тәжірибесі жиналыпты. Соның бәрі көзге түсу, ерлік жасау үшін емес, әрине. «Лениншіл жаста» қызмет істегенінде: «Біз тегін танымайтын Иван болмайық», – деп жазса да; Қазақстан ЛКСМ Орталық Комитетінде: – «Мұхтар Мағауиннің «Қобыз сарынына» комсомол сыйлығын беру керек», – деп бұлқынса да; «Социалистік Қазақстанда» партияның желбуаз қаулыларынан жақсылық күтуден жалығып:

	«Оразбеков – саяси сауатсыз», – деген атқа қалса да; Партия тарихы институты мен ҚазТАГ-тағы билік сатыларындағы жағымпаздықтан жиреніп, екінші жағы, Пиночетті сөздіктен іздейтін дүмше аудармашыны жұмыстан қуып, артынан арызбен төпеленсе де – бір нәрсе анық – Нұрмахан Оразбектің айнымайтын мінезінде қалғандығы. Бала кезінен анасыз өссе де, тағдыры әке тезіне де аса жарытпаса да, санасына сіңген әділ-дұрысын істеу керек, ақ жүріп, адал тұру керек, біреуді біреу ренжітсе, ара түсу керек дейтін қағида. Бар болғаны сол. Совет Кеңес заманында «Қазақ іздеп жүрміз» деп мақала бастырса да сол. Қарағандыдағы жалғыз қазақ мектеп-интернатының үйін Суворов училищесіне бергізбей, айбаттана бір қоңырау шалумен-ақ сақтап қалса да сол. Газет беделімен күш салып қазақ ауданы Теңізді қайта ашқызса да сол. Қазақырух ұраншылары Жайық Бектұров ақсақал мен ақын Серік Ақсұңқарұлын қамқорына алса да сол. Ақыр аяғы өзі басқарған партиялық газеттің басындағы 70 жыл бойы мызғымай тұрған «Барлық елдердің пролетарлары, бірігіңдер» деген ұранды алып тастап, қазақтың «Бас кеспек болса да, тіл кеспек жоқ» деген мәтелімен бірінші болып ауыстырса да сол. Азаматтық парызына, ар ұстанымына адалдығынан. Сөйткен Нұрмахан Оразбекті Қарағандыдағы қазақ қауымы: «Қаһарманым!» – десе, дегендей-ақ емес пе. Олар ғана емес, бүкіл ата қазағы...

	...Алматыдағы Абай даңғылымен Прокофьев көшесі тұсынан өтіп бара жатсаңыз, анадай жерден «Қазақстан баспа үйі» деп жазылған, екі қабатты кеңсежай көзге шалынады. Нұрағаңның қазіргі үйі де, күйі де осында. Өзінше бір жосын. Жетпістемін, шаршадым-ау, дем алайыншы-ау демейді, сенбі-жексенбі, күн-түн демейді. «Мәдени мұра» бағдарламасының 10 томдық «Əлемдік саясаттану антологиясы» мен 10 томдық «Əлемдік әлеуметтану антологиясын» даярлау үстінде жанын жейді. Нұрағаң 14 томы шығып үлгерген бұл жауапты жұмысқа да барынша адал. «Мәдени мұра» ұрпаққа бар ұлағатымен, жатық та түсінікті болып жетсе екен дейді. Ал, енді, мұның сыртында, амандық болып, сәтін түсірсе алдағы жылы қайраткер де қайсар ағаның елу жылдық еңбек жолын Қазақстан картасы бойынша елестететін «Көрген жерден көз кетпейді» атты жаңа кітабымен де қауышып қалармыз.





БІЗДІҢ БЕКЕҢ




	Біздің Бекеміз. Бәріміздің демесек те, көбіміздің-ақ журналистикадағы көкеміз, алға салар айбынымыздай айкөл ағамыз. Бекболат Əдетов. Жетпіске келіп жатса да қашанғысынша жаны шуақ, көңілі мият. Қунақ та сергек. Бекең тек өзіне ғана тән мол мейірімімен жымиғанда ағаның дарқан жанының нұрымен аяланып, дәйім қуанып қалатынымыз да рас. Қолынан қаламы да түспеген. Қызметтен де қалмаған. Шынында да «Социалистік Қазақстанның» жетпісінші-сексенінші жылдардағы мүйізі қарағайдай бөлім меңгеруші серкелерінің бірі, «Қайнар» баспасы мен «Қазақстан коммунисі» журналында көрнекті із қалдырған, он жыл бедерінде «Ауыл» («Дала дидары»), «Дәуір-Время» атты екі бірдей республикалық газеттің бас редакторы болған Бекболат Əбиірұлының қазақ баспасөзіндегі қалам қайраты мен абырой-беделі, қабырғалы қайраткерлігі ел-жұртқа ежелден мәлім. Ал енді жазушылығы, аударма саласындағы еңбегі, тіл ұстарту орайындағы толғау-толғаныстары өз алдына бір төбе. Қалай десек те, елге танымал жазушы-журналист, баспасөз тарланының өмір тәжірибесінен бүгінгі қазақ журналистикасы алар тағылым аз емес.

	– Беке, сол заманда «Социалистік Қазақстанға» жұмысқа тұру да оңай болмаған көрінеді. Республиканың партиялық бас газетіне сіздің келу жолыңыздың өр-қия, бұрылыс-бұралаңы болды ма?

	– Болғанда қандай! Айтты-айтпады, сонда жастау кезімізде «СҚ»-ның ығынан жүруге жүрегіміз дауаламайтын. Атағын құрметтеу ме, айбынының мысы басып қорқақсоқтаймыз ба, әйтеуір сондай бір сезім. Бірақ мен «СҚ»-ға келгенше біраз мектептерден өттім. Соның бірі, бейнелеп айтқанда Торғай толғауы. 1962 жылы Қазақ университетін бітірерде қазіргі «Жетісу», сол кездегі «Коммунизм таңы» деп аталатын Алматы облыстық газетінде кәдімгідей, штатта жұмыс істеп жүргем. 88 сом айлығым бар. Беделсіз де емеспін. Қырсыққанда мені жұмысқа бөлген кезде Қостанай облысына жіберді. «Аға, мен осында жұмыс істеп жүрмін ғой», – деп ақырын айтып көріп ем, журналистика факультетіндегі деканымыз Тауман Амандосов, өзі бірбеткей, бетті кісі:

	«Ештеңе жоқ. Бар да жұмыс істе. Сен Қостанайдың күйеу баласысың. «Күйеудің атымен күл тасы» деген қазақтың мақалын білуші ме ең? Білсең сол!» деп кесіп тастады.

	«Коммунизм таңының» редакторы Əбдуәли Қарағұлов та: «Тәуір істеп жүр ең. Қайтеміз. Бұл өзі Орталық Комитетте бекітіледі ғой. Бұған шамамыз келмес. Жарайды, алдыңнан жарылқасын» деп батасын бергеннен басқа қайран қыла алмады. Бізге сол да медет еді.

	Содан менің де бір қырсық мінезім ұстап, әйелімнің еліне бардым деген намыспен ширыға қалып, Ләйлә есімді кішкене қызымыз бар, ұшақпен барған соң Қостанай обкомында Бекенов деген насихат бөлімі меңгерушісінің орынбасары: «Иә, қайда барғың келеді?» деп сұрағанда: «Ең алыс ауданға жіберіңіз!» деп басып салыппын.

	«Торғайға барасың ба?». «Барамын!». Бекенов сол арада сенбегендей қайталап сұрап, сосын жүгіріп барып дереу Торғайға телефон соқты:

	– Əй, Мәсәлімов! Саған жоғары білімді бір журналист жібергелі жатырмын.

	Жауапты хатшы таппай зарлап жүр едің ғой. Осы жігітті қой соған.

	Торғайымыз ит арқасы қиянда, 550 шақырым екен. «Ли-2» ұшағымен топ ете түстік. Маң басқан түйелер, шаң басқан балшық үйлер. Орналастық. Жангелдин аудандық өндірістік басқарма парткомының «Жаңа өмір», орысшасы «Новая жизнь» газеттерін шығару жұмысына келе мен де қосылып кеттім. Олар да бір жырғап қалды. Менен басқа жоғары білімдісі жоқ екен. Бәрі менің аузыма қарайды. Көсіліп жазамын. Шешіліп сөйлеймін. Ең кереметі, орысша білемін. Бірен-саран орыстарға бола шығатын «Новая жизнь» үшін қазақшадан орысшаға аударамын. Орысшадан қазақшаға қотарамын. Маған дейін Отан соғысына қатысқан, орысша газеттің орынбасары Ғани Халықов деген кісі аударады екен. Сол Ғанекең, тіпті, ойпырмай, керемет рахаттанып: «Аударшы, айналайын!» деп аударған қызығыма сүйсініп қарап отырады. Соған желпінген мен енді азғана орысшаммен, әуелі, орысша очерктер жаза бастайын.

	– Торғайдың азаматтары сізді тәк тұрып сыйлайтынын ептеп білуші едік, Беке. Соның мән-жайын да айта отырсаңыз?..

	– Қазіргі Сабыржан Шүкірұлы досыммен, журналист Əмірхан Абдуллиндермен әуел ұшырасқаным да сол Торғайда. Бір жолы редакцияға күнге әбден күйіп, пісіп-қатып, күреңіте тотыққан, біреуі сары, екіншісі аққұбаша екі бала келді. Өздерін Тұрғынбектің Серігімін, Мырзабектің Кеңшілігімін деп таныстырды. Жазғы каникулда кірпіш құйып жұмыс істеп жүрген көрінеді. Өлең жазады екен. «Əкел!» дедім. Əсіресе, Кеңшіліктің өлеңі ұнады. Екеуін де жариялап тұрдық. Бұл жігіттер кейін жақсы ақын болып, қазақ өлеңіне олжа салды. Кеңшілік марқұм кітаптарын қолтаңбасымен сыйлай жүріп, осы жайларды еске алушы еді. Бір қолтаңбасы мынадай:

	«Əрі ұстаз едің, әрі аға, Еңбегің кетпес далаға, Аман болса Сарбала!» Айналайын Кеңшілік еңбекті де ақтады ғой. Əттең, өмірден тым ертерек кетті.

	Бір таңғалғаным, сонда, қандай қырғын соғыстан кейін ел еңсесінің көтеріліп қалғандығы. Ықылас, ынта ғажап, желпініс күшті. Күнде демесек те, апта сайын Мәдениет үйінде концерт, шалқыған ән-күй. Нұрхан ақынның әсері, сырттағы Сырбай мен Ғафудың дүбірі білінуші еді. Бірақ жүре келе байқасам, Торғай туралы ән жоқ. Обал екен-ау деп ойладым. Домбыраны тыңқылдатып, ыңылдап отырып бірнеше күнде «Торғай жастарының вальсі» деген бір ән шығардым. Өлеңі де өзімдікі:



	Торғай төсі, берекелі мекенім,

	Ен жайлауда еркін басып өтемін.

	Ұлытау мен айдынды Арал арасын

	Еңбегіммен дүбірлеткен еркемін.



	Еңбегі елге жыр болған,

	Жарыста озып жүлде алған,

	Жасампаз елім, Жайсаңды жерім,

	Думанды менің Торғайым!



	Əнімді консерватория бітірген Болат Хамзин деген сондағы мықты домбырашы, дирижер, әрі композитор жігітке көрсетіп ем, пианиноға салып тыңдап қуанып кетті:

	«Оу, Бекесі, тамаша ән шыққан екен, концерт дайындап жатыр едік, жақсы болды. Тек мен де бір ән шығарып едім, соған сөз керек боп тұр» деді. Содан «Ұялмашы, қалқатай» деген әннің сөзі жазылды. Мұндағы мәтін мазмұны финотделдегі Серікбай деген жігіттің басынан кешіп жүрген ғашықтық жағдай еді:



	Шық, қалқам, шықшы үйіңнен, ұялмашы,

	Құрбыңа осындай бір сый арнашы.

	Торғайдың торғын кешін шымылдық қып,

	Жанымда бірге жүріп қиялдашы.



	Болат уәдесінде тұрды. Жаңа жыл кешінде осы екі ән де орындалып, ауыздан-ауызға, ауылдан-ауылға тарап кеткен-ді. Ана жылы Шақшақ Жәнібектің Арқалықтағы 300 жылдық тойына барғанбыз. Халық қарақұрым. Сонда «Торғай вальсін» 300 адамдық ансамбль орындап бір шалқытты-ау. Облыс әкімі Жақан Қосабаев сахнада тұрып, көпшіліктің арасынан мені көріп: «Е-е, міне, ән авторының өзі де келді» деп ілтипат білдірген. Алматының іргесіндегі Талғарда туған маған Торғай азаматтарынан осыдан артық не құрмет керек.

	Сабыржан досым ол кезде үйлене қоймаған. Шығармашылық одақ құрған Болат екеуміз тоқтай алмай, осы жөнінде де ойланып жүріп бір ойнақы ән тудырдық. «Бойдақ сыры» деп аталады.



	Жалғыздығын өмірдің тойлап келем,

	Жан-жарымды күн-түні ойлап келем.

	Жалықпай-ақ осылай жүрер едім,

	Аты жаман құрғырдың бойдақ деген.



	Торғайдағы келесі көктемім, Сегізінші наурыз күнгі концертте осы ән айтылып, «Бұл әннің авторлары Болат Хамзин мен Бекболат Əдетов, ән осында ортамызда отырған Сабыржан Шүкіровке арналады» деп жария еткенде, зал толы халық ду күліп, дүркірей қол шапалақтаған бір дәурен еді-ау. Бұл әндер әлі күнге дейін айтылып жүр. Қазақстанның халық ақыны Қонысбай Əбілов сұрап алып, Торғай туралы әндер жинағына кіргізген. Əттең, соңғы кезде Торғай туралы әндердің тағы бір жинағы шығыпты, бірақ сонда «Ұялмашы, қалқатай» әнінің авторы деп мүлде басқа біреу көрсетіліпті дегенді естіп, осы күндері көңілім қаяулы болып жүр.

	– «СҚ»-ға қалай келгенімді айтамын деп едіңіз?

	– Өзім де соған келе жатырмын ғой. Айттық емес пе, «СҚ»-ға кіру оңай емес деп. Екі жылым өткесін, Торғайда жүре беремін бе, елге қайттым. Ел дегенім осы Алматымыз. Қайтқанымды қайтейін, жаңадан облыс ашылғанда сол Торғайға тағы қайтып баруыма тура келді. Алматыда «Жетісу» газетінде, «Қазақстан коммунисі» журналында істеп, қаламым бұрынғысынан да желдене түсіп, Əбдуәли Қарағұлов пен Құрманбек Сағындықов сияқты кісілігі мол, білімдар редакторлардың алдын көріп, үлкен ортада ысылып та қалған кезім. Очерк, фельетон, мақалаларым күн құрғатпай бұрқырап шығып жатады. Пәтер де алып едім. Сөйтіп тоғайып жүргенде ұстазым, диплом жетекшім Төлеубай Ыдырысов: «Əй, Бекәй, ана «Торғай таңына» жақсы замредактор тауып бер дегесін, мен сені айттым. Мен десең, соған баршы?» деп қояр да қоймай жабысқасын, қынжылсам да, көңілін қимай, Торғай жаққа тағы да көтеріле ұштым. Əрине, бұл жолы Арқалыққа. Сабыржан досым обкомда нұсқаушы екен. Қайтадан басымыз қосылып, дүбірлі күндеріміз жалғасып кетті. Аптығым басылғасын ойлаймын: «Апырмай, жылы орнымды суытпай, астанамда неге жүре бермедім?» деп. Аңсарым қайтадан Алматыға ауды. Неде болса қайта баруым керек. Қайтудың жалғыз жолы – «Социалистік Қазақстан». Содан, не істеймін, әйтеуір, құдай берген қалам бар, жарқырап көрінбекке бекініп, «СҚ»-ға да әдемі материалдарды төпелеп төктім де отырдым. Жарты жыл өтті ме, өтпеді ме, бір күні үйге Сарбас Ақтаев телефон соғып тұр: «Əй, Бекәй, сен осы Торғайдың отын оттап, суын сулап болған шығарсың. Енді қайту жағын ойламайсың ба?» дейді. «Е-е, соны ойламасам сендерге жазамын ба? Қайтару өз қолдарыңда емес пе?» деймін. «Онда бізге тілші бол». «СҚ»-дағы он бес жылдық салауатты еңбек жолым осылай басталып еді.

	– Сол кездегі аға газеттің абзал қасиеттері қандай болды?

	– Шамалы уақыт Торғайда меншікті тілші болып істегесін мені Сапар Байжанов Алматыға, аппаратқа алдыртты. «СҚ»-да ылғи сықиып қалған кілең мықтылар істейді, еркіндік жоқ деп ойлайтынбыз. Олай емес, ұжым құшағын жайып, бірден бауыр басып, ойнап-күліп араласып кеттік. Обалы не керек, Сапекең жақсы жігіттерді жинауға тырысты, ұжымға кең болды. Бір жақсы жері – әркімнің даралығын көре білетін, бағалай білетін. Əр журналистің өз қолтаңбасы болғанын қалайтын, өз стилін ешкімге телімейтін. Бірінші орынбасар Балғабек Қыдырбекұлы қатаң тәртіптің адамы еді, жұрт ығынып, қаймығып тұратын. Сол Бәкеңнің өзі де қаламы қарымды, дарын ды жігіттердің қадіріне жетіп, еркелетіп ұстайтын. Тіпті, кейде жазатайым сүрініп кеткендер азаматтықты бір жасаса сол кісі жасар деп қатал Бәкеңнің өзіне жүгінетін. Соның бір мысалын Əлібек Асқаровтың «Социализм әңгімелері» дейтін топтамасынан оқып, қатты риза болғаным бар.

	Мерекелеп көкке шыққанда ешқайсысы бастықпыз деп көкірек кермейді. Сапекең әнін айтып, биін билеп ортамызда жүреді. Бәкең де домбыра тартып көңілді отырады. Сондай бір сейілде мен домбырамен ән айтып отырып: «Бүлдірген! Қандай жақсы ағалармен арақ ішіп, ойнап-күліп бір жүрген» деп әуелеттім. Жігіттер мәз болып күліп жатыр. Əсіресе, менің сол жағымда отырған Сауытбек інім лекілдей күліп, соншалықты мәз болғаны әлі есімде. Бәкең де жымия түсіп: «Дұрыс, дұрыс!» деп қолпаштап қойды. Міне, осылай, бір үйдің баласындай, бір қолдың саласындай болып жұмыс істеген сол уақыттар қазір де көзден кетсе де, көңілден кетпес, қимас, сағынышты кездер ғой.

	– Беке, көпшілік өзіңізді ой мен тілге бірдей жүйрік, тайпалған сужорға, шебер журналист ретінде біледі. Кешеден бүгінге сабақтасқан журналистік өнер жайында не айтасыз?

	– Мақаланы оқтаудай жұтындырып шығару, артық сөз, әрі-сәрі ой қоспау, саяси ұстамдылығын сақтау орайында Құрманбек Сағындықовтан да біраз сабақ алғанбыз. Ал енді нағыз үлкен, салуалы мектептен «Социалистік Қазақстанда» жүріп өттім десем, бір өтірігі жоқ. Əр сөзді салмақтап, саралап, екшеп қолдануға, ауа жайылып кетпеуге үйретті осы мектеп. Қазіргі «Егемен» де сол байсалдылық дәстүрін сақтағанына қуанамын. Еркін елдің үні болғандықтан кең көсіліп, кемел толғайтыны да сондай жарасты. Базбіреулер «Егемен» қатып қалған қасаң газет деп кергіп отырады. Солар газетті оқымастан, сырттан жай тон пішіп айта салады ғой деймін. Əйтпесе, әсіресе танымдық тұрғыдан қызығып оқырлық тартымды газет дәл осы «Егемендей» болсын. Еліміздің шежірелі тарихы, ұлтымыздың мұрат-мүддесі, қазақ рухы мен мәдениеті жайындағы келелі әңгіменің бәрі осыдан табылады. Сонымен бірге, еліміздің, мемлекет пен үкіметтің бас газеті болғандықтан, салиқалы да сарабдал сөйлеп, ұстамдылық үлгісін танытқаны қандай ғанибет. Бас газетімізге желпілдемеді деп өкпелеу жөн емес. Бас газеттің басында кешегі өзімнің ізбасар інілерім отырып, өнегелі дәстүрді жалғастырып, тәуелсіз еліміздің жарқын шежіресін жасап жатқанына мерейленемін.

	– Беке, он жылға жуық республикалық екі газетті басқарғаныңызда, екі ретінде де сіздің орынбасарыңыз болдым, сондықтан қай жағынан алсақ та қандай тамаша редактор болғаныңызды өзіңіз айтпасаңыз да, біз білеміз. Редактор дегеннің өзі, сайып келгенде, тіл сарашысы ғой. Міне, оншақты жылдың жүзінде Т.Рысқұлов атындағы экономика университетінде «Мемлекеттік тілді дамыту орталығының» жетекшісі болып келесіз. Бұл да тіл. Газеттерге жазатын мақалаларыңыз да тіл түйткілдерін қозғайды. Əманда қасыңызда жүретін ескі досыңыз Ғалым Тыныбаев ағамыз «Бекең өз ісінің академигі ғой, шіркін!» деп таңдай қағады. Бұл қайдан шыққан сөз?

	– Қайдан болушы еді? Өзімнен де. Бір қадірлі академигіміздің университеттің ғылыми журналына ұсынған мақаласын жарамайды деп қайтарып бергем. Олпы-солпы, орашолақ екен. Сол кісі телефон соқты. «Неге баспайсыз?» дейді. «Бұл қалпында жарамайды екен.

	 Жөндеп әкелгеніңіз жөн болар еді».

	«Сен менің кім екенімді білесің бе? Мен – академикпін». «Мен де өз ісімнің академигімін. Сіз академик болсаңыз, журналға жаман мақалаңызды неге тықпалайсыз?». «Мен сені ректорыңа, Мамыровқа айтамын». «Айтыңыз. Өзі қол қойып, мына мақаланы шығар десе, шығарайын». Ертеңіне академик ағамыз тағы телефон шалды: «Бекболат шырағым, әлгі мақаланы өзім алып қайтадан қарап берейін» деп сыпайы сөйлесті. Қайтып әкелгенінде тәп-тәуір мақала болып шығыпты, нөмірге салдық. Тегінде, ақсақалға алғашқы нұсқаны біреулер жүрдім-бардым дайындап берсе керек.

	Айтайын дегенім, газет бетінде, теледидар, радиода да тілге салақтық үдеп барады. Осы жай көп толғандырады мені. Тіл түйткілдеріне арнап мақалалар да жазып жүрмін.

	«Платон менің досым, бірақ, шындық қымбат» дегендей, Сабыржан досымыз екеуміздің арамыз осы тілге байланысты суыңқырап барып қайта жарастық. Ол да, мен де өз пікірлерімізде қалдық. Біз тіл жөнінде таласпайтын болдық. Ал, басқа қаламдастарға айтарым: әсіресе, тасқа басылатын тілге мұқият болған жөн. Артық желпілдеткен де жарамайды. Қасаңдықтан да сақтасын құдай. Əрбір сөз орнында тұрып, рет-ретімен, өзінің мағынасымен қолданылғанға не жетсін.

	– Беке, өз сөзіңізбен айтқанда, сіздің ішіңізде бір орыс және бір жазушы өліп жатқан сияқты көрінеді маған.

	– «Орыс өліп жатыр» дегенде, баяғы орысша жазғыштығымды айтып тұрсаң, соны дамыта бергенде Əнуар Əлімжанов, Сәтімжан Санбаевтар сынды орыс тілді қазақ қаламгері болып та кетер ме едім, кім білсін. Ал, аудармашылығымды айтсаң, оған дауым жоқ. Орыс тілінен алты романды қазақшалағаным рас. Қайсыбірін айтарсың. Жазушылық жайына келсек, әңгіме-хикаяттарымнан құралған «Алтынай», «Бәйшешек», «Жердегі жұлдыздар» атты үш кітабым жарық көрген. Осы күндерде шығармашылығымның әр қырын қамтыған «Іңкәр көңіл» жинағым шығып жатыр. Сен, қу бала, «ішіңізде бір жазушы өліп жатыр» дегенде, менің өстіп жүріп Жазушылар одағына мүше еместігімді бетіме басып отырсың-ау,ә? Ол тұрмақ, мені керек қылып жатқан Журналистер одағы да жоқ. Ардагер журналистердің кеңесі бар деп естимін. Олар да «қайдасың-ау, қалайсың-ау?» демейді.

	– Менікі сіздің қамыңызды ойлағандық қой, аға. Ана жолғы төл мерекемізде «Қазақстанның құрметті журналисі» атағынан дәл өзіңіздің шет қалғаныңызға да қынжылып едік.

	– Е, оған бола өкінбе. Құдай бір жөнін берер. Аман болайық.

	– Олай болса, көңіліңізді Құдай көтерсін. Өзіңіздің «Егеменіңіз» мерей жасыңызбен құттықтайды, «Біздің Бекең!» деп құрметтеп, бауырына басады қарашаңырағыңыз.

	– Осыдан артық маған қандай мерей болсын!

	– Əңгімеңізге рахмет.





КӨП ҚАНАТТЫ ҒОСМАН




	«Қос қанат құсқа біткен маған бітсе...» деп әнге қосып армандаушы еді-ау қайран аталарымыз. Өзім қырық жылдай жақсы білетін жағаттас дос, жамалды азамат, Ақмола облыстық тілдерді дамыту басқармасының бастығы Ғосман Төлеғұлды қос қанатты емес, көп қанатты жандай көретінім бар. Оның қанаттары – қай қияға салса да көтере самғататын адами қасиеттері, білімі мен білігі, ақыл-парасатының молдығы, жан-жақты туабітті дарындылығы дер едім.

	Жетпісінші жылдардың басында Зеренді аудандық газетінің атағы күллі Көкшетау облысы бойынша дүркіреп тұрды, сол кездегі партиялық тілмен айтқанда, «кадрлар ұстаханасы» аталып, зеренділік журналистер басқа аудандық газеттерге редакторлыққа, облыстық газеттер мен облыстық партия комитетіндегі жауапты қызметтерге жиірек барып жататын. Тіпті, республикалық Баспа жөніндегі мемком төрағасының тікелей көмекшісі болып кеткендері де бар.Сол тұстағы орысша газеттегі белді журналисіміз Ғосманды да біресе аудандық комсомол комитеті, біресе аупартком аттай қалап алып кетіп, ол болса, «Ат айналып қазығын табады» дегендей, көңілі сүйген журналистікке бәрібір қоймастан қайтып оралатын.

	Əуелде орыс тілдіге балап онша жұғыса қоймаған Ғосманымыз жақынырақ білісе келе, байқасам, қазақшаңыздың түбін түсіріп, бұлбұлша сайрайды екен. Əзілі әдемі, қалжыңы қазақы. Ашықжарқын мінезімен орыс жігіттері арасында да кеудесін биік ұстап, жарығын шашып, жарқырап-жайнап жүргеніне біздің де айызымыз қанып, мерейіміз өсіп отыратын. Журналистикадағы ұлағатты ұстазымыз, мысал жанрында өзіндік орны бар жазушы, редакторымыз Баймұрат аға Азнабаев бас болып Зеренді көлінің қарағайлы жыныс жағасындағы «Орманшы үйінде» әрбір 5 мамырда Журналистер күнін мәре-сәре атап өткенде, Ғосманның домбырамен ән де салатын, күй де шертетін өнерін көріп, ішім одан сайын жыли түскен-ді. Бірақ Ғосман мен ойлағаннан әлдеқайда тереңірек болып шықты. Ол өлең жазады екен. Қазақтың әдебиетінен де, тарихынан да хабары мол. Аудандық қазақша газетте апта сайын әдебиет бетін беріп жүрген мен Ғосманның өлеңдерін сұрап алып жариялайын. Онымен қоймай әңгіме де жазады екен.

	«Көнебай сынықшы» деген әңгімесі Көкшетаудың облыстық газетінің бәйгесін иемденгені есімде. Бір-екі әңгімесі кейінірек «Жұлдыз» журналында да жарияланды.

	Жер-жерде халқымыздың айтыс өнері қайтадан жанданып-жаңғыра бастаған жылдарда «Қазақстанның 40 жылдығы» кеңшарында партком хатшысы болып жүрген Ғосекең партия қызметкерімін деп бәлсінбей, үкілі домбырасын қолға алып, айтыскер ақын ретінде де белсеніп шықты. Ауданда оза шауып, облыста үш-төрт мәрте жүлдегер танылып, республикамызға танымал Баянғали Əлімжанов, Құдайберлі Мырзабеков сынды айтыс жампоздарымен үзеңгі қағыстыра жыр толғады, сөйтіп қазағы аздау Зеренді мен Көкшетауда ұлттық мәдениеттің өркен жаюына жеке басының үлгісімен де дем-тыныс берді. Біржан сал мен Ақан серінің өнерін жалғаған сол бір серілік дәуреннің белгісіндей, Көбей Сейдеханов қол қойған Қазақстан ақын-жыршылар одағының №88 мүшелік билеті біздің ұқыпты досымыздың жеке архивінде әлі сақтаулы тұр.

	Үкілі домбыра дегеннен шығады-ау, кейін білдік қой, домбыра Ғосманның бала жасынан бергі жан серігі екен. Оның жүрегіндегі нәзік иірімдерді танытар бір ғажап жағдайды айта кетсек, 1969–1971 жылдары Ресейдің Горький (қазіргі Нижний Новгород) және Абакан қалаларында әскери борышын өтей жүріп туған ел-жұртын сағынған жас жігіт өз қолымен ойып шауып, әп-әдемі домбыра жасап алады. Қазағының әндерін айтып, қаракөздерді маңайына үйіріп, сағыныш мауқын солай басады. Қарап отырсақ, бұл да кез келгеннің қолынан келе беретін іс емес-ау. Кезінде Ақан сері талай ат шалдырып, әнге бөлеген ескі Сәберлі, жаңаша Əлжан әлі күнге дейін қаймағы бұзылмаған қазақ ауылы. Содан да болар, әкесі Төлеғұл алтыншы сыныптан кейін баласының «болашағын ойлап», қолтығына қосымша қанат байламақшы болып орыс мектебіне ауыстырса да, талапты жеткін өзінің негізгі қанаты – қазақ тілін жоғалтпады. Түптеп келгенде, оның бағын ашқан да өзінің ана тілі.

	Өмір Ғосманды ерте есейтті. Мектепті бітіре сала өзі ұнатып түскен Шоқан Уәлиханов атындағы Көкшетау педагогикалық институтының физика-математика факультетіндегі оқуын екінші курста үзуге тура келген. Өйткені, әкесі қайтыс болған, ағасы әскерге кеткен. Анасы ауылда жалғыз қалып еді. Еті тірі бозбала бозбастанбай еңбекке араласты. Əуелде тракторшы, сосын бағаналардың басына өрмелеп байланыс монтері болды. Туған ауылына радио, телефон желісін тартуға қатысты. Өстіп жүріп өмір көрді, тәжірибе тоқыды. Техникаға әлі күнге дейін құмар досымыздың сондағы үш аяқты «Иж-Юпитер» мотоциклімен Зерендінің тау-тасын шарлайтынымыз да, кеңшардың картобын терісуге думандатып баратынымыз да өзінше бір дәурен екен. Шағалалы ауыл шаруашылығы техникумында сырттай оқып жүргенде болашақ жары, бұл күнде тәтті немере-жиендерін сүйгізіп отырған екі қыз, бір ұлының анасы Күлзағиламен танысты. Сондағы аудандық газет ұжымы Зерендіден Əлжан ауылына Ғосманның үйлену тойына жүк мәшинесімен барып, айлы түнде әуелете ән шырқап қайтқанымыз әсте естен кетер ме. Соның алдында Петя Фидченконы үйлендіргенбіз. Ғосманнан кейінгі кезек бізге келген. Орысшадан ешкімге де оңайлықпен дес бермес Ғосманның бағын ашқан қазақ тілі деуіміздің себебі де жоқ емес. Тоқсан бірінші жылы Компартия құлар шақта партком хатшысы Төлеғұлов жолдасты жебеуші қанатымен көтеріп алып бөлім меңгерушілік қызметін ұсынған өзге емес, облыстық қазақ тілді «Көкшетау» газеті болатын. Осыдан бастап Ғосманның дарын-қабілеті барлық қырынан жарқырап көріне бастады. Ұйымдастырушылық дейсіз бе-ау. Шығармашылық дейсіз бе-ау. Қайсысынан болсын қамшы салғызбады. Содан бір жыл өткенде Көкшетау облыстық атқару комитетіне бас маман болып жоғарылатылып, аз уақыт Мәдениет, ақпарат және қоғамдық келісім министрлігіндегі бөлім бастықтығын есептемегенде, бұдан кейінгі жиырма жылдық еңбек жолы облыс көлеміндегі жауапты қызметтермен тікелей байланысты болып келеді. Осы жылдарда облыс әкімінің баспасөз хатшысы, облыстық тіл басқармасының бастығы, облыс әкімдігінде ішкі саясат бөлімінің меңгерушісі, Қазақстан халықтары кіші ассамблеясының атқарушы хатшысы, ал Ақмола облысының орталығы Көкшетауға ауыстырылғаннан кейін осында ақпарат және қоғамдық келісім басқармасында әуелі орынбасар, сосын басқарма бастығы болып абыройлы қызмет атқарды. 2004 жылдың сәуірінен дәл бүгінгі таңға дейін облыстық тілдерді дамыту басқармасын аса бір байыптылықпен басқарып келеді.

	Əлбетте, біз қазақ тілді «Көкшетау» газеті Ғосманды көтерді деген сөзді әсте де мансап тұрғысынан айтып тұрған жоқпыз. «Көкшетау» оның азаматтық толысу, шығармашылық дарынын ашу баспалдақтарына жол ашты. Ең бастысы сол, биліктің бір шетінде жүрген ол халқының кәдесіне жарай білді, ұлттың мұрат-мүддесіне қарлығаш қанатымен су тамызғандай септесуден жазбады. Əсіресе, егемендіктің алғашқы жылдарында тіл майданында орыс тілділер дейтіндердің өкілдерімен толып жатқан мәселелер бойынша талай-талай пікір-таластар мен айтыс-тартыстарды бастан өткерді. Мінезі орнықты, білімі терең, өмірлік тәжірибесі бай, парасаты мол Ғосман сондай сындарлы шақтарда ұстанымына берік болды, өзінің наным-көзқарасын қорғауда табанды күрескерлікпен қатар жан дүниесінің зор мәдениетін де танытты. Осы ретте біздің досымыз туралы қарсы майданның қас-қабағын білу артық болмас еді. Көкшетауда шығатын тәуелсіз «Курс» газетінде белгілі жазушы, публицист Виктор Терещук былай деп жазды: «...Тілдер проблемасы жөнінде басты қарсыластар облыстық тілдерді дамыту басқармасының бастығы Ғосман Төлеғұл және мен болып шықтық. Қарсыласым, былайша айтқанда, бірден шабуылға көшіп, облыс халқын мемлекеттік тілді үйренуге тезірек әрі белсендірек икемдеу орайындағы ойларын ортаға салды. Мен болсам айдан анық нәрсені жоққа шығармай, әйткенмен, осы қарбаласта орыс тілінің шетке қағылмауын ізерледім. Сол пікірталас бірнеше сағатқа созылды. Кейіннен газет бетінде жалғасты. Пікірталас еркін, ашық, тартысқа толы, тіпті, кей реттерде қытымыр, қатаңырақ болса да, оған қатысудан өз басым шынайы ләззат алдым. Мәселенің маңыздылығынан ғана емес. Оның тағы бір себебі сол, қарсыласымның әншейін сықиған шенеунік емес, өз ісіне адал берілген, өресі биік кәсіпқой екенін бірден сезіндім. Ой өрбітуші аса мәдениетті, зиялы адам еді. Пікірталастың ең бір шиеленіскен тұстарының өзінде де қарсыласым сабырлы, байсалды қалпынан жаңылмады, бірде-бір намысқа тиерлік ауыр сөз айтпады. Ол тек балталаса бұзылмас «темір» дәлелдерді келтірді де отырды. Сонысымен бәрімізді ұстамдылыққа, мәдениетіміздің үлкен саласы тіл туралы айтысқанда үлкен мәдениеттілікке шақырғандай болды. Шынын айтқанда, осы пікірталасты және сондағы қарсыласымды әлі күнге дейін бір жылы сезіммен еске аламын. Сол жекпе-жектен кейін Ғосман Төлеғұлұлы екеуміз жолыққан сайын құшақтасып амандаспай өткен жеріміз жоқ. Мұндай үлкен жүректі адаммен басқаша болуы мүмкін де емес».

	Міне, идеялық қарсыласы болған орыс азаматының біздің досқа берген бағасы.

	Өзін мемлекеттік қызметтегі қазақ ұлтының өкілі ретінде өзгелерге сыйлата білуі, халқының мүддесін көздеген өз пікірімен санастыруы, ұятқа қалдырмас биік өреден көрінуі Ғосманның қай деңгейдегі қайраткер үшін де үлгі боларлық өнегесі дер едік. Содан да болар, кезінде ол облыстық ақпарат және қоғамдық келісім басқармасының бастығы қызметіне ұсынылғанда барлық ұлттық-мәдени орталықтардың басшылары оған өте жақсы мінездеме беріп, айталық, «Истоки» орыс қоғамының төрағасы, әйгілі «Лад» славян қозғалысының белсенді жетекшілерінің бірі Владимир Намовир оның бойындағы ізгілікшіл кісілік қасиеттерін, ой өрісінің кеңдігін, кіммен де болсын тіл табыса алар мінез байлығы мен ілкімді ұйымдастырушылық қабілетін атап көрсеткен болатын. Ана бір кезде досымыздың Ресейдің Омбы өңірінің қазақтарымен, ондағы «Мөлдір» ұйымымен мәдени-рухани қатынасты жолға қойған жақсы істеріне де сүйсініп отырушы едік. Осының бәрі Ғосманның мемлекеттік қызметтегі қатардағы шенеунік шекпеніне әсте сыймас қайраткерлік тұлғасы мен азаматтық бітім-болмысын ажарландырып айшықтай түсетіндей. «Мәдениет қайраткері» және «Қазақ тілінің жанашыры» төсбелгілерімен марапатталуы осы сөзіміздің және бір айғағы.

	Мақаламыздың соңына қарай сары майдай сақтап отырған тағы бір жайға келер болсақ, Алаштың алып жазушысы Мұхтар Мағауин: «Алыс Көкшетауда жатқан зиялы азамат Ғосман...» деп ілтипатына алыпты. Талабы қатты, талғампаз Мұхаңның аузынан сирек шығатын лебіз. Тіпті, ауызша да емес, шығармалар жинағының 11-ші томының 431-бетінде тасқа басып тұрып айтқан. Атақты жазушының алғысына Ғосман елді елең еткізген «Қазақ тарихының әліппесі» кітабын орыс тіліне тамаша тәржімелеп шыққаны үшін бөленіп еді. Қазақша қанық бояуды, астарлы да ажарлы мағынаны орысша айқын таңбалап жеткізе білген тілектес аудармашы өз ықыласымен құдай беріп табыла кеткеніне Мұхаңның мейірлене қуанғанына сол кезде ол кісінің қасында «Жұлдыз» журналында жүрген өзіміз де куә болғанбыз.

	Қаншама жауапты қызметтер атқара жүргендегі Ғосманның бір дара қасиеті, шығармашылықтан бір сәтке қол үзген емес. Қазақша, орысша бірдей жазады. Бұл күнге дейін қазақшадан орысшаға аударған үлкенді-кішілі оннан аса, орысшадан қазақшаға қотарған бес кітабы жарық көрді. Редакторлық еткен, құрастырған кітаптарының бірқаншалығы да біраз сырдан хабардар еткендей. Ғосман кімдерді аударды десек, Мемлекеттік сыйлықтың лауреаттары Қойшығара Салғараұлы, Əлібек Асқар, Дүкенбай Досжан есімдерінің алдан шығуының өзі-ақ еңбектің толымдылығын танытқандай. Сонымен бірге көкшетаулық қаламгер, марқұм Нұрмұханбет Ысқақовтың «Кенесары ханның жорықты жолдарымен» атты өте құнды тарихи-танымдық кітабын орысшалауы да Ғосманның ұлттық рухқа адалдығын және бір паш еткендей.

	«Əлі жеткен алып та жығады, шалып та жығады» дегендей, әлемдік ақыл-ой алыптарын қазақша сөйлетті. Бұлардың ішінде орыс ғалымы К.Циолковский, ағылшын философы Б.Рассель, әлемдік марқасқалар Роберт Оуэн, Карл Клаузевиц, Артур Шопенгауэрлер бар. «Əлемдік саясаттану антологиясының» сегізінші томын мұздай қып аударып бергені үшін Ғосманға белгілі баспагер ағамыз, талғам-талабы жоғарыдағы Мағауиннен артық болмаса, кем емес Нұрмахан Оразбектің де ризашылығы мол көрінді.

	Тоғышар шенеуніктің шығармашылықта несі бар? Ал, Ғосманның жөні бөлек. Ол айтады: «Жалпы, орыс тіліне аударудағы басты мақсатым – егемендіктің алғашқы жылдарында қаулап жарық көре бастаған қазақ тарихын, оның бұған дейін беймәлім болып келген аса көп ақтаңдақтарын, қазақи өр рухты төлтума мәдениетті көрсететін тамаша кітаптарды орыс тілді оқырманға жеткізу болды. Мұны өмірлік мұратыма баладым». Олай болса, біздің досымыз мұратына жетті. 1991 жылы Көкшетауда Абылайханның 280 жылдығы өткізілейін деп жатқанда осынау ұлы тұлға туралы көрнекті тарихшы Рамазан Сүлейменовтің көлемді еңбегін орыс тіліне тезінен тәржімелеп, облыстық «Степной маяк» газетінің табаны күректей он нөміріне жариялатып еді. Осылай басталған өмірлік мұраттың бастау-бұлағы бірте-бірте кеңейе берген. 2008 жылғы қарашаның соңғы күндерінде «Егемен Қазақстанда» Мемлекеттік хатшы Қанат Саудабаевтың «Елбасы» атты айтулы мақаласы жарық көрді. Келесі күні «Казахстанская правда» дүйсенбіге қарамастан арнайы нөмір шығарып, жаңағы мақаланың орысшасын «Лидер нации» деген атпен үлкен екі бет етіп берді. Осыны сонау Көкшетауда отырып ұзақты күн орысшаға аударып, Астанаға «электронды поштамен» жеткізіп берген де Ғосман болатын. Абылай ханнан тартып, Кенесары ханға жалғаған, одан қазақтың арғы-бергі тарихын адақтай келіп, бүгінгі ел Президентінің толағай еңбегін орыс тілді оқырманға жарқыратып жеткізуге септескен, біздің ғана емес, «Егемен Қазақстанның» да абзал досы, тілектесі Ғосман Төлеғұлды өзінің осындай өміршең қанаттары биік мұраттарына самғата бергей.





АЛТЫН АДАМ: АҢЫЗ БЕН АҚИҚАТ




	Кеңес заманының ұнамсыз қаһарманы, сол кездерде «Алтын адам» деген айдар тағылған Мүсілім Дайырбеков феноменінің өміршеңдігі қайран қалдырғандай. Хақ мұсылманығын атының өзі-ақ әңгімелеп тұрған Мүсекеңнің өмірі, өнегесі мен үлгісі әрқашан елдің аузында, жұрттың назарында. Ешкімді бейжай қалдырмайды, тамсандырумен, таңдандырумен келеді. Шын мәнінде де Төле бидей арғы асыл атасына тартып туған ұл. Ал түп нағашылық тумысы Қаз дауысты Қазыбектей қыдырға барып тіреледі екен. Тектілік тамры қайда жатқанын осыдан-ақ аңғара берейік. Уақытының қалыбына сыймаған кезінде қоғамды жайлаған қара қызғанышпен қапасқа қамалған қамкөңіл жылдарда «Алмас кездік қап түбінде жатпайды» дейтін ата нақылын айғақтап берген де осы азамат. Лефортово мен «Матросская тишинадан» бастап Кеңес Одағының небір атақты түрмелерін түгелдей дерлік адақтатып шығарғанда мойымай да сынбай, қажымай да қынбай, жүректегі мейірімін жоғалтпай ерлігі мен берендігін кебенек ішінде таныта білген тастүлек тарлан, қаранар қайсар батырымыз да осы кісі болып шықты. Не ғажабы барын білмейсіз, еркіндікке шыға сала еңбегі тағы жанады, бақыт құсы көптің ішінен таңдауын түсіріп басына қонады, ырыс-береке, бақ-мереке, қауымның ілтипат-құрметі тағы да осы ақжолтай ағатайымыздың айналасына үйіріле қалады. Бірақ тәуелсіз қазақ елінің қазіргі қоғамы мен бүгінгі заманы Мүсекеңнің жомарт бейілмен жұртымен бөліскен бақ-талайын, басындағы бақытын қызғаныш етіп отырған жоқ. Қайта, керісінше, мұнысына, қуанады, қолдайды, қолпаштайды.

	Мүсілім ағаның осындайлық өмір жолы мен өнегесіне үңіліп, іс-харекетін ой елегінен өткізе зерделей қарап, аяулы ақын Төлеген Айбергеновше толғасақ, шыннан-ақ «... бұл қазақта жігіттер бар нарқасқа. Бұл қазақта жігіттер бар мәрт-батыр, Жалаңаш батыр көбі оның. Аударып тастар сен үшін Алтын бар десең астында мынау төбенің». Мүсекеңнің баһадүрлік бітім-болмысы мен жақсылық жасағыш жан дүниесіне осы өлең жолдары жақсы анықтауыш болып, алақанға жайып салып көрсеткендей екен. Азаматтың бұл бағаға лайықтылығына өмірдегі өр мен белінің айғақтары жетерлік. Қарапайым тіс дәрігерінің ішкі әлемінің ізгілігіне құсы түсіп, ықыласы ауған Алаштың біртуарлары ішінде Дінмұхамед Қонаевты, Бауыржан Момышұлын, Олжас Сүлейменовті бөле-жара атар едік. «Досыңды айтшы, мен сенің кім екеніңді айтайын» деген қанатты сөздің ақиқатына да осы арада ден қоямыз.

	Ендеше, «осындай сенім биігіне көтерілудің сыры неде?» деп бір сәт сауал тастауға біздің де хақымыз бар шығар. Ол сырды білмейтіндер үшін оның жұмбақ күйінде қала бергені де әділетке жатпас. Демек, біз Қадыр ақынша айтқанда, мүсінін жақсылықтан құя салған Мүсекеңнің тылсымын тербетуге, жұмбағын шешуге өзімізше ұмтылыс жасап көргеніміз де жөн-ау. Осынау алтын адам жайында кезінде көп айтылған алуан-алуан әңгімелердің аңызы қайсы, ақиқаты қайсы, соны да білейік. Жамандықпен алысуда «отқа салса күймейтін, суға салса батпайтын» алпамыстық қасиет оның бойында қайдан пайда болып, қалай шыңдалғанын пайымдап өту де бір ғанибет болмас па.

	Сөйтсек, сонау бала жасынан-ақ Мүсілімнің іздегені ізгілік екен, көздегені кісілік екен. Сол балалық шақтың бір оқиғасы мынадай. Соғыстан кейінгі ашқұрсақ күйзеліс жылы әкесі өзбек досының үйіне ертіп ала барады. Үй иесі ойнап жүрген балалардың қолына бір-бір жұқа нан ұстатады. Өзі аш болса да, Мүсілім сол нанды жемей, қойнына тығып сақтап, кешке анасына әкеліп береді. Қайран ана көзіне жас алып, нанды балаларына үзіп үлестіреді. Мүсілімнің жүрегіндегі таусылмас мейірім-ізгіліктің бастау бұлағы нақ осы күні көзін ашқан болар, бәлкім.

	Жүрегінен сылдырап аққан осы ізгіліктің кәусар бұлағы Мүсілімді арман шыңына шығарып, жақсылармен жанастырды, отызда орда бұзды, қырықта қамал алды, тең құрбының алды болды. Алыс-жақыннан, асқар таулардың арасынан, ғарышкерлердің Жұлдызды қаласынан мұзбалақ достар тапты. Тіптен, сол шақтарда Шәкәрімдей ардақты арыстың ұлы Ахат ағамен арнайы іздеп барып танысып, табысып, ақ батасын алғанының өзі жігіттің негізділігін білдірмей ме! Құдайға шүкір, тұрмысы да ешкімнен кем болмады, 1977 жылдан бастап Алматы қаласындағы бірден-бір тіс емханасының бас дәрігері болып тұрды. Республиканың еңбек сіңірген дәрігері атанды, төсіне жарқыратып Еңбек Қызыл Ту орденін тақты. Алматыда бірінші болып аңыратып «Волга» мінді. Бірақ шелтірейген шенеунік болған жоқ, қазақ намысы қай тұстан желбіресе, Мүсілім сол арадан табылды. Қазақ боксын әлемге шындап танытқан Серік Қонақбаевтың басиер ағасына, қамқор жағасына айналды. Кеңес Одағындағы, шет елдердегі көптеген жарыстарда Серік інісінің шашбауын көтеріп, жігерін жанып, дем беріп, еріп жүрді. Қазақ боксына деген осындай ортақ ықылас-ынтызарлық Олжас сынды серек шыңмен, сирек асылмен достастырды.

	Суырылып алға шыққан бекзадалықты кеңестік жүйе, коммунистік ие әсте кешіре алмады. Сол бір сорлы идеология дәулетті тұрмысты, адал еңбек пен ақ пейілге ақтарылған несібе-ырысты қылмыс деп білді. Нақ осыған Андроповтың алаяқтармен, алыптасарлармен күрес жүргізген, айылды жиғызған науқаны тұспа-тұс келіп, Мүсілімнің маңдайы жарқыраған мерей-мәртебесін көре алмай, қара қызғанышқа малтыға демдері бітіп, сырттан жылтырап, іштен қастасып, қойнына тас тығып жүргендердің құдайы беріп еді. Өкінішке орай, қойнына тас тыққан бұрынғы опасыз достың бірі сол кездегі Қазақстан КГБ-сын бір шыбықпен айдап тұрған көкжалыңыздың өзі екен. Ел басына күн туғанда айтпасты айтып, туған халқы қазақтың өзіне қарсы шыққан адам «Қасқыр да қас қылмайды жолдасына» деген қазақи қағиданы не қылсын. Мәскеудегі қожаларына жағу үшін жерден қазса да ұлты қазақ астыртын миллионерді жалғанның жарығына шығарып, өзі мақтау-марапатқа, бұдан да зор мансап-атаққа жету үшін Мүсілім Дайырбековті тұтқындады.

	Осы арада алтын адамның әсіреленген, он сан дақпырт жамалған аңыздары басталады. Дабыраның ұлғаюына сексенінші жылдардың ортасына таман «Казахстанская правда» газетінде жарияланған «Антиподтар» атты мақаланың да әсері аз болған жоқ. Антисоциалистік әрекеттері асқынып шектен шыққан ата жау Мүсілім екен. Ойпырмай, тағылған айыптың өзі жиырмадан астам, мұндай жауыз қылмыскерді жер қалай жарылып кетпей шыдап көтеріп тұр? Үйінен қап-қап, кесек-кесек алтын табылыпты. Бір нөмірлі бірнеше мәшинесі бар екен. Сәнді саяжайы да біреу емес, бірнешеу. Мәскеуге ұшақ қонған кезде кілем төсеп қарсы алып, Кремльдің «Чайкасымен» алып жүреді-міс. Ішетіні тек француздың «Наполеон» коньягы. Мәскеуге келген сайын ғарышкерлерге ырғын той жасап береді. Саф алтыннан Қонаевтың мүсінін құйғызған дейме-ау, немене!?

	Дайырбековтің дидарын мұнарлаған алдамшы аңыз осындай болса, ақиқаты мынадай-тын. Есіл ер жалған жаламен қараланып сотталды. Ол осы қиын-қыстауда да ар-намысына дақ шалдырмады, түрме сілімтіктеріне де кеудесін бастырмады, әлсіздерге қорған болды. «Ер болсаң бопсаға шыда» дегендей, бопсалап қорқытқысы кеп жылпостанған Болтунов деген прокурорсымаққа «Азамат прокурор, фамилияңызға қандай сайма-сай жансыз!» деп қасқайып тұрып, өңменнен өткізе өлтіріп жауап беру де тек Мүсекеңдей мәрттің ғана қолынан келген ерлік еді. Жас кезінде бокспен айналысқан сайыпқыранға мәңгілік мұз жайлаған зоналардағы тіршілік тай-таласында жүрек жұтқандығы мен гүрзі жұдырығының да пайдасы тимей қалмады.

	Бір таңғаларлығы, әділетсіздік пен қиянаттың неше атасын көрген Мүсілім бостандыққа шыққасын ешкімге кектенбеді, жанының тазалығын, пейілінің кеңдігін, ашыққол жомарттығын, жүрегінің мейірімі мен қайырымгершілдігін жоғалтпай сақтап қала алды, өмірдегі ізгілікті істерін ары қарай өрістетіп жалғастырды. Өмірден үмітін үзбес құштарлығы сол емес пе, тар қапаста жатып «Əлемдік әдебиеттің» екі жүзге жуық томын тиянақтап оқып шықты. Өмірсүйгіштік парасатының өрлей түсуіне осы жайдың да септігі тигені анық-ау. Және де өмірлік жары Нэланың баяғы декабристердің әйелдерінше қай түрмеге апарса да, жалғыз қалдырмай, қасынан табылып, алты жарым жылдық абақтының азабын бірге арқаласып, дәтке қуат жансерікке жарағандығы ер қайрағы болғандығын айтпай тұра алмасақ керек.

	Ізгіліктің ерлігі, игілік иірімдері еркіндікте ескен желдей үдемелеп жалғаса берді. Аман-есен елге оралғасын халқымыздың ар-ожданындай биік тұлғасы Димаш аға Қонаевқа сәлем беріп шығуды басты парыздарының бірі санады. Сәлем – сөз анасы емес пе, сол жолы аға алдында әбден арыдып, жан сырын армансыз ақтарып, адалдығына, ақтығына, азаматтығына да кемеңгердің көзін жеткізгені бүгінде өзіне де жұбаныш іспеттес. Шынында да әділеттің ылғи кешігіп жүретініндей, сол жолы да Мүсілім жайлы ақиқат Димекеңе кешігіп жетіп, өкініште қалдырған-ды. Бұл жайында:

	«Мүсілім Дайырбековке жала жабылған екен-ау, біз қателесіппіз» деп Олжас Сүлейменовке де айтыпты. Сол өкініштің себебінен бе екен, қалай болғанда да, Димекең ендігі жерде Мүсілім інісін бауырына тартып, батасын берген еді.

	Мүсекеңнің туған жерге, ата салтына айнымас адалдығы үлгі етуге тұрарлықтай. Бұл тоқсан үш жасап дүние салған данагөй әкесі Дайырбек ақсақалдың тәлімінен, мейірімді әжесі Ұлтайдың ұлағатынан, анасы Боранкүлдің ақ сүтінен дарыған қасиет десек, лазым. Туған ауылы Кеңсәйекте социализмнің әлі дәуірлеп тұрған тұсында-ақ, Төлеби ауданының тарихында тұңғыш рет Құдайдың үйі – көркем мешіт салдыруы да қазағының діні мен діліне деген құрметінен, текке тартқан тектілігінен туындаған игі харекет-қадам болатын. Осы қадамы келе-келе үлкен үлгілі үдерістегі, ұлтымыздың ұлы мұратын көздеген меценаттық пен ақ пейілді атымтай жомарттыққа, адамдарға жақсылық жасамаса ішкен асы бойына сіңбейтін қайырымгершілдікке ұласты. «Менің елге бергенімді, жасаған жақсылығымды жария етіп жазбаңдар, қарақтарым, ұят болады» деп Мүсекең ылғи айтып жатады. Бірақ журналистер жақсының жақсылығын айтып, жанын сүйіндіргенше, жай табар ма. Сол себептен де көпшілік осынау айкөл ағаның көптеген игі істерінен хабардар болса керек.

	Бәйдібек, Сиқым, Жаныс, Ботбай, Шымыр бабаларға, Өтеген, Райымбек, Сәмен, Қабанбай сынды жоңғар шапқыншылығының батырларына салынған кесенелерде, Маңғыстаудғы Бекет ата, Семейдегі Абай ескерткіштерінде Мүсекеңнің де қосқан үлесі бар. Орта ғасырлардағы мәшһүр тарихшы бабамыз, атақты «Тарихи Рашидидің» авторы Мұхаммед Хайдар Дулатидің мұрасын іздестіру мақсатында бір топ ғалымды Үндістанның Кашмир қаласына сапарлатқан да осы ағамыз. Айта берсе, мұндай ізгіліктері жетерлік. Мүсекеңе байлық мұрат емес, табыс тауып, мұқтаждарға көмектессе, жаны содан рахат табады. Биылдың өзінде-ақ Шымкентте Асанбай Асқаров атындағы және Төлеби ауданында осынау ұлы би баба атындағы мектептерде бір-бірден компьютер сыныптарын жабдықтап берді. Сондай-ақ, «Нұр Отан» партиясының Алматы филиалы ұйымдастырған телемарафонға қатысып, су тасқынынан зардап шеккен оңтүстікқазақстандық жерлестеріне бір миллион теңге аударды.

	Мүсекең қазақ боксының нөмірі бірінші жанкүйері һәм демеушісі ретінде де танымал. Сидней Олимпиадасына ырымдап қазақтың төрт шапанын апарып еді, үміті алдамай, боксшы жігіттер екі алтын, екі күміс медаль олжалап қайтты. 80-ші жылғы Мәскеу Олимпиадасында Серік Қонақбаевқа әдейілеп арнап қазақ шапанын апарғанында сенімі ақталған болатын. Афиныда алтыннан алқа таққан Артаевымызды қолдаушылардың да алдыңғы сапында жүрді. Бейжің Олимпиадасына аттанар алдында да боксшы өрендерімізге ресми түрде ақсақалдық батасын беріп, команданың әрбір мүшесіне мың доллардан тәбәрік үлестірген-ді. Бұл жолы да ақ ниеті текке кетпеді. Сондай-ақ, Мүсекеңнің әлемнің жеті дүркін, Олимпиадалардың үш дүркін чемпионы Теофило Стивенсонмен достығы да қазақ боксшылары үшін өте бір тағылымды жағдай. Және бір боксшы жігітімізге жарты миллион теңгені ойланбастан беріп, операция жасатып емделуіне мүмкіндік туғызды. Айта берсек, мұндай мысалдар көп-ақ.

	32 жасында республиканың еңбек сіңірген дәрігері атағын алған Мүсілім Дайырбеков төл кәсібінде үздік табыстарға жетті деп айта аламыз. Қазірде ол басқаратын «Шипа-Дент» тіс емханасы әлемдік стоматологияның озық жетістіктерін қолданысқа енгізген, жоғары санатты мамандар жұмыс істейтін ТМД бойынша таңдаулы денсаулық сақтау мекемелерінің қатарында аталады. Əйтеуір, әсіресе, Алматыда тіс мәселесі туындай қалса, Мүсекеңді, Мүсекеңнің мәрттігін һәм жомарттығын еске алатын ағайын аз болмаса керек.

	Нағыз халықтық емші ретінде әлемнің қырықтан астам елінде болған, көптеген Олимпиялық ойындардың жанкүйері һәм демеушісі болып барған Мүсекеңдей жан-жақты адамның атақ-лауазымдары жетерлік. Солардың кейбіреулерін атап өтсек, ол – Циолковский атындағы Ресей ғарышкерлік академиясының кеңесшісі, академик Сергей Королев медалімен марапатталған, Қазақстан Республикасының денсаулық сақтау ісінің үздігі, еліміздің құрметті стоматологы, Қазақстанның еңбек сіңірген қайраткері, «Құрмет» орденінің иегері. Сонымен бірге ол белсенді жұмыс жүргізіп отырған «Мұхаммед Хайдар Дулати», «Демеужан», «Қазақстан стоматологтарының орталық клубы» сынды үш қайырымдылық қорының президенті. Мұншалық міндет пен жауапкершілік бір азаматқа аздық етпес сірә да.

	Ал, біз үшін Мүсекең шын мәніндегі Алтын адам, алтын ағамыз. Олжекең айпақшы, кеңес кезіндегі тырнақшасы алынып тасталған Алтын Адам. Аңызы да жоқ. Ақиқаты ғана қалған. Əділетімен де әлдеқашан табысқан.





Академик Карл БАЙПАҚОВ:


	«ТАРАЗ КЕМІНДЕ 500 ЖЫЛҒА КӨНЕРЕДІ»



	Қазір ғылымда Тараз қаласының жасы 2000 жыл деген тұжырым қалыптасқан. Ал, осынау көне шаһар жұртында жақында ғана басталған археологиялық қазба жұмыстары бұл тұжырымды өзгертетін сыңайлы. Біз осыған орай Ə.Марғұлан атындағы археология институтының урбандануды және номадизмді зерттеу бөлімінің бастығы академик Карл Байпақовқа жолығып, бірнеше сауал қойған едік.

	– Карл Молдахметұлы, әуелі ғасырлар қойнауындағы көне Тараз туралы мағлұмат бере кетсеңіз?

	– Əлбетте, Қазақстан мен қазақтардың тарихында бұл қаланың орны бөлек, ерекше дер едім. Шаһар әу бастан-ақ ұлы Жібек жолы бойындағы ірі экономикалық, саяси һәм мәдени орталық болған. Жай ғана орталық емес, көне түрік заманындағы түркештер, қарлұқтар сынды бірқатар түркі мемлекеттері үшін астана мәртебесін иемденген. Бұл дегеніңіз VIII, IX ғасырлар, тіпті, сәл ертерек те болар. Таразда түркештер үстемдік еткен уақыт, арабтармен және қытайлықтармен күрес кезеңі. Тараз үнемі халықаралық аса маңызды саяси оқиғалардың қазанында қайнаған. Қаланың өзі жазба дереккөздері арқылы кеңінен мағлұм болған.

	– Енді Тараз қаласындағы археологиялық жұмыстардың жайына тоқталсаңыз?

	– Бұл ретте бірқатар қиыншылықтар да болып жатыр. Көне Тараз аумағындағы алғашқы зерттеулер Ұлы Отан соғысына дейін, 1936–38 жылдары жүргізілген-ді. Осы Жетісу археологиялық экспедициясын қазақ үкіметімен бірлесе отырып Ленинградтық профессор Александр Бернштам ұйымдастырды. Қазба жұмыстары Тараз қамалына дөп түсті. Ол қамал Тараздың орталық бөлігі болған. Иә, Бернштам қазба кезінде өте қызғылықты материалдарға жолыққан. Атап айтқанда, ол ондағы тамаша сарай моншасын аршып алды. Қамалдың сарайына кезікті. Бұлар күйдірілген кірпіштен өрілген екен. Еденнің астынан жылытылған. Қазір осы жерлерді үлкен базар алып жатыр. Қазба жұмысын қанат жайғызып жүргізу қиыншылығы да осыған байланысты. Қалашықты толық көлемінде зерттеу үшін оның аумағын базардан біртіндеп босату керек.

	– Көне қала орны Бернштам экспедициясы кезінде консервацияланбаған ба екен?

	– Ол кезде өйтуге мұрша келмеген. Қиын уақыт еді ғой. Көне жұртты қазған, суретке түсірген. Сипаттап жазған, бірнеше мақалалар жариялаған. Сонымен шектелген. Одан соң қалашық ұмыт қалған, қираған. Жәдігерлері қолды болған. Ал, соғыстан кейін, шамамен 50-ші жылдары базардың қалашық аумағын тығыз басып қалғаны соншалық, өкінішке орай, онда қазба жүргізу мүмкін болмай қалған. Бүгін таңда қала басшылығы мен қалалықтар мынадай пікірге келіп отыр: қалай болғанда да Тараз маңызды тарихи-мәдени орталық, оны зерттеу керек. Демек, қазба жұмысын қайта жаңғыртып, консервациялап, ашық аспан астындағы мұражай орталығына айналдыру – уақыт талабы.

	– Тараз қаласы жайлы алғаш қай кезде айтылған? Қаланың анық жасы қаншада дей аламыз?

	Кейде қандай да бір қаланың жасы алғашқы жазба деректерге сәйкес келмейтін жағдайлар болады. Тараз туралы бірінші рет 568 жылы айтылған. Сол жылы түркілер қағанының ордасына Византия императорының елшілігі ат басын тіреген. Қағанның аты Дезабул дейді. Біз оны Естеми қаған деп есептейміз. Мәртебелі елші қағанға келіп, олар Иранға қарсы одақ жасасқан. Иран сол уақытта Византиямен соғысып, қытай жібегінің әкелінуіне кедергі келтірген. Саяси тікетірес осындай. Əрине, бұл жағдайда византиялықтардың түріктерді өз жағына тартуға ұмтылуы заңды. Бұдан соң жауап елшілік жасақталған. Тараз атының алғаш аталуы да осы жәйтке орайласқан.

	Əлбетте, шынтуайтында Тараздың пайда болу уақыты бұдан анағұрлым арыда. Яғни, біздің заманымызға дейінгі І ғасырдың орта шамасында. Сол кезде ғұндардың бір бөлігін Шельджи есімді шанью басқарып тұрған. Ол Қытаймен соғысқан. Таразда құралып жатқан қаңлылар мемлекеті оны үйсіндерге қарсы күресте көмекке шақырған. Міне, осындай алмағайып тарихи оқиғалар.

	Шельджи әскерін алып келеді. Бірақ ізінше қаңлылар мен Шельджидің арасында жанжал туады. Осы екі ортада ғұндар мен қаңлылардың күшеюінен секем алған қытайлықтар қалың қол аттандырады. Бұл шамамен біздің заманымызға дейінгі І ғасырдың ортасы болса керек. Тарихтан білетініміз, ғұн сардары Шельджи Талас өзенінің жағасында қорғанды қала салған. Біз оның анық атауын білмейміз. Шельджи бекінісі делінеді. Таластың жоғарғы ағысында, қазіргі Тараз аумағында, сірә, тауға таяу жерде. Сонымен, қытайлықтар Шельджиді тізе бүктіріп, тұтқынға алып дарға асады. Қытайлықтардың Таразға жорығы осылай аяқталады. Осы оқиғалардың біз айтып отырған Таразға қатыстылығы анық. Көне қамалды зерттеген археолог ғалымдар да қалашықтың біздің заманымызға дейінгі І ғасырда пайда болғанын дәлелдеп отыр.

	– Енді осы заманымызға оралсақ, мұнда қазба жұмысын қайта жүргізу идеясы қалай туды?

	– Халқымыздың мақтанышы болған, тарихымыздың тұғырындай қала, сірә, қанбазардың астында құмығып қалмауы керек шығар. Əлбетте, базардың да қажеттігі түсінікті. Базар – тіршіліктің, күнкөрістің, экономиканың маңызды құрамдас бөлігі. Дей тұрсақ та, облыс әкімшілігі туризмді дамыту мақсатында Талас алқабындағы ескерткіштерді, көне Тараздың өзін зерттеу керек деп шешті. Сөйтіп, облыс әкімдігінің шешімімен қазба жұмыстары жақында басталып та кетті. Ол үшін базардың шағын аумағы, ұзыны мен көлденеңі 20 метрлік шаршы босатылып берілді. Алғашқы аптаның өзі-ақ біздің дұрыс жолда екенімізді көрсетті. Бірден күйдірілген кірпіштен өрілген, монументтік сипаттағы зор ғимараттың үстінен түстік. Егжей-тегжейін ежіктеу қиынырақ. Өйткені, қазба жұмыстары жүріп жатыр. Біршама уақыт өткенде қазіргіден әлдеқайда көбірек білетін боламыз. Бірақ, айбынды құрылыс – сәттіліктің бірінші айғағы. Тақта тастардан қаланған іргетас жұрнағы табылды. Ең бастысы, керамикадан, металдан жасалған көптеген бұйымдар көне жәдігерлік қоржынын толтыра түсуде. Бұлар ХІІ–ХІ ғасырларға сәйкес келеді. Бұл дегеніңіз қараханидтер заманы, Орта Азия мен Қазақстан аумағында қала мәдениеті мен урбандану гүлденіп, кемеліне келген мұсылмандық ренессанс кезеңі.

	Əлбетте, Тараз көпсатылы, көпқабатты. Тереңдеген сайын құпия сырына қаныға түсесің. Арыға барсақ, ертедегі орта ғасырлар қабатына жетеміз. Бұл нағыз қарлұқтар, араб жаугершілігінің кезеңі. Біз Тараз тарихының жарқын беті саналатын осынау кезеңдерге байланысты материалдық мағлұматтар аламыз деп үміттенеміз. Айтқандай, Тараз қарлұқтар заманында тәуелсіз болған, арабтарға да, саманидтерге де қарсылық көрсеткен. 893 жылы Ысмайыл-саманидтің Таразға жорық жасағаны белгілі. Ол қаланы әупіріммен басып алды. Көп олжаға кенелді, көп тұтқын олжалады. Осының бәрі жазба деректерде көрініс тапқан.

	Тағы бір қабат төменге түссек, қаңлы мемлекетінің кезеңі алдымыздан шығады. Бұл дегеніңіз І ғасыр. Біздің заманымыздың бірінші мыңжылдығының алғашқы жартысы. Қаңлылар қуатты империя құрған. Сол терең қабаттардан қаңлы өркениетінің бедерлі іздерін табамыз деп ойлаймыз. Себебі, қаңлы империясы Қазақстан аумағындағы алғашқы мемлекеттердің бірінен саналады, үйсін мемлекетінің құрдасы, дүниені тітіреткен ғұндармен қанаттас. Демек, бұл аса маңызды кезең. Біз нақ осы кезеңдегі қаланың материалдық мәдениетін көзбен көріп, қолмен ұстауға тиіспіз. Сіз маған Тараздың жасы жөнінде сұрақ қойып отырсыз. Əзірге оның жасы 2000 жыл. Иә, тек әзірге ғана. Айталық, Ташкенттің де жасын кеңес кезінде ғалымдар 2000 жыл деп айқындаған. Қазір бұл қалаға 2500 жыл толғаны әмбеге аян. Жаңа табылған деректер негізінде Самарқанд та 200 жылға «қартайды». 1500 жылдығын тойлаған Түркістан қаласының бастауы біздің заманымызға дейінгі және кейінгі 1 ғасырларға тамыр тартатын сияқты. Археологтар Тараз қалашығында біздің заманымыздан арыдағы ғасырларға сәйкес келетін терең қабаттарды зерттеуде. Өз басым Тараздың жасы кем дегенде 500 жылға көнеретініне кәміл сенетіндеймін.

	– Осы Таразда сақ кезеңіне жететін ықтималдық бар ма?

	– Өте қызық сұрақ. Əрине, мен сақ мемлекетіне дейін жететін болжамды мүмкіндікті жоққа шығара алмаймын. Ол Кир патшамен, Александр Македонскиймен қидаласқан ерлік дәуірі. Сақтардың алғашқы мемлекеті Жетісу жерінде, Арал маңында болған. Қаланың терең қабаттарынан сақтар қаласының тарихын түзілдіретін материалдар да табылуы кәдік. Жұмысты осы бағытта жалғастырсақ, Тараз тарихы неғұрлым тереңдеп, неғұрлым толығырақ бола түсетініне күмән жоқ.

	– Енді қазіргі қазба жұмыстары жайын кеңірек баяндасаңыз?

	– Жұмысты «Мәдени мұра» бағдарламасы бойынша облыс әкімдігі қаржыландыруда. Бұл бағдарламаның бастамашысы ел Президентінің өзі екені мәлім. Бастапқы кезеңде 30 жұмысшы, 10 археолог жұмыс істеп жатыр. Экспедиция бастығының міндеті маған жүктелген. Орынбасарым Дмитрий Алексеевич Воякин күндіз-түні қазбаның басы-қасында. Өзім де жиі барып тұрамын. Жыл аяғына дейін неғұрлым көп ақпарат алу мақсатын көздеудеміз.

	– Сонда бұл Тараз қаласының аумағы қанша деп шамалайсыз?

	– Салыстырмалы түрде алғанда қамал аумағы айтарлықтай, сірә, 5 га шамасы болар. Қамалдың ішіне сарай кешені орналасқан. Ал, оны жан-жағынан шахристан, яғни қала қаумалай қоршаған. Онда, былайша айтқанда, қолөнершілер, көпестер мен дәулетті адамдар, жәй тұрғындар мен шенеуніктер тұрған. Менің ойымша, шаһар 40 гектарды алады. Бұл дегеніңіз кәдімгідей-ақ үлкен қала.

	– Олай болса, келешекте сол қаланы аршып, айдай әлемге таныту үшін базарды басқа жаққа көшіретін болар?

	– Əрине, менің ойымша солай. Бірақ бұл бізге байланысты емес. Əкімдік тығырықтан шығар жол іздеп жатыр.

	– Бұл арада базаршылар да қиналмасын, тарихымыз да жапа шекпесін дейміз ғой сонда?

	– Əрине, сондай бір ортақ мәміле таппаса болмайды. Адамдар зардап шекпей жұмысын жалғастырсын, сонымен бірге асықпай, байыппен қаланы да зерттейік. Қазылған нысандарды музейлендіріп, Таразды еліміздің туристік орталықтарының біріне айналдырған абзал. Бұл үшін мүмкіндік, негіз жеткілікті.

	– Тәуелсіздіктің 20 жылдығына жақсы тарту болар еді-ау?

	– Иә, тартуға да сайма-сай. Келешекте Таразды дерек көздер арқылы ғана біліп қоймай, бабаларымыздың бізге қалдырған асыл мирас мұрасын өз көзімізбен, қолымызбен ұстап көруіміз керек. Тараздағы жұмыстар өте күрделі болмақ. Біз одан ғылыми проблемалардың ғылыми салиқалы жауаптарын, ғылыми шешімдер мен тұжырымдар күтеміз. Сонымен бірге Таразды ЮНЕСКО-ның бүкіләлемдік мұралар тізіміне енгізу міндеті тұр. Бұл ретте шетелдік әріптестеріміздің көмегіне арқа сүйемеске болмайды. Олардың, айталық, Түрікменстандағы Мерв және басқа ірі қалалар қазбаларындағы бағалы тәжірибесі бар. Сондықтан, біз бұл жұмысқа ағылшын археологтарын тартудамыз.

	– Əңгімеңізге рахмет.





ҚАРА ТАСҚА ТІЛ БІТІРГЕН


	мүсінші Тілеуберді Бинашев хоббиінен түйген толғам



	1. Қажымұқаннан Күләшқа дейін

	2011 жылдың қыркүйек айында Алматы қаласының мәдени-рухани өмірінде жанымызға шуақ себелеген бір жағымды жаңалық болғаны есімізде. Сонда К.Байсейітова атындағы республикалық музыкалық мектеп-интернаттың жасыл желекке малынған саябан ауласында қазақтың «Чудо» атанған Күләш әншісіне әсем ескерткіш қойылған болатын. Алаштың әнін Əміреден кейін әлемге танытқан ғаламат дарын иесінің ғажайып болмыс-бейнесін сомдауға жүрегі дауалаған мүсінші кім десеңіз, өзіміз көптен білетін, кеудеқағары жоқ биязы азамат Тілеуберді Бинашев екен. Ұлы әншінің ғана емес, ән деген сұлу әлемнің де ажарын ашып тұрғандай сол ескерткіш көпшіліктің көңілінен шығып, Алматының көркіне үйлесе, «кетігін тауып қалана» кеткен-ді. Сол жолы аңызға айналған ән «чудосының» керемет келісті мүсінделгеніне, ән-Күләштің құдіреті мақпал мұңымен қоса айшықты бейнесін тапқандығына қазақтың тағы бір бұлбұл әншісі Бибігүлден бастап көптеген білікті адамдар ризашылықтарын білдірген-ді. Күләштің осынау мәрмәр мүсіні аузын ашса ән шырқайтындай, көмейінен кәусар әуен құйыла жөнелетіндей әсерге бөлейтіндігі оны жасаған мүсіншінің де дарын-шеберлігін айғақтап тұрғандай.

	Жоғарыда қазақ әнінің ұлық анасы Күләштің бейнесін сомдауға жүрегі қалай дауалаған деген сауалдың шетін қылтиттық. Нақ осы бедерлі-белесті туындысына дейін аттай 33 жыл бойы мүсіншілікпен айналысып, оқуын да оқыған, тоқуын да тоқыған, қазақтың небір аймаңдай айтулы тұлғаларын биік тұғырларға қондырып, тәуелсіз елдің күнделікті тәу етер тарихына енгізген Тілеубердінің хақысы бар екен. Ең ұлы қазақтарды мүсіндеп сомдауға. Жүрегі дауалағанда қандай! Өрімдей жиырма жасында күш атасы Қажымұқанның сом темірді саз балшықтай илеген алапатын мүсін тілімен қашап шығып, Темірланның төріне орнатуға өресі мен өжеттігі бірдей жеткен Тілеуберді емес пе. Шынына келсек, біздегі бірде-бір мүсіншінің басында кездеспеген феномен жағдай. Балуан атаның ескерткішін жасарда қиялына қанат бітірген Қажымұқанның Айдархан деген ұлы. Түрі аумаған Қажымұқан, бойы 2 метр. Алыптан туған алыпты кезінде балуан қыламыз деп Омбының спорт мектебіне де берген көрінеді. Бірақ ол өзі дәрігерлікті қалапты. Осы Айдарханды Темірланның «Ленин туы» бөлімшесіндегі қарашаңырақ үйінде жалаңаш ұйықтап жатқанында көрген Тілеуберді кенет селк ете қалып, Қажымұқанды көргендей болады. Сол арада көктен іздегені жерден табылғандай күй кешіп, дереу қағаз-қарындаш алып, көптен көңілде жүрген, көз алдында алаңсыз жатқан қымбат бейненің суретін нобайлап салып ала қояды. Сөйтіп, балуан ата жайлы барлық естіген-білгенін, оқып-түйгенін, фотосуреттерінен зерделегенін санасына сіңіріп, ой елегінен өткізіп, сол қымбат әсерлерді ескерткішке нұрдай балқытып құйды.

	Бұл 1977 жыл болатын. Қазіргі Ордабасы, сол кездегі Бөген ауданының бірінші хатшысы Рәшид Нұғманов бас болып аудан орталығы Темірланда қазақтың атақты балуаны Қажымұқанның тұңғыш мұражайын ашты. Мұражайдың алдына күш атасының аруағын танытқан, Тілеуберді сомдаған жаңағы ескерткіш қойылды. Қажымұқан болсын, кім болсын, жалпы, қазаққа ескерткіш қою үрдісте жоқ кеңес уақыты ғой. Жиырма жасар албырт Тілеуберді Рәшид ағасымен қолдаса, сол сіреу мұзды бұзғандай еді. Ескерткішті елдің бәрі ұнатты. Айдархан тас тұғырдағы әкесін құшақтап, екі иығы селкілдеп, еңкілдеп жылап жіберді. Ескерткіштің ашылу салтанатына келген Қажымұқанның кіші ұлы Жанәбіл де алғысын айтып, қуана құптап жатыр. Күш атасына ескерткіш орнатылғаны туралы Мәскеуден бүкілодақтық «Время» бағдарламасы хабарлады, «Известия» газеті жазып, күш атасының ескерткіші мен Тілеубердінің суретін қоса берді. Бұның бәрі, әрине, жиырмадағы жас жігіт үшін зор бақыт, болашақ бастауындағы айқара ашылған ақ жол еді. Қазақстанның басшысы Дінмұхамед Қонаев сол уақыттарда үнемі Түркістанға өтіп бара жатқанда жаңадан орнаған Қажекең ескерткішін көріп жүреді екен. Ол кісі балуанның көзін көрген.

	«Қажымұқанның образы жақсы берілген екен» деп ілтипатын білдіреді. Ал, тағы біраз жылдар өткенде сәлем бере келген Тілеубердіге: «Жұмысыңды өзіңнен бұрын біледі екенмін» дей отырып батасын беріпті.

	Осылайша, Алматы көркемсурет училищесіне келіп түскенде Тілеуберді атағы алысқа кеткен, дуалы ауыздардың ілтипатына ілінген әйгілі Қажымұқан ескерткішінің дыңдай авторы болатын. Сөйтіп, Алматыда «Қажымұқанды жасаған қойшы бала» атанды. Айтса айтқандай, балалық шағы Байырқұм ауылында, Сырдария, Арыс өзендерінің алабында өтті. Қойшының баласы қой соңында көбірек жүрер еді. Əкесінің атымен аталар Мелдеш құдығы деген жер. Ойы-қыры, әр шұқыры түгел жадында жатталған. Сол құдықтан да су емес, сыр тартқандай, түбіндегі айна суға үңіліп ұзақ тұрар еді-ау. Кейіннен қазақы пәлсафаға құрылған «Құдық» деген ойлы композициясы өмірге келген.

	Қой баға жүріп, жер сызып, тас қашап ермек етеді. Қой қосылып кеткенде әкесінен талай таяқ та жеуші еді. Туған жердің әр тасынан сыр аңдауды сонда да қоймады. Жалаңаяқ шөп басып, жусан иіскегеннен айрықша рахат табатын. Айтақырға түрлі суреттер салып, дария жағасында сазбалшықтан қиялдағы мүсіндерді нобайлап, ұзақ күнді өткізетін. Осының бәрі болашақта жүрер жолына, мүсін өнеріне келуіне түрткі болғандай.

	Байырқұм жері аңыздармен аяланған киелі мекен, тұнған тарих. Ертегідегі Мұңлық-Зарлықтың бейіті де осында. Сырдарияның осы тұсында Ханшайымның аралы бар. Бала кезден санасын жаулап, қиялын баураған мұңды аңыз, зарлы баян. Өспірімнің өнердегі арман-аңсарын оятқан. Сол арманы ақырында туып-өскен жері Арыста биіктігі 12 метр еңселі «Мұңлық-Зарлық» монументі болып орнады. Көп жайларына кеңесші болып көрнекті жазушы Дулат Исабеков ағасы көмектесті. Осы еңбегі үшін туған ауданының құрметті азаматы атанды. Ал, жас кездегі Қажымұқаны үшін әркез Ордабасы ауданы құрмет тұтады.

	Тілеуберді шығармашылығынан қазақ рухы мен мұндалап тұрады, ұлттық болмыстың ұлы сарыны естілгендей болады. Осы тұрғыдан келгенде ол исі қазақ үшін біраз тірліктерді жасап тастаған салиқалы да сарабдал мүсінші десек, қателеспес едік. Айталық, Қазақ хандығының негізін салған Керей мен Жәнібек хандардың заманға сай заңғар ескерткіші Жаңақорғанда бой көтерді. Кезінде Мұхтар Құл-Мұхаммедтің айтуымен Абылай ханның ескерткіш-макетін тұңғыш жасаған да Тілеуберді болатын. Қазір ескерткіш Орталық мұражайда, қазақ тарихынан сыр шертер қастерлі жәдігерлер қатарында. Бір нұсқасы Абылай хан атындағы шет тілдер университетінің алдында тұр. Қазақтың үш биі, күй атасы Құрманғазы, Көкшетаудан қоныс тапқан атақты ұшқыш Талғат Бигелдинов, музыка ғұламасы Ахмет Жұбанов, Қарасай батыр, Исатай-Махамбет, Кейкі батыр, Шоқан мен Ыбырай, Б.Момышұлы, Д.Қонаев, М.Тынышбаев, тағы басқа ардақтыларымыздың ескерткіш, мүсіндерін жасап, ел кәдесіне жаратқан Тілеубердінің, шын мәнінде де, ақын Ибрагим Исаев айтса айтқандай, «әр оюы қазақ боп күрсінетіні де, әр қиюы қазақ боп қиялдайтыны да» рас.



	2. Үйдегі мұражай

	Тілеуберді жастайынан көне жәдігерлерді, өнер-мәдениетке қатысты заттарды, ескілікті тұрмыс бұйымдарын жинай жүретін-ді. Əрі-беріден соң бұл хоббиін, сонау «қойшы бала» кезінен бастаған. Арыс пен Сырдарияның бойында әлі күнге дейін сыры ашылмаған, зерттелмеген ежелгі қалалар орындары баршылық. Байырқұм деген төбенің жан-жағы дуал-қорғандармен қоршалған, арықтармен әдіптелген. Соның бәрі есте жоқ ескі замандардан елес береді. Зерек бала осылардан өзінше сыр түйіп, зердесіне құйып ала қоюшы еді. Солардың орнынан шұқылап жүріп көп жәдігерлер жинаған. Бұған кейінірек көне Отырар орнынан жинаған коллекциясы қосылды. Х ғасырдағы құмыралар, шүмек, түбек, тобық. Қазақ аңшылығының құралдары, темір қақпан. Мысыр елінен келген перғауындар бейнелері. Лениннің Сталинмен бірге отырған суреті дейсіз бе, өткен ғасырдың 30–40-шы жылдарындағы қызық телефон аппараттары дейсіз бе. Қазір қолданыстан қалған тұрмыс-салт бұйымдары: түрлі ыдыс-аяқ, қазан, табақ, қасық, ожаудың нешеме түрі, ара, балта, балға, таразылар, басқа да құрал-саймандар. Кісіні қызықтырып, қиялды тербейтін небір көне дүниеліктер. Сыры кетсе де, сыны кетпеген, құнын жоймаған. «Керек тастың ауырлығы жоғы» да рас-ау, осының бәрі ерінбей жинаған Тілеубердінің өзіне бір бөлек, өзгеше сыпатты қазынасы еді.

	Тоқсаныншы жылдардың соңына қарай еңбегі жанып, есімі танылып, біздің мүсіншіміздің де өз қолы өз аузына жете бастаған шақта көкейіне бір ғажап ой келе қалды. «Осы жұрт бірдеңеге қолы жетсе, мейрамхана, сауна ашады, ал мен болсам шеберханама жалғастыра мансардылы үй салып, мұражай ашайын» деп түйді. Тілеубердінің осы бір ізгілікті ойы іске асқанына да он жыл толыпты. Үйдегі мұражайдың аты – «Өнер ордасы». Сөрелеріне 300-ге жуық бағалы жәдігер-экспонаттар қойылған. Біз жоғарыда жіпке тізген жәдігерлерге қоса мұнда не жоқ дейсіз? Халқымыздың ерен тұлғалары Дінмұхамед Қонаев пен Өзбекәлі Жәнібековтің, әлемге танымал Шыңғыс Айтматовтың көзі тіріде ырза көңіл, мырза бейілмен сыйлаған қолтаңбалы кітаптары. Қадыр Мырза-Əлінің күйтабақта оқылған өлеңдері. Мұхтар Шахановтың көптеген кітаптары. Əрине, ағаның автографымен. Асанәлі Əшімовтің «Қыз Жібек» фильміне түскен кезде қолданған садағы, темекі тартқан мүштіктері мен күлсалғыштары, қатысқан фильмдерінің дискілері. Асекеңнің ұлы – аяулы Сағидың Шоқан рөлінде ойнаған кезде ұстаған асатаяғы. Қазақстанның атақты суретшілері Тоқболат Тоғысбаев, Əбдірәшит Сыдыханов, Нағымбек Нұрмұхамбетов, Ерболат Төлепберген, Бексейіт Түлкиевтердің қолтаңба жазып, қолдарын қойып, шын ықылас-қаласпен сыйға тартқан шығармалары да мүсіншінің үйіндегі меншікті мұражайдың шырайын келтіріп тұр. Гүлфайруз Исмайылова сынды хас шебердің қолынан шыққан Күләш Байсейітованың портретін советтік дәуірде қызығып салоннан сатып алған-ды. Кейін өзі ән бұлбұлының бейнесін сомдағанда ол шығарманың да шапағат-ықпалын сезінген болатын. Енді бір әредікте осы Гүлфайруз апайдың жұбайы, қазақ мәдениетіне үлкен еңбек сіңірген суретші Е.Сидоркиннің «Қыз қуу» атты қызғылықты картинасын көреміз. Сөйтеміз де бұл Тілеудің өзі Алматының Сидоркин көшесінде тұрып жатқанын еске алып, миықтан күле бір нышандап қоямыз.

	Қазақстанның халық суретшісі, қазақтың тұңғыш мүсіншісі Хакімжан Наурызбаев ақсақал: «Менің қандай мүсінші екенімді шәкіртім Тілеубердінің өнерінен бағамдай беріңдер» дейді екен. Əмбе Тілеубердінің өзіне: «Сенің мықтылығың жусан иісін иіскеп, малдың қиын күреп ауылда өскендігіңде, халықтың әдет-ғұрыптарын жақсы білетініңде. Біле білсек, өнер адамы үшін ауылдың өзі бір академия ғой» деп тәмсілдеп отыратын көрінеді. Ұлы ұстаз Тілеуберді бойындағы нағыз талантқа тән адамгершіл парасатты да жазбай таныпты. Содан да болар, қайтыс болар алдында қайран қайта тумас Хакеңнің алғыскер де адал шәкіртке аманаттап кеткен барлық құрал-саймандары – балта мен балға, ара, қысқаш, қашауы, көне алаша төсеніші, «Маяк-202» радиоқабылдағышына дейін, Кеңшілік ақын айтпақшы, «кемпірауызы мен қысқашы әр үйде кеткеннің» кебін кимей, өнер ордасында қастерлі жәдігерлерге айналған. Əзиз адамды ақтық сапарға жөнелтуді ұйымдастырушылардың бел ортасында болып, басына құлыптас белгіні де өз қолымен жасап орнатқан-ды. Жөн білетін жігіттің ұстазын ұлықтаған бір өнегесі осындай. Қазақтың асылдары мен арыстарын ардақ тұтқан Тілеубердінің өзіне де Қажымұқандай алып атаның музейінде жеке бұрыш арналғанын дәл осы арада айта кетпек лазым.

	Үйдегі мұражайдың көз тоқтатарлық көптеген көркем жәдігерлері – Тілеубердінің өзінің төл туындылары. Олардың әрқайсысы өзінше сыр шертеді, әрқилы өмір пәлсафасын аңдатады, ұлттық рух ұлағатын пайымдатады дер едік. Əсіресе, мүсіндік композицияларында көрермен қауымды ізгі мұратты ойларға жетелейді. Тілеубердінің сұңғаттық тілі сұлу. Шешімдері тосын да ойлы, әрі батыл болып келеді. Халықтың қарапайым даналығынан нәр алғандығы «Асығың алшысынан түссін», «Қақпан», «Отырардың қирауы», «Дала қызы»,«Келін», «Қаратау», «Етікші», «Насыбай», «Түс», «Атамекен», «Айтыс», «Жетісу қыздары», т.б. шығармашылық композицияларынан анық көрінеді. Мысалы, «Құдық» деген туындысы «Судай таза, терең бол!» дейтін тәлімді қасиетке меңзесе, «Жеті ата», «Жеті қазына» аталатын күрделі монументалдық сипаттағы композициялары ұлттық құндылықтарымызды астарлы нышанмен асқақтата, ажарын аша бейнелеген. Бір өкініштісі, олар әзірге үйдегі мұражайда үнсіз томсарған. Арыста туған арманшыл қазақтың жеті атасын даналық орайында «әл-Фараби, тарихын таразылауда – Қазақ ордасының ханы, музыка саласында – Қорқыт баба, ел қорғауда – Қазақтың қас батыры, имандылықта – Қожа Ахмет Яссауи, әділ билікте – Қазақтың турашыл биі, ата кәсіпте – ат үстінде қыран бүркіт ұстаған құсбегі-саятшы бейнесінде пайымдалған осынау туындысы 7 метр биіктікте Астанада қойылса деп талаптанып, үміт етуден жалығар емес.

	Мұражай ішінен біртуар сазгер Шәмшінің де сұлу мүсінін байқап қалғанбыз. Тілеуберді кезінде Шәмші ағасымен сыйлас, дастархандас болған. Сазгер аға мүсінші інісін «Сен Қажымұқанның авторысың, алыпты жасағансың» деп жақсы көреді екен. Ағаға деген сағыныштан тамаша композиция туыпты. Тербелген суға қарап тебіренген Шәмші. Арыс толқындары аққуға айналып кеткен. Əр аққу қанатының сызығындағы ноталардан ән қалықтайтындай... Əзірге композиция қалыбын өз қаржысына құйдырыпты. Осы көрікті көзайым да Алматыдағы Шәмші саябағына орнатылса, ол да игі мақсаттың жүзеге асқаны болар еді.

	Шынымен де, мүсінші Тілеубердінің арман, мақсаты көп-ақ. Өзіндік өрелі пікір, пайымдары да назар аударарлық. Мысалы, ол жастар жиі баратын саябақтарға Қозы Көрпеш – Баян сұлу, Еңлік-Кебек, Қыз Жібек пен Төлеген ескерткіштері орнатылғаны жөн деп есептейді. Біз өзіміздің мың жылдық мәдениеті бар ұлт екенімізді, рухымыздың байлығын білдіру үшін нақты тарихи тұлғалармен қатар аңыз-ертегілеріміздегі Жиренше шешен, Қожанасыр, Алдар көсе, Тазша бала ескерткіштерін мүмкіндігінше әр қалада тұрғызып, жастар санасына сондай ұлттық образдарды сіңіргеніміз абзал емес пе дейді Тілеуберді. Астана қаласында бой көтеріп жатқан ғимараттарда ұлттық нақыштың аздығына қынжылады. «Көктөбеде әспеттеп ескерткіш қоятындай «Битлз» тобының бізге қандай жақсылығы өтіп еді? Оданша ондай ескерткішті Алматымен біте қайнасқан «Досмұқасанға» неге қоймасқа?» деп мұңаяды. Алматы әкімі жариялаған мәдениет жылында осы Тілеуберді сияқты ұлтжанды өнер адамдарының осындай пікір-пайымдары қаперге алынып жатса да құба-құп дер едік. Əйтпесе, Павлодарға апарып, қазаққа үш қайнаса сорпасы қосылмайтын Чарли Чаплиннің ескерткішін тұрғызғанның несі сән? Не мағынасы бар? Кереку жеріне Шәкен Айманов ескерткішін орнатсақ, бізге кім қой дейді? Міне, Тілеубердінің осы тұрғыда айтылар азаматтық пайымдары да неше сан.

	Бұл күнде зерделі қауымға Тілеубердінің өнері мен таланты кеңінен танылған. Бұл күнде өзі де сағынышқа айналған Тұманбай Молдағалиевтай ақын аға оның «жүрегінен өнердің үнін естуі» бекер емес. Себебі, «Болашақты болжап бір және көрдің, Толқынымен ойнадың жаңа көлдің. Менің Құралайымды гүл арқылы, Қайта мына дүниеге сен әкелдің». Өнер мен талант тағлымын ақындар жүрекпен сезінеді-ау. Тұмағаңның тағы бір ақын інісі Серік Тұрғынбекұлы Тілеубердіге арнап: «Қара жерге гүл бітірдің, Қара тасқа тіл бітірдің. Ұрпақтарға дәл бүгінгі – Бабаларды үлгі қылдың» деп сырлы жыр толғаса, ол да шыннан шынайы. Олай болса, ішінде асыл арман қоздайтын, түсінде тәтті қиял боздайтын, жаңа руханиятымыз бен мәдениетімізде ескіден тартып есті сөз айтатын, өнер арқауын көнеден қозғап, келешекке жалғайтын біздің Тілеуберді мүсінші дос сомдаған және сомдай берер ұлылық пен қазақ рухының ескерткіштері мен мүсіндері болашаққа шеру тарта бергей.





ТАҒДЫР СЫЙЫ




	Əлқисса, өткен ғасырдың жиырмасыншы-отызыншы жылдарында Жуалы өңірінде тепсе темір үзер, қылшылдаған үш жас жігіт дос болыпты. Бір-біріне алдағы болашақтарын болжалдап, көкейдегі армандарын айтады екен. Бауыржан: «Мен түбінде әскери адам болатын шығармын» деп айнымас асыл сырын ақтарады. Құрманбек: «Менің келешегімқаламның ұшына байланып тұрған сияқты, сірә, журналист болармын» деп өз құпиясын ашады. Сонда үшінші дос ойланыңқырап тұрып: «Жарайды, екеуің армандарыңа жетіңдер. Ал мен ауылда қаламын. Ауылға да адам керек қой. Сендер келгенде ат басын тірейтін бір үй болайын» дейді. Мұны айтқан алғашқы екеуінен бірер жас үлкендігі бар Сауранбектің Еркінбегі болатын. Жылдар жылжып, замана белестері бір-бір аунап түсіп, бұлдырап артта қалғанда үш достың да әрқайсысы өз арманына жеткенін, айтқан сөзде тұрғанын көреміз. Сұрапыл соғыста полк, дивизия басқарған гвардия полковнигі Бауыржан Момышұлының ерлігі елге аңыз болды, өзі әскери ілімнің ғұламасына айналды. Құрманбек Сағындықов қазақ журналист касы мен баспасөзінің аға буын сардарлары қатарынан даусыз құрметті орынын алды. Елде қалған Еркінбек Сауранбеков те қарап жатпады. Туған ауылы Қошқаратада бала оқытты, ұрпақ тәрбиеледі. Жетіжылдық мектептің директоры болып жүрген жерінен ол да соғысқа аттанды. Майданнан 1942 жылы жараланып оралды. Мүгедектігіне қарамастан жарақаты айыққасын-ақ жау жағадан алған жарадар жұрттың тыныс-тіршілік, қам-қарекетіне белсеніп араласты. Аудандық кеңес атқару комитетінің жауапты хатшысы, ауатком төрағасының орынбасары, одан соң төраға міндетін де қоса атқарып, аудандық атқару комитетін басқарды, жағдайлы болған талай адамға қолдан келген көмегін, естен кетпес жақсылығын жасап, шарапатын тигізді. Сөйтіп ауыл-аймақта, мұқым Жуалы өңірінде ел ағасы атанды, сыйлы қонақ келсе алдына ат басын тірейтін, аудан атынан қарсылайтын қаптал дәрежеге жетті. Бауыржан мен Құрманбек туған жерге сағынып ат ізін салған сайын ең бірінші күтіп алатын да, сағыныш мауқын басып, сый-құрметімен шығарып салатын да Еркінбек болатын. Жұрт сонда жарқылдап жайраңдасқан, қуақы қалжыңдасқан, елдің әңгімесін айтқан үш достың аузына қарайтын.

	Қыр астындағы келешектен үміттері мол үш достың жастық шақта жасырып-жаппаған тағы бір арман-тілегі болған-ды. Олар: «Біздің осы достығымызды кейінгі ұрпағымыз, ұлдарымыз мирас етіп жалғастырса екен» дейтін. Үш достың шын жүректен, шын ниеттен бүр жарған бұл тілегін де құдай қабыл еткен сияқты. Үш дос, үш әке ел алдындағы, Отан алдындағы борыш-парыздарын артығымен адал өтеп, жән-наттан мәңгілік жайларын тапқалы да біраз уақыт болды. Ал, олардың мирасқор ұлдары Бақытжан, Кеңес және Тельман балалық шақта басталған достықтарын әлі күнге дейін қылау түсірмей тік көтере жалғастырып келеді. Дос дейміз-ау, бауыр. Əйелдері абысын. Бұл былай тұрсын, олардың балалары, баяғы үш достың немерелері де бір-бірімен дос. Бақытжанұлы Ержан, Кеңесұлы Ғалым, Тельманұлы Ғанилар да өмірде жұптарын жазған емес. Аталарынан қалған, әкелерінен дарыған ұлағат осындай.

	Балалық шақтың көп жағдайлары Тельманның есінде. Аудан орталығы Бурный стансасында негізінен орыстар, чешендер тұрады. Қазақ бірен-саран. 1000 оқушы оқитын мектепте де солай. Мәскеу пойызымен Алматыға өтіп бара жатқан батыр Баукеңді бір көріп, амандасып қалу көп адамға арман. Бурныйда 3-ақ минут тоқтайтын пойызды басшылар әртүрлі желеумен 10–15 минутқа дейін кідіртеді. Батыр ел жағдайынан нақты сұрақтар қояды. Даусы гүрілдеп шығады. Өте қатаң. Тұлғасы зор. Қасым ақын айтқандай, бұл кездесулерде де уақыт тығыз, сөз қысқа. Солай болғасын Баукеңді Еркінбек досы бастаған екі-үш кісі Жамбылға дейін шығарып салып, кері қайтады. Сондайда: «Көке, мен де барайыншы» деп қиылып, жеткіншек Тельманның да бір-екі рет ілесіп барғаны бар.

	Тельман әкесінің үйретуімен Баукеңді де, Құрекеңді де кішкентайынан «папа» дейтін. Кеңес пен Бақытжан да сөйтті. Соғыс кезінде Құрманбек папасының әйелі Сара апай Бурныйда тұрып, аудандық партия комитетінің әйелдер бөлімінде істеді. Сонда Кеңес пен Тельман балабақшаға бірге барды. Баукеңнің жары Жамал апай да Бақытжанды ертіп келіп жаз бойы ауылда болады. Одан кейінгі жылдарда да Бақытжан жазғы каникулдарды үнемі ауылда, Тельмандармен бірге ойнап өткізіп жүрді. Жетінші сыныптан бастап қысқы каникулды Алматыда өткізуге Тельманға да рұқсат берілді. Сөйтіп, ол Бақытжан мен Кеңестің қонағы болып келіп тұрды. Тельманның бір есінде қалғаны: Баукеңдердің екі бөлмелі кішкентай үйі. Батырды көруге, сәлем беруге келетін келім-кетім кісіден үй босамайды. Ауылдан келген ағайын-туған, жай кісілер бір бөлек. Бақытжанмен бірге бір бөлмеде «Лениншіл жастың» журналистері Саттар Бөлдекбаев, Кәкімжан Қазыбаев, Шерхан Мұртаза, Хайдолла Тілемісовтер жатады. Көңілдің кеңдігінен болар, сонда да үйдің тарлығы ешбір білінбейді. Бір күні жаңағы жігіттерді Баукең таңғы 5-тен оятып, әй-шайға келтірместен алдына салып айдап әкетіпті. Сөйтсе, сол күні сайлау екен. Баукең жас журналист, жазушы інілерін елдің алды болып дауыс беруге, азаматтық белсенділікке осылай қамшылапты. Бұл жай да әлі күнге дейін Тельманның жадында.

	Жігіт болып, ат жалын тартып мінген шағында сол Бауыржан папасының Тельманның өзін де қамшылап, соңынан әкелік батасын беріп, ақ жол тілегені бар еді-ау. 1972 жыл болса керек. Ол кезде Тельман Қазақстан комсомолы Орталық Комитетінің идеология мәселелеріне жауап беретін білдей бір хатшысы. Қала сыртындағы «Алматы» шипажайында Баукеңмен бір мезгілде демалып қалыпты. «Су керек пе, қымызыңыз таусылып қалған жоқ па» деп папасына Тельман да жанын салып бағуда. Бір күні таңертең Баукең папасы бөлмесіне кіріп келіп, бір буда қағазды қолына ұстатты. Қабағы қату. «Мынаны пәлен деген баспаға, ал мынаны Жазушылар одағына апарып бер. Бүгін түстен қалдырма. Айда, марш!» деді. Өзінің баласы, хатшылығын қайтсін. Қала алыс. Автобус жүрмейді. Əйтеуір біресе жаяулап, біресе такси ұстап ылаулатып, жарты күн жүріп, қағаздарды айтқан адамдардың қолдарына тигізіп, папасының бұйрығын тап-тұйнақтай етіп орындап, тапсырған жұмысын орын-орнына келтіріп қайтты. Бұл туралы гвардия полковнигіне дереу «доложить» етуді де қаперінен шығармаған.

	Ертеңіне шипажай ауласына шықса, Бауыржан папасы үш-төрт атақты кісімен әңгіме соғып отыр екен. Бұл «Ассалаумағаләйкүм!» деп сәлемін беріп, үлкен кісілердің алдында әдеп сақтап кетуге ыңғайлана беріп еді, Баукең қысқа ғана: «Отыр!» деп гүр ете түсті. «Не боп қалды, не дер екен папам?» деп іші қылпылдағаны да рас. Бірақ Баукең салиқалы сабасынан айнымады. Отырған кісілерге Тельманды байыппен таныстырды. Еркінбек деген менің бауырым, бір жағынан ағам әрі жан досым, деді. Кешегі соғысқа қатысқан. Одан соң аудан басшыларының бірі болған деп және қосты. Шынымен де солай болса да, Баукеңнің аузымен айтылғанда бойды зорайтып, мерейді өсіріп жібереді екен. Ал енді мынау бала, деді Тельманның өзіне ауысып, сол кісінің ұлы, менің балам. Осы Алматыдағы ЦэКа комсомолдың секретары. Мұның алдында 3 жыл Москвада ЦэКа ВЛКСМ-да, Ғани Мұратбаев істеген жерде істеп келді. Баламыздың болашағы зор, дей келе Баукең алғыс-ризашылығына қоса, мұрты да жұмсақ жыбырлап мейірленіп кеткендей, ақ баталы ниет-тілегін ақтарып салып еді. Осы сәттерде Тельманның бойын да бір нұрлы қуаныш керней жөнелген. Баһадүр Баукеңнің осындай бағасы мен батасын алу шынында да сирек бақыт екен-ау.

	Үш әкеге телқозы Тельман жақсыға жастайынан үйірсек-ті. Қазақ университетінің екінші курсында оқып жүрген. Көзіне бір хабарландыру шалынды. Жазда пионер лагерінде жұмыс істегісі келетіндер комсомол комитетіне келсін депті. Ол кезде үйленген, ақша керек. Төрт ай бойы Алматы төңірегіндегі қаптаған пионер лагерьлерінің бірінде тәрбиеші, вожатый болды. Əр деңгейдегі комсомол басшылары пионер лагерьлерін аралап көріп жүрді. Елгезек вожатый көздеріне түссе керек, сенім артып, бірден Алматы қаласындағы Совет аудандық комсомол комитетінің мектеп, комсомол және пионер ұйымдары бөлімінің меңгерушілігіне шақырды. Өмірдегі өнегелі жолы осылай ашылды. Бұл 1962 жыл болатын.

	Сол кездегі аудандық комсомол комитетінің бірінші хатшысы Болат Баталовты Тельман Еркінбекұлы өзінің қызмет бабындағы алғашқы ұстазы санайды. Алматы қалалық комсомол комитетінің бірінші хатшысы болған тарихта жалғыз қазақ қызы Ғайникен Бибатырованың жалынды ғибраты әлі күнге көз алдында. Өзі де сондай үлкен тұлғалардың тасасында қалмады. Облыстық комсомол комитетінде жауапты қызметкер болған аз жылда бүкіл Алматы атырабын, Жетісу жәннатын, Талдықорған өңірін, Алатау баурайын армансыз аралап, танып білді. Бұл кездегі әріптестерден жадында жақсы естелік қалдырғаны қазақтың ардақты қыздарының бірі Мәнура Ахметова. Топшысы бекіп, қанаты қатайған Тельманды енді Алматының аса мәртебелі орталық саналатын Совет аудандық комсомол комитетінің бірінші хатшысы етіп сайлайды. Бұл жерде екінші тынысы ашылғандай, ұйымдастырушылық қабілет-дарыны жарқырап көрінген Тельман Сауранбеков 1968 жылы бірауыздан Алматы қалалық комсомол комитетіне жетекшілік етуге лайықты деп танылады. Осы тұста ұстаздық қамқорлық пен жанашырлықты көп жасаған, өміршең өнегесімен баураған әрі іскерлікке баулыған комсомол жетекшілерінің ішінде Өзбекәлі Жәнібеков пен Ғибатолла Мырзағалиевтардың ықпал-әсері ерекше болғаны анық. Өзағаңның тау суындай тасқын қайрат-жігері, ұшан-теңіз білімі, ұлттық дәстүрді, қазақ тілін, әдебиет пен өнерді алға шығара сөйлеуі еріксіз тәнті ететін, көңілді еріксіз сол күрмеуі қиын істерге бұрғызатын. «Осылармен неге айналыспайсыңдар?» деп адамды жеп қоятын жанкештілігінен осы Телағаңдар да мақұрым қалмай, үлгі алған-ды.

	Қыранның самғауына кеңістік керек қой. Мұның да сәті ретімен әдемі келді.

	Одақ комсомолының жетекшісі Евгений Тяжельников Қазақстанға ат ізін жиі салатын. Сондайда мәртебелі мейманды қарсы алу, университетке, АЗТМ сияқты ірі зауыт-кәсіпорындарға апарып, жастармен жүздестіру астаналық комсомол жетекшісі Тельман Сауранбековке жүктелетін. Сымдай тартылған сымбатты, сұңғақ бойлы, әдеп-мәдениеті, білім-білігі мол жігіт Евгений Михайловичке ұнап қалса керек, бір күні Тельманды Мәскеуге есеп берсін деп шақыртып алды да, аз-кем әңгімеден кейін өзінің келісімімен ертеңінде Бюрода БЛКЖО Орталық Комитетінің жауапты ұйымдастырушысы етіп бекітті де жіберді.

	Сөйтіп, Баукең айтқандай, Ғани Мұратбаев істеген жерде екі жарым жыл жүрді. Қадағалауына Ресейдің Брянск, Смоленск, Рязань сияқты үш облысын бөліп берді. Жалпақ Ресейді кеңінен аралап, таза орыс облыстарының тыныс-тіршілігін, кейбір ащы шындық суреттерін өз көзімен көрді, көп тәжірибе жинады. Үлкен өмір мектебінен өтіп жүргендей әсер алды. Кейбір деревняларда Тельманға «Қазақтар осындай ма еді?» дегендей таңданыспен қарайтын. Бәлкім, осындай сезімдерді сол жылдарда Мәскеуде өзімен бірге істеген, бір үйде бірге тұрған әріптес жолдасы Мұхаметқасым Шәкенов та бастан кешкен болар.

	Ярослав облысында іссапармен жүр еді, басшылар телефонмен тауып, Орталық Комитетке жедел шақыртып алды. «Не болды?» десе, Алматыға оралуы керек екен. Елге келген бойдан тура Димаш Ахметұлының алдына алып барды. Димекең:

	«Мәскеуде қалай істедің? Не көрдің? Не білдің? Қай жерлерде болдың? Жағдайы қалай екен?» деп әрбір жайды байыптап әбден сұрады. Үлкен кісі сұрап та, сынап та отырғандай. Содан соң: «Тельман шырағым, біз өзіңе үлкен сенім артып, республика комсомолының Орталық Комитетіне идеология жөніндегі хатшы етіп ұсынып отырмыз. Бұл өте жауапты жұмыс. Сенімнен шыққайсың. Сәттілік тілеймін!» деп жылы раймен шығарып салды. Комсомол Орталық Комитетінің хатшысы қызметінде Тельман Сауранбеков осы игі істердің басы-қасында болып, бел ортасынан табылды. Əсіресе, шығармашыл жастармен жұмыс жан дүниесін мол қуаныштарға бөлейтін. Жазушылар одағының хатшысы Олжас Сүлейменовпен бірлесіп әр облыста екі жылда бір рет өткізілетін жас ақын-жазушылардың семинар-кеңестері бір ғанибет-ті. Сол жылдарда шыққан комсомол лауреаттары Мұхтар Шаханов, Əсет Бейсеуов, Мақым Қисаметдинов, Райымбек Сейтметов, Сағат Əшімбаев, Оралхан Бөкеев, Роза Рымбаева, «Досмұқасан», Болат Аюханов жетекшілік ететін «Алматының жас балеті», Нина Жмеренецкая есімдерінің өзі-ақ өнер-мәдениетіміздің өрісін, осы тарапта жүргізілген жұмыстың жемісін айғақтап тұрған жоқ па. Бірінші хатшы Закаш Қамалиденов, хатшылар Жібек Əмірханова, Виталий Брынкин, обкомдардың жетекшілері Қуаныш Сұлтанов, Владислав Медведев, Евгений Байтеряков, Жәлел Бәкіров һәм басқалары ынтымақтаса ұйысып, жұмылған жұдырықтай еді-ау.

	Ол жылдарда комсомолда шыңдалған кадрлардың партиялық жұмысқа ауысуы заңдылық. Дәл солай болды. Тельман Еркінбекұлы Алматы қалалық партия комитетінің хатшылығына жоғарылатылды.

	Алматы – астана. Барлық шығармашылық ұйымдар, негізгі қарашаңырақ театрлар осында. Ғылым академиясы, жоғары оқу орындарының көпшілігі осында. Зиялы ақыл-ой әлеуеті осында. Алматы – жастар қаласы. Қала берді, бірталай үлкен өнеркәсіп орындары да осында шоғырланған. Əр ұлттан құралған жұмысшы қауымның қатары қалың. Демек, мұнда идеологиялық жұмысқа ерекше көңіл бөлу керек-тін. Алматы бүкіл Қазақстанға үлгі шашқаны абзал. Соған қоса денсаулық сақтау, әлеуметтік сала, мектеп, балабақша мәселелерін ұдайы қадағалап, бақылауда ұстады. Бұл тұстағы атап айтарлық бір елеулі оқиға Алматыда Дүниежүзілік денсаулық сақтау ұйымы сессиясының өткізілуі еді. Əсіресе, беделді форумның өтуін бетке ұстап, қаладағы бүкіл аурухана, емхана атаулының материалдық базасы жақсартылып, жаңаланды, ғимараттар жөндеуден өткізілді. Ақша бөлгізіп, жаңа құрал-жабдықтар сатылып алынды. Жер шарының жүзден астам елінен, халықаралық ұйымдардан келген атағынан ат үркетін ғұлама ғалымдар мен санаткер дәрігерлер Алматының денсаулық сақтау саласында атқарылып жатқан зор жұмыстарға сонда жоғары баға беріп кеткен еді. Немесе мына бір жайды алайық. Сол кезде бастауыш сыныптар мұғалімдері мен медбикелер жетіспейтін. Идеология жөніндегі хатшының ұсынысымен қалада бір медициналық және бір педагогикалық училище ашылды. Сөйтіп, сол арқылы екі саладағы кадр жетіспеушілігі толастап, жағдай біршама түзетілді. Бұл да Сауранбековтің көп жұрт біліп үлгермеген жұмыс машығының бірі болатын.

	Алматы қалалық партия комитетіндегі сегіз жылда Тельман Еркінбекұлы бес бірінші хатшымен бірге жұмыс істепті. Əлбетте, оңай емес. Əсіресе, мұндай құбылыс, ауан өзгерісі жүйкеге қиын тимек. Бес біріншінің бесеуі бес түрлі адам. Мінез-құлықтары әрқилы, жұмыс мәнерлері, басқару әдістері, білім деңгейі мен ой өрелері, тіпті, кісіліктеріне дейін әрбөлек. Міне, Тельман ағамыз осы бес адаммен де өзінің мінсіз адамгершілігінен жазбай, ортақ мүдде жолында тіл табысып жұмыс істесе білгенін айту ләзім. Өз басы осылардың ішінде Федор Иванович Мочалин мен Таупиқ Ғалиұлы Мұхамед-Рахимовты өте-мөте ардақ тұтып сыйлайтынын да жасырмады. Қалпарткомдағы Əнуар Баталов, Шәріп Омаров, Владимир Шепель сынды өнегелі әріптестер де тонның ішкі бауындай сыралғы жолдастарға айналған-ды. Қала мен облыс қатарласа, қанаттаса жұмыс істейді ғой. Сол жылдарда обкомның басшысы Кеңес Аухадиев пен идеология жөніндегі хатшылары Ізбасар Балтағұловтың, Шәмша Беркімбаеваның өнегесі де көп болды.

	Тельман Еркінбекұлы өзінің осындай азаматтық ұстанымынан Мәскеуде әңгімелесуден өтіп келіп, екі жыл Орталық Комитеттің шетелдермен байланыс бөлімінің меңгерушісі қызметін атқарғанда да айныған жоқ. Ал, КСРО Министрлер Кеңесі жанындағы дін істері жөніндегі Кеңестің Қазақ КСР-ы бойынша уәкілі болған жылдарда дін қарындасқа қарлығаш қанатымен су сепкендей септігін тигізіп бақты. Тағдырдың жазуы шығар, осы қызметке үш мәрте оралып соқты. Біз екі жағдайды ғана бөліп айтайық. Мәскеудің қарсылығына қарамастан, ескі мешіттің 100 жыл бұрын салынғанын көлденең тартып әрі Министрлер Кеңесінің төрағасы Нұрсұлтан Назарбаевтың қолдауына арқа сүйеп, Алматыда жаңа мешіт құрылысын бастатып жібергені бар. Одан соң бір бетке шіркеу нәрсе, Қазақстанда қази ғана болып, дін істері түгелімен Ташкенттегі Орта Азия мұсылмандарының дін басқармасына қарайтын. Тельман Еркінбекұлы намысқа тиетін осы мәселеге де хал-қадерінше қозғау салды.

	«Бұлай болмайды» деп соңғы түйінді сөзді тағы да Нұрсұлтан Əбішұлы айтқан. Сөйтіп, Қазақстанда дербес мүфтилік ашылып, құрылтайда ел мұсылмандары өз мүфтилерін сайлап алған-ды.

	1990 жылдың сәуірінде Жоғарғы Кеңестің сессиясы Н.Ə.Назарбаевты ел Президенті етіп сайлады. Осыған байланысты Президент Аппараты жасақтала бастады. Нұрсұлтан Əбішұлы шақырып алып, азаматтарды қабылдау және хаттар бөлімінің меңгерушілігіне ұсынды. Бұл кісі бұрын мұндай жұмыста істемеген, тәжірибесі жоқтығын айтып еді, Елбасы: «Қазіргі уақытта бұл өте жауапты әрі керек жұмыс. Қазір партиялық органдарға ешкім арыз жазбайтын болды. Мұң-мұқтаж, шағымдарын Президентке, тікелей маған жазып жатыр» деп шегінер жер қалдырмады. Сөйтсе, бұл шынында да аса күрделі әрі өте қажетті іс болып шықты. Елбасы жеке өтінішпен келген азаматтар қабылдауларын өте мұқият өткізетін. Ресмилікті қоя тұрып, келген адамның аман-саулығын, отбасы жағдайын жылы қабақпен сұрап, соншалықты қарапайымдылық пен сергектік танытатынына былайырақ қасында отырған Тельман Еркінбекұлы да тәнті болушы еді. Сонда көп мәселелерді облыс әкімдеріне, министрлерге, басқа да тиісті адамдарға тапсырма беріп, қолма-қол шешіп жіберуші еді. Елбасы тапсырмасының орындалуын Аппарат басшысы Нұртай Əбіқаевпен бірге Тельман Еркінбекұлы да ізін суытпай қадағалайды, өтініш-арыздарға байланысты барлық мәселелерді өзіне тән мұқияттылықпен әрі талапшылықпен тұрақты бақылауда ұстайтын. Осында жинақтаған бай тәжірибе кейін Ақмоладағы жаңа астана байтаққа 1997 жылдың желтоқсанында елдің алды болып көшіп барып спикер Өмірбек Байгелдіге серіктесіп, Парламент Сенаты аппаратының жалпы бөлімін басқарған кезінде де кәдеге асқан болатын.

	Соңғы жеті-сегіз жылдан бері зейнеткер Тельман Еркінбекұлы халықаралық «Игілік-С» қайырымдылық қорының жұмысын ықтиятты жүргізіп келеді. Шын мәнінде игілікті де ізгілікті, шарапатты іс. Мүгедектерге, қарттарға, жетім балаларға киім-кешек, азық-түлік, дәрі-дәрмек түрінде көрсеткен нақты көмегі үшін сол адамдардан, Алматы қаласының әкімдігі тарапынан алып жүрген алғысы да аз емес.

	Үш достың, үш әкенің телқозысы болып өскен, бүгінде ақсақал жасы жетпіске жеткен Телағаң сол әкелер ұлағатын жиі еске алады. Елге жақсылық жасаудан жазбайтыны да сол әкелерден дарыған қасиет болар, бәлкім. Бауыржан әкесінің темірдей тәртібі былай тұрсын, жазу-сызудың адамы болғанымен, Құрманбек папасының да талабы қатаң болатын, бос белбеу босаңдықты ұнатпай, қолма-қол тыйып тастайтын. Əкелердің көкірегі тұнық, сыры терең еді. Бұл күнде өзінің немере-шөберелеріне сол әкелер қасиетін дарытуға тырысады. Телағаң да, Бақытжан мен Кеңес ағалар да атадан балаға, одан немереге ұласып ауысқан Момышұлы, Сағындықов, Сауранбеков әулеттерінің туыстық, достығын әкелерден қалған мұра, қымбатты қазына байлық деп есептеп, көздің қарашығындай сақтауда.

	Жар қосағы Мейіржан Мұқажанқызымен шаңырақ көтергеніне де жарты ғасырдың жүзі болыпты-ау. Ол кісі өмір бойы екі-ақ жерде: Ғылым академиясының химия институты мен аграрлық университетте істеген. Ғылым кандидаты, доцент. Қазірде отбасының ұйытқы берекесі, екі ұл, бір қыздан өрбіген 9 немере мен әзірге 4 шөберенің сүйікті әжесі.

	Ордалы отбасында қуанышты той. Тельман Еркінбекұлына Елбасының құттықтауы келді. «Қызметтес болып, бірге жүрген кездеріміз менің де есімде. Еліңе қызмет етіп, бала өсіріп, осындай жасқа келу – бұл тағдырдың сыйы» деп мөлдіретіп ақ қағазға өз қолымен жазыпты Нұрсұлтан Əбішұлы. Бір кезде қызметтес болған серікке амандық, саулық, отбасына зор бақыт тілепті.

	Иә, осыдан артық не керек. Елбасы айтса айтқандай, осындай тағдыр сыйы бұйырған Тельман ағаның байырқалы бақытына әркім-ақ қызыға қарағандай емес пе.





	https://t.me/kzkitap





