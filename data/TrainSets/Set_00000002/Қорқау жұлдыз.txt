	 Әкім Тарази

	 Қорқау жұлдыз





БІРІНШІ ТАРАУ





	Хас батырдың ішінде

	Ат басындай шер өсер!..



	Белгісіз жырау, XII ғ.



	"Не деп кетті әлгі сусылдақ, қалжыңы ма, шыны ма? Масқара-ай, біздің әулетке жетпегені енді сол еді! Бірақ мүмкін емес қой, Лима өйтпейді, Лима ақылды! Қой, әлгі сүмелектің қалжыңы шығар... Менімен әзілдесердей ол кім еді?"

	Енді бір қараса, перрондағы жұрт тарап кетіпті. Бұл өзі состиып әлі түр. "Лима, Лимаш-ау, рас па?" – деген сөздерді жиі-жиі қайталай беріпті. Бір сәт ашу шақырғысы да келіп, сен қыздың мойныңды бұрап алармын!" – деп, өзін өзі қайрап та көрген. Бірақ табиғатында сабырлы жан ашулана алмады.

	Таудан соққан таңғы самал күкірт қышқылының сасық иісін ала келді. Қолқаны қауып, жүрегін айнытты. "Мына тұрысым не?" Вокзал үйінің кең залын кесіп өтіп, қала жақтағы алаңға шыққанда байқады: таң қараңғысы әлі толық сейілмепті. Ұқыпты қырқылған ағаштардың түбіндегі , ұзын орындықтардың біріне барып жайғасты да, мелшиіп тұрып қалды.

	Пірәли балалары шамшыл, намысқой деген жұрт арасына тарап кеткен сөз бар екенін Жанәли де білетін. Қараспан әулетіне дақ түсірмеу әрқайсымыздың міндетіміз деп, өзара әңгіме де айтып қоятын. Енді, міне, Лима өнер шығарыпты... Түткен жібектей жұмсақ Лиманың кейде бір еркебұлан мінез көрсететін сәттерін Жанәли ұнатпайтын. Қарындасының J сондай бір кездерінен шошынатын. Соншалықты биязы қыздың өзіне жараспайтын қайсар қылықтары болатын. Үндемей отырып көтеріліп кететін. "А, несі бар екен, айтсам, айтамын! А, несі бар екен, барсам, барамын! А, несі бар екен, кетсем, кетемін", — деп ерегесіп шыға келетін.

	Әлгі сыпылдақ Сәлімгерей айтқан сөзге қанша сенгісі келмесе де, қарындасының бойында бұғып жатқан орасан күш бар екенін тап қазір анық түсінгендей. "Одан шығады!"

	Таң әбден атыпты. Қала көшелері ың-жыңға толыпты. Ұйқыдан шошып оянғандай Жанәли жан-жағына қарады, вокзал алдындағы аланда отырғанын түсінді. "Қой, Майқорыққа барайын, ол қызды ма, ол қыздың мойнын бұрап алайын!" — деп тістеніп, автобус аялдамасына жеткен, бірақ машина ішіндегі лық толы жұртпен итерісіп, күйініп тұрғанда, қарындасына деген қатты ашуынан қайтты. Қала ортасына жеткенде автобустан тезірек түсуге асықты.

	Сол түнерген қалпы өз үйіне жетіп, есік қаққан. Таң атпай балаларымен арпалысып, жақында ғана қырықтырған шаштары дудырап кеткен Шара есік аша беріп, мұның жүзіне үрке, шошына қарады:

	— Саған не болды, Жан? Жайшылық па?..

	Өмірі әйеліне қол тигізіп көрмеген Жанәли, бойын кернеген ызадан болар, Шараны сабап тастағысы келді. Бірақ өзін өзі тежеп те үлгерді... "Мұның жазығы не?" Тістенген қалпы үн-түнсіз қонақ бөлмеге оза берді де, үстіндегі плащын шешіп, диванға лақтырды. Өзі де сол лақтырған плащының үстіне ауыр қозғалып отыра кетті.

	— Жайшылық па, жаным-ау?

	— Жайшылық па, жаным-ау! — деп Жанәли мысқылдай мырс етті. — Жайшылық па, жоқ па, сен өзің айтшы!

	Мұны көргенде қуанышын жасыра алмайтын Шараның жүзі кенет қуқыл тартып, шағын да ықшам денесі шүмиіп, бұрынғыдан да кішірейіп кеткендей болды. Содан кейін ол қолға түскен ұрыдай сүмірейіп тұрып:

	— Ол рас! — деді.

	Жанәли қылғынып бара жатқанын сезді. Сәлімгерейдің қалжыңы шығар деген үміт жігіт бойында әлі өлмеген екен. Шараның мына сөздері сол үмітті біржола үзіп тастады. "Рас болғаны ғой!"

	Қарындасының сондай халге душар болғанына мынау Шара кінәлідей-ақ, бұл әйеліне ежірейе қарады.

	— Сен, сен...

	— Мен қайдан білейін, үндемей жүріп... Мен қайдан білейін, маған айтқан емес! Маған сездірген де емес...

	Жанәли сорайып орнынан тұрды. Бар ұсқыны әйелін сабап тастардай еді, бірақ өйтпеді. Шараның иығынан бүріп ұстаған қалпы ақырын ғана итеріп апарып, дәлізге шығарды да, қонақ бөлменің есігін сарт еткізіп қатты жауып, қайта келіп диванға жатып қалды.

	"Лима, менің кішкентай бауырым! Сен бізді сонша неге и ұятқа қалдырдың! Біз Қараспан балалары емес пе едік? Лима, кішкентай ғана бауырым менің".

	Таңғы сегізде үйіне келген Жанәли кешкі сегізге дейін сол жатқан орнынан қозғалған жоқ. Жол жүріп шаршап келген күйеуіне шай іш деп айтпақ болып қасына келген Шара, оның қарайып, түтігіп кеткен түрін көріп, балаларын тез киіндіріп, сыртқа безе жөнелді.

	* * *

	Алты перзентін еске алып шалқып отыратын бір сәттерінде Пірәли қарт:

	Мәрзия қызым — Нұрәлидің бәсіресі, Лима қызым — Жанәлидің бәсіресі! Басқаларыңның ол екеуінде ісің болмасын! – деп отыратын. Шалының ол сөзін Ақлима да қолдап, құптап:

	— Солай екені рас, Мәрзия мен Лиманың бәсіре ағалары — Нұрәли мен Жанәли, басқаларың қыздарымның ісіне сұғушы болмаңдар! — деп, қалжың-шыны аралас күліп отыратын.

	Лима мынадай ыңғайсыз жағдайға ұшыраған соң, басқа ағалары ешқандай шешімге келмей, Алматыда жиналыста жүрген Жанәлидің қайта оралуын күткен. Өзара бас қосып сөйлеспесе де, не істейміз деп кеңеспесе де, әке боп, шеше боп, ағалар болып, Жанәлидің үкімін күткендей. Жанәли келді, естіді күн ұзақ тырс етпей жатты, ақырында Майқорыққа барды, әкесі мен шешесінің қасында үнсіз отырып шай ішті, түн ортасы ауа төсекте бүк түсіп жылап жатқан қарындасының бөлмесіне кірді, кірді де, қарындасының жайылып төгіліп жатқан қара шашынан сипап, біраз кідіріп:

	— Ал тұр, киін! — деді. — Кетеміз!

	Неге киінем, қайда кетеміз деп Лима сұраған жоқ, қайда барасыңдар деп ата-ана сұраған жоқ, жуынып-киініп, сыртқа шыққан қарындасын аулада тұрған ақ "Жигулиге" отырғызды да, Жанәли станцияға тартты. Сол тартқаннан олар вокзалға барды, түнгі үште келетін Новосибирск-Ташкент поезына мінді, сол тартқаннан олар келесі түні Өзбекстанның астанасына жетті, сол тартқаннан олар келесі күні түске қарай "Қызылжиде" колхозынан бірақ шықты. Қызылжиде орта мектебінің директоры Сәрсенбай Жанәлидің досы екен, қарындасын жетектеп келіп, соның қолына тапсырды.

	* * *

	Бала кезінде ойнап жүріп, Лиманың электр тогына ұрынғаны бар. Дел-сал болып, аяқ-қолы өзіне бағынбай, көздері бақырайып, жарты жылдай төсек тартып жатқан. Жазылып, ел қатарына қосылды дегеннің өзінде, Лима және де жыл жарымдай не істеп, не қойғанын білмейтін. Есі ауысып қалған адамдай, отыр десе, отыратын, тұр десе, тұратын, сүлесоқ халден шыға алмаған. Бұл жолы да Лиманың сол дерті қайталаған тәрізді. Бұл жолы да ол электр тогына ұрынғандай бар жігер-қайратынан айрылып қалған. Өзінің тете ағасы Жанәли жүр деді, бұл жүре берді. Қайда барамыз деп сұраған жоқ. Поезға мін деді, бұл мінді. Қайда бет алдық деп бұл жөн сұраған жоқ. Тәулік бойы екеуі ұйықтамады, тар купеде бетпе-бет бір-біріне қарады да отырды. Аға қабағындағы кірбіңнен бұл тайсала қойған жоқ, бірақ аға да бұған ештеңе айтпады, ештеңе сұрамады, сұраса да, бұл ештеңе деп тіс жарып жауап бермес еді. Жүрегінің басында тас болып қатып қалған әлдебір ауыр зілдің барын ғана сезінді. Ақырында ағасы жеңілдім дегендей үстіңгі полкаға шықты да, теріс қарап жатып қалды.

	Поездан түскен соң да Лима қайда барамыз деп жөн сұраған жоқ, ағасы такси ұстады, машинаға отырғызды, Ташкенттен жиырма шақырым жердегі қазақ ауылына алып келді.

	Үй иесі Сәрсенбай (оның атының Сәрсенбай екенін Лима кейін білді) ылғи күліп жүретін, күліп сөйлейтін, ұзын бойлы сары жігіт екен. Жанәлиді көргенде қуанышын жасыра алмады, екеуі қайта-қайта құшақтасты, бірін бірі түйгіштеді.

	— Өй, мынау атан түйе қайдан жүр-ей! — деп Сәрсенбай өз көзіне өзі сенбегендей, Жанәлиді қайта-қайта білегінен, белінен ұстап көрді. — Рас сенсің бе-ей? Сені көрем деп... кім ойлапты! Әулиеата жақта деп естуші едім, бар екенсің ғой, азаматым! Әй, біз де оңбаймыз-ау, қазақтығымыз қалмайды, бір хат алысып, телефон шалысу дегенді де білмейміз-ау! Бар екенсің ғой, атан түйе!

	Жанәлидің де бала құсап ыржалақтап күле бергенін Лима осы жолы көрді. Көбінесе тоң-торыс күңкиіп жүретін алып денелі ағасы бұған қаталдау, тоңмойындау көрінетін. Денесінің әр жерін нұқылай берген Сәрсенбайға қарап Жанәли айбат шегіп, гүж-гүж етеді:

	— Әй, қойсаңшы-ай, таптап тастармын, шілмиген байғұс!

	Сары Сәрсенбайдың қап-қара інісі бар екен. Күтімсіз . ұзарып кеткен мұртының бір ұшын тілімен жалап, босағаға сүйеніп тұрған, алғашқы айқайлар, қуаныштың одағай сөздері басылған соң, Сәрсенбай сол інісіне қарады, сарғыш көздерін ежірейте, жеки сөйледі:

	— Әй, неғып тұрсың, мұртыңды шайнап!

	— Е, не істейін? — Анау самарқау қалпынан айығар емес.

	— Кім келгенін көріп тұрған жоқсың ба? Пәтшағар! Бар, алып кел қорадағы қойлардың бірін!

	Қара жігіт теңселе басып шығып кеткен, көп кешікпей, құйрығы жерге салбыраған қасқа қойды артқы екі аяғынан дырылдата сүйреп, Жанәлидің алдына әкеп, мойнынан тұқыртып тоқтады.

	Ал бата бер! — деді Сәрсенбай. Сөйтіп, бұлар үйге кірмей жатып, биік шарбақты ауланың ортасында тұрған қалпы, қара қасқа қойдың жайрап салғанын көрді.

	Жанәлидің келгеніне қуанғаны сонша, төргі қонақ бөлмеге кіріп, Жанәли құрақ көрпе үстіне жантайып жайғасқаннан соң, Сәрсенбай оның алдына тізерлеп отыра кетіп:

	— Әй, ағатай, рұқсат етші, сенің құрметіңе ат шаптырып, той жасайын! — деп жалынды.

	Оғаш сөз естігендей Лима Сәрсенбайдың жүзіне таңырқай қараған, келген қонақтың құрметіне де ат шаптырып, той жасауға бола ма, жай ғана мезіреті шығар деген, бірақ мына сары жігіттің қызғылт көздері шыншыл ұшқын шашып тұр. Әлгі сөздерін және де қайталады:

	— Айналайын Жанәли, қанша жылдан бері көрмей, зәуімен іздеп келіп қалған екенсің, ат шаптыртып той жасайыншы, ағатай! Дүние-пұл жетеді, әкең...

	Лиманың денесі дір етіп шошып кеткен, бұл оның алғашқы таңырқап таңғалғаны еді. Қызғылт көз сары жігіт Лиманы әлі талай таңғалтар. Киім киісі можантопай, сырт көзге шала сауатты, әрі кетсе, ауылдың атқамінеріне ұқсайтын Сәрсенбай Қызылжиде орта мектебінің директоры екенін білгенде, Лима бір таңғалар, можантопай көрініп киінетін, арсы-күрсі сөйлейтін, ыржалақтап күле беретін Сәрсенбайдың осы ауылдағы ең бақуат, ең малды жігіт екенін білгенде, және таңғалар Лима, можантопай киінетін, ойына не келсе, соны айтып қалып отыратын, өз ісі мен өз тіліне шек қоюды білмейтін қызыл көз, сары жігіттің педагогика саласынан кандидаттық диссертация қорғайын деп жүргенін естігенде, Лима әлі талай жағасын ұстар.

	Ал әзірше ақкөңіл, аңқылдаған сары жігіт Жанәли мен оның қарындасын құрақтай иіліп қарсы алды. Ауылының игі жақсыларын жинап, той жасады. Сәрсенбайдың жора-жолдастары оның қуанышын бөліскендей бірінен соң бірі таласа-тармаса Жанәлиді қонаққа шақырысты. Ол шақырған жерлерге Лима бармады, Лима Сәрсенбайдың үйінен апта бойы шықпады. Сәрсенбайдың әйелі іркілдеп семіріп кеткен, отызға енді толғанымен, алты баланың анасы болып үлгерген Ұлжанды ғана өзіне жақын тұтып, бір мезгіл сонымен ғана шүйіркелесіп, оның айтқан сөздерін ғана тыңдап, соның айтқан мәмлесіне бас шұлғып отыруды дағдысына айналдырды.

	Қызылжидеде бір аптадай жүріп Жанәли ауылына қайтты. Жүрер күні қарындасын оңаша бөлмеге шақырып, қинала отырып, әр сөзін үзіп-созып, гүж-гүж етіп, өзінше аға болып ақыл айтты:

	— Енді сен осы ауылда қаласың! Сәрсенбайдың мектебінде сабақ бересің! Осы үйде жатасың! Қысқы каникул кезінде өзім бір келіп кетемін! Көктемгі каникул кезінде және келемін! Шыдайсың, тырп етпейсің, одан әрі не істейтінімізді жазда келгенде айтамын! Осы сөзім — сөз! — деді.

	Лима ағасын үнсіз тыңдаған. Жүрегінің басында қатып қалған жұмырықтай зіл қара тас аузын ашып сөйлеуге ырық бермеді. Ағасы ауладан шығып, Сәрсенбайдың "Жигулиіне" отыра беріп, әлденені ұмытқандай, машинадан қайта шығып келіп, қорбаңдай басып келіп, босағаға сүйеніп тұрған мұның маңдайынан сүйіп алғанда, қыз көзінен жас парлап ақты. Бірақ бұл ағасын құшақтаған жоқ, екі қолы салбырап, сөлмиіп тұрған қалпын өзгертпеді.

	Ертеңіне Лима қызметке шыққан. Таңсәріде Сәрсенбай өзімен бірге ертіп келіп, Лиманы мұғалімдерге таныстырды. Алғашқы сабағы өтетін сыныпқа өзі ертіп барып, оқушыларға да өзі таныстырды.

	Қызылжиде ауылының дәл ортасындағы үш қабат қызыл кірпіштен салынған мектеп үйі мен Сәрсенбайдың ауласының арасы көп болса бес жүз қадам. Сол екі орта Лима үшін бар өмірінің өлшеуіне айналған. Таңертең сабағына барады, түсте қайтып келеді, күн еңкейе мектепке қайта барады, орыс тілінің үйірмесін жүргізеді, ерінбей, жалықпай, артта қалған балаларға пән үйретеді. Кешқұрым үйге қайтып келіп, өзіне бөлінген бөлмеде тырп етпей отырып, келесі күннің сабағына әзірленеді. Өз пәнінің методикалық кітаптарын оқиды, газет-журналдарды қарастырады. Көңілі соққан күндері Сәрсенбайдың отбасымен араласып отырып телевизор көреді. Бұдан бұрынғы бір жылда кәдімгідей тәжірибе жинап қалған екен, сабақтары да тап-тұйнақтай,қақ-соқта да шаруасы жоқ, ұяң қыз әне-міне дегенше педагогикалық ұжымға байқамай сіңіп жүре берген.

	Сөйтіп жүріп күз өткен, сөйтіп жүріп қыс өткен, күзгі каникулда Жанәли мұны іздеп келе қоймады, қысқы каникулда келуін келді, мұның қасында үш күн болды, қасында деген сөз үшін ғана болмаса, үш күн бойы Сәрсенбай екеуі ауылдағы азаматтардың үйіне қыдырды. Асаталға аттанар күні Жанәли мұны тағы да оңаша бөлмеге шақырып алып, ағалық ақылын айтты:

	— Дұрыс, ризамын! — деді. — Сәрсенбайлар да мақтап жатыр өзіңді, ел-жұрттың да, ұжымның да пікірі тәуір көрінеді, осылай жүре бер, күзде келе алмағаныма ренжіме, енді аттанам деп жүргенде, өзің білесің, Брежнев қайтыс болды, ол кісі қайтыс болғанда, ел қыдырып жүргенім жараспас деп, үйден шықпадым. Түсінесің ғой... Айналайын, ақылың бар, папаң мен мамаңның ашуы әлдеқашан басылған, енді қайтсаң да болар еді, бірақ...

	Былтырғы оқиғадан кейін мінезі тым тұйықтау болып кеткен Лима тап осы арада өзінің бұрынғы ерке мінезін тапқандай ағасының көзіне қадала қарап тұрып:

	— Жер аударылған сүрегің біткен жоқ демексің ғой! —деп қалды.

	Жанәлидің өңі қара қошқылданып кетті. Мұқият қырылған қоңырқай реңі ұяттан қызарғаны болар, сәл төмен қарап міңгір етті:

	— Жер ауған дедің-ау, қой, сен ондай сөзді айтпа! Қарындасы ағасына сынай қарап, көздерін көпке дейін аудармады.

	— Жер ауған емей, немене... Жә, құрысын, балаңның бауы берік болсын, атын кім қойдыңдар?

	Әңгіменің басқа арнаға ауғанына Жанәли де қуанып қалған, Шараның жақында босанғанын тағы да жаңалық қылып айтып, нәрестенің атын Шыңғыс қойғанын айтып, емін-еркін көсіле сөйлеп, күле түсіп жадырап қалды.

	— Біздің тұқымға да бір жазушы керек қой деп папам көнбеді. Маған салса, атын басқаша қояр едім. Үлкендер ерік бере ме?

	Сол әңгіме үстінде тағы да бір сырды жұқалап ұқтырған.

	— Оқу жылы біткен соң ешқайда жылжыма, өзім келемін!— деген. Сәлима ағасының ол сөзін сүлесоқ қалпында қабылдады. Келіскенін де, келіспегенін де сездірмеді, үнсіз қалды. "Жер ауған емей, немене! – деп іштей күйзеліп қойды. — Биыл ауылды көруге жазбаған шығар. Ауылға қайтқанымды бұлар қаламайды екен, ендеше..."

	Сол "ендеше" ақыры Лиманың тағдырын күрт өзгертіп, осы бір трагедияға жетелеген еді.

	* * *

	Шикіл сары Сәрсенбайдың қатқан қара інісінің аты Арасанбай екен. Осыдан екі жыл бұрын Шымкенттегі ұстазгерлік институтын бітіріп келген, математикадан сабақ береді. Даладай көсіліп жатқан Сәрсенбай ауласының аяқ жағынан Арасанбайға арналып алты бөлмелі үй салынып жатыр. Ағасы Сәрсенбай да, жеңгесі Ұлжан да:

	— Осы бойдағымызды аман-есен үйлендіріп алсақ, аяғына тұсау салып, ел қатарына қоссақ!.. — деп тамсанып отырғандары. – Қазіргінің жастары... бұзылып кетуі оңай ғой, келіншек алып, бала сүйсе, ел қатарына қосылып кете берер еді! — деп ниет, пиғылдарын ашық айтып отырады.

	Дастархан басында Арасанбай туралы әңгіме қозғалса, Лима өзін қоярға жер таппайды, анау әңгіме дәл өзіне арналғандай қызара қипақтап, бөлмеден шығып кетуге тырысады. Бекер обалы қайсы, Сәрсенбай да, Ұлжан да бұған тікелей сөз салып, көксеулерін сездірген емес. Бірақ бұның ұяң мінезін, еңбекқорлығын қайта-қайта мақтап:

	— Шіркін-ай, келініміз сендей болар ма еді! — деп қалған тұстары да болған.

	Лима ол сөздерді басынан асырып жібергендей, естімегендей сыңай танытатын. Арасанбайдың оған деген бұқпа сырын қыз көкірегі сезеді, ұрлана қарап, сүзіле қарап, телміре қарап, мұның жынын келтіреді. Бірнеше мәрте жүрдім-бардым айтқандай, жақынсынып айтқандай:

	— Сіз осылай қадалып отыра бересіз бе? Бір мезгіл киноға барып қайтпайсыз ба, қаласаңыз, мен де еріп барайын, қаламасаңыз, сыртыңыздан қарауылдап барайын! – деген.

	Ыза буып тұрса да, Лима ашуын білдірген жоқ. Өзінің сыпайы қалпынан ауытқымай, сызыла тұрып жауап берген:

	— Жоқ, аға, рақмет, киноға да, ойын-сауыққа да көңілімнің зауқы соқпайды! — деген.

	Сәрсенбайдың Жанәлиге арналған адал достығы Лимаға да шарапатын тигізген, бұл үйдің адамдары Лиманы аса бір қадірлі қонағындай алақанға салып, мәпелеп күтті. Ағасы мен жеңгесінің сол ілтипатын бұза алмай, Арасанбай да амалсыз қысылып жүргенін Лима сезеді. Әйтпесе, оның онша сыпайы жігіт емес екеніне көзі жеткен, мектепте өр көкірек, дөрекі мінезімен басқа мұғалімдерді қан қақсататынына да көзі жеткен. Жиын-тойларда әлдекімдермен ұстасып қалып, жанжал шығаратыны да белгілі. Ағасы Сәрсенбайды арқа тұтады.

	Үйлеріне Лима келгелі Арасанбай жора-жолдастарымен ішіп, көп қыдыруды доғарыпты. Оны Ұлжан айтқан.

	— Лимаш-ау, айналайын-ау, біздің үйге сенің келгенің қандай жақсы болды, мына қайным ішімдікке салынып, бұзылып кете ме деп қорқушы едім, сенен ұяла ма, қалай, көп сандалысты қойды ғой, өзіне ақыл кіріп келеді!.. — деп қалжыңдай күлген.

	Қызылжиде ауылына келгелі Лиманың өмірі бір-бірінен алшақ екі арнаға бөлінгендей. Күнбе-күнгі сырт өмір, мектеп өмірі, ауыл өмірі бұған әсер етпейтін тәрізді. Ал кішкентай ғана кеудесінде лапылдап жатқан өрт, сойқан құбылыс, сойқан қопарылыс етіп жатқанын жан баласына сездірмейді. Табиғатында нәзік еді, соңғы бір жыл ішінде мүлде арып, шүңірейген қос жанары ғана қалған.

	Бүгін де ұйқысы шала болды. Түс көріпті, ұзақ түс көріпті. Түсіне кірген адамдарының киім киісіне, сөйлеу мәнеріне мұқият мән беріп, анық көретін әдеті, бұл жолы да Қасқатай аппақ костюмнің астынан сарғыш көйлек киіпті, сарғыш көйлекке көгілдір галстук тағыпты, аяғында үшкір тұмсық сарғыш туфли, қара шашы, қара көздері аппақ тістерін айқындай түскен, дағдысы бойынша күле келіп бұның қасына жанасты да, иығына қол салды:

	— Тәте...

	Ол бұны тәте дейтін. Жиырма жас үлкен болса да, ол бұны "тәте" дейтін, жиырма жас кіші болса да, бұл оны "балақай" дейтін.

	— Тәте, сен маған өкпелемеші!..

	Лима оған ашуланбақ болды, бірақ ашулана алмады, иығына салған қолдарын лақтырып тастамақ болды, бірақ лақтырып тастай алмады, керісінше, оның қолының үстінен алақанымен басып, біраз тұрды да:

	— Сен жамансың, балақай! — деді.

	Қасқатайдың қияқ мұрттары қарлығаштың қанатындай көтеріліп басылды. Күлгені сол.

	— Ал сен, тәте, жақсысың, менен мың есе жақсысың!

	— Ал сен, балақай, жағымпазсың, өтірік айтасың, ылғи өтірік мақтайсың!

	Екеуінің сөздері осылай келетін. Сырттан кездейсоқ тыңдаған қалыс адам екеуінің не сөйлесіп отырғанын түсінбес еді. Бұлардың тілінде мүлде бөлек мән тапқан. Мысалы, "өтірік айтасың" деген сөз "мен саған сенемін" деген мағынаны білдіреді, "сен менен мың есе артықсың" деген тіркес "мен сені мың есе артық жақсы көремін" деген мағынаны білдіретін.

	Бүгінде Лима Қасқатайды түсінде анық көрді.Тіпті түсім емес, өңім екен дейді. Кенет сарқыраған үн естілді.

	— Топан су, топан су қаптап келеді! — деген үрейлі айқай естілді, әйел даусы, Ұлжан екен дейді, бірақ Ұлжанның өзі көрінбейді. Қасқатай мұны көтеріп алды, көтеріп алды да, алқымынан сүйді, бұл оның мойнынан құшақтады.

	— Қашайық та, балақай.

	— Неге?

	Қасқатай түк түсінер емес, неге қашамыз, кімнен қашамыз, қайда қашамыз?

	— Ташкентке қашамыз. Бұхараға қашамыз! Сен өзің айтушы едің ғой. — Лима сықылықтап күлді, Қасқатайдың мойнынан құшақтап қысты.

	— Сен қорықпайсың ба?

	— Неден?

	— Топан су қаптап келеді демей ме?

	— Шын сүйген адамдарға топан су түк емес!

	Енді қараса, екеуі тау басында түр. Табан асты терең құз, шың басында қалың бұлт, қара қошқыл бұлт. Қайнап жатқан қазандағы судай сапырылысады. "Мынау бұлт па, су ма?"— деп таңырқайды Лима. Енді қараса, қасындағы Қасқатай жоқ, құзға құлап кетіпті дейді.

	— Жаным-ай, балақайым-ай, күте тұршы мені! Мен де қазір жетемін, соңыңнан жетемін!

	Сөйдейді де, Лима жартастан терең құзға өзін лақтырады. Лақтырдым деп ойлайды. Бірақ құламайды. "Мен неге құламаймын?"— деп жылайды. Енді қараса, Қасқатайы да шыңда тұр. Арт жағынан келіп, қолтық астынан қапсыра құшақтап, шашынан иіскейді. Өмірде ылғи сөйтетін еді.

	— Сен бұзықсың, — дейді Лима назданып, еркелеп, — сен, балақай, бұзықсың.

	— Сен менен де бұзықсың! — дейді Қасқатай. — Махаббат-сахаббат дегенді білмейтін қарапайым... топас жан едім. Сен мені бұздың, тәте. Сен менің дүниеге кезімді аштың. Махаббат, сезім дегенді білмейтін қарапайым... топас малғұн едім, бітеу едім, сен менің кеудемді аштың. Сен менің жаныма қанат бітірдің, сондықтан сен кінәлісің, тәте!

	Қасқатай өмірде де ылғи солай дейтін. Лима жорта өкпелегенсіп, теріс қарап бұртиды:

	— Сен өзің бұзықсың, балақай.

	– Аһ, солай ма?

	Бұлар шың басында түр екен дейді. Машинаның балонындай ғана алаңқайда екеуі әрең сыйып тұрса керек.

	— Аһ, солай ма? — деді де, Қасқатай тағы да құлап кетті. Төмендегі құзда қайнап жатқан бұлт па, су ма?

	— Балақай, сен мені жалғыз қалдырмашы, жалғыз қалдырмашы! — деп Лима да құлайды, бірақ бұл жұмсақ төсектің үстіне құлапты. "Е, мынау менің түсім екен ғой, —деп ойлайды түсінде, — түсі болғаны жақсы болды. Демек, балақайым аман екен. Мен қазір оянамын, көзімді ашамын, менің үстімде төніп балақайым тұрады".

	Лима түсінде ояна алмай қиналды. "Осы түсімнің ішінен шыға алмай қалғаным ба, сонда қалай болғаны? Қасқатай сыртта, мен іште, ол менің түсіме енді қайтып кіре алмайды, себебі ол жартастан құзға құлады ғой. Ал мен осылай жата берсем, балаларды кім оқытады?"

	Енді қараса, қызыл кірпіштен салған үш қабат мектептің алдында түр. Есіктен шикіл сары Сәрсенбайдың басы көрінді. Көздері қып-қызыл. Көздері көз емес, кішкентай-кішкентай қызыл лампа. Сәрсенбайдың мұрны тәмпіштеу еді, ылғи тершіп тұратын, бұл жолы тіпті мұрны ұзарып, бір құлаш болып кетіпті.

	— Әй, қатын, сен неғып жүрсің мұнда? — дейді Сәрсенбай.

	Лима "әй, қатын" деген сөзге ашуланғысы келіп, бірақ ашулана алмайды. "Е, бұл Сәрсенбай мені алған екен ғой. Мен мұның тоқалы екенмін ғой. Сондықтан "әй, қатын" деуге қақысы бар, айтсын, айқайласын, ұрсын, мен көне берем". Сөйткенше болмады, Сәрсенбай мұның қасына жетіп келді де, тағы да бұйыра сөйледі:

	— Әй, қатын, сен мына менің мұрнымнан сүйші!

	Лима жиіркеніп түр. Бірақ өзін өзі көндіріп бағады. "Мен неге бәлсінемін, тағдыр жазды емес пе? Мен оның тоқалымын, сондықтан мұның айтқанынан шыға алмаймын, көнемін, көнемін, көнемін".

	Сәрсенбайдың қолағаштай мұрнын Лима құшақтайды. Қолтығын толтыра құшақтайды. Қолағаштай мұрнының ұшында шып-шып еткен тер бар екен. Бұл соны алақанымен сүртеді. Сүртеді де, ептеп қана ернімен сүйеді.

	— Енді ризасың ба?

	— Жоқ, әлі де риза емеспін. Сен қатынды мен сабауым керек.

	— Неге?

	— Мен сенің байыңмын, сондықтан сабаймын.

	— Сабамауға бола ма?

	— Жоқ болмайды, мен міндеттімін. Мен сені сабауға міндеттімін. Сабамасам, сөгіс аламын, партиялық сөгіс аламын. Түсінесің бе?

	— Түсінемін... — деп Лима мұңайып төмен қарайды. Сол кезде мектептің есігінен сегізінші класта оқитын Руслан деген бала атып шығады. Қолында бажылдауық сағат, соны қоңырау құсатып қатты-қатты сілтеп жүр.

	— Руслан, сенің мұның ұят емес пе? Қазір түн ортасы ғой. Бүкіл ауылды басыңа кетердің ғой. Жұрттың тыныштығын алдың ғой. Руслан, қой деймін. Сәрсенбай ағайдан ұят болады, Сәрсенбай аға, бұзыққа қой деңізші.

	Лима Сәрсенбайды іздеп артына бұрылған. Ол жоқ, мектеп те жоқ, Руслан да жоқ. "Русланның қоңырау соққаны қандай жақсы болды, — деп ойлайды. — Әйтпесе, мен мына қапас түстің шырмауынан шыға алмайтын едім, қандай жақсы болды".

	Лима оянып кеткен, қашандағы дағдысы бойынша бірден сағатқа қараған, бажылдап тұрған сол екен. Ақырын ғана қоңырауын басып, үнін өшірді. Сағат алты. Адамның түсіне не болса, сол кіреді, — деп қынжыла ойлады. — Қасқатайдың енді менде несі бар, менің енді Қасқатайда нем бар?!"

	Бұл кезде Ұлжан оянып, сиыр сауып жүр еді. Сәрсенбай аға да ерте оянады. Өзі үй тірлігіне мұқият, ерте тұрып, қорадағы малдың астын тазалайды, тауықтарға жем шашады,үйрек-қаздарын айдап көшеге шығарады. Ұлжан сиыр сауса, бұл бие сауалы. Лима асықпай тұрып, жуынып, киінген соң, әр шынысы алақандай үлкен көзілдірікті киіп, кітап оқып отырады.

	Сырттан үлкен кебісін тырп-тырп сүйрете басып Ұлжан кірді. Қолындағы шелегін де тастамапты. Ақ матадан тіккен алжапқышы сатал-сатал.

	— Лимаш-ау, анау хатты оқыдың ба? – деді. – Жанәли мен Сәкең (Ұлжан күйеуін Сәке деп сөйлейтін) түнгі пойызға үлгереміз деп Ташкент кетті ғой. Оятуға сенің ұйқыңды қимады.

	Стол үстінде төрт бүктелген қағаз жатыр екен. Ашып едi сойдақ-сойдақ Жанәлидің қолын таныды. "Лимаш депті ағасы, — келістік қой, оқу жылы біткен соң өзім келем, мен келмей ешқайда қозғалма!"

	Лиманың жүрегі мұздап сала берді: "Кешегі гөйгөйі ғой!.. Мені ауылға жолатпайын деген екен. Ендеше...

	"Ендеше! деген сөздің ар жағында не жатқаны әлі беймәлім Бірақ бір сұрқия шешім, сұрқия тәуекел бар екенін Лима санасымен сезді. "Жақсы, ендеше, солай-ақ болсын. Сендер мені керек етпесеңдер, сендердің де қажеттерің маған..."

	Қыздың көз алдына сырықтай ұзын әкесі келіп тұра қалды. Басында тақия, ұзын мұрттарының ұшы салбырап кеткен Майкасының сыртынан қоңыр кителін желбегей жамылыпты. Көптен үтіктелмеген шалбары мөшектеніп кеткен. Аяғында кебіс. Әкесі бүйтіп салақ киінбейтін, жұрттан бұрын оянып, мұқият жуынып, мұртын басып, бала-шағаларының алдына мұнтаздай болып киініп шығатын Әкесінің мына салақ кейпі қыздың намысына тигендей. "Мен тағы да ұйықтап отырмын ба?". — Лима көзілдірігін шешіп, көздерін уқалады. Әкесінің қасына шешесі келіп тұра қалды. Белі бүгіліп, имиіп қалыпты, жарықтық.

	"Сендерге менің қажетім болмаса, сендер маған қажетсіндер, папа, мама! Мені ауылға жолатпай қойғанда, не табасыңдар! Қара бет болдың, енді бізге көрінбе, аулақ кет дегендерің ғой. Жақсы ит өлігін көрсетпейді дегендерің ғой. Ендеше, не істейтінімді өзім білем!"

	Солай дегенмен, Лима не істейтінін анық білмейтін. Әйтеуір, бір соқыр сезім, алыстағы бұлыңғыр шешім бұны әлденеге жетектегендей. Алдындағы ашылып жатқан кітаптың әріптерін көрмеді.

	"Мен Қараспан әулетінің арасына дақ түсірген болсам... Өзіне өзі қол жұмсау біздің елдің салтында жоқ, әттең! Әйтпесе, мен сендерді, папа, мама, басқаша жеңермін, өкіндірмеспін де! Өмір заңымен ерегесуге болмайды. Өмір саған қырсықса, сен оған беріліп қана жеңесің, сен оған бағынып қана жеңесің. Папа, мама! Сендер мені түсінбедіндер. Ал мен сендерді түсінем, сен екеуің менің алдымнан тағдырдың қара шоқпары болып шықтыңдар. Мен сол қара шоқпарға арқамды тостым, басымды тостым. Соғыңдар да өтіңдер, мен көндім!"

	Алтыдан жетіге дейін кітап оқып, сол күнгі болатын сабақтарға әзірленетін дағдысы еді. Бүгін ол салт бұзылды. Бүгін ашылған кітап ашылған күйінде қалды. Үлкен шоқайын тырп-тырп басып келіп, Ұлжан шайға шақырғанда, сағат жеті болғанын Лима түсінді. Таңғы дастархан басына он бес минут уақыт бөлінген. Содан кейін Сәрсенбай мен Ұлжан өз бөлмелеріне кетіп киінеді, бұл өз бөлмесіне барып киінеді. Содан кейін үшеуі бірге шығып, мектепке қарай бет алады.

	Мектеп директоры деген аты болса да, Сәрсенбай киімге салақ, Ұлжан одан да өткен. Іркілдек денесіне қонымсыз салпы етек көйлек, тозығы жеткен мыжық қамзол, доғал тұмсық аяқ киім — бұл адамды жоғары сыныптарға математикадан сабақ береді деп айтсаң, ешкім сенбес. Алғашқы кездегі Сәрсенбай мен Ұлжанның осы тұрпатсыз кейіптерін беттеріне айтып, түзетпекші болып талай мәрте оқталған. Бірақ үй иелерімен тату өмір сүру қажет екенін ойлап, тілін тістеп қалған. "Мейілдері де, мен кімге ақыл айтқандай едім, өз еліне сыймай қудаланып келген сен бейбақтың ақыл айтуға хақың бар ма?". "Тек жүрсең, тоқ жүресің, домаланып көп жүресің" — деп Нұрәли ағасының айта беретін мақалы есіне түсетін.

	Үшеуі мектепке қатар келе жатқан. Лима сәл кідіріп, кейін қала берді. Анау екеуінің ұсқындарын андай қарады. "Енді бес-алты жылдан кейін мен де осы Ұлжандай болатын шығармын. Институт бітіріп келген жылдары Ұлжан да мен құсап биік өкше туфли киіп, қайқаңдамады деймісің? Өмір бұларды жеңген, өмір мені де жеңеді, жеңеді деймін-ау, жеңді емес пе? Енді менің құры сүлдерім! Қалаша киінген сыпай кейпім болмаса, ішім өлген, енді маған бәрібір!"

	Арасанбайдың ұйқысы қатты. Ағасы тепкілеп жүріп оята алмайды. Ұрсып та, ұрып та інісін жөнге сала алмаған соң,Сәрсенбай директорлығын пайдаланып, Арасанбайды таңғы сабақтардан босатқан. Сағат он бірлерде керіліп-созылып, көздері қып-қызыл, мектепке ол әрең келеді. Сол Арасанбайды бүгін қандай жын қаққанын кім білсін, көше шаңдарын көтеріп қатты жүріп, арттарынан қуып жетті:

	— Сәлеметсіз бе, Лима?

	Лима өзінің сыпайы мінезін сақтай білді. Асықпай бұрылып, сызылып сәлем берді:

	— Сәлеметсіз бе, аға? Бүгін ерте тұрыпсыз ғой. — Соңғы сөздерім артық болды-ау деп ойлады.

	Әнеукүнгі жиналыста сөйлеген сөздеріңіз маған арналып айтылғандай, жаным шырқырап кетті. Енді, міне,адам болуға бет бұрған түрім.

	Лима күлді, бекер күлдім-ау деп ойлады. Мұндай мінезі жоқ еді, амандасып өткені болмаса, Арасанбаймен ұзақ сөйлескен емес.

	— "Самовоспитание — өзін өзі тәрбиелеу" оқушыларға ғана керек емес, мұғалімдерге де қажет міндет. — "Тым мылжыңдап кеттім-ау". Қыз өзін өзі жазғырды. Бірақ өзін-өзі тоқтата да алмады: — Педагогикада барлық пәле мұғалімнен.

	— Барлық пәле дейсіз, жақсылық та мұғалімнен емес пе?

	— Әрине, жақсылық та мұғалімнен. Бірақ біздің мектепте мен жақсылық көре алмай жүрмін-ау.

	— Сонда қалай болғаны?

	— Білмеймін. Істеп жүрген ісіміз ұнамайды маған.

	Қатар келе жатқан Арасанбай қалт тоқтай қалыпты. Бұл да амалсыз кідірген. Анау мұның бетіне таңырқай қарап, тесіліп түр.

	— Осы ауылға келгелі сіздің бірінші мәрте шешіліп сөйлегеніңіз. Әнеукүнгі жиналыста бір таңғалтып едіңіз.

	Қыз қысылып қалды, екі беті ду еткенін сезді, ұялғанда көзі жасаурап кететін. Содан қысылып, теріс қарай берді.

	Мектептің аласа шарбағына кіре бергенде, Сәрсенбай мен Ұлжан бір мезгілде кідіріп, бір мезгілде арттарына қараған. Арасанбай мен Лиманың "көздерімен жер шұқылап" тұрғанын көргенде, екеуінің де ойына бір тұжырым келді. Екеуі де: "Я, Құдай, бере гөр!" — деп қалды.

	— Айтпап па едім! — деп Ұлжан күйеуіне жымың ете түсті. — Лимадай келініміз болса, кәнеки! Тұрыстарын көрдің бе?

	Сәрсенбай ырымшыл еді. Лиманың өзін де, мінез-құлқын да қатты ұнатып, келін қып түсіріп алсам ба деген арманы бар еді, сол үлкен арманының кішкентай нышанын байқап, іштей қуанып тұрса да, тіл-көзден аман болайық дегендей, қабағын шытты:

	— Жә, сен де не болса, соны...

	Ұлжан күйеуінің не айтқысы келгенін түсінді. Осы пиғылым асығыстық болмасын дегендей ол да:

	— Иә, Құдай-ай, бергеніңе шүкір... – деп қойды.

	Жол ортасында оқыс тоқтап қалған қыз бен жігіт енді қалай жүріп кетудің ыңғайын таппағандай. Heгe қысылғанын Лима өзі де түсінбеді. Кеше ағасымен сөйлескенде, бүгін таңертең ағасының жазған қағазын оқығанда миын шаққандай жарқ еткен "ендеше" деген сөз тағы да келіп, өңешіне қапталды. "Ендеше, ақыры мен жер аударылған екенмін, еліме қайтар жол жоқ екен, әкем мен шешемді жеңудің, бетін бері қаратудың басқа жолы жоқ екен... Мен неге осы Арасанбайға..."

	Бұл сөйлемді аяқтауға қыз жүрегі дауаламады.

	— Жақсы, аға. Ертерек бармасақ, болмас! — деді де, Лима көздерімен жер шұқыған қалпы, жай басып, мектепке қарай оза берді. Арасанбай тұрған орнында қатып қалған. Іштей арманда, іштей аһ ұрып жүрген, мені қайтсін, мен мұның теңі емеспін ғой деп өзін өзі әрең тежеп жүрген қайыс қара жігіт әлдебір түсініксіз сезімнің құшағында тұрып, өзінен өзі тұншығып қала жаздады, демі тарылып, жүрегі кеудесіне сыймай кеткенін сезді. Жайшылықта Құдайға сенбейтін жігіт: "Я, жаратқан, өзің қолдай гөр, қанды басың бері тарт!" — деп қалды.

	Тоғыз жүздей бала оқитын орта мектепте жоғарғы кластарда орыс тілі мұғалімі тым тапшы, екеу-ақ. Сондықтан да Лимаға кейде алты, кейде сегіз сабақ өткізуге тура келеді. Жұмысы тым ауыр, сонда да Лима бүгіліп отырып, әр сабағына мұқият әзірленеді. Мұғалім бейнесі тым нәзік, ұяң болғандықтан, оқушылардың жаны аши ма қалай, адуынды, арсылдаған ұстаздарға ырық бермейтін бұзық балалар Лиманы көп ренжітпейтін, сабағын үнсіз тыңдап, түсінсе де,түсінбесе де тәртіп сақтап, сый көрсететін.

	Әр сабақтың мұқият жасалған жоспарын ашып қойып, Лима әрбір айтатын сөзін мәнерлеп айтып, ернін созып, көзін мөлитіп тұрғаны. Ұл балалар бұл кісінің сөзін тыңдамаса, тәртіпсіздік жасап, өзара сөйлесіп заң бұза қалса, кластағы қыз балалар өре түрегелетін.

	Сол Лима бүгін сөзінен жаңыла берді. Берекесі қашып, дайындалып-ақ келген сабақтарын жөнді түсіндіре алмады. Манағы "ендеше" деген сөз оқтын-оқтын қыз санасын соғып өтіп, есеңгіретіп кете берді. Мұғалімнің абыржығанын байқаған болар — балалар бассыздық жасап, ыржаңдап күліп, бірін-бірі нұқып ойнай бастаған. Өзінің мына мүшкіл халін ұға алмай ыза болған Лима жылап жіберді де, кластан шығып кетті. Қызылжиде мектебіне келгелі ол мұның бірінші мәрте ұстаздық күйзеліске ұшырағаны еді. Кластағы қыздары шуылдап, ұл балалардың "жынын қағып", өз орындарына отырғызып, тәртіпке келтірген соң, бес-алтауы ұстазханаға келіп:

	— Тәте, тәтетай, сабаққа жүріңіз! — деп жалынды. Ересек қыздар мұның арқасынан құшақтап, тіпті мүсіркеп түр. Сол кезде қаңырап бос тұрған кеңсеге Арасанбай кіріп келсін. Кіріп келсін де, ештеңенің байыбына бармай, қыз балаларға дүрсе қоя берсін:

	— Өй, өңкей оңбаған, өңкей ұятсыз. Мұғалімді ренжітіп, ар қайда, ар қайда сендерде, өй, өңкей...

	Лиманы жұбатып тұрған қыздар қатты абыржыды. Бұл өзі де қысылып қалған. Жылауын тыя қойып, Арасанбайға қарсы бірдеңе айтпақ еді, өңешіне тас тұрып қалғандай, аузын ашқанмен, үн шықпады.

	Бұл мектептің мұғалімдері оқушыларға ылғи да "оңбаған, миғұла, ез, кеще, ей, малғұн, ей, мәнкесе, ей, мәңгүрт"— деп мінеуді дағдыға айналдырған. Алғашқы кездері сондай дөрекі сөздерді естігенде, Лиманың жаны ине басып алғандай шығандап кететін. Бірақ өз қайғысымен өзі болып жүрген оның бұныңыз қалай деп ешкімге тосқауыл жасап көрген емес, келе-келе әлгі сөздерге құлағы әбден үйреніп, бұл да көндіге бастаған. Бірақ та мынау өзі ауаға булығып, ширығып жылап тұрған кезінде Арасанбайдың мына қылығы Лима жанының қатты тартылып тұрған бір қылын үзіп жібергендей болды:

	— Аға, өзіңіз... Қандай... Бұл балалар... Қандай... Бұл балалар...

	Не айтқысы келгені Лиманың өзіне де беймәлім. Лимаға жақ болам деп, оқушыларға ұрсам деп, екі ортада Арасанбай да ыңғайсыз жағдайда қалғанын сезді.

	— Мен түсінбей қалыппын, кешіріңіз! — дегенше, қыздар бөлмеден шығып кетісті.

	"Қап, Құдай-ай, жаңадан тіл табыстым ба дегенде бүлдіріп алдым-ау!" — деп жігіт бармағын шайнап, санын соғып қалған. Сол өкініштің күйігінен жұмыс аяғында Арасанбай бір жолдасының үйіне барып, жалғыз өзі (жолдасы ішпейтін еді) бір көк мойынды сұлатып салды. Сол екпінімен үйіне келген, сол екпінімен Лима көшіп келгелі жеті ай жүзінде көрсетпеген қылық танытты. Есікті қатты соғып, қыз бөлмесіне батылдана кіріп барды. Жұқа өңінің тең жартысын жасырғандай көзілдірік киіп отырған Лима қос жанары шатынап, орнынан үрке көтерілді:

	— Аға... Сіз...

	— Айналайын Лима! — деді Арасанбай батылдана сөйлеп.— Сен мені кешір, менікі иттік болды, түсінбей...

	Қыз өзінің әдеттегі сыпайы қалпына көшкен:

	— Ой, аға, болар-болмасқа үлкен басыңызды кішірейтіп қайтесіз, өтті-кетті емес пе?

	— Ой, айналайын, сенің осы мінезің ғой мені... құртқан.

	Қыз түсінбей қалды:

	— Құртқан дейсіз бе? — "бұл сұрақты неге қойдым" — деп қыз өкініп қалған.

	— Иә, құрттың ғой сен мені! — деді Арасанбай көздері шатынап. — Сен бұл ауылға бекер келдің. Мен сені көрмей-ақ қоюым керек еді.

	— "Мен сені білмей-ақ қоюым керек еді, сен мені құрттың дейді, білмеуім керек еді дейді, сонда не айтпақ?". Жігіттің қатты қызу екенін қыздың аңқау көңілі аңғармады, қайыс қараның жылап жібергені мұның жүрегін солқ еткізген. Белгісіз әлдекім кеудесіне қол сұғып, мұның жүрегін жұлып алып кеткендей болған. Жігітке жаны ашып, жыларман халге түсіп отырып қалды. "О, байғұс, қап-қара болып, дәмесін қара!"

	Арасанбай екі сөзінің бірінде "біз сияқты қарапайым жұрт» деп сөйлейтін. Лима өзінен өзі мырс етті: "Біз сияқты қарапайым! Ал мен кіммін сонда? Бұл байғұс маған сөз айта алмай жүр екен ғой! Менен өзін төмен санағаны ғой! Бетімнің әрі бар деп дандайситын қыздардың бірі болғаным ба? Атам қазақ не дейді? "Алтын басты әйелден бақа басты еркек артық" — дейді? Сонда, алтын бастың мен болғаным ба? Бұл сөздерді мен өзіме өзім неге айтып отырмын?"

	Өз ойынан өзі шатасып, қыз мөлиіп ұзақ отырсын. Сол күні кешкі тамаққа, дастархан басына бармады. Шекем сыздады деп ерте жатты. Ұлжанда жан қалмады. Тауық сойып, сорпа берді, үйдегі дәрі салған қораптардың бәрін жинап келіп, түрлі дәріні алдына тосты. Қараспан әулеті дәрі ішпейді деп әкесі бөсе сөйлеп отыратын. Сол сөздердің әсері ме, Лиманың да дәрі-дәрмекке құлқы жоқ, Ұлжан әкелген қораптарды ақырын ғана әрірек сырып қойды да:

	— Рақмет, әпке, жақсылап ұйықтасам, басым өзі-ақ жазылады! — деп зорлана күлді.

	Сол түні Лима тағы да түс көрді. Ұзақ түс көрді. Бір ғажабы, кеше көрген түсінің "заңды" жалғасы екен. Сол шыңның басы, шың болғанда, машинаның балонындай ғана тар тас алаңқай, сол алаңқайда Қасқатай екеуі құшақтасып тұр. Алыстан уілдеп боран соғады. Боран бар екен дейді, бірақ, желдің екпінін бұл сезер емес. Төмен жақ құз, құздың қанша терең екені белгісіз, киіздей тұтасқан қоңыр бұлт жылжыр емес. Қасқатай мұны қолтығының астынан құшақтап алған, дағдысы бойынша ұзын бойын иіп келіп, шашынан иіскеп сүйеді. Сүйеді де, манағы Арасанбайдың айтқан сөздерін қайталайды.

	Иә, құрттың ғой сен мені! — дейді. — Сен бұл ауылға бекер келдің! — дейді. — Мен сені көрмей-ақ қоюым керек еді — дейді. — Мен сені білмей-ақ қоюым керек еді! —дейді. — Сен мені құрттың, мен енді есімнен адастым! — дейді, дейді де, тұрған жерінен мұны көтеріп алып төмен қарай лақтырып жібереді. Терең құзға ұшып бара жатып бұл ойлайды: "Мен, бәрібір мамық төсекке құлаймын!" — дейді, бірақ құлдырап төмен ағып бара жатқанын сезеді. "Мені Қасқатай шынымен-ақ құзға лақтырғаны ма?"

	— Балақай, сен жаман адамсың, сен мені құзға лақтырдың! – дейді бұл.

	Енді қараса, Қасқатай дегені Арасанбай екен. Салбырап кеткен күтімсіз мұртының ұшын шайнап шың басында тұр Көздері ежірейіп, бетін тыржитып, бұған қарап күледі:

	— Сонша бәлсініп едің, ақыры мен сені сатып алдым ғой, сатып алдым! Соны сен білесің бе?

	Әлгінде ғана мамық төсекке құлаған қыз енді мектеп ауласында жүгіріп келе жатыр.

	— Сатылатын мен мал емеспін ғой, мен бұйым емеспін ғой! — деп айғай салады. Шарбақ сыртында Қасқатай тұр екен дейді, бұл содан пана іздеп, алқынып келеді екен дейді. Қасқатайдың мұрты – қарлығаштың қос қанаты.

	— Ақымағым-ау, неге сонша қаштың, мен сені сүйемін ғой, мен сенің садағаң кетемін ғой, сені мендей ешкім сүйген емес, мәңгілікке қолыңды берші!

	Қыздың алқымын Арасанбайдың едірейген қатты мұрты қытықтап, күлкісін келтірді. Әлгінде ғана бойын ашу қысып ызадан жарылардай болып тұрған Лима енді сықылықтай наздана күліп, қылымси қалыпты:

	— Аға, қойыңызшы, ұят емес пе, оқушылар көріп қояды ғой!

	— Мен оқушылардан қорықпаймын! — дейді Арасанбай мұның алқымын едірейген мұрттарымен қытықтай түсіп. Мен өз ағамнан ғана қорқамын. Ол кісі маған арнап үй салып жатыр емес пе, сол жақында бітеді, екеуіміз некелесіп, сол үйге кіреміз.

	Қыз ашу шақырмақ болады, мына топас қайыс қараның жағынан шапалақпен тартып жібермек болады, бірақ ашуланудың орнына күле береді, шапалақпен тартып жіберем деп соза берген қолы Арасанбайдың мойнына оралып, бұл өз еркімен қара қайыс жігіттің құшағына ене береді.

	Сол сәтте шошып оянған — енді шын ыза болды. Төсектен тұрып кетіпті, терезеден үңілген үлкен табақтай сарғыш ай бар екен. "Сен қыздың да сырың белгілі болды!" дегендей мазақтай ежірейіп тұр екен. Бұл терезеге таяна беріп кері бұрылды, қайта келіп төсегіне отырды. "Түс — түлкінің тезегі, — деп ойлады, — бірақ адам табиғаты сатқын-ау, менің асылым, менің жалғызым, менің балақайым Қасқатайдың орнына қара қайыс Арасанбай қалай таласпақ? Түс – түлкінің тезегі дейміз, бірақ менің табиғатым, менің түсім сатқын. Лима, сен оңбайсың!"

	Қыз төсекте мелшиіп ұзақ отырды. Өзін өзі жерден алып, жерге салды. Өз түсіне Арасанбайды "кіргізіп алғанына" өкінді. Пәк көңілімді лас басайын деген екен деп күйінді. Түн ортасы ауа, әлгі терезеден бедірейген қызыл көз ай тауға ауған кезде, маужырап барып, қыз төсекке қайта құлаған, қайтадан әлгі түстің жалғасын көрді. Бұл жүгіріп келіп өзінің Қасқатайының құшағына еніпті, соңынан Арасанбай қуып келеді екен дейді, қолында ұзын да қайқы түрік қанжары , күтімсіз ұзарып кеткен мұртының сол жақ бұрышын қолымен ұстап алыпты.

	—Сен салдақы, бәрібір менен құтылмайсың! — деп қыр-қыр етті, — Қазір екеуіңді де жайратамын. Мынау ыздиған немең мен үшін шыбын құрлы, бауыздаймын да тастаймын!

	Қыз жүрелеп отыра кетті. Қасқатайдың ақ шалбарлы жағын құшақтай сүйді:

	— Жаным, жалғызым, сен қашып құтылшы, мен қалайын, ана бұзақы мені жайратсын, сен қашып құтылшы!

	Бұл ағыл-тегіл жылады, сөйтсе, Қасқатай қарқылдап күліп тұр, мұрнына қызғылт-күрең пластмасса жапсырып алыпты. Құдды цирктегі сайқымазақ клоун, қастарын да қара бояумен баттита бояп, самайына апарып іліп қойған. Шаштары тікірейіп, төбесінен фонтан атқылайды. Мұны итеріп жіберіп, шалқасынан құлатты, сөйтті де, бұған қарап өос алақанын жайып жіберіп, жыланша ысқырып жақындай бастады:

	— Мен сені жады қылдым ғой, мен сені ақымақ қылдым ғой. Сен аңқау соны түсінбедің ғой. Әйтпесе, сен маған неме қажетсің, маған ермек керек болды. Мен мысық едім, сен тышқан едің, маған ойын керек болды, саған өлім керек болды түсіндің бе енді?!

	Шалқасынан жатқан Лима тұрмақ болады, тұра алмайды, аузын ашып әлдене айтпақ болады, айта алмайды. Лағынет айтып Қасқатайды қарғамақ болады, қарғай алмайды. Енді қараса Қасқатайдың үстінде ақ костюм емес, ала костюм, аяқтарында қайықтай үлкен кебіс, өзі қарқылдап күліп тұр, бірақ екі көзінен жас парлайды.

	— Мен сені ермек еттім, ал сен байғұс!.. — деп күледі, күледі де жылайды, жылайды да күледі.

	Баж еткен сағат оятып жіберген, байқаса, басындағы жастықты әбден сулап тастапты. Өксігін баса алмай ұзақ жатты. Бұл жолы ол өзін жазғырған жоқ, таң сәріде көрген түс түлкінің тезегі емес, аян болар деп жорыды. "Қасқатайдың әлгі күлкісі тегін емес, ол мені алдаған, ол мені мазақтаған, ол мені ермек еткен!"

	Өңінде де Лима ылғи солай күдіктенетін.

	Сол дел-сал қалпы, таңғы дастархан үстінде Сәрсенбай мен Ұлжанға тік қарай алмай, ұялып, үяң отырды.

	— Бүгін де өңің сынық қой, қарағым-ай, жұмысқа бармай-ақ қойсаң нетті! — деп Ұлжан бұған мүсіркей қарады. Кеше сойған тауықтың сорпасын қайта қыздырған екен, соны алдына тартты.

	— Өзіңді өзің зорласаң да ішіп қой, жіпсіп терлейсің, төсегіңе қайта жат. Ал көнбейді екенсің, — Ұлжан еркін сөйлеп күліп қойды, — төсекке өзім апарып, атып ұрып, аяқ-қолдарыңды байлап тастаймын. Сен, қыз, көп құтырма!

	Ұлжан бұрын бүйтіп еркін сөйлемейтін, басқалармен қатты қалжыңдап, қылжақтай беретін, ол Лимаға келгенде сыпайылық қалпын өзгерткен емес. Бүгінгі мына қылығы мұны қатты таңғалтты. Неліктен екен деп ойлады. Ақырында тапқан тәрізді. Кеше мектеп ауласының алдында Арасанбай екеуінің кідіріп қалған сәтін бұл кісі көрмеді ме! Көрген. Демек, өзінше түйген. "Бұлардың арманы мені келін қып, қолдарына кіргізіп ала қоймақ. Өйдейт деген-ай!". Әлгінде ғана қапаланып, шым-шытырық түстің әсерінен шыға алмай отырған қыз жүзінде енді күлкі елесі ойнады. "Өйдейт деген-ай, оңай жерден келін таба қоймақ, ә?!"

	Ұлжан бұған тауық сорпасын зорлап ішкізді, жетектеп апарып төсекке жатқызды:

	— Өкіметтің жұмысы таусылған ба, оның басы да жоқ, аяғы да жоқ, оны сен тауыспайсың, мен де тауыспаймын. Сондықтан денсаулығыңды күт. Жат бүгін. Қызылжиденің мектебі әдіре қалсын, мен де бармаймын, ал әйтпесе! Кесіп алсын екеуміздің құлағымызды. Қазір тағы бір тауық соямын, тағы сорпа жасаймын!

	Ұлжанның сөздеріне іштей күліп жатқан Лима осы ауылға келгелі алғаш рет тірі пендеге іші жылып, мейіріммен қарады. "Қарапайым адамдар қандай жақсы! — деп ойлады ол. — Қарапайым кеңес адамы дейміз ғой екі сөздің бірінде, дейміз, бірақ солардың кім екенін өзіміз анық білмейміз. Мен өзімді ұстаз санаймын, бірақ адамдарды білмеймін, ұқпаймын, менің жаным соқыр. Ал мына Ұлжанды алайықшы... — Қыз өзінің ұстаздық салты бойынша мысалдап сөйлем құрып, өз ойын өзі өрбітіп кетті. Алдында оқушылар отырған тәрізді. Соларға арнап сөйлеп тұрған тәрізді. — Ал мына Ұлжанды алайық, қарапайым, ақкөңіл, юмордан да құр алақан емес, Сәрсенбайдың құрдастарымен қалжыңдасқанда түбін түсіреді. Қолқасын суырып қолына береді, тілі мірдің оғындай, жасы отызға енді келді, алты баланың анасы. Пенде болған соң, әрине, кемшіліктен де құр алақан емес, салақтау, әсіресе киімге салақ, сабаққа да көп дайындалмайды, физика мен математиканың заңдылықтары түгіл, терминдерді де жөнді білмейтін тәрізді. Мүмкін, менікі асылық шығар, бекер жала жауып жатқан шығармын, мүмкін, бұл кісі өз мамандығының шебері шығар... Ай, қайдам-ай, мынадай директор болған соң, ешкім тексере қоймас, ешкім мұның не деп кінә таға алмас. Жарайды, бұл жағынан кемшілігі көп-ақ болсын делік, соның бәрін, бәрін бір төбе деп есептегенде, бұл пақырдың бұл дүниеге, жарық дүниеге алты бірдей перзент әкелгенінің өзі жетіп жатқан жоқ па!"

	Бұл кезде Ұлжан сыртқа шығып кетіпті. Қора жақта тауықтар баж-баж етті. "Маған қалжа әзірлеп жүр! — деп миығынан күлді қыз. — Ақкөңіл шіркін, бетіне мейірлене қарасаң, үстіндегі соңғы көйлегін шешіп беруден тайынбас қарапайым, асыл жан".

	Қолы қалт етсе, Лима кітапқа шұқшиятын, Ұлжан бұны зорлап жатқызып қойғаны аздай-ақ, бас жақтағы этажеркадағы он шақты кітапты жинап алып кетті.

	— Мен сен қызға бүгін кітап та оқытпаймын! — дегені есіне түсті. "Қамқорлығыңа болайын, ақкөңіл жеңге. Осы Ұлжан маған кім болады? Өзіне жөндеп ат та қоймаппын ғой. Ресми түрде ылғи жеңгей деймін, оным дұрыс емес".

	Шалқасынан жатуға жалыққандай, сол жамбасына аунап түсіп, кілем ілінген тұтас қабырғаға бет бұрды. "Ұлжан қарапайым, ал Сәрсенбай? — Енді Лима Сәрсенбайдың жайын қазбалап ойлап кетті. Өзі, класта, оқушылардың алдында тұрғандай тәптіштеп, мәнерлеп, әр сөзін анықтай айтып, ұзақ оймен арпалысып кетті. — Сәрсенбай аға! Орта мектептің директоры, қызметі оның қасиеті де емес қой, бірақ сондай дәрежеге жеткізген мінезі бұл кісінің қасиеті де шығар. Болсам деп талпына білген таныстықпен, жекжаттықпен, сүйеумен жетті ме бұл биігіне, кім білсін. Қалай деген күнде де, тым қара жаяу, тым жайдақ жан болмағаны ғой. Тіпті осы орынға таныстығын, туыстығын пайдаланып келсе де, әрекет ете білгенінің белгісі емес пе? Демек, ол кісіні жабылар қатарына жатқызуға бола ма? Бетегеден биік, жусаннан аласа, қой аузынан шөп алмас можантопайлардың қатарына жатқызуға бола ма? Ал ерекше адам дейін десең, жігіттің султаны, адамның сырттаны деуге аузың бармас. Себебі қызметінен басқа қандай бағалы қасиеті бар? Алты баланың әкесі, еңбекқор, өз пәнін қалай жүргізетінін кім білсін, жиналыстарда сөйлеген сөзінде күліп отырып, жұртты тұқыртып ұрса береді. Зерделі деп те, білімді деп те айта алмайсың. Аудан басшылары қандай нұсқау берсе, соны бұл айнытпай орындауға тырысады. "Көрсеткіш керек, бізге көрсеткіш керек, сыныптарыңда артта қалатын бала болмасын, орташа оқитын балалардың да санын азайтыңдар" деп қақсап отырғаны. Аудандағы он сегіз орта мектептің ең озығы атануды кәдімгідей көксейді, кәдімгідей армандайды. Жаңа жыл алдындағы педсоветте сол арманын жасырмай айтқан. Сонда бұл таңырқап еді. Жасы отыздардағы ересек еркектің кеудесінде сондай қиялдың жүргені нанымсыз тәрізді көрінген бұған. Тіпті балалықтың белгісі ме деп те жорыған. Ал жайшылық өмірде, күнбе-күнгі тіршілікте ол кісі тым қоңырқай. Қорадағы жоңышқа шетінде тізерлеп отыра қалып, бие сауғанын Лима талай көрген. Шолақтау мұрнының ұшы шып-шып терлеп, алты баласының арасында алысып ойнап, бұқа боп күжілдеп, паровоз болып гуілдеп, фашист болып автомат атып, өтірік жараланған болып шалқасынан құлап түскенін талай көрген. Демек, — деп ойлады қыз, -бұл кісі де қарапайым, қоңырқай тіршіліктің адамы. Ал інісі Арасанбай... алма ағашынан жемісі алыс құлаушы ма еді, арбаның алдыңғы дөңгелегі қайда бұрылса, артқы дөңгелегі сонда ермеуші ме еді! Арасанбай мен Сәрсенбайдың айырмашылығы — бірі шикіл сары, бірі – қайыс қара, бірі мұрт қояды, бірі мұрт қоймайды. Ағасы ылғи күліп сөйлейді, інісі еріндерін жымырып, тістеніп сөйлейді. Бар айырмашылығы сол. Айтпақшы, Арасанбайдың және бір өзгешелігі – қара киім киюді ұнатады, қара костюм, қара туфли, өзі де қап-қара; ақ көйлек кисе, жайшылықта қызғылт боп көрінетін көздері қарайып кетеді. Арасанбайдың және бір өзгешелігі – анда-санда арақ ішіп қоятыны. Арақ ішсе – темекі тартады, ал Сәрсенбай ағай ондайдан аулақ".

	Тұтас қабырға жақтың ауасы тез тарылып кетті. Он, жамбасына қалай аунап түскенін қыз өзі де аңғармай қалған. Енді тынысы кеңіп, ой-жүйесі де бір қалыпқа түскендей. "Сонымен , — деп бұл үй адамдары туралы өз пікірін тұжырымдай бастады, — сонымен, бұлар қарапайым жақсы жандар аспандағы айды әпер деп жұлқынып тұрған жоқ, бұйырған ризығын теріп жеп, жердегі жемісті місе тұтып жүген тіршілік иелері. Бұлар жақсы, сен нашарсың, Лима!"

	"Сен нашарсың" деген сөз қыз зердесін тағы да астан-кестең етті. Тағы да, тағы да сол Қасқатай, мұнтаздай таза киінген, сыптай тартылып келіп көз алдына тұра қалды. "Сен жамансың, тәте, — деді, — сен мені тастап кеттің" — деді. Қыз ызалана күлді: "Аузымды қышытып қайтесің, — деді. Шын сүйем деп, сенсіз маған өмір жоқ деп, сенен айырылсам өлемін деп талай ант ішіп едің, мен жер ауғалы жеті ай, тым құрыса бір іздеп келдің бе деймін-ау? Тым құрмаса хат жаздың ба? Райсаңмен қайта табысқаныңа мәз болып, қызметіңе қауіп төнбегеніне мәз болып, партиялық билетіңе қатер төнбегеніне мәз болып жүріп жатқан боларсың. Махаббаттың азабын мен тартайын, сен тартпа деуші едің, бәрі ақырында керісінше болып шықты емес пе''. Жо-жоқ, Лима үшін де аяқ серпер сәт туар... — Қыз өзінен өзі мысқылдай күлді. — Сүйікті менің балақайым, сүйікті менің папам, сүйікті менің мамам! Сүйікті менің ағаекем Жанәли! Мені мәдени түрмеге қамап тастап, ел-жұрт алдында өздерің сүттен ақ, періштеден пәк болып жүріп жатырсыңдар ғой".

	Қызылжиде ауылына келгелі алыста қалған ата-анасы, тете ағасы ылғи сағыныш бейнесіндей көз алдынан кетпейтін. Қасқатайын Лима бірінші рет жек көріп, ызалана еске алды. Шынында да, аңқау басым, өзімді ғана кінәлай беріппін ғой. Әділіне келсе, менің бар айыбым – басқа жұрт құсап өтірік айтпағаным, шынайы сезімімді жасыра білмегенім, асырғым келмегені ғой. Ал сендер, бәрің жабылып, жауырды жаба тоқи салуға асықтыңдар. Қан сорғалаған жараның бетіне күл сеуіп, ешқандай жара жоқ, ешқандай пәле жоқ деп мүләйімсіп жүрсіңдер. Қараспан әулетінің ар-намысын сақтап қалдық деп ойлайсыңдар".

	Лима төсектен кенет қарғып тұрды, терезе алдындағы төрт аяқты жайдақ орындыққа отыра қалып, ата-анасына, ағаларына хат жазбақшы болды. Түйіліп келіп лақ ете қалған әлгі ыза-кек сөздері бұлқынып, ақ қағаз бетіне сұранып тұр. Бірақ Лима өзін өзі ұстай білді, өзін өзі тежей білді. Соңғы жеті ай жүзінде бұл талай рет хат жазуға оқталған, талай рет өзін өзі тоқтата білген. Бүгін де ашуын ақылға жеңгізіп, жетпістен асқан әкесі мен алпыстан асқан анасының жанын жарақаттағысы келмеді, аяды. Аяды да, төсекке келіп қайта жатып, өз жанын өзі мүжи бастады. "Бар пәле өзімде, жұрттың балалары ата-анасының арына дақ түсірмейді, әулетінің арына қаңқу сөз ертпейді, мен болсам... мен өзімнен өзім жиіркенуім керек, осы елдің қоры мен, Майқорық ауылында өсіп-өнген жүздеген ұл-қыздың ішінде шіріген жұмыртқа жалғыз мен, осы мына Қызылжиде ауылындағы төрт мың сегіз жүз пенденің ішіндегі ең жаманы және мен!" Өзін өзі жермен-жексен етсе, көңілі жай тауын қалатыны қызық. Лиманың жаны байыз тауып, шалқасынан жатқан күйі маужырап, көзі ілініп кетіпті. Үлкен кебістерін тырп-тырп басып жүре сөйлеп бөлмеге Ұлжан кіріп келеді екен. Мана бажылдап қуып жүрген тауығы осы екі ортада сорпа болып та үлгеріпті.

	— Әкетайым-ай, мына ыстық сорпаны іше қойшы! Ойбой, бетім-ай, ұйықтап жатыр екенсің-ау! Оятып жіберіппін-ау! Әй, мен бе, мен оңбаймын, қап-ай-ә! Жарайды, ендеше, мына сорпаны ал да, бүркеніп қайта жат, саған терлеу қажет. Ертең-ақ құр атқа мінгендей қутыңдап түрегелесің!

	Ұлжан арқасыз орындықты мұның бас жағына жылжытып әкеп қойып, оның үстіне сорпа құйған тостағанды жайғастырды. Ақ сүлгіні төрт бүктеп, шағын дастарқан жасап, оның үстіне таба нан турады.

	— Шоқтан жаңа алдым, ыстық нан, әкетайым, сорпаға турап жей қойшы. О, әкетайым, көкетайым!

	Лиманың күлкісі келді. "Екеуміздің арамыз жеті-ақ жас. Бірақ мына кісі мені баласынады. Бір жақсысы, баласынғанымен, басынбайды. Аңқылдаған ақ көңілім, осы сіздің аңқылдаған ақ көңіліңіз үшін-ақ келін болып қолыңызға кіріп алсам ба екен?"

	Лиманың сол ойын ұға қойғандай, Ұлжан да мұның бетіне барлай қарады.

	Әр нәрсені желеу етіп Ұлжан бөлмеге қайта-қайта кіріп шыға берді. Бұған арнап діттеген көкейінде бір айтпағы барын Лима түсінді. Сорпаны да қайта-қайта ысытып әкеледі, шайды да қайта-қайта ысытып әкеледі, әкетайым-ай деп бастап, жоқ-барды айта жүріп, кейде-кейде мұның бетіне үңіле, бажырая қарап үнсіз қалады. Шұбыртпалы сөздің Арасанбайға арналып салынып жатқан алты бөлмелі үйдің сыңғырлап әзір тұрғанын екі-үш рет еске алды. Сәрсенбай да төрт ағайынды, екі ұл, екі қыз екенін Лима білетін. Олардың сыртында осы "Қызылжиде" ауылында кемінде елу-алпыс үй аталастары және бар. Оны да Лима білетін. Сол жағдайды Ұлжан бүгін және үш-төрт мәрте есіне алды:

	Meн Әппағыма айттым (Ұлжан қайнысын Әппағым деп айтатын), дайын тұрған үйге соқа басың қалай кіресің дедім, үйленіп, жұп болып бір-ақ кір дедім. Ырымға да жақсы емес пе?

	Ұлжанның көкейіндегі көмбесін Лима сезді. Сезді де кекете күлді:

	— Осы ауылда не көп, қыз көп емес пе! Кімге тиісерін білмей, сыңсып босқа жүргендер қанша!

	— Ой, әкем-ау, олардың көп екені коп қой, бірақ кім болса, соны ала салатындай менің Әппағым көшеде жатыр ме екен. Көзін қысып қалса, етегіне жармаса кетейін деп жүрген қыздар аз емес, әрине, оны саған несіне түсіндірем, ойбай-ау! Өзің де көріп жүрсің ғой, бірақ бар ғой, солардың бірде-бірі менің көңілімді көншітпейді.

	Лима сыпайы ғана езу тартты:

	— Қыз таңдайтын сіз емес, Арасанбайдың өзі емес пе?

	— Әрине, әкетайым, әрине. Менің Әппағым есі бар жігіт қой!

	Ұлжан кешке дейін он кіріп, он шықты. Бірақ діттегенін айта алмады. Айта алмағанмен, көкейіндегісін анық сездіргендей.

	— Ертең күн жексенбі, аман-есен тұрып кетсең, екеуіміз Ташкентке барып қайтсақ қайтеді? — деген.

	Бұл келісті. Ұлжанның бұны үлкен қалаға неге шақырғанын пайымдай тұра келісті. Әлдебір құпия күш мұны зорлап, итермелеп, Ұлжанның ырқына көндіре бастаған тәрізді. Қызылжидеден ұзап шықпақ түгіл, төсегінен тұрғысы келмей жатса да, Ұлжанның әлгі ұсынысына тез көне кетті. Тез көне кеткеніне өзі таңғалды.

	Іңірлікке Ұлжан палау басып үлгеріпті. Соны әкеліп Лиманың аузына тықпалағандай, зорлағандай жегізді. Тағы да сорпа берді. Тағы да қоюлап шай берді. Ақырында арқасыз орындықтың үстіне жасалған шағын дастарқанын жинап, мұның үстіндегі көрпесін мұқият қымтап:

	— Ал енді, әкетайым, жақсылап ұйықта. Маңдайың жіпсіді, тәуір боп қалдың! – деп мұның мандайын өзінің күс-күс алақанымен сипап өтті де: — Ертең Ташкентке жүретінімізді ұмытпа! — деп шамды өшіріп, шығып кетті

	Ол кетісімен Лиманы тағы да талай ой қаумалады. Адамның екі иығында екі періште болады дейтін еді үлкендер, бірі ақ періште, бірі ала періште. Қаумалап қаптап кеткен ойлар да Лима үшін сол періштелердей елестеді. Бір Лиманың өзі екіге бөлініп, енді екі Лима бір-бірімен айтысып кеткен тәрізді. Бірін бірі ығыстырып, бір-бірімен өшіге арпалысқан ой құйындарынан қыз санасы дал болды. Ақырында, миы шаршап, басы ауырғандай, жастық құшақтап, етпетінен жатып қалған. Көзі ілініп кеткен бе ме, қалай? Тынығып қалыпты. Содан кейін ұстаздық дағдысы бойынша басындағы шым-шытырық пікірлер мен сезімдерді ретке келтіре бастады.

	"Қай жерге тоқтап едім? Иә, иә, қарапайым, асыл жандар... Бұл отбасының адамдары қарапайым, асыл жандар деп түйгем, бұл өмірдің мән-мағынасы да осылардың қарапайым ғана өмір кешіп, жарық дүниеге келгендегі өз парызыңды абыроймен атқарып, өкінішсіз, армансыз өмір керек өту деп тоқтаған едім-ау. Пенде болған соң, өкініш, арман болмай тұрмас. Оның бәрі ұсақ-түйек. Адамның бұл өмірге келгендегі ең басты міндеті өмірдің әрі қарай жалғасуына септігін тигізу емес пе! Менің папам да талай рет солай деп отырмаушы ма еді. Біздің атамыз Қараспан атамыздың жалғасы деп айтатын еді ғой. Мына, мен Лима, Ақлима мамамның жалғасымын... Бірақ жаман жалғасымын. Мен егер адам екенім рас болса, өз қатемді түзетіп, мамамның ойынан шыға білуім керек. Мен мамам мен папамды бақытсыздыққа сүйрелемей, олардың пәк жанына ақау салмай... сонда не істеуім керек? Ең алдымен, аспандағы айға қол созуды қою керек. Қарапайым жандардың биік дәрежесіне көтеріле білуім керек. Мен өзімді олардан артық санап келгенмін, артық санауға қандай хақым бар еді. Артықшылығым шашымды келте кескенім бе, биік өкше туфли кигенім бе, шолақ етек юбка кигенім бе? Оныншы сыныпқа өткен жылдан бастап мен өзімді осы бар әлем тұтқасындай санаппын. Кеудеме нан пісіріппін, менен басқа жан жоқтай өзге пендені көзіме ілмеппін, Алматыда төрт жыл оқығанда да сол ұшан шырқаудан бір төмендемеппін. Өзіммен бірге оқыған ұл-қыздарды кісі құрлы санамаппын.менің өйтуге қандай хақым бар еді? Өзгелерді менсінбеу үшін өзің ерекше жан болуың қажет емес пе? Мен кім едім қай қасиетімді марапаттап, жұрт алдында мақтаныш тұтқандаймын. Әншімін бе, ақынмын ба, ғалыммын ба? Жоқ. Жоғары білімді мұғалім. Ондайлар бұл күнде аз ба?"

	Тағы да өзін тұқыртып, тағы да жаны жай тауып қалды. Енді шалқасынан жатып, жастығын биіктеп, ай сәулесінен жап-жарық болып тұрған бөлме ішін қадағалай шолып шықты. Едені тақтай , төріне кілем ілінген, суырмасыз жайдақ стол, шағын этажерка қойылған бос бөлме қаңырап тұр. Күнде көріп жүрген үйреншікті сурет, бірақ дәл қазір ілкіде өзі аңғара қоймаған бір ерекшелікті байқады. Осы бөлмеде ғана бір құпия құбылыс бар сияқты. Ол не дегендей қабырғаларды, еденді, үй төбесін және де көзбен тінтіп шықты. Ә, бәce! Теп-тегіс төбенің дәл ортасында қара нүкте шалынды. Бармақ басындай әлдене қыбыр етті де, қимылсыз қалды. Қыз да міз бақпай қадалып жатыр. Кенет әлгі бармақ басындай қара тағы да қыбыр етті де, бұрынғыдан әлдеқайда үлкейіп, тарамданып шыға келді. Өрмекші ме, бүйі ме, әйтеуір, аяқтары тырбиған құрт екені енді анық. Менің қарап жатқанымды ол сезіп тұр!" — деп ойлады қыз. Сөйдеді де, көзін сығырайтып, кірпіктерін айқастыра қойған, соны сезгендей төбедегі құрт тырбаңдай жүгіріп, оң жақтағы бұрышқа барып қайтатын-ды. Лима көзін аша қойды. Бұның қарағанын сезгендей, әлгі бүйі ме, өрмекші ме, тарбиған ұзын сирақтарын жиып алды. "Анау өрмекші менен өзін артық санаса, несі сөлекет екен. Тап қазір ол менен биік екені рас. Ол төбеде, мен еденде... Көбінесе адамдар да бір-біріне солай қарамай ма. Қызметі жоғарыласа, анау өрмекші құсап адамдар да едендегілерді менсінбей қалады. Сондықтан желбуаз көңілге тұсау керек, тұсау! Дандайсыма, Лима, сен өзіңді өзің ерекше санадың, сондықтан да ерекше махаббат іздедің. Сондықтан да өз қиялыңда ерекше адамның бейнесін жасадың. Сенің құдайдай табынып, пір тұтқан Қасқатайың осы мынау шикіл сары Сәрсенбайдан несі артық, не айырмашылығы бар еді? Маржандай тізілген тісі дерсің, қарлығаштың қанатындай қиылған мұрты дерсің, күлімдеген көзі дерсің, оу, оның бәрі адам денесіндегі мүше ғана емес пе? Сен іздеген жан сұлулығын сол балақайыңнан тауып па едің? Ол үшін өзің ойланыпсың, ол үшін өзің сурет салыпсың, зерде суретін салыпсың. Қара бояулы бұл өмірді сен өз жаныңның қызыл-жасыл бояуымен әрлепсің, әсіре қызыл тез тозар деп халық тегін айтпаған. Ендігі күнің мынау..."

	Жаны тағы да жай тапқандай көзін жұма берді. Ұйықтап кетіпті. Осы ауылға келгелі алғаш рет түс көрмей, қиналмай, терең тыныққаны осы шығар.

	Сырт жақта жұмсақ қана пыр-пыр еткен "Жигулидің" үнінен оянып кетті.

	— Енді Лимашты оятуға болар... — деген Сәрсенбайдың үні анық естілді. Алдымен веранданың есігі шиқ етті, сонан кейін дәліздің есігі ыңырсыды. Ауыр денелі әйел аяғына биік өкше туфли кисе, тақтай еденінің күні не болмақ. Әр басқанда еденнің белін қайыстырып, бөлмеге Ұлжан кірді.

	— Әкетайым-ау, әлі жатырмысың? Тұра ғой, кәне, біз дайынбыз! — деп саңқылдай кірді. Өзі сары жібек көйлек киіпті, қара барқыт камзолмен апандай төсін жауыпты, басында үлбіреген үнді орамалы. Сәрсенбай мен Арасанбай да мерекеге барардай жасаныпты. "Жигулидің" жүгені Арасанбайдың қолында, ерлі-зайыпты аға-жеңге артқы орындыққа жайғасыпты, Лима сәл іркіліп барып, ыңғайсызданып, қипақтап барып Арасанбаймен қатар отырды. "Мыналар мені тым басынып бара ма, қалай?" — деп ойлады қыз, бірақ іле-шала өз сөзін өзі жоққа шығарып үлгерген. "Несі бар, маған көрсеткен құрметтері де".

	Әне-міне дегенше, жарты-ақ сағат уақытта, бұлар Ташкенттің шетіне кірген. Содан кейін жол ширалаңы көбейді. Орталыққа жеткенше сағат жарым және кетті.

	Араларында сый қонағы жалғыз Лима тәрізді. Анау үшеуі бұған қызмет етуге шыққан сияқты. Қайда барамыз, зауқың неге соғады деп жалтақтап бұның бетіне қарасады. Қайда баратынын, неге шыққандарын Лима анық аңғармаса да, сана түкпірінде жатқан ұры дүдәмал сезік бар. Бірақ өзін өзі алдағандай: "Қой, ол мүмкін емес, мен күдікшілмін, мен кінәшілмін",— деп, қыз өзін өзі ауыздықтап келеді.

	Бұлар алдымен бауға барды, содан кейін орталықтағы ең үлкен ресторандардың бірінде отырып тамақ ішті, содан кейін кездейсоқ үстінен түскендей жиһаз дүкенінің алдына келіп тоқтады. Тәуір жиһаздардың жең ұшынан жалғанып кетіп жататыны белгілі ғой. Сәрсенбай оқтау жұтқандай ыздиған (қара костюм, ақ көйлек, қызыл галстук), ұзын бойлы сымбатты жігітпен ұзақ сөйлесті. Содан кейін "жүріңдер" деп бұларды ертіп алып, дүкеннің сырт жағындағы барақ тәрізді ұзын сарайға кіргізді. Сонда араб мебелі екен. Төртеуі соны көрді. Ұзақ айналдырды, ақ көңіл Ұлжан:

	— Ой, ғажап, — деп ернін сылп еткізді.

	Анау сатушыға асатпай жатып құлдық көрсеткендей Ұлжанның мына қылығын Сәрсенбай жақтырмай қалды.

	— Аптығып, алға түсіп шаба жөнелетінің-ай сенің осы! Сабыр сақтасаңшы!

	Ұлжан ақысын жібермейді, шап ете қалды:

	— Е, ұнағанын айтсақ, несі бар?!

	— Ұнағаны жон ғой, — деп Сәрсенбай күмілжи сөйледі. Бағасы қанша екен?

	Сол сұрақты манадан күтіп тұрғандай ыздиған жігіттің аузы зып ете қалды:

	— Он сегіз мың, әка!

	Сәрсенбай алдымен Арасанбайға қарады, содан кейін Ұлжанға қарады, Ұлжан Лимаға қарады.

	— Ауылдың салпы етек қатыны не білуші еді, осы заманның жасы ғой, Лимаш айтсыншы!

	Лимаға мебель қатты ұнаған. Сол ойын жасырған жоқ:

	— Әйбәт екен, табыла бермейтін дүние, бірақ тым қымбат қой.

	Мұның сөзіне Ұлжан қуанып кетті, мырс етіп күліп жіберді:

	— Ой, әкем-ай, қымбат-сымбатын қайтесің, ұнаса болғаны да! Елікбай атамның балалары аман болса...

	Бұлардың арғы аталарының аты Арқарбай екенін Лима естіген. Мына Ұлжанның Елікбай деп тұрғаны сол кісі. Оны қыз да түсінді.

	— О, бәрекелді! — Сәрсенбай да қуанышын жасыра алмады. Мұрнының ұшында шып-шып шыққан терді оң қолының алақанымен сыпырып тастап, алақанын костюмінің алдына сүртті де, ыздиған сатушыға қарап қос қолын жайды: — Ал, ендеше, қуаныш ортақ, Лимашқа ұнады, ендеше, әумин делік!

	Осы пәрменді күткендей Лимадан басқалары алақандарымен беттерін сипады. Содан кейін Сәрсенбай ыздиған сатушыға еріп, әлдеқайда кетіп қалды. Арасанбай көшеде қалған машинасына, Ұлжан мен Лима аулаға шығып, төрт қабат үйдің көлеңкесін саялады. Көкек айының басы демесең, оңтүстіктің ыстық күні өз тағына мінген кез. Күйдіріп, тұншықтырып барады. Етжеңді Ұлжан мүлде ылжырап кеткен. Кішкентай ғана жібек орамалымен алқымын, мойнын, тершіген бетін сүрте береді. Сөйтіп тұрып оқыс бұрылып, Лимаға тесіле қарады:

	— Әкетайым, ақылдым...

	Дерін десе де, өз сөзінен өзі қысылып қалған тәрізді.

	— Ертеңнен кешке дейін шұқшиып отыра бересің. Бүгінгі күннің кеще балаларын оқыт не, оқытпа не, өзің тым жүнжіп, шөмиіп барасың. Бізбен бірге қыдырып шыққаның қандай жақсы болды. Сен болмасаң... — Ұлжан және де бірдеңе айтып қоя жаздағандай астыңғы ернін жымырып тістей қалды. — Ана мебельді ұнатқаның... біздің ауылда мұндай мебель ешкімде жоқ.

	Ұлжанның көкейін Лима түсінді. Мебельді ұнады деп айта салғанына енді өкініп түр. Өзін өзі ыңғайсыз сезінді. Мыналарға міндетті, қарыздар болып қалғандай.

	Бір сағаттай кешігіп Сәрсенбай да оралды-ау ақыры.

	— Ал кәнеки, жүріңдер, "әйәй" мебельді жуамыз енді! — деді ол, әдеті бойынша өз-өзінен сықылықтай күліп. — Ішпесек те, жейміз ғой!

	Содан кейін бұлар және бір ресторанға барды. Палау жеп, көк шай ішті. Қайтар жолда төртеуі де әлдебір үлкен оқиғаның куәгері болғандай немесе әлдебір үлкен оқиғаның алдында тұрғандай, сол тарихи сәтті бар зерделерімен сезінгендей үнсіз қалды.

	* * *

	Арасанбай ойлана алмайды, өмірлік фактілердің басын құрап, солардан өзінше қорытынды шығаруға жоқ. Армандап, қиялдануды да оған Құдай жазбаған. Сондықтан оның сабақ өткізу тәсілі де жадағай. Осыдан алты жыл бұрын институт бітіріп келген кезде — ол кезде Сәрсенбай мектеп директоры емес — қысыла-қымтырыла жүріп, қинала жүріп жасаған сабақ жоспарлары болатын. Сол бірінші жылы қолданған тәсілі әлі күнге дейін сол қалпында қалып қойған. Сол бірінші жылы алғашқы сабақтарда айтқан сөздерін осы күнге дейін бұлжытпай айта беретін.

	Көрген, білгенінен ол еш уақытта қорытынды жасап, түйін түйе алмайтын. Ол үшін бар дүние жақсы, жаман болып екіге бөлінеді және де неге жақсы, неге жаман деген сұраққа жауап іздеп басын қатырып жатпайды.

	Сұлулық , әдемілік туралы да оның түсінігі бұлдыр.

	Былтыр күзде бұлардың үйіне Лима ағасымен еріп келіп, осында қар қойғанда, Арасанбай ол оқиғаға ешқандай мән берген жоқ. Ол Лимаға тек қыз деп қана қараған, сұлулығына тәнті болып тамсана қоймаған. Күндер өткен сайын жора-жолдастары құрдастары Лиманы көріп аһ ұрып: "Сен қандай бақыттысың, сондай арумен бір үйде тұрасың, сенің бағың бар екен", — деп бұған қайта-қайта айта берген соң, бұл өзі түсінбесе де, жұрт пікірінің жетегіне еріп, Лиманың көркемдігін мойындады. Өзінің дағдысы бойынша, Лиманы жақсы деген бағамен көңілінің төріне шығарып қойды. Және де уақыт өтіп, құрбы-құрдас, жолдастары: "Құдайдың өзі аулаңа қондырған анау құсты енді қолыңнан шығарма, тегін келген олжа емес пе?" — деп айта берген соң, Шынында да, сөйтсем жақсы болар еді" деген тұжырымға келген. Сол кездерде Лимаға сыртынан ұрлана қарап қызыға күрсінетін әдет тапқан. "Лима мені менсіне ме, менсінбей ме" деген күдік мұнда болмайтын, бірақ жеңгесі Ұлжан оңаша бір отырғанда: "Әй, мұндай сұлу менің Әппағымды қайтсін", — деп күрсініп қалғаны бар. Сонда анау қыздан соншалықты төмен, соншалықты қор екенін Арасанбай аңғарған. Бірақ оңайшылықпен мойырыла қоймайтын әдеті, қайғырып, қиналып жатпады. Лиманы көрген сайын жүрегіне құйылатын құпия сырлы жылы сезімнің не екенін тағаттап, анықтап жатқан бұл жоқ.Көрсе — мәз, есіне алса — мәз. Ал өзінің өмірі ешбір өзгеріссіз, байырғыша өтіп жатты.

	Арасанбайдың бір ғажабы — енді не істеймін деп дағдарған сәті болмайтын. Кеш оянады, алғашқы жылы жасаған сабақ жоспарын жаңа дәптерге көшіріп шығады, содан кейін мектепке барады, мұғалімдер бөлмесінде қандай әңгіме болмасын, соған тыңдаушы ретінде ғана қатысады. Адам болып, ұстаз болып, жігіт болып біреулердің пікіріне не келісіп, не келіспеу дегенді білмейді. Бірақ ағымдағы әңгімеден тоң-торыс, сырт қалмайды. Араласып отырған тәрізді, сөйлесіп отырған тәрізді, бірақ оның сөйлемдері не басы, не аяғы болмайды.

	— Оның өзі былай ғой... — дейді, оның өзі не екенін де анықтап айтпайды, "былай ғой" дегенінің не екенін түсіндіріп жатпайды. Сондықтан да жұрттың әңгімесіне араласпайтын томаға-тұйық жан деп оны ешкім ойламады.

	Сол әңгіме тұсында Арасанбай сүйдеп еді-ау деп уақыт өткен соң ешкім оны есіне де ала алмайды.

	Кейде бір шарт етіп сынып, қорс ете қалатын сәті болады. Ондайда бетің бар, жүзің бар демейді, алдымда тұрған кім еді демейді, осыным дұрыс па, бұрыс па деп талдап жатпайды.

	— Ал кесіп ал! — деп, одырайып шыға келеді. Бірақ ашуы ұзаққа бармайды, айнала беріп ұмытып кетеді, әлгінде ғана қатты сөзге келіп қалған адамымен жарты сағаттан кейін жөн сөйлесіп отырғанын көресің. Ағасы бұған арнап алты бөлмелі үй сала бастағанда, Арасанбай қуана да қойған жоқ. Ұлжан жеңгесі: "Құдай қаласа, осы үй біткен кезде Әппағымның қолына құс қондырамыз",— деп қиялдана күрсінгенін естігенде, Арасанбай тебірене қоймады. Енді, міне, биыл ғана, Лиманы көңілінің биік төріне апарып, жақсы деген бағамен қондырған соң ғана, салынып жатқан үйді де, жеңгесі меңзеген құпиялы қызық сәтті де бұл өзінің көңіліндегі "жақсы" деген сөреге апарып көтеріп қойды. "Лима жақсы, ағамның үй салғаны жақсы, сол үйге Лиманы қондырсақ жақсы", — деп түйді. Соңғы кездері сол үш жақсыны ойласа, тұла бойын түсініксіз бір қызу от шалатын болып жүр. Ұзақ ойланып, бақытты күндердің суретін елестете алмаса да, әйтеуір, бір жақсылық барын зердесімен сезетін тәрізді. Сол "жақсы болады" деген бір сөйлемді қайталай беретін. Сол "жақсы" деген сөздің ішіне Лима деген ұғым да, алты бөлмелі үй деген ұғым да кіріп кететін.

	Арасанбайдың жұмыстан тыс тірлігінде де берекелі жүйе болмайтын. Қай жолдасы қандай ұсыныс жасайды, соған еріп жүре аудан орталығына немесе Ташкент маңындағы жақын қалаларға, немесе Ташкенттің өзіне барып, сандалып-сандалып босқа қайтатын. Не мақсатпен бардым, не тындырып оралдым деп өзіне де, өзгеге де есеп беріп жатпайды.

	Арасанбайдың және бір өзгешелігі — кісі жатырқау дегенді білмейді. Кім болса, соның қасына еріп жүре беруге бар. Кім болса, соның шаруасын тындырып жүруге жалықпайды. Тез танысады, бір танысқан адамының аты-жөнін ұмытпайды. Бір танысқан адамы қонаққа шақырса, ерінбей-жалықпай барады. Бір танысқан адамы іздеп келсе, таңғалмайды, соны күтіп, соның шаруасын тындырып, әуре-сарсаңға түсіп жүргені.

	Жолдас-жоралары да ала-құла. Бір досы бар Грузияда, бір досы бар Ленинградта және бір жорасы Бұхара облысында. Енді бір қимас досы Норильскіде тұрады. Жора-жолдастарының мамандықтары да әр түрлі. Грузиядан келетін досы – журналист. Ташкенттің "Алай" базарында танысыпты, ауылға ертіп келіп, сыйлап жіберіпті, сонан кейін хат жазып шақырған екен, ерінбей-жалықпай дайындалып, Сухумиге артынып-тартынып барып, бір апта болып қайтыпты. Бұхара облысындағы досы саудагер. Қаракөл елтірі сататын жымысқы. Бірақ оның һарам тіршілігінде Арасанбайдың шаруасы жоқ, неге өйтесің деп кінәлап жатқан бұл жоқ. Ол шақырса — барады, келсе — күтіп алады. Ленинградтағы досы теміржол инженері. Ол екеуінің ара-қатынасы тіпті таңғаларлық. Онысының алты жасар және төрт жасар бір ұл, бір қызы бар, соларын ертіп, жыл сайын шілде айында осы ауылға келеді. Он-он бес күн жатып, екеуі қымыз ішеді, қымызға араластырып арақ ішеді. Коля досының балаларынан жасырған сиқы — содан кейін қыс каникулінде ол мұны шақырады, Ленинградтың театрларына апарады, костюм кигізіп қайтарады. Ал Норильскіден келетін досының кім екенін Арасанбайдың өзі де анық білмейді. Аты Равиль, не қызмет істейді, қандай мамандығы бар, отбасы, тұрмыс жағдайы қалай, оны ол айтқан емес, бұл сұраған емес. Равиль досы ойда жоқта келеді, бұның "Жигулиіне" отырып, бір аптадай Ташкентті аралайды, сонан кейін самолетке отырып, қайтып кетеді. Оу, неге келдің, неге кеттің?" — деп сұрау Арасанбайдың қаперіне кірмейді. Ағасы мен жеңгесі де, сенің осы достарың кім деп тақақтап жатпайды. "О, Коля кеп қапты, о, Равиль кеп қапты, о Тұрсын кеп қапты" деп қозы-торпағын сойып, дүкенге арақ әкелуге бала жүгіртіп жатқаны.

	Ауылдағы жігіттердің ішінде бұны өзіне тәнті қылып, ырқына көндіріп, көбінесе қасынан шығармайтын досы Олжабай. Оның жұрт қойған лақап аты Қырғи. Сынаптай толқымалы, қанжардай өткір, мінезі де аумалы-төкпелі, көздері де бірде көк, бірде жасыл, бірде қызғылт болып өзгеріп тұратын, қанын ішіне тартып, сұрланып жүретін түсініксіз жігіт. Белгілі бір қызмет орны да жоқ, тиянақтап тоқтаған мамандығы да жоқ, осы ауылдың адамы ма, әлде алматылық па, кесіп айту қиын. Алматыдағы үйім, Ташкенттегі үйім, аудан орталығындағы үйім деп бөсіп отырғаны.

	Бір сөзіне сенсең, екінші сөзіне сену қиын. Алматыдағы пәлен деген министр досым, Ташкенттегі бәленше деген артист досым деп көсіліп отырғаны. Бұл ауылдағы мекен-жайы жұпыны, екі бөлмелі ғана шифр төбелі жатаған үй, Әтіркүл деген келіншегі кітапханашы, екі күннің бірінде Олжабаймен ажырасып, енді көрмегенім Олжабай болсын деп жылап жүргені. Биылғы көктемнің ерекше ыстығымен қосарлана келгендей Арасанбай кеудесіне түскен ыстық шоқ та жігіт жанын төзгісіз күйдіре бастаған. Соңғы екі ай бойы Арасанбай жатса, тұрса Лиманы ойлайтын болған. Ұйқыдан оянып көзін ашып аларда, ұйқыға жатып көзін жұмарда немесе сабақ беруге сыныпқа кіре бергенде, немесе ұзын сонар жиналыстарда, немесе кезектегі жолдастарының біріне еріп кетіп бара жатқанда "сол — жақсы болады" деген сөйлемді қайталай береді, қайталай береді. "Сол" дегені — алты бөлмелі үй, алты бөлмелі үйдің төрінде сызылып отырған Лима сұлу, оған қосылғаннан кейін қандай өмір сүреміз, қандай тіршілік кешеміз, нендей қызық көреміз деп талдап жатқан Арасанбай болмаса да, әйтеуір, бір ерекше дәуреннің алда екенін, сол дәуреннің жақындай түскенін соқыр сезімнің өзі аңғарған сияқты.

	Ағасы мен жеңгесі болып, Лима болып, төртеуі Ташкент дүкенінен мебель тандап қайтқан күні, қас қарая үйлеріне келсе, аула төріндегі жабық сәкінің үстінде біреу ұйықтап жатыр. Бұл кім деп бұлар таңданған жоқ, қасына таянып барған Ұлжан:

	— Ойбай-ау, бетім-ау, Коля кеп қапты ғой! — деп қуана айқайлап, бетін шымшыды. — Бәсе, өзім де ойлап жүр едім-ау келетін кезі болды деп!

	Ұлжанның бір қызығы көрмеген түсті көрдім деп, осылай боларын біліп едім деп, сезбеген жағдайын сездім деп, осылай боларын сезіп едім деп, болары болып қойған, өтері өтіп кеткен оқиғалардың соңынан көрегенсіп, сәуегейсіп отыратын.

	— Сендерге айтам деп ұмытып кетіппін, таңсәріде түсімде Катька мен Вовка менен нан сұрап жүр екен, өй, жолда келе жатқан шығарсыңдар-ау деп жорып едім...

	Ұлжанның салдыраған даусынан қонақ оянып кетсе керек, ұзын денесін жинай алмай, шұбатыла көтеріліп келеді. Жадырай күлген Арасанбай досына құшақ жая ұмтылды. Сәрсенбай да себепсізден себепсіз ықылықтай күліп, сәкінің шетіне таянып тұрды. Өзінше қазақ салтын жақсы игердім деп ойлайтын болар, Ленинградтық жігіт досының құшағынан, тез босанып, сәкіден секіріп түсіп:

	— Ты подажди, сперва ағаға сәлем беретін керек! — деп ирелеңдеп келіп өзі тәрізді бойшаң Сәрсенбаймен құшақтасып амандасты.

	Бұл кезде Ұлжан біраз сөйлемдердің басын қайтарыптастаған, таңсәріде көрген түсінің жорамал шешімін де айтыптастаған. Енді қонақпен қос қолдап амандасып:

	— Әй, Көлке-ау, Катька мен Вовка қайда? — деп қадала қарап тұр.

	Оларды осы ауылдың балалары алып кетті! – деп Коля орысша жауап берді, бірақ бала деген сөзді өзінше қазақшалаған болып, "баранчук" деп қойды.

	Содан кейін қонақ күтудің рәсімі басталды. Биыл туған қозылар әлі жас, өткен жылғы қозылардың бірі пышаққа ілінді, үлкен қара сумканы құшақтап Арасанбай дүкенге жүгірді.

	— Әй, Әппағым-ау, сенің бұл досыңның сыры мәлім ғой, дүкенге қайта-қайта жүгіріп жүресің бе, алған соң, ол пәлеңнің бір жәшігін бір-ақ әкел. Ақшаң жетпесе, мә! —деп Ұлжан қалтасынан шүберекке түйілген ақшаны алып, сол түйілген қалпы қайнысына ұсынып жатыр. — Бұл ауылда қанша жататынын сұрап ал, көбірек жатам десе, машинаңмен барып екі жәшігін әкел құрғырдың!

	Сәрсенбай мен ленинградтық қонақ сәкіде төселген көрпешенің үстіне жайғасыпты, Сәрсенбай өзі талай барып көріп жүргендей Коляның Ленинградтағы қызмет жағдайын, дос-жарандарының, Псковта тұратын анасының хал-жағдайын сұрап отыр. Коля да осы ауылда танысып үлгерген азаматтарының аманшылығын сұрап, кім қайда, не істеп жүр деп түгендеп қойды. Әне-міне дегенше көрші-қоңсылардан бес-алты адам жиналып қалған. Түн ортасы ауа ет піскен, сорпа ішілген. Ленинградтық қонақ өзі білетін, жыл сайын келгенде айтатын екі-үш орыс өлеңін екі-үштен қайталап айтып та тастаған. Сәрсенбай мен Арасанбай өлеңге жоқ, корші-қоңсыдағы жігіттерін зорлап домбыра тартқызып, етжеңді, іркілдек Ұлжанды билетіп, ауылдың алты ауызынан әрең құтылған.

	Ертеңіне Николай мен Арасанбай түске дейін ұйықтады, алыстан келген қонақтың құрметіне бұл күні Арасанбай мектептегі міндетінен босатылған. Екі дос түс қайта кешегі мол дастарқаннан қалған суық ет, май-құрттарды бір дорбаға толтырып салып алып, екінші дорбаға "жанармай" сусындарын салып алып, өзен бойына тартты.

	Серуен құрам деген адамға Сырдың жайдақ жағасында сая болар пана жоқ, ағаш та, көгал да, қамыс та бұл маңайда мақрұм. Қармаққа балық шабатын да кез емес. Күн қатты ыстық болғанымен, жаға да жылдағыдай құлпырып тұрған жоқ, тап-тақыр. Екі дос үйден ала келген алашаларын өзеннің жайдақ жағасына жайып, бастарына газеттен қалпақ жасап киіп, уақыттарын рәсуа қылып, бостан-босқа ұзақ отырысты. Бұлар, әдетте, бір-бірімен көп сөйлесе де бермейтін, анда-санда бір-біріне қарап күліп қоятын, екеуіне де сол жетеді.

	Бірінші жартылықты екеулеп толық меңгерген кезде, Коля досы Арасанбайға қулана қарап:

	— Әй, анау үйде жүрген бикеш кім? — деп сұрады. Сенің қалыңдығың емес пе?

	Жауап берудің орнына Арасанбай досына қарап кімің қысып қалды және көзін неге қысқанын өзі де білген жоқ.

	— Әй, қусың-ау, — деді Коля. – Қалыңдығың, ә?

	— Жоқ, — деді Арасанбай, бірақ кішкене ыңыранып отырды да: — Жоқ әлі... — деп жақаурата салды. "Жоқ әлі" деген сөзді айтып жауабын неге жақауратқанын өзі н түсінген жоқ.

	— Бәсе! Сен азаматсың! — деді Коля қуанып. — Қандай аруды қолға түсіргенсің! Әйел емес, қуыршақ қой өзі! Қандай ғажап, сызылып түр. Үһ десең, үзіліп кететін тәрізді. Арақ ішіп отырғанда закуска болмай қалса, үріп әкеліп аузыңа сала салуға болады. Әй, өзің бәлесің!

	Қара қайыс Арасанбайдың беті күреңітіп кетті, ұялғаны болар, жайшылықта қызғылттанып көрінетін көздері қоңыр тартып, өлген қойдың көзіндей жансыз қалды. Күтімсіз ұзарып кеткен сарғыш мұртының қос қылышын екі езуіне салып шайнап отырып, созбалақтай сөйледі.

	— Жоқ, — деді ол. - Мен әлі білмеймін, тие ме, тимей ме, белгісіз. Мені менсінбейтін тәрізді. Бірақ ағам мен жеңгем саспа деп қояды, көндіреміз деп қояды, қайдам. Өзі бір жұмбақ қыз. Біздің ауылға туған ағасы әкеліп тастаған. Әулиеата жақтың қазақтары ғой, өз ауылында неге істей бермеді, неге біздің ауылға келді, түсініксіз. Өте тұйық мінез, жұмыстан басқа ештеңеде шаруасы жоқ.

	— Как раз сол жақсы емес пе! Шіркін, шығыстың жігіттері бақытты ғой, шығыстың әйелдері кісі сыйлай біледі. Жұмыстан басқа ештеңеде шаруасы жоқ дейсің, онда ойланба, күманданба, қайтсең де үйленіп ал, бақытты боласың. Эх, біздің әйелдер ғой...

	Коля тұнжырап ойланып кетті. Өзі ғана білетін құпия сырлардың шырмауына қамалған тәрізді. Және де бір эх дегенде кеудесі жарылып кете жаздаған тәрізді.

	— Құйшы әкесінің...

	Арасанбай манадан бергі салттары бойынша, қырлы стақанның төрттен біріндей ғана арақ құйған, бұл жолы Коля оны қанағат тұтпады.

	— Әй, жөндеп құйшы, шайтан азғырды. Толтырыңқырап құй!

	Стақан толар-толмас арақты Коля ешбір шіміркенбестен, құшырлана сімірді. Арасанбай алдындағысын ұрттады да, дастарханға қоя салды.

	— Сенің жаман жерің, закускасыз ішесің, өстіп жүріп құрып қаласың ғой! Кәне, мына етті жеп қой! — деп досына Арасанбай қол басындай сан етін ұсынды. — Кәне, жеп қой, түгел же. Термосқа құйып әкелген сорпасы мен шайын өзіне берді. Алдымен сорпа іш, сонан кейін шай іш, сорпа ішкен арағыңды жоқ қылып жібереді.

	Николай мырс етіп күліп қойды.

	— Жоқ қылып жіберетін болса, несін іштік.

	— Ермек үшін де, дәм ғой. — Арасанбай күмілжіп сөйледі. Николайдың өлең айтқысы келді ме екен, бірақ мынау тап-тақыр далада, лайланып ағып жатқан мардымсыз өзеннің тап-тақыр жайдақ жағасында өнерін көрсеткісі келмеді ме, әйтеуір, отырған жерлерін екі-үш рет айналып шықты да, дастарқан жиегіне келіп қайта жайғасты.

	— Әй, сен, үйлен! Тезірек үйлен. Қатын жаман болса да, бала жақсы, бірақ сенің қатының жаман болмайды. Ал бала дегеннің, жөні бөлек қой, сен білмейсің, дәмін бір алып алсаң бұл иттер тәтті ғой! Мүмкін, мен... Мүмкін, мені осы дүниеге байлап қойып, жібермей жүрген Катям мен Вовкам шығар. Солар болмаса, кім білсін. Ал сен үйлен, баланы көп тапқыз. Мынау жер шары деп аталатын домалақ шар мен адам деп аталатын сопақша жәндіктің арасында бір-ақ дәнекер бар. Ол — бала, ол — нәресте. Менің бар ғой, Катям мен Вовкам болмаса, дүниенің құны бір тиын. Біздің қатындар... Оның ішінде менің қатыным... Ей, қойшы, мен саған айтпай-ақ қояйын. Ал сен мен кеткенше үйленші, қызық болсын. Жүгіріп жүріп, тойыңды өзім өткізем!

	Арасанбай тістеп отырған мұртының қылшықтарын түкіріп тастағандай аузынан итеріп шығарды да, өз ойына өзі мәз болып күліп қойды:

	— Ол маған тисе ғой! Бала дейсің, мен баланы да ойлаған емеспін. Әйел алуға құмарлығым да жоқ еді, ағам меп жеңгем... Анау үй сыңғырлап бітіп тұр, көрдің ғой.

	— Мана көрсеттің емес пе? Мол салынған. Нағыз сарай.

	— Мені менсінсе... Бірақ кеше төртеуіміз Ташкентке бардық. Лима мебельді өзі таңдады. Ағам да, жеңгем де айтты, бұл көнгені деді. Енді амандық болса, бүгін кешке жақсылап сөйлесемін. Ескі салтқа жүгініп, жеңгемді жұмсағым келмейді. Лима... оған ашуланып қалуы да мүмкін ғой. Тәуекелге бел байлаймын.

	Досының мына сөзіне Николай қозып кетті:

	— Вот азаматсың! — деді. — Тәуекелге бел байла! — деді. – Қиналсаң, мен өзім көмектесем! — деді.

	— Жоқ.. — деп күмілжіді Арасанбай. — Ол ондайды ұнатпайды, сеземін. Жеңешем айтады, ол қыздың ішіп жегідей жеген құрт бар дейді. Сен сөз айтсаң, көнеді дейді, көнбеске шарасы жоқ дейді. Қазіргі заманда етегіне намаз оқып жүрген ешкім жоқ. Әй, Коля, бұл сөздерді саған қалай орысшалаймын?

	— Орысшаламай-ақ қой! - деді Коля. – Сенің не айтайын деп отырғаныңды түсінемін. Біздің елде ондайға вообще мән бермейді, надандықтың белгісі. Ең бастысы, адам саған ұнай ма?

	— Ұнағанда қандай!

	— Дұрыс. Адам емес, періште — ол сенің Лимаң, нағыз ақ періште! Толқыма, күмәнданба. Мен осында жүргенде алып ал, керек болса, тіпті, сендердің салттарыңа салып, алып қашайық, мен өзім-ақ аяқ-қолын байлап, арқалап әкелем!

	Манадан бері мұңайып сөйлеп отырған Арасанбай ішегі түйілгенше күлді, қос қолымен ішін басып, текемет үстінде аунап тыпырлады да қалды:

	— Айтасың-ау, Коля, оның аяқ-қолын байлап, сонда бір бөлмеден екінші бөлмеге алып қашамыз ба? Ой, ішім-ай! Ой, ішегім-ай! Бір бөлмеден екінші бөлмеге!..

	Досының күлгеніне қарап, Коля да ыржалақтап отыр:

	— Несі бар? — дейді. — "Кавказ тұтқыны" деген фильмде қыздың басына мөшек кигізбей ме, біз де сөйтеміз.

	— Ой, ішегім-ай, ой, ішім-ай!

	— Бір бөлмеден екінші бөлмеге алып қашу ыңғайсыз болса онда мектеп маңайында андып жүрейік те, ауладан шыға бергенде бас салайық.

	Күлкісін жаңадан баса берген Арасанбай текемет үстіне қайта құлады. Оқ тиген аңдай тыпырлап аунап түсіп жатыр.

	— Ішім-ай, ой, ішегім-ай! Ай, Коля, қатырасың-ау!

	— Не де болса бүгін тындырайық! — Николай күлкісін тыя қойып, дастарқан үстінде тұрған қырлы стакандарды ыңғайлап, көк мойын шөлмектің қылта мойнынан қылқындыра қысып алды да, қос стакан үстіне кезек-кезек тұқыртты. Көк шөлмекті қос стаканның алдына жығып салып басын зорлап игізіп, жүгіндіріп жатқандай.

	— Ал, қане, бүгінгі шаруамыз сәтті аяқталсын. Сол үшін тартып жіберейік.

	Көлеңкесіз, көгалсыз жағада достар коп отыра алмады. Күн күйдіріп бара жатқан соң, дастарқандарын, төсеніштерін жинап, босап қалған шөлмектерді Сырдың қызғылт лай суына лақтырып, екеуі ауылға беттеді.

	Төбеден ұрған аптап ыстық пен іште лапылдаған арақ, тіпті қанша мықты организм болса да, жеңбей қойсын ба, ауылға жақындағанда тілдері күрмеле бастаған. Аяқ-қолын байлап, қапқа салып қыз алып қашу деген тақырыпты ары-бері аударыстырып, бір-біріне қайта-қайта айтып, екеуі бірдей мәз бола күліп, бір-бірінің бетіне қарап қол шошайтып күліп, аулаға кіргенде, екеуінің де ұзын сирақтары сыр бере бастаған. Себепсізден себепсіз майысып кетіп, теп-тегіс жерде сүрініп кетіп, алға бастым деген қадамдары кері кетіп, берекелері қаша бастаған.

	Түскі үзілісті пайдаланып, үйіне келген Ұлжан Коля қонаққа арнап ет асып үлгерген екен, екі достың түрін көріп, жорта ашуланған болып, үлкендігін білдіріп ақыл айтқан болып:

	— Ой, бетім-ай, мынау екеуінің сиқын қара! – деп, — Жарасып қапсыңдар! — деп, — Мынадай күн ыстықта құрисыңдар ғой! — деп, — Бұларың жарамайды енді! — деп,— Жұрт көзіне түсіп қалсаңдар, масқара емес пе! —деп, екі досты зорлап отырып сорпа ішкізді. Содан кейін түкпірдегі қараңғы салқын бөлмеге төсек салып, екеуін жатқызып тастады.

	— Жұрт көрсе, масқара ғой, түге. Сағынысып қалған екенсіңдер, кеше іштіңдер, бүгін іштіңдер, жетер енді, болды! Әй, Коля, естимісің! Куәтит енді, вотке хбатит пойнал? — деп Коляны өзімсініп жекіріп жүр. — Ертеңнен бастап как агуршик боласың, жарай ма, ақылың бар еді ғой, біздің мынау Әппақ ақ көңіл ғой, ешкімнің көңілін жықпайды, іш десең, іше береді, бірақ денсаулығы пләхой, ақылың бар ғой, енді оған ішкізбе, өзің де хватит. Жарай ма, қарағым?

	Николай қазақша түсінбесе де, "бөтка" деген сөздің водка екенін, "хбәтит" деген сөздің хватит дегенін ұқса керек басын шұлғып, оң қолымен жүрегін басты.

	— Сіз айтқан, біз қойған! — деп өзінің бар білетін қазақшасына жүгініп жатыр. — Рақмет, рақмет, Ұлжан жеңеше.

	Салдырлай сөйлеп, Ұлжан сыртқа шығып кетті де жабылысымен екі дос келісіп алғандай бір сәтте қатарын.ін қор ете қалды.

	Бұлар оянғанда, күн батқан шақ екен. Екеуі де бір кезде көздерін ашып алып, бір-біріне қарады. "Қайда жатырмыз" деген сұрақ екеуін де мазалайтын тәрізді. Бүгін өзім барғандарын, сол арада біраз бөсіп, артық кетіп қалғандарын енді Сәрсенбай үйінің ең төргі салқын бөлмесінде жатқандарын екеуі де мансұқ етсе керек, бір сәтте Коля досының ұйқы-тұйқы бетіне барлай қарап отырды да:

	— Сен сыртқа шықпа. Қалыңдығың көріп қойса, ұят болар, мен су әкелейін, осы жерде жуынып ал! — деп сыртқа шығып кеткен. Көп кешікпей, апандай ақ дағараны сүйретіп оң қолында тырна мойын жез құмған, қайта оралды.

	— Давай, көйлегіңді шеш, белуарыңнан жуыным ал. Қалыңдығың өз бөлмесіне қамалып алған тәрізді, жуынып шайынып, жөнге келіп алған соң, тәуекел деп барайық. Сен жүрексінсең, мен айтамын, мен ештеңеден қорықпаймын.

	Жуынып, сүртініп, көйлегін киген соң, Арасанбайға ес кірген тәрізді. Өз жүзіне өзі барлай қарап, айна алдында біраз тұрды да, досына бұрылды:

	— Жоқ, Коля, болмайды. Не де болса — мен өзім.

	Күндіз ішкен ішімдіктің уыты әлі қайта қоймаған, сол екпінмен Арасанбай ұзын дәлізбен тық-тық басып барын қыз бөлмесінің есігін қақты. Қос алақандай жұқа көзілдірік жинақы да жұқа жүзін түгел жасырып, Лима шұқшиған қалпы дәптер тексеріп отыр екен.

	— Рұқсат па екен?

	— Келіңіз, келіңіз!

	— Айып етпеңіз!

	— Тым сыпайы бола қалыпсыз ғой, бір үйдің адамы емеспіз бе?'

	Жүрексініп, қалтырап, дірілдеп тұрған Арасанбай:

	— Осы лебізді сізге айттырып тұрған тағдырдың өзі шығар, — деген сөз аузынан қалай шығып кеткенін аңдамай қалған. Бір үйдің адамымыз дедіңіз-ау, менің арманым сол емес пе?

	Лима сықылықтай күлді:

	— Сіз тіпті шындап барасыз ғой...

	— Шындамағанда қайтейін! — Арасанбай көзі жасаурап кеткенін сезді. Өлетін болдым ғой, Лима, енді айтпасам, жарылатын тәріздімін!

	Қыз тағы да сықылықтап күле түсті де, оқыс тыйылды. Көзілдірігін алып, сұрланып кеткен өңін жігітке бұрды:

	— Сіз, сіз... Қызық екенсіз ғой.

	Арасанбай қыздың сөзін естімеген тәрізді. Бастаған ойын жалғай берді:

	— Не десеңіз, о деңіз. Менсінбейтініңізді де білемін. Бірақ менің көңілім сізде, оның несін жасырайын. Тисеңіз аламын, тимесеңіз, өзімді құртамын. Көзімді жоямын, айттым—бітті.

	Лиманың онсыз да үлкен көздері шатынап кетті:

	— Сіз... Сіз... Қызық екенсіз ғой. "Көзімді жоямын" дегеніңіз қалай?

	Арасанбай тістеніп, оң қолының жұдырығын түйіпалыпты:

	— Айтқаным айтқан, егер осыдан жоқ десеңіз, барамын да өлем. Себебі мен ағам мен жеңгеме айтып қойдым, Ленинградтан келген досыма айтып қойдым, олардың алдында масқара болар жайым жоқ, ендігі жерде сізсіз маған өмір де жоқ.

	Арасанбай ойлаған: қыз ашуланар, бұрқан-тарқан болар, айқайлап жылар,қолына түскен әлденені лақтырып, ашу білдірер деген, бірақ енді қараса Лима жайдары қалыпта күліп отыр.

	— Сіз шын айтасыз ба? Арсанбайдың жыны келді. Бұл ажал аузында тұрса, күледі.

	— "Мысыққа ойын керек, тышқанға өлім керек" — деген осы екен ғой! Сіз мені мазақтайсыз, ә?!

	Қыз қайтадан сұп-сұр болып, қанын ішіне тартып алды:

	— Жоқ, аға, мазақтамаймын, мен сізді түсінемін, өстіп келетініңізді, өстіп айтатыныңызды біраздан бері сезіп жүргем.

	— Ой, айналайын! — деп Арасанбай босаға жақтағы кішкентай жатаған бала орындыққа отыра кетті. — Бітті, ендеше! Келіссеңіз болды! Алақаныма салып, пір тұтып жүремін. Мен ескінің қазағы емеспін!

	Лима қайтадан күліп отыр екен. Кенет, қос жанары семе қалғандай, өңі бозарып, бұған үрке қарады:

	— Сонда не демексіз?

	Әңгіме сиқын бұзып алғанын Арасанбай сезді, сонда да. "Шешінген судан тайынбас" дегендей, көзі аларып, ауа жетпегендей ықылық атып біраз тосылды да, қайтадан қарғып тұрып, қатты түйілген оң қолының жұдырығын сілтеп қалды:

	— Мен оған қарамаймын! – деді. — Мен ескі заманның адамы емеспін! — деді. — Коля досым да маған сондай ақыл айтты! — деді.

	Лима түсінді. Арасанбайдың неге сонша күйініп тұрғанын, бұл сөздерді айту оған қаншалықты қиынға түскенін ұқты. Енді қыз да орнынан тұрып кеткен. Тарлау бөлменің ішінде тұмсығы қайқы зерлі башмағын тырп-тырп басып біраз жүріп алды.

	— Тегін берген малдың тісіне қарамас дейсіз ғой, баяғы. Бекер олай ойлағансыз. Мен сізге мақұл десем... — Қыз мырс етіп күліп жіберді. – Менің ағам Жанәли базарға байтал шығарса, тек қана тісі бүтінін шығарады, түсіндіңіз бе?

	Бұл сөздерді түсіну Арасанбайға оңай емес еді. Көздері жыпылықтап, мұртының қылшықтарын шайнап, бала орындыққа қайтадан отыра кетті.

	— Кешіріңіз, егер... Бөтен ауылға тегіннен-тегін қашып келмеген шығар деп, сондай болып қалған шығар деп жұрт арасында сыпсың сөз жүрген соң...

	— Ендеше, біліп қойыңыз, аға... — Лиманың жан түкпірінде қандай құбылыс болса да бет жүзіне шығып тұратын әдеті, осы сөздерді айтсам ба, айтпасам ба дегендей толғанысы да, айтпасыма болмас деген шешімі де әлгінде ғана қуқыл тартып, сұп-сұр болып тұрған екі бетінің ұшына лақ етіп шыға келді. Сұрғылт көздері қарауытып, қара жалын атты. — Ендеше, біліп қойыңыз, аға, Қараспан атамның қыздарының ежелден малы түгел болатын әдеті!

	Бұдан кейін екеуі де, Лима терезе алдында, сыртқа қарап тұрған қалпы, Арасанбай сәби орындықта мелшиіп, төмен қарап отырған қалпы, ұзақ үнсіз қалды. Үнсіз қалғанына екеуі де қысылған жоқ, осылай отыру заңды сияқты, екеуі өзімен өзі болып, басқа әлемді ұмытқан, жарты сағаттай уақыт еткенде, Арасанбай шұбатылып орнынан көтерілді.

	— Ендеше, Лимаш, бүгіннен бастап мен сенің құлыңмын манағы сөзім үшін кешір!

	Бірнеше айдан бері жанды жеген көңілдегі түйткіл бұлай тез шешілер деп Арасанбай күтпеген. Сенерін де, сенбесін де білмеді. Екеуі қандай шешімге келгенін де түсінбеді. Үлкен бір жардан секіремін деп, секірсем, жардың арғы жағасына жете аламын ба деп, жардың арғы жағасына жете алмай, сүрініп құзға құласам, ахуалым не болар деп келіп, жүрексіне жүгіріп келіп, "а, Құдай!" деп секіргенде , жар дегені жай ғана арық болып шыққандай, өз халіне өзі тосырқап қалған, әлде мына қыз мені мазақтап тұр ма деген сияқты дүдәмал ой да буындырып барады. Ақыры, "Шешінген судан тайынбас" дегендей:

	— Ендеше, ағам мен жеңгемді сіздің ауылға тез аттандырайық! — деп қойып қалды. Қалай айтқанына өзі де таң. Терезеден сыртқа қарап тұрған қыз нәзік денесін өз ырқына бағындыра алмағандай ұзын мойнын ғана бұрды. Енді әлгінде қара жалын шашқан қоңыр кездері өлген қойдың көзіндей ақшыл тартып, жансыз қалыпты.

	— Еркіңіз болсын, аға...

	Арасанбай екі бүктетіліп қызға бас иді де, әлденеден шошынғандай бөлмеден атылып шықты. Сол тапырақтаған қалпы Николай отырған төргі бөлмеге кірді де, құрақ көрпенің үстінде шалқасынан жатқан досының үстіне құлай кетті:

	— Құдай берді, Коля, Құдай берді! Ең қызығы бар ғой, сен айтқандай емес, пәк екен!

	Арасанбайдың неге меңзегенін Николай, әрине, түсінген жоқ, бірақ досының қуанышты екенін көріп, ол да мәз болды. Екеуі құшақтасып, бірін бірі түйгіштеп, қарқылдай күліп, "п" әрпінің үлгісімен төселген көрпе-жастықтардың астан-кестеңін шығарып, тіпті алысып жүріп төсектің астына кіріп кетіп, мәз болысты. Әбден алқынып, шаршап, демалып отырған кезде Николайға тағы бір ой келді.

	— Давай, Арасан, біз бүйтейік, — деді ол. — Біз арақты ертеңнен бастап қояйық, ал бүгін мынадай оқиғаны жумасақ болмайды!

	Екеуі аулаға шықты. Жазғы ас үйде жүрген Ұлжанның жанына барды. Екеуінің жымың-жымың еткен түрін көрігі, Ұлжан өтірік қатуланып, өтірік қабақ шытып, өтірік саусағын шошайтты:

	— Әй, екі қу!..

	— Сіз олай демеңіз, жеңеше, - деп қутыңдады Николай. – Біз үйленетін болдық. Әйел берем, сіз түсінеді?

	Ұлжан сұп-сұр болып, тұрған орнында қатып қалды. Әлден соң, барып есін жиғандай, үні жарықшақтанып:

	— Не дейді-ей мынау? — деп бетін шымшыды. — Әйел аламыз дейді? Екеуің бір әйел аласың ба? — Мән-жағдайды түсініп тұрса да, соңғы сөздерді Ұлжан сасқанынан айтқан. — Рас па?

	— Рас. Солай келістік, согласия бар, — деді де, Николай қулана күліп, Ұлжанға кекете қарады. — Пойнал?

	— Пойныл-пойныл! – деп Ұлжанның есі кетті. Екі алақанымен екі санын сабап қалып, үйге қарай тұра жүгірді. Жүгіріп барып, Лиманы бас салып құшақтап алды. Құшақтап алсын да, қатты сүйсін. Қатты сүйсін де, ағыл-тегіл жыласын.

	— Айналып кетейін, жарығым, осылай болса деген арманым еді! Күңің болып, табаныңды жалайын. Біз сені келін демейміз, біз сені осы үйдің патшасындай күтіп ұстаймыз. Сәрсенбайдың да арманы еді ғой!

	Лима да жылап жіберді. Бірақ неге жылағанын өзі де түсінбеді. Алыстағы ата-анасы есіне түсіп, екеуін де көз алдына анық елестетіп тұрып, іштей кіжініп: "Ал папа, ал мама, дегендерің болды, ендеше!"— деді де, еңіреп жылаған қалпы етпетінен төсекке құлап түсті.

	Бұл жылауды Ұлжан қуаныштың көз жасы деп жорыды, нәп-нәзік қызды өз нәрестесіндей-ақ бауырына қысып, төсек жанында еңкейе тұрып, шашынан сүйді.

	— Қой, әкем, жылама, әке, ақылыңнан айналдым, — дем шұбыртып келе жатты да, сол ойланып, кідіріп барып: Жыласаң, жылап алшы, бәріміз де кезінде сөйткеміз! — деп кеңшілік жасағандай, рұқсат бергендей қыздың маңдайынан шин, өзі сыртқа шығып кетті. Шығып бара жатып, дабырлап, осы ауланы басына көтеріп, өз-өзінен сөйлеп жүр:

	— Ойбой, мен неғып жүрмін, әлгі Сәрсенбайдан сүйінші сұрамай, ол қайда құрып кетті екен?!

	Ұжан Сәрсенбайды қонақ бөлмеде телевизордың алдынан тапты:

	— Әй, пұшық неме, мұрның тепшіп неғып отырсың?

	— Е, не боп қапты? Әкел сүйіншіңді, әкел! Ұлжан күйеуін бас салып жұлмалай берді:

	— Ақылыңнан айналайын Лима біздің Әппағымызға келісім беріпті, келісім!

	* * *

	Осыдан екі күн өткенде Қызылжиде ауылындағы, аудан орталығындағы, алыстағы құм арасындағы малшылары бар, алыста жүрген атқамінерлері бар, Арқарбай ұрпағына тән қырық-елу түтіннің азаматы түгел Бейсенбай деген сексендегі ақсақалдың үйіне жиналды. Бұл әулеттің адамдарының қуанышта да, қайғыда да бас қосатын ордасы сол үй. Ағайын арасындағы азды-кем араздық болып қалса да, жүгінетін кісі сол. Сонда кездесіп, Арқарбай әулетінің және бір баласы Арасанбайдың үйленетін ниеті бары, сол қуанышты туған-туысқан болып қалай көтерісетіні ортаға салынды. Бейсенбай ақсақалдың өзі бастаған алты кісі, араларында жастары бар, екі машинамен Әулиеатаға жол тартты.

	Құда түсуге кеткендер қайта оралғанша, Арасанбай мен Ұлжан, қастарында Колясы, Ташкентке екі барып, әнеукүнгі келіскен мебельдерін алып қайтты. Сыңғырлап дайын тұрған жаңа үйге сыңғырлап жаңа мебель кірді. Енді сыңсып кірер қыздың ғана жағдайын күтпек.

	Үдере көтеріліп суыт кеткен құдалар кешігіп, жеті күн өткенде әрең оралды. Бірақ қуанышты оралды. Келісім бар, бұлар құдалар жағына ұнай біліпті, құдалар да бұларға қатты ұнапты. Сақалы белуарына түскен, сексен жасар Бейсенбай қарт пен жетпіс алты жасар, сақал-мұртын қырып жүретін, жігіттей жинақы жүретін Пірәли қарт тос түйістіріп, құда болуға уәделесіпті.

	Көктен тілегені жерден табылғандай болып жүрген Арасанбайда ес қалмаған. Не болса, соған ыржалақтап күліп, не болса, соны желеу етіп, Николай досымен алыса кетіп, мектептегі сабағының біріне барса, біріне бармай, не істеп, не қойғанын білмей арсалаңдай берген. Қызылжиде ауылының орақ тілді әйелдері:

	— Мына байғұс қатын аламын деп, қуаныштан жүрегі жарылып кетпесе жарар еді! Қаншық енесінің сүтіне тойған күшіктей арсалаңдасы жаман екен, — деп беттерін шымшыды.

	Лима болса бұрынғыдан да жаман шөмиіп, көздері шүңірейіп, құр сүлдері қалған. Жұрттан ұялып бір қысылса, сыныптағы оқушыларынан ұялып екі қысылады. Бұрынғыдай емес, жоғары сыныптың ересек балалары бұған қарағанда көздерінде бір кекесін ұшқын байқалатын тәрізді. Қыздар жағы мұны мүсіркей ме, қалай, бұрынғыдан да жақсы көріп, бұрынғыдан да іш тартып, қас-қабағын аңдитын тәрізді. Құдайдың құтты күні Лима жүз ойланып, мың толғанады. "Бәрі дұрыс, осылай болғаны жон",— деп бір сәт өзін өзі жұбатса, енді бір сәт: "Қалайша мен оңай көне қойдым, неге сөйтіп, неге мен өмірімді ойыншыққа айналдырдым", — деп өзін өзі кеміріп жүргені.

	Бір ғажабы, Арасанбаймен оңаша сөйлесіп, келісімін берген күннен бастап, бұл Қасқатайды ұмытқан сияқты. Енді оны түсінде де көрмейді. Ұмытқан емес, тіпті жек көре бастаған сияқты. Таза киініп, ыздиып жүретін жігіттің бейнесі енді карикатуралық кекесін кейіп тапқан. Оның сызылып сөйлеу мәнері, жұқалап қана айтатын қалжыңдары, әлденені айтып алып, иегін көтеріп, қасқая қарап тұратын сәттері, ауыл адамына тән емес, әлдебір сахналарда ойнайтын артистерге тән қылық екенін енді түсінгендей. "Мен оның жасанды жан екенін қалай білмегенмін? — деп қалды күндердің күнінде Лима өзіне өзі. — Ол Қасқатай мен менің көңілімдегі Қасқатай екеуі бір-бірінен алшақ, бөлек жандар екен ғой. Жеті жарым айдың ішінде тым құрыса бір іздеп келмеген, тым құрыса бір жапырақ хат жазып жібермеген адамға мен қалай сеніп жүргем? Мен оны жігіттің сырттаны деуші едім. Аяғы аспаннан салбырап түскендей табынушы едім. Оның бойында жоқ қасиетті өз бойымнан жалғаушы едім. Ә, ақымақ басым-ай, соның бәрі кітапты көп оқығанның салдары. Өмір прозасын өз жанымның поэзиясымен әрлеп, әшекейлей беріппін ғой. Одан осы қарапайым, жер басып тірі жүрген, өз шаруасын білетін Арасанбай мың есе артық емес пе?!"

	Солай деп өзін жұбатқанмен, әлдебір суық мұз ыстық жүрегін қарып, жанын түршіктіре береді. "Не сұмдықты бастадым екен? Неге ғана келісе қойдым екен? Кері шегінер жол жоқ енді. Мыналардың айтысына қарағанда, бұл хабарды әкем қуана қарсы алған сияқты. Сонда, шіркіндер-ау, тым құрыса мені телефонға шақырып, ризашылығыңды бергенің рас па деп сұраса қайтер еді? Олардың түсінігінше, мен шіріген жұмыртқа, жарамсыз болып қалған бұйым, отырып қалған қыз. Отырып қалған қыздарына күйеу табылғанына қуанып кеткені ме? Қыздың өзінен де бір ауыз сөз деп рәсім үшін болса да, жақаурата салмай ма? Ал олар қуана қарсы алыпты. Папам менің қуана-қуана төс түйістіріпті, болашақ күйеу балаларын да көрмеген. Жанәли ағам, менің бәсіре ағам, болашақ күйеу баланы мен көрдім, сол жетеді деді ме екен? Әлде ол әңгімеге қатыспады ма? Ал үлкен ағаларым ше? Олар тек бас шұлғи берді ме екен? Олай болса, менен тек құтылғанына қуанғандары ғой!"

	Майқорыққа барып қайтқан үлкендердің айтысына қарағанда, осы көкек айының жиырма жетісі күні сол ауылда қыз ұзату тойы болмақ. Соған бәрі ұбырып-шұбырып бармақ, бұл ауылдағы, Қызылжидедегі келін түсіру тойы 1-Мамыр мерекесіне бағышталмақ. "Сонда қалай?—деп ойлады Лима. Тіпті менен де, Арасанбайдан да пікір сұрамағандары ма? Өздері пішті, өздері кесті".

	Қыз сөйтіп налып жүргенде, бір күні іңір қараңғысында Жанәли жетіп келсін. Қабағы қатулау ма, қалай, мәз-мейрам болып арсалаңдай қарсы алған Сәрсенбаймен коп отырмай, сол қату қалпы қарындасын оңаша бөлмеге шақырды.

	— Сен, немене, өз еркіңмен келіскенің рас па? — деп бірден дүрсе қоя берді. — Немесе мыналар...

	Ағасының үнінде қатқылдық бар, жеку бар.

	Құдалар барған кезде Жанәлидің ауылда болмағанын Лима енді түсінді. "Бәсе, — деп ойлады ол, — Жанәли болса, "аналарға мақұл деп келісім бермей тұрып, мені шақыртар еді. Ең болмаса менімен телефон арқылы сөйлесер еді. Бәсе, менің Жан ағам, бәсіре ағам, сөйтер еді ғой!" — Қыз көзінен ыстық, жас парлап ақты. Жылап жіберіп, жардай болып төбесімен шаңырақ тіреп тұрған ағасының соңғы жылдары томпиып шыға бастаған қарнына бұл бетін басты.

	— Бәсе! — деді Лима жылап тұрып. — Сен білмей қалған екенсің ғой!

	— Мен ауылда жоқ едім, — деп гүр етті Жанәли. — За то, келген соң, жағдайды естіп білген соң, папам мен мамамның төрт аяғын бір етікке тықтым! Ағаларымның да көкесін таныттым. Лиманың тағдырын менсіз қалай шештіңдер деп жанжал шығардым. Әлі де болса кеш емес, егер сеп еркіңмен келісім бермеген болсаң, айт, тап қазір жетектеймін де, алып кетем!

	Жанәлидің күректей жалпақ, қайың бұтағындай қатты қолдары мұның арқасына түсті. Қыз мойнына ыстық жас тамды. Ағасының да жылап тұрғанын Лима сонда сезді. Өзі де егіліп тұрған нәзік жан, тіпті дауыстап сыңси бастады. Содан кейін іштегі бір ауыр дерттен арылғандай, ішкі сараны ашылып, тазарып қалғандай болды. Бұл ағасының құшағынан ақырын қозғалып босана берді де, төменнен жоғары қарады, жылап тұрып күле қарады. Екеуінің бала күннен бергі дағдылы әзіліне көшіп:

	— Ой, өңкиген жарықтық, мен жыласам, кетем деп жылап тұрмын, сенің мынауың не, ей! — деді.

	Қарындасының алдында әлсіздік көрсеткеніне, босаған көңілін байқатып алғанына Жанәли намыстанып қалды. Сондықтан шығар, жорта қабағын түкситіп, ашулана сөйледі:

	— Сен қыз бар ғой, осыдан бар ғой, бізге ерегісіп, бізге қырсығып күйеуге шығатын болсаң, мынау шидей мойныңды өз қолыммен бұрап тұрып, басынды жұлып алам білдің бе?!

	Лиманың денесі шынымен-ақ тітіркеніп, түршігіп кетті. Көңілін үрей биледі. Тезірек жауап бермесе, мынау нойыс ағасы сабап салатындай-ақ, басын тез-тез шұлғып, тез үн қатты:

	— Сен қорықпай-ақ қой, мен өз еркіммен. Бұлар жақсы адамдар!

	Жанәли қып-қызыл боп бөртіп шыға келді. Айқайлап жіберді:

	— Әй, сен қыз, Арқарбай әулетіне түгел шығайын деп отырған жоқсың ғой! Бұлар жақсы адамдар дегенің не, өзі? Сен жақсы адамдарға шығасың ба, жоқ әлде бір жақсыға шығасың ба?

	Ағасының мына қылығына енді Лима мәз болып күлді

	— Өзің тегі, қырып кетерсің! Мен, әрине, бір адамға шығам. Жақсы адамға шығамын.

	— Е, онда сөз басқа. Болды, бітті.

	Солай деп Жанәли шығып кеткен, әлгінде ғана тауықтың күркесіндей тап-тар болып тұрған бөлме кеңіп сала берді.

	Қыз көңілі де кеңіп, тетелес ағасының іздеп келгеніне риза болып тыныш ұйықтаған. Жанәли болса, Сәрсенбай досының ауылында екі күн қонақ болып, Шардарадан балық ұстап, шалқып қайтқан. Николай мен Арасанбай оны Ташкенттің аэропортына шығарып салды.

	Лиманың өзі келісімін беріп, ақсақал құдалар төс түйістіріп қайтқанмен, Арасанбайдың жанын жегідей жеген дүдамал күдік бар еді, болашақ қайнағасы келіп кеткен соң, оның шытылып келге

	н қабағы ашылып, жадырап кеткен соң Арасанбайдың жүрегі орнына түсті. Енді бітті, енді жақсы болады деп түйді ол.

	Бір қызық жай: екеуі оңаша сөйлесіп, сырласып, тағдырларын қосуға келіскен күннен бастап, бір-біріне жолауға жүрексінетін әдет тапты. Лиманы көрсе, бұл қатты қысылады, мұны көрсе, Лима қатты қысылады. Жаюлы дастарханға екеуі екі мезгілде келеді. Соны байқап қалған Ұлжан екеуімен де оңаша сөйлесіп, жеңгелік ақылын айтқан. Бірақ сонда да екеуі бірін бірі көрсе, от басып қалғандай қашатын әдеттерін тастай алмады.

	Көкек айының жиырма бесі күні Ұлжан мен Лима Бейсенбай ақсақалдың Құттыбек деген немересінің ақ "Волгасымен" Асаталға тартты. Содан екі күн өткенде, бүкіл Арқарбай әулетінен "конкурстан өткен делегаттар" — еркек, әйел, кәрі, жасы бар қырық шақты адам он шақты машинамен олар да шеру тартты. Қараспан әулеті қыз ұзату тойын Асатал қаласындағы ең үлкен ресторандардың бірінде өткізді, жүздей адам шақырды. Келіндерін ұзатып алып әкелген соң, Арқарбай әулеті құс қондыру тойын Ташкент қаласының ең үлкен ресторандарының бірінде өткізді. Қайтсек те құдалардан асып түсеміз дегендей бұлар тойларына алты жүз адам шақырды. Ташкент облыстық филармониясынан қазақ, өзбек артистерінен екі топ жалдады. Ертеңіне ауылға оралған соң, бәйге жариялап, көкпар берді.

	Қыз ұзату тойының, келін түсіру тойының барлық салты сақталды. Ұмытылып қалған жайт болмасын деп, ақсақалдар мұқият қадағалады. Асаталдан келген елу шақты адам түгелдей сый-құрмет аларын алып, ризашылықпен жөнелді. Сыңсып жылап қалған Лиманы жеңгелері бар салтанатымен, бар рәсімімен жаңа үйдің босағасынан жетектеп аттатты. Ақ жаюлы төсек салды. Той тарқап, қызық басылған соң, әбігердің тап ортасында жүріп, әбден шаршаған Николай ең түкпірдегі салқын бөлмеде жайланып ұйықтап, сәске кезінде көзін ашып алған еді, бөлмеге ыржалақтай күліп Арасанбай кіріп келеді екен.

	— О, Коля, сен ақжол жігіт екенсің! — деді досы, мұны құшақтай алып. Сөйдеді де, қасына жата кетті. — Mен бақытты жігітпін. Малым түгел екен. Ей, бірақ сен оны түсінуші ме едің?

	Мамыр айының бесі күні Сәрсенбай мен Арасанбай Николайды екі баласымен Ташкентке апарып, Ленинградтың самолетіне өз ақшаларына билет әперіп, өз еңбегің деп екі костюм кигізіп, қыстық пальтосы мен етігін чемоданға салып беріп, мынау тойдан түскен олжадан сенің үлесің деп, мынау екі балаңа мінгізген атымыз деп, қалтасына екі мың сом ақша салып беріп, қайта-қайта құшақтап, сүйісіп, самолетке отырғызып жіберді.

	Мамыр айының алтысы күні Лима жұмысқа шығуы керек еді. Бірақ ол көшеге шығуға ұялып, жұрт көзіне көрінуге қаймығып, сол күні үйден шықпады. Кездескен жанның бетіне ыржалақтай қарап, Арасанбай кешке дейін мектепте жүрді. Құрдастарының мазағына, қылжағына істер амалы жоқ, ашулана да алмайды, әбден қор болды. Мамыр айының жетісі күні жас жұбайлар әлдебіреудің зорлығына әрең, көнгендей, екеуі қатар түзеп, мектепке бірге барды.

	Егер ойлана алатын болса, ұзақ ойлана алатын болса, өз сезімін өзі талдай алатын болса, Арасанбай өз халінің мүшкіл екенін болжап байқар ма еді, қайтер еді. Бірақ ойлана алмайтын болғандықтан, өз сезімін талдай алмайтын болғандықтан, ол болашағының да басын қатырып жатпады Әдеті бойынша: "Бұл — жақсы" деп қорытты да, шексіз қуанышқа бөленіп, өз жүрегінің дүрсілімен әуре болып кетті Соншалықты мол бақыт, батпан бақыт алақанға өзі келіп қона қалар деп күтпеген жігіт енді сол бақытын жұрттан да жасыра алмады. Жағдайың қалай деп мысқылдай сұраған құрдастарына: "Несін айтасың, во!" — деп оң қолының бас бармағын көрсетіп, қасқиып тұрғаны.

	Осы менің Әппақ қайнымның мінезі қатты, отбасына жайсыз бола ма деп күдіктеніп жүруші едім, сөйтсем, кәдімгі нағыз қатынжанды сабаздың өзі болып шықты, — деп Ұлжан жеңгесі қарқ-қарқ күледі. — Өліп кете жаздайды екен, қатынының қолына су құйып, аяғына тәпкі төсейді, ой, сұмдық-ай!

	Сұмдықтың көкесі алда екенін Ұлжан жеңгей қайдан білсін, келін түсіргеніне мәз. Құдаларының айтарлықтай жақсы әулет болып шыққанына мәз. Тойларының сәтті өткеніне мәз. Екі үйдің есігін айқара ашып тастап, ауланың дарбазасын айқара ашып тастап, екі үйдің де ең үлкен қонаққа арналған бөлмелеріне даладай дастархандарды жайып тастап, ауладағы қара ағаш түбіндегі сәкінің үстіне де дөңгелек жозы қойып, оның үстіне түрлі тағамдар толтырып тастап, той тараған соң да, жарты айдай қонақ күтумен болды. Шақырған кезде келе алмай, кейінде естіп хабарласа алмай қалған ағайын-жегжат бар; малын жетектеп, ақшаларын уыстай келген алыс ағайын бар — көпке дейін кісі үзілмеді. Соның бәрінің салмағы, әрине, Ұлжанға түседі. Бірақ ондайға мойитын ол жоқ.





ЕКІНШІ ТАРАУ

	Арасанбай мен Лима құрған отау сырт кезге бақыт ордасындай көрінер еді. Қызылжиде ауылының ес білер үлкендерінің оған ешбір күмәні болған жоқ. Ұлдарының жолы болмай жүрген ата-ана: "Әне, өзіңдей Арасанбайды қарашы",— деп жетесіз балаларын тұқыртып отыратын. Қыздарының жолы болмай жүрген ата-ана: "Әне, сырттан ауып келген ана бір қызды қарашы, қалай орналасып ала қойды!" — деп отырыңқырап қалған бикештерін көзге шұқып жүрді. Арасанбай жоғары білімді сұлу қызға үйленді, Лима жоғары білімді білдей жігітке тұрмысқа шықты. Екеуі қосылып, сыңғырлап дайын тұрған алты бөлмелі үйге, сықырлап тұрған жаңа мебельді үйге той үстінде аттап кірді. Қыз ұзату тойының өткені анау, келін түсіру рәсімінің дүрілдеп өткені мынау, екі жастың да айлығы жақсы, екеуінің де туған-туысқаны көп, арқа сүйер мықты ағайындары баршылық, бұдан артық адамға не керек.

	Бұдан артық өзіне не керек екенін Арасанбай да білмейтін. Бұрынғыдай жолдас-жораға еріп қыдырып кетуді ол енді үзілді-кесілді тыйған, анда-санда болса да арақ ішіп, қылжалақтап келуді ол енді тыйған. Енді оның жеңе алмай жүрген жалғыз кемшілігі – таңғы ұйқы. Алғашқы күндері Ұлжан жеңгесі оны зорлап оятып, мектепке ерте болса да әйелімен қосып жіберетін. Келе-келе Ұлжан бәрібір жеңіліп, Арасанбай таз қалпына түсті, Ұлжан қолын бір-ақ сілтеп

	— Бұл Әппаққа қашанғы мен әже бола бермекпін. Өз әйелі бар, оятса, енді сонысы оятсын! — деп ол міндетті өз арқасынан аударып тастады.

	Ал Лимаға күйеуінің қай уақытта оянғаны бәрібір тәрізді өзі ерте тұрады, сабаққа әзірленеді, содан кейін сағат сегізден кешкі алтыға дейін мектепте жүргені. Тұрмысқа шыққалы қызметіне бұрынғыдан да құлшына түскен бе, қалан журналдардан, газеттерден көп оқып, білім беру, тәрбие беру тәсілдерінде қандай жаңалық бар — соны өз тәжірибесіне қолма-қол енгізіп, әуреге түсіп жүргені. Жас тәлімгердің бұл ұқыптылығы көпшіліктің көзіне ілінбей қалған жоқ. Жиналыстарда мақталып, осы кісіден үлгі алайық десіп, мойындап қалған.

	Бұдан артық өзіне қандай бақыт керек екенін Арасанбай білмейді, келіншегінің үй тірлігіне онша қыры жоқ екенін мойындаса да, ол ренжіген жоқ. Оның олқылығын Ұлжан-ақ толтырып тастайды. Күндердің күнінде, төрт көздері түгел отырғанда, дастархан басында маңдайы мен мойнының быршыған терін түкті сүлгімен сүртіп отырып, ол кісі кесіп айтқан:

	— Бірінші жылы мен сені, Лимашжан, қара жұмысқа салмаймын, — дегем. — Осы үйдің қу тірлігі менен артылмас, ақыры, менен жөні түзу ұстаз шықпаған екен, мен осы салпы етек можантопай қалпымда қала берейін Біздің үйдің беделін сен көтер. Ұстаздығыңа мұқият бол ал келер жылы көрерміз! — деген.

	Мұрны тершіп, шай ішіп отырған Сәрсенбай әйелінің мына ұлағатты сөзіне риза болып:

	— Ой, менің ақылды сұлуым-ай, осы сен болмасаң, біздің күніміз қараң ғой! — деп әйелінің май басқан шүйдесінен сипап қойған. Арасанбай мен Лима төмен қарап, үндемей отырысып қалған. Бірақ олардың кейпінен "түсіндік, рақмет сізге, борыштымыз, бізден де қайтар" деген сияқты шексіз алғыстың нышанын байқауға болар еді. Жалпы, Сәрсенбайдың мінезінің жайдарылығы, күле сөйлейтін шуақты қалпы, Ұлжанның ақкөңілділігі, Ұлжанның еңбекқорлығы ағалы-інілі болып отырған бұл аула тірлігінің мызғымас төрт діңгегі. Арасанбай мен Лима да соны түсінетін тәрізді.

	Бұдан артық, өзге қандай бақыт керек екенін Арасанбай білмейтін. Жазғы демалыс кезінде жас жұбайлар Қырымға курортқа барып қайтқан, жақсы демалды, "жүдә жақсы сергідік!" деп көңілді қайтқан. Қара қайыс Арасанбайдың африкалық ағайындардан айырмасы шамалы. Лиманың аппақ өңін Қырымның ыстық күні жеңе алмапты, сәл ғана тотыққаны болмаса, әрін бермепті. Тамыз айының жиырма бесі күні, ағалы-інілі Сәрсенбай, Арасанбай Арқарбаевтар абысынды-келінді Ұлжан, Лима Арқарбаевалар болып, бір ауладағы төрт тәлімгер бір "Жигулимен" аудан мұғалімдердің дәстүрлі жиналысына барып қайтты. Сәрсенбай басқаратын жаңа мектеп биыл жеңіл-желпі жөндеуден ғана өткен, ұстаздар ұжымының көрсеткіші жаман емес. Сол жетістіктерін айтып, Сәрсенбай директор жұрт алдына мінбеге шыққан. Аудандық оқу бөлімінің меңгерушісінің баяндамасына ілігіп жақсы аталып, аудандық партия комитетінің екінші хатшысының сөзінде аты аталып, абыроймен қайтқан. Баяндамада да, хатшының сөзінде де жас. Лиманың алғашқы қадамдары, ізденіске, жаңалыққа, құлшынысы құптарлық деп көрсетілген. Бір отбасы адамдары үшін бұдан артық қандай мерей керек.

	Аудан орталығы мен Қызылжиденің арасы таяқ тастам жер, жиналыс біткен соң, Арқарбаевтар бірден ауылға қайтпақшы болған. Дәл жүрер алдында әлдебір шаруамен Сәрсенбай аудандық оқу бөліміне кірген. Сол арада ұзақтау кідіріп қалды.

	— Мынау біздің жаман бай кешікті-ау! — деп, — жолаушының кешіккеніне қуан, олжалы қайтады!" — деп Ұлжан тықырши бастаған кезде, кеңседен Сәрсенбай шықты. Ұлжан айтқандай олжалы шықты. Қасында ұзын бойлы, жеңіл киінген шолақ: жең көйлек, джинси кенеп шалбар, көгілдір кроссовка, дөп-дөңгелек басын тақырлатып алғызып тастаған жігіт бар. Сәрсенбай ол кісіні бұлармен таныстырған жоқ.

	— Ал кеттік... Сыйысып отырармыз! — Өзі машинаның артқы жағына, Ұлжанға тізерлесе жайғасты да, алдыңғы орынға, Арасанбайдың жанына әлгі бейтанысты отырғызды. Бұлар ауылға жеткенше үнсіз болды, үйге келген соң, шай үстінде ғана Сәрсенбай:

	— Мына жігіттің аты Түнғатар екен. Орыс тілінің мұғалімі, тәуекел деп ала келдім! — деп қойды. – Құдайға шүкір, бізде ставка жетеді. Лимаштың жүгін біраз жеңілдетпесек болмас...

	Сонда ғана Лима бөгде кісінің өң-түсін тез көз қараспен шарпып өткен. Ол кісі бұған бірден ұнамады. Жас шамасы отыздарда болар, үлкен көздері тым өткір екен, тесіле қарайды, "дөрекі, топас адам" деп жорыды Лима

	— Бұл кісі мына Өзбекстанның бізбен көрші ауданында істепті, — деп түсіндіріп жатыр Сәрсенбай. — Сендерден жасыратын не бар, мектеп ұжымымен, басшыларымен тіл табыса алмапты, оны өзі де жасырмайды, мен де сендерден неге жасырайын! — Сәрсенбай өзінің ақкөңіл бала күлкісіне салып біраз қарқылдап алды, содан кейін мұрнының ұшындағы терді алақанымен мұқият сүртіп, суланып қалған алақанын дағдысы бойынша шалбарының оң жақ қалтасына сүртіп, содан кейін сұқ саусағын тіліне апарып жалап көрді. "Бәрі дұрыс екен, саусағымның дәмі дұрыс екен" деген дей саусағының ұшына қарап қойды да, сөзін әрі қарай жалғады:

	— Сіздерден несін жасырайын, білдей азамат екен. Бас жарып, көз шығара қоймас, тәуекел, алсам, алайын дедім.

	Бөтен жігіт момақан кейпін бұзған жоқ, сырымды білдіріп қоймайын дегендей, дастархан үстінде шашылып жатқан бауырсақтарға тесіле қарап қалыпты.

	— Е, бәрекелді, азаматқа көмектесіп жіберген сауап. Үй тапқанша бізбен бірге тұра беріңіз! — деп Ұлжан аузын ашып көмейін көрсетті.

	"Сіз не көрсеңіз де, осы ақкөңілдігіңізден табарсыз-ау" — деп ойлады Лима, неге олай ойлағанын өзі де анықтап жатпады. Бұған ұнамаған бөтен жігіт:

	— Жоқ, жеңгей, рақмет, мен өзім үй тауып алам, пәтер жалдаймын. Жалғызілікті кемпір-шал болса, нұсқап жіберіңіз,— деп сып-сыпайы момақан қалыпта Ұлжанға қарады.

	Ұлжан ойланып қалған, дастархан басындағылардың бәрі ойланып қалған. Арасанбай бірінші болып тіл қатты.

	— Үсеннің Үндемес кемпірі жалғыз қалған жоқ па?

	— Иә, айтпақшы, сол бар екен-ау... — Ұлжан іліп ала жөнелді. — Әлгі мектеп сыпыратын кемпір ғой. Үйі де алыс емес, мектепке тиіп түр. Ол жөн болар еді. Бірақ сіз төсек-жастық қызғанады деп ойлап қалмаңыз, жатам десеңіз, жай жетеді, жалғыз адамға арнап қазан көтеріп жатқамыз жоқ...

	Қара сұр жігіттің жүзіне қызыл жүгірді. Әлденеге қиналып отырғандай. Сол төмен қараған қалпы:

	— Рахмет, жеңгей, пиғылыңызға рақмет, адамға мейірбан екенсіз, әлгі кемпірдің үйін нұсқап жіберсеңіз болғаны...

	— Нұсқағаны несі! — деп Ұлжан ыршып түсті. — Өзім-ақ ертіп барам, ол кемпірді көндіріп берем!

	Сөйтіп Түнғатар Орманов деген түсініксіз пенде Қызылжиде мектебінің жоғарғы сыныптарына орыс тілі пәнінен сабақ беретін мұғалім болып орналасып, бір кездерде күйеуі сотталып кетіп, соқа басы қалған Үндемес кемпірдің үйіне жайғасып, жүріп жатты.

	Алғашқы кездегі "сен осы кім едің, не істеп, не тындырып жүрсің" деп оған ешкім мән бере де қоймаған. Қыркүйек айының соңғы күнінің бірінде дастархан басында отырғанда, Сәрсенбай өзінен өзі мәз болып күліп:

	— Тәуекелге тақия дегенім дұрыс болған екен. Анау Ормановтан қателеспеппін. Сабағына әлі ешкім кірмесе де, оқушы баларға ұнағаны байқалады. Тәп-тәуір маман-ау деймін, — деп мақтанып, қоқиланып қойды.

	Ол мұғалімді Лима әлі күнге дейін ұнатпай жүрген. "Сабағына кіріп шықсаңшы" — деп оқу бөлімінің меңгерушісі бір-екі мәрте бұған ұсыныс білдіргенде, бұл уақыттың жоқтығын, денсаулығы көтермей тұрғанын желеу етіп, қашқалақтаған. Ол да мұнымен сөйлескісі келмейтін тәрізді, жалғыз бұл емсс, басқалармен де қатысқысы келмейтін тәрізді. Үзіліс кездерінде басқа мұғалімдер құсап кеңсеге бас сұқпайды, үзіліс кездерінде де барған сыныбынан шықпайды, сабақтары біткен соң да жоғары сыныптың балаларын ертіп, өзен жаққа немесе Шардара жаққа кетіп қалады. Оның не істеп, не тындырып жүргені басқаларға жұмбақ.

	Сөйтіп жүргенде, қазан айының бас жағында Сәрсенбай Өзбекстанның көрші ауданындағы Қостерек деп аталатын қазақ орта мектебінің директорынан хат алсын. "Құрметті Сәрсенбай Сахманшиевич!" деп басталып, орысша жазылған хатта бұған бейтаныс директор:

	"Орманов деген алаяқ екі жыл бойы бізді қан қақсатып еді, енді сендерге барыпты, құттықтаймын деп айтсам, кекеткенім болар, бірақ сізге көресіні көрсетеді, көрсетіп те жүрген шығар. Асқындырып алмай тұрғанда, осы кезден құтылып қалыңыз деп ақыл айтар едім", —депті. Машинкаға басылған сегіз бет қағазда Ормановтың біраз хикаялары айтылыпты.

	Сәрсенбай дал болды. Сенер-сенбесін білмеді. Сенейін десе, міне, бір айдан асты, Түнғатар мұғалім бетегеденбиік, жусаннан аласа, көз шығарып, бас жарған ештеңесі жоқ, ұжымда ешкіммен тік келіп, сөз жарыстырған да сәті болған жоқ, оқу ісінің меңгерушілері де оған қояр кінәсі жоқ. Соқа басы кемпірдің үйінде жүріп жатыр. Бірақ ешкіммен араласпайды, шақырған жерге бармайды, арақ ішіп, темекі тартқанын көрген де ешкім жоқ. Сонда қалай? Әлде мына хат біреудің аты-жөнін сыртынан қоя салған домалақ арыздың өзі болмасын.

	"Қайткен күнде де дабыра көтеріп, шу шығарып жату қажет болмас",— деп түйді Сәрсенбай,— бірақ бақылауға алып, тексеріп те қойған жөн. Кім біледі, адамның аласы ішінде дейді атам қазақ. Ендеше..."

	Сәрсенбай жүрдім-бардым сұрағандай немкетер үнмен оқу ісінің меңгерушісіне:

	— Әлгі, анау жаңа келген мұғалімнің халі қалай екен, — деп қойған.

	Оқу ісінің меңгерушісі қайыстай боп қатып қалған, тастан берік Күләй деген кәрі қыз еді.

	— Оны неге сұрадыңыз? — деп Күләй мұның өзіне сауал қойсын.

	— Жай, әншейін. Балалармен ұғынысып, тіл табысып кетті ме екен дегенім ғой...

	— Жоспар бойынша, оның сабағына Лима кіруі керек еді, оның қолы тимеді. Сабақ жоспарын мұқият жазып келген оны бес-алты рет тексердім.

	Түнғатар тірлігінде, тәлімгерлік, ұстаздық тәсілінде бір шикілік бар екенін соңғы кезде Лима сезе бастаған. Орманов оқытатын қатарлас сыныптардың балалары бұл оқытатын сыныптың балаларына: "Лима тәтей жақсы ғой, бірақ, біздің Түнғатар ағаға жетпейді" дейтін көрінеді. Ол сөздерді бұған жеткізген қыздар ыза болып, күйініп: "Тәтей, біз сіз үшін ұрсысып қалдық",— деген. Оқушы қыздарға сыр бермесе де, Лима қатты күйінген. Мөлдір, тұнық бұлаққа қып-қызыл от боп балқыған қазандай тас түссе, қайтер еді. Лиманың көңіл күйі солай болатын. Әлдене ішін өртеп, тұнығын шайқап кеткендей. Бірақ, ол өзі ұстанған тәлімгерлік сабырлы қалпынан өзгермей:

	— Балалар, сендер, ондай қаңқу сөзге мән бермендер, қаңқу сөз жақсылыққа апармайды. Біреу бірдеңе айтса, оны екінші біреуге жеткізу қыз баланың бойына жараспайды!— деп қастарын керіп, еріндерін дөңгелетіп, баяу үнмен ақыл айтты. Оқушылар мұны қалтқысыз тыңдайтын. Бірақ, қыздардың бірі:

	— Тәте деймін, бар ғой деймін, өздерінің мұғалімін қанша мақтаса мақтай берсін, бірақ біздің тәтемізде несі бар дегеніміз ғой. Өз жөндерін біліп, аулақ жүрсін дегеніміз ғой, — деді.

	Лима сыңғырлай күліп, шәкірттерінің сөзіне деген ықыластарына риза болып қалды.

	— Әр кәллада бір қиял" демекші, әр мұғалімнің өзінің ұстаздық, тәлімгерлік тәсілі болмақ. Мұғалімдер бір-біріне соқтықпағаны абзал. Орманов жолдас шәкірттеріне ұнайды екен, алдарынан жарылқасын! — деп бұл әңгімені Лима байсалды түйген.

	Осыдан бір апта өткенде, Қызылжиде орта мектебін дүр •сілкіндірген, Қызылжиде ауылының тіршілігін астан-кестен еткен үлкен жанжалдың алғашқы ұшқындары жарқ-жұрқ ете қалды.

	Оқу ісінің меңгерушісі қайыстай боп қатып қалған тастай берік кәрі қыз Күләй Ормановтың сабағына кірген екен, басын ұстап, шашын жұлып, ойбайлап шығыпты. Мұғалімдер бөлмесінде басталған айқай директордың кабинетіне жетіп, ол арадағы ызбарлы күңкіл, сыбырдан кейін, Сәрсенбай мен Күләй ақыры Лиманы шақыртты.

	Шикіл сары қайнағасының жайшылықтағы жайдары күлкісі жоқ, көздері шатынап, жүзі күреңітіп, мұрнының ұшы ғана емес, кірпінің тікенегіндей тікірейіп тұратын қайратты сирек қызғылт шаштарының арасында тер сорғалап кетіпті.. Келініне қарап әлдене айтқысы келіп, аузын ашқан, бірақ үні шықпады. Көмектесіп, демеп жібер дегендей ол енді Күләйға қарады. Лима жайғасып отырған соң, мән-жайды Күләй бұған асықпай баяндап түсіндірді:

	— Қарағым, Лима, сенен бізге көмек қажет болып түр, — деді Күләй. — Әлгі анау Орманов деген жаңа мұғалім бізді масқараға .қалдырды. Алдап жүріпті. Сабақ жоспарын өтірік көз бояу үшін өтірік жазады екен, өзі оқу бағдарламасын өрескел бұзып жүріпті (жиналыстарда сөйлегенде, Күләй "оқу бағдарламасы" деген тіркесті ылғи да "оқу жүйелемесі",— өзінше қазақшалап сөйлейтін еді, бұл жолы ашу үстінде орысша сөз араластырғанын байқамай қалса керек). Ешбір ескертусіз сабағына кіре қойып едім, төбе шашым тік тұрды. Қайдағы жоқ бірдемені өтіп жатыр.

	"Қайдағы бірдеңе" дегенінің мәнін Лима түсінбеді:

	— Сонда, немене?? Ол кісі орысша білмей ме екен?

	— Жоқ, орысша сайрап түр ғой. Жоспар бойынша, бүгінгі сабағы Некрасовтың өмірбаяны, ал Орманов жолдас болса, Лермонтовтың "Ақын өліміне" деген өлеңін бүкіл сыныпқа жаттатып, ойнап отыр. Спектакль! Кәдімгі спектакль. Цирктегі сайқымазақ.

	Ормановтың мына қылығы Лимаға да оғаш көрінді:

	— Қызық екен...

	— Ойбай-ау, несі қызық, қарағым-ау?! — енді Сәрсенбайға да жан бітті. Кірпікшешеннің тікеніндей тікірейген қатты да сирек қызғылт шаштарының арасынан сала-сала болып аққан қалың терді жаялықтай жалпақ орамалымен сүртініп отырып, кіжіне сөйледі. – Не қылған қызық? Масқара ғой бұл. Бүкіл аудан алдында ұятқа қалатын болдық-ау! Aй, өзімнен де бар, Қалкенов жолдас. – Ол аудандық оқу бөлімі меңгерушісінің фамилиясын атады. — Қалкенов жолдас: "Алам десең, ала ғой, еркің білсін, алмаймын десең, зорламаймын, бұрынғы жерінде сыйыспай келген жігіт екен" деп ескертіп еді-ау. Мен бе, мен оңбаймын! Тәуекел деп нем бар еді. Басқа жұртқа сыйыспаған алаяқты алып нем бар еді? Құдай-ай, Құдай, әнеукүнгі хатқа да сенбей қойып едім-ау. Мені ұрып өлтіретін адам жоқ-ау, адам жоқ! — деп күйіп-пісті. — Ал енді, келін қарағым, мына тажалдың ақ қарасын айырып бер бізге.

	— Менің қолымнан не келеді?

	— Ойбай-ау, келгені қалай? Жоғары сыныптардағы орыс тілін жүргізетін сол екеуің ғана емес пе? Сенен басқа кімге сенеміз. Сабақтарына кір, бізге әділін айт. Жарамайды десең оны айт, қуып шығамыз, құтыламыз.

	Сөйтіп, Лима өзі ұнатпайтын, бойын аулақ салып жүрген әріптесінің ісіне араласуға мәжбүр болды. Алғашқы сабағында ызаға булығып, айқайлап жіберуге шақ қалып, бұл да әрең шыдаған. Екінші сабақта бұл өзін өзі сабырға шақырып басу айтып, өзін өзі көндіре білді. Үшінші сабақ үстінде көкейіне күдік кірді: "Күләй шіркін неге сонша байбалам жанжал шығармас бұрын, бұл кісінің сабақтарына ерінбей, жалықпай тағы кіруі керек еді ғой. Мүмкін..."

	Сол "мүмкінге" Лима өзін де көпке дейін көндіре алмаған. Ормановтың үш сабағына қатысқан соң, кешке жақын үйіне келіп, көңілі байыз таппай, өзі де сабаққа әзірлене алмады. Сол түні ұйқысы да шала болды. Біресе Ормановты жақтады, біресе оның ісін теріске шығарды. Ертеңіне өз сыныптарына жазбаша тапсырма берумен шектеліп, Ормановтың сабақтарына және кірді. Үзіліс кезінде қалай екен деп сұраған Сәрсенбай қайнағасына екіұштылау жауап берді:

	— Қайдам... Жалғыз мен емес, комиссия құрып, тексеру жөн тәрізді.

	Комиссия да құрылды. Дау-жанжал өршіп, бұл кезде ауданға жеткен, аудандық оқу бөлімінен өкілдер де келіп үлгерген. Комиссия да, өкілдер де жанжал өртін баса алмады. Бұл екі ортада Күләй мен Сәрсенбай асығыстық жасап, Түнғатарға қатаң сөгіс жариялап жіберген, ол сөгісті әлдекім апарып оқушыларға хабарландыру ілетін дәліздегі тақтаға іліп үлгеріпті, оны көріп Түнғатар қатты ашуланыпты. Бұйрық қағазды жұлып алып, жыртып-жыртып лақтырыпты. Дәл сол сәтте Күләй бастық қарсы ұшыраса кеткен екен:

	— Әй, сен қара қаншық, қысатын жерінді қысып, тыныш жүр! — депті Түнғатар. Солай деді ме, демеді ме, анығын ешкім білмейді, ұзын коридордың екінші шетінен байқап қалған кейбір оқушылар: "Орманов ағай Күләй тәтенің құлағына еңкейіп тұрып бірдеңе сыбырлап жатқанын көрдік" депті-міс. Біреулер айтты: "Күләйдің өз аузынан естідік" деп. Бірақ қалай болған күнде де, Түнғатардың қасынан өте беріп, Күләйдің баж ете қалғаны рас. Жүрегін ұстап, тәлтіректеп барып, мұғалімдер бөлмесіне кіргені рас. Сұп-сұр болып, бетінің қаны қашып, үлкен қара көздерінен жас тамып, өз столына отыра кеткені рас. Бөлмеде он шақты мұғалім бар екен, ылғи үркіп жүретін шілтік сары Жанпейісов шошынып, бастықтың бетіне қарапты.

	— Дәрілерің бар ма? — деуге ғана шамасы келіпті де, Күләй қисая беріпті.

	Қызылжиденің емханасы ауыл шетінде. Пысық мұғалімдер телефонға жармасқан екен, сол күні қырсыққандай телефон да істемей қалыпты. Пысық мұғалімдер ауыл шетіндегі емханаға бала жүгірткен екен, ол балалар керіліп-созылып жеткенше, дәрігерлерді тапқанша, ол дәрігері керіліп-созылып дәрі-дәрмектерін алып, ине-пышақтарын алып мектепке жеткенше, Күләй серейіп, дем алған-алмағаны да белгісіз, өлі-тірісі белгісіз диванда жатыпты.

	Сол кезде бөлмеге Лима да кірген."Ар жағын" ол өз көзімен көріп, өз құлағымен естіді.

	Дәрігерлер — жас жігіт пен жас қыз еңкейіп Күләйдің үстіне төніп, білегін ұстап, жүрегіне құлақ қойып жатқан кезде, мұғалімдер бөлмесінің есігі сарт етіп ашылды да, Сәрсенбай кіріп келді. Жайшылықта ашуланбайтын ол кісі көзі аларып, екі езуінен көбігі ағып, бурадай тепсіне кірді.

	Жайшылықта жуас көрінгенмен, ашуланса, сарышұнақтай шаңқылдап кетеді екен:

	— Қайда әлгі тажал? Неғып тұрсыңдар, шақырыңдар, кәне!

	Зәре-құттары қашып, үрпиісіп тұрған он шақты мұғалімнің бес-алтауы есікке қарай бір мезгілде ұмтылғанда, бәрі келіп ашық есікке кептеліп қалды.

	— Кәне, шақырыңдар әлгі тажалды!

	Ананың ештеңеге саспай тұрғанын көріп, енді Сәрсенбай абыржыды. Абыржыған емей, немене, бұрынғыдан да даусын жоғары көтеріп, күшене айғайлап, оң қолын есік жаққа шошайтып тұрып:

	— Жо-жо-ғал! Көрінбе көзіме! Кісі өлтірдің, сотталасың, — деп бүкіл мектепті басына көтерді.

	Түнғатар сасар емес, мырс етіп күліп жіберді де, ернінің ұшын жыбырлатып қана сыбырлай сөйледі:

	— Ой, сорлы!

	— Әй, мынау не дейді-ей?!

	Бөлмедегі мұғалімдер кірерге тесік таппаған. Бұлардың көзінше, бағынышты қара халықтың көзінше, бастықтарына айтылған мына сөз олар үшін жарылған бомбадан кем емес еді. Өзінен өзі үркіп жүретін шілтік сары Жанпейісов, тіпті, әлденеден басын тасалағандай бұға беріпті.

	Сәрсенбайдың үні енді бәсең естілді:

	— Не дедің, ей, сен? Қане, қайталашы?

	Жым-жырт бөлмеде Түнғатардың қоңыр үні анықтау шықты:

	— Ой, сорлы!

	Сәрсенбайдың ұтылып қалғаны анық. Сондықтан да оның бұдан кейінгі сөздері бастық адамның пәрменді қаһары емес жай ғана байбаламға айналды. Тұтығып, даусы жарықшақтанып, көзі жасаурап, қолдарын жөнсіз сілтеп, не айтып, не қойғанын білмей, бажылдай берді. Түнғатар қайсар екен, директордың сөзін шыбын шаққан құрлы көрмейтін тәрізді. Директордың өзін кісі құрлы елемейтін тәрізді. Үнсіз барып, бөлмедегі екінші диванға шалқалай отыра кетті де, оң аяғының үстіне сол аяғын салып, сіресіп қалды.

	Қайнағасының ұтылған сәтіне куәгер болғанына Лима өкінді. Ақырын сытылып шығып кетудің ретін таппай тұрғанда, дәрігер жігіт:

	— Су, су әкеліңдер, — деп қалды.

	Лима бөлмеден шыға жөнелгеніне қуанды. Енді ол жаққа қайта бару ұят, қайнағасының мүшкіл халін көру аянышты. Түнғатардың, міз бақпастығы мұның намысына тиген бе, қалай, "нахал" деп кіжінді келіншек. Оқушылардан: "Мұғалімдер бөлмесіндегі дәрігерлерге апарып бер" деп суық су жіберді де, өзі үйге тартты.

	Нахал! Нахал! Оңбаған, ұятсыз! — деп Лима Түнғатарды жерден алып, жерге салды. — Бәсе, бір көргенде-ақ маған ұнамап еді-ау, арам екенін, тажал екенін сезген екем де. Алғашқы күні мүләйімсіп, жерге қарап сөйлегенінен-ақ сезіктеніп едім, бәсе!"

	Лима бүгінгі сабақтарына бармады. "Неге ерте келдің"—деп алдынан шыққан күйеуіне де ештеңе айтпады. Төсек салып, басын үлкен жұмсақ сүлгімен орап, жатып қалды.

	Мектептен қараңғы түсе бір-ақ оралған Сәрсенбай да кешкі тамаққа қарамай, мұрнының ұшы қызарып, қан қысымы көтеріліп, ол да төсекке жантайды.

	Болған оқиғаның бүге-шігесіне қанып алған Арасанбай:

	— Ол итті мен ертең атып тастаймын! — деп, дастархан қатты буырқанды.

	Келесі күні кешке жақын Қызылжиде орта мектебінің мұғалімдері үлкен залға түгел жиналып, кеңес құрды. Кешегі болған оқиға ешкімді де бей-жай қалдырмапты. Шығып сөйлеушілер көп болды. "Өлім аузынан қалған" Күләйға кезек келгенде, ол мінбеге шығарын шыққанмен, жарытып ештеңе айта алмай жылап жіберіп, орнына қайта келіп отырды. Сол сол екен, залдан айқай естілді:

	— Орманов біздің мектептен кетсін, бірауыздан солай деп қаулы аламыз. Біздің бұл ұсынысымыз аудандық оқу бөліміне тап бүгін жеткізілсін!

	Аудандық оқу бөлімінің екі бірдей жауапты қызметкері осы жиналысқа қатысып, төрде отырған. Сөз кезегі өзіне келгенде, олардың бірі:

	— Пікірлеріңізді естідік, бәріңіз бірауыздан шығарып отыр деген ұсыныс білдіріп жатырсыздар, басшыларға жеткіземіз...— деді. Айтпақ ойының тобықтай түйіні, тұжырым-маңызы болғанмен, ол езіп ұзақ сөйлеген. Бір-бірінің аузындағы лебізін жырып алып, эстафетадай жалғастыра жөнелген қызу жиналыстың қарқынын мынау өкілдің шұбалаңқы мылжыңы сиырқұйымшаққа айналдырып жіберген.

	Жиналыс жүргізіп отырған Сәрсенбай да, енді сабасына түсіп, өзінше:

	— "Бас кеспек болса да, тіл кеспек жоқ" деген, Орманов жолдасқа бәріміз жабылып... Оның өзіне сөз беруді ұмытып кетіппіз ғой. Құлдан да бір лебіз демекші... Кәне, Орманов жолдас, не айтасыз?

	Бірінші қатарда отырған Орманов асықпай басып, мінбеге көтерілді. "Қоңыр даусы әсем екен, кеудесі кең болар", — деп ойлады Лима. Бұл залдың ең арт жағында бүкіл қатарда жалғыз өзі отырған. "Орманов жаман-ақ дейік тәлімгерлік тәртібін бұзды делік, бірақ оған неге бәріміз жабылуымыз керек, оны неге бәріміз мектептен қуылсын деп қол көтеруіміз керек, неге сонша таласа-тармаса мінбеге шығуымыз керек, әлде осылардың бәрі менің қайнағама жағымпаздық жасап, көзіне түсіп қалғысы келе ме? Күләй неге үнсіз қалды? Орманов қатты сөз айтқан болса, намысына тиетін балағат сөз айтқан болса, соны неге растамайды Әйтпесе, бәріміздің қосыла кінәлап жатқанымыз не? Болған оқиға ма, болмаған оқиға ма? Мұғалімге сөгіс жариялап бұйрықты оқушылардың хабарландыру тақтасына ілген кім? Күләйдің өзі емес пе? Оның сондай әпербақандығы бары да рас қой. Енді көз жасын бұлдап, үнсіз сазарысы анау.

	Лима төрде отырған Күләйға жиіркене қарады. Күләй өз ісіне тастай берік екені де шындық, тәжірибелі маман екені де шындық, методикалық кітаптарды кеміріп оқып педагогика саласында болып жатқан жаңалықты Қызылжиде орта мектебінің өміріне дер кезінде зорлап та болса енгізіп жататыны да шындық. Бірақ сол қатып-семіп қалған кәрі қыз да Лимаға ұнамайтын. "Орманов кінәлі болса, Күләй да сау емес, тықақтап жұртты тұқыртуға құмар-ақ. Адам намысын салу, ұстаздарға оқушылардың көзінше айқай салып, абыройын айрандай төге салу ол үшін түкке тұрмайды. Шалғы жүзі тасқа тиді деген осы. Мен Ормановты жақтамаймын, кекірейген тәкаппар жан. Ішінде бүкпесі көп, кісімен кісіше сөйлесе алмайды. Солай-ақ болсын. Ол өзінің кемшілігі ғой. Пиғылдың терістігі емес, ал ол берген сабақтардың методикалық жағына келсек..."

	Өз ойымен өзі болып отырып, Лима мінбедегі Орманов сөзінің қалай басталғанын аңғармай қалыпты. "Салпы етек қатын" деген дөрекі сөз мұны селт еткізген.

	— Дөрекі де болса, айтайын, өттерің жарылып кетпес, деп тұр екен Орманов. — Мұғалима жолдастар-ау, педагог деген атымыз бар, ал соған затымыз сай ма? Сабақты қалай беретіндеріңді айтпай-ақ қояйын, нәріңді айтпай-ақ қояйын, ақтармай-ақ қояйын, сырт бейнеңе көңіл аударайын, қалай киінесіңдер, қалай жүресіңдер, сол жайлы ойландыңдар ма? Ауылдың салпы етек сары қарын қатындарынан артықшылықтарың қайсы? Түрлерің анау—шала жуынып, шала таранған, киімдерің анау — олпы-солпы, кір-қожалақ, ой, қарақтарым-ау, сендермен қол беріп амандасудың өзі қауіпті, ал ендеше, дөрекі болса да, өттерің жарылып кетсе де айттым, ұнамайсыңдар маған! Неменеге күлесіңдер? Еркектер жағы мәз бола қалыпсыңдар, сендер де оңып тұрған жоқсыңдар, жүрмей қалған машинасының астынан шыққан шофер не, сендер не? Кір-қожалақ боп жүрістерің анау, арақ ішпейтін мұғалім кемде-кем. Бала деген еліктегіш емес'пе? Соны қалай ойламаймыз? Қазақ екенбіз деп, қазақтың салты солай екен деп, оқушы балалардың көзінше бір-бірімізбен қатты қалжыңдап, анайы сөйлесеміз. "Іріген ауыздан шіріген сөз шығады" дегеннің кері емес пе бұл? Той-томалаққа бара қалсақ, оқушы балалардың көзінше, солардың ата-анасының көзінше арақ ішесіздер, балағаттап боқтасасыздар, төбелесіп те қаласыздар, содан кейін сіздерде қалай абырой болмақ, мектептің қандай абыройы болмақ, жалпы педагогиканың қандай абыройы болмақ? Өттерің жарылса да айтайын! Тәлімгер деген, мұғалім, ұстаз деген кіршіксіз таза болса, жаны таза, киімі таза, үлгі болса, жарасып тұрмай ма? Тәлімгер деген —ол жұрттың ақылды ағасы, ол... ол... баяғыда қожа-молда қараңғы жұртты алдағанда: "Мен Құдайдың жердегі өкілімін" дейді екен. Біз дінге сенбейміз, әрине, біз Құдайға сенбейміз, әрине. Бірақ егер Құдай бар болса, мұғалім, ұстаз, тәлімгерді мен өз басым сол Құдайдың жердегі өкілі дер едім, шын мәніндегі өкілі дер едім. Ал сендердің жүрістерің анау.

	"Мына кісі қызық сөйлейді екен! — деп ойлады Лима. "Егер Құдай бар болса, тәлімгер дегеніміз — сол Құдайдың жердегі өкілі" деді, ә? Пікірі қате болғанымен, ойы қызық!"

	Шикіл сары Сәрсенбай қып-қызыл болып бөртіп алыпты. Көзі жасаурап, орнынан қарғып тұрып, оң қолымен ауаны шауып түскендей сілтеп қалды да, айқай салды:

	— Әй, мынау не деп түр, ей, құдайың не, ей, айтып тұрған? Өзің саяси соқыр екенсің ғой! Мына біздің алдымызда, кеңестік тәлімгерлер алдында сен не деп оттап тұрсың, ей? Құдайдың жердегі өкілі дегенің не пәле, сенің құдайың не пәле? Түс, кәнеки, мінберден.

	Залдағы мұғалімдер де әрең отырса керек — "маскүнемсің кір-қожалақсың" дегенді кім жақтырсын — олар да бірден гу етіп жарылып, шулап кетті:

	— Бейбастақ!

	— Ұятсыз!

	— Сүйреп түсіріңдер мінберден!

	— Қуу керек қой мұны мектептен!

	— Қайдан шыққан ақылгөйің?

	Орманов мінберден өз еркімен кетер емес. Жұртқа қаран бедірейіп түр. Жиырыла түскен екі езуінде ғана кекесін күлкінің табы білінеді.

	— Ой, сорлылар. Айтқан сөзге иланып, түзелейік деудің орнына, мені аластап тынғыларың келеді. Тәлімгерміз деп кеуде қағасыңдар-ау тағы да? О, бейшаралар!

	Жайшылықта момынның момыны, қой аузынан шом алмастың өзі дейтін егде тартқан Краман деген мұғалім бар еді. Сол құяң қапқан белін әрең жазып, әрең көтеріліп:

	— Қарағым-ау, Сәрсенбай-ау, мына азаматың бәріміздің жер-жебірімізге жетті ғой. Өстіп арсылдатып қоясың ба, әлде бір тыйым саласың ба? — деді.

	Зал тым-тырыс тына қалған екен. Сәрсенбай өзін өзі ұстай білген, сабырға жеңгізе білген сияқты, енді асықпай орнынан тұрып, Түнғатарға қарады. Үні де жұмсақ:

	— Жолдас Орманов, тіпті құрметті жолдас Орманов дейік сіз өзіңізге өзіңіз есеп беріңізші, осы ауылға келгеніңе екі-ақ ай, сол екі айдың ішінде сіз осы бәрімізді әбден танып білдім дей аласыз ба? Әрбір мұғалімді жеке-жеке танып білдім дей аласыз ба? Жоқ, олай дей алмайсыз. Ендеше, көпшіліктің көзіне неге топырақ шашасыз, бәрімізді бірдей неге ғайбаттайсыз? Сіздің ондай хақыңыз бар ма?.Жоғарыдан келген бастығымыз болсаңыз екен, онда бір жөн. Орманов мырс етіп күліп жіберді:

	— Mіне, міне, шындықтың шетін өзіңіз шығарып бердіңіз. Егер мен бастық болсам ғой, әлгі сөздерімді бұғып отырып, бүрісіп отырып, дірілдеп отырып тыңдар едіңіздер. "Ойбай, кінәліміз, ойбай, күнәліміз, ойбай, түзелеміз, ақылыңызға құлдық," — деп екі бүгіліп, маңдайыңызды жерге соғар едіңіз. Ал мен айтсам, жазықтымын, сендер сүттен ақ, судан таза, менің пікірім былапыт, аузымнан "Құдай" деген сөз шығып кетуі мұң екен, ит көрген ешкі көзденіп шыға келдіңдер. Білем мен, енді қайткен күнде де мені қуып тынасыңдар. Бір топ мұғалім қол қойып, үстімнен арыз ұйымдастырасыңдар, "діншіл екен" дейсіңдер, "мұғалімді Құдайдың жердегі өкілі" деп айтты дейсіңдер, менің Құдай дегенім мүлде басқа түсінік, абсолюттік түсінік екенін, мың жерден ақталсам да, сендер түсінбейсіңдер! — Ормановтың үні жарықшақтанып, мұңайып барып тоқтады. —Мейілдерің, маған тағдырдың жазғаны осы шығар. Қостерек мектебіндегі надандармен, нақұрыстармен үш жыл арпалысып едім, сендер олардан да мықты боп шықтыңдар. Екі айға әрең шыдаттыңдар. Бірақ естерінде болсын, мен арпалысып, алысып үйренген адаммын, менен құтылу сендерге оңайға түспес.

	Залдан Краман мұғалім айқай салды:

	— Ендеше, осы мектепте сен қал, біз кетейік, бәріміз кетейік. Сен данышпан екенсің, біз нақұрыс екенбіз, осы мектептегі 960 баланы сен-ақ оқыт. Бізді босат. Тазарып келетін жаққа бізді жер аудар.

	Сәрсенбай өзін өзі ұстай білетінін көрсеткісі келді. Мұндай айқай-шуда мектеп директоры текетірескен екі жақтың біріне шығып кеткені жараспас деп түйді. Сондықтан ол өзін ендігі жерде қалыс ұстап бақты:

	— Жолдастар, жолдастар, сабыр сақтайық, Орманов жолдас айтарын айтсын, сонан кейін қорытынды жасармыз. Ал Орманов жолдас, сөйлеп болдыңыз ба?

	Сәрсенбайдың сабырлы қалпы Түнғатарға да әсер етсе керек, оның да үні жұмсақ шықты:

	— Бірден дүрсе қоя бергеніме кешірім сұраймын, жолдастар, ашу, ыза... үш жылдың ішінде Қостеректегі нақұрыстар менің жүйкемді тоздырып болған. Қанымды ішіп тауысқан. Енді азғана мұрсат берсеңдер, мен өзімнің ұстаздық тәсілімді, сабақ беру тәсілімді түсіндіре кетсем, содан кейін қалай шешсеңдер де өз ықтиярларың. Оқу ісінің меңгерушісі Досболова Күләй жолдас менің бір сабағыма қатысты да, дау шығарды. "Мұныңыз қалай" деп менімен сөйлескен де жоқ, "сіз қай тәсілді ұстанып жүрсіз" деп сұраған да жоқ. Жоспарды бұздың деп тиісті. Тиісіп қана қоймады, бірден сөгіс жариялады, сөгіс жариялап қана қоймады, бұйрық қағазды оқушы балалардың алдына шығарды. Жаңа келген мұғалімнің беделін өйтіп аяққа басуға болмайды ғой, жолдастар? Мен әлі оқушылар алдында анық сенімге кіре алған жоқпын. Оқушы сенімін мен әлі мысқалдап, шөкімдеп жинай бастаған адаммын. Ендеше, мен туралы шығарылған бұйрықты үлкен коридорға ілуге кімнің хақысы бар еді?

	— Ол бұйрықты коридорға ілген мен емес! — Күләйдің үні шаңқ ете қалды.

	— Міне, міне, сіз, Досболова жолдас, ылғи осылай шаңқылдап сөйлейсіз. Қырып-жойып бастық болу — кеңсе адамына жат қылық.

	Бұл мектепте ешкім Күләйдің бетіне тік қарамайтын, бір шабаланса, тұқыртпай, мойындатпай, жеңбей тынбайтын Түнғатардың мына сөздерін естігенде, әйел бастық өрекпіп шыға келді. Ұзақ сөйледі, жазғырып, кінәлап сөйледі. Бірақ оған Түнғатар да қыңбады. Мінберден түспей, сабырмен тыңдап тұра берді. Сатырлаған сөз тасқынын басынан асырып жібергендей, сәл бұғып тұрды да, маңдайына қиғаш түсетін ұзындау шашын сілтеп қалып, сол бір қимылмен дұшпан шабуылын кері қайырып тастап, сөз кезегін тосып алғандай болды.

	— Ал енді, маған мұрсат беріңіз, бас кеспек болғанмен тіл кеспек жоқ, айтарымды айтайын... Менің үлкен атам Орман молда болған кісі екен... — Түнғатар мырс етіп күліп жіберді. — Менің үстімнен арыз жазған кезде бұл фактіні де пайдаланарсыздар. Сол кісі мені қасына жүгіндіріп отырғызып қойып... бес-алты жасар кезім ғой... құранның сүрелерін, аяттарын жаттататын. Арабша жазылған ол сөздерден мен түк түсінбейтінмін. Бірақ әлі күнге дейін сол ұзыннан ұзақ сүре, аяттарды мен жатқа білемін. Неліктен? Бала миы, бала зердесі алғыр. Ол нені болса да тез қабылдайды және қабылдағанда, өмірлікке, өшпестей біржолата қабылдайды. Мен құранның бірінші жолынан соңғы бетін әлі күнге дейін мүдірмей айтып бере аламын. Демек, бес мыңдай адам тұратын бұл ауылда бірде-бір орыс отбасы жоқ, бірде-бір орыс адам жоқ, ал мен осы ауылдың балаларына орыс тілін үйретуім керек. Күнбе-күнгі тірлікте пайдаланып, іске асып жатпаған соң, қандай тіл болмасын, қадір-қасиеті бола бермек емес. Бұл ауылдың балалары үшін орыс тілі әлгі бес жасар Түнғатар Орманов үшін, құранның алдында жүгініп отырған бес жасар бала үшін араб тілі қандай болса, бұлар үшін орыс тілінің де қадір-қасиеті сондай. Мен оқушыларға жоспар бойынша суффикстерді, деепричастиелерді босқа үйретіп несіне әуре боламын. Қадір-қасиетін анық біліп түсінбеген, кім екені белгісіз Лермонтов, Некрасовтардың өмірбаяндары неге керек? Бұлардың кім екенін білсе ғой, шығармашылығын білсе ғой, сонда ғана олардың өмірбаянына олар қызығар еді, өйтпеген жағдайда бұлар үшін Лермонтов деген сөз, Некрасов деген сөз бос жаңғырық емес пе? Сондықтан мен ойладым: орыс поэзиясын, әлгі ақындардың поэма, өлендерін бұларға жатқа үйретем, орыс сөздері мағынасын түсінбесе де, бұлардың жадында өмір бойы сақталады, бірте-бірте әрбір сөздің мағынасын өздері де түсіне бастайды. Алдымен жаттап алып, содан кейін түсіне бастайды. Олардың өлеңдерінің, шығармаларының, прозалық шығармаларының мән-мағынасын әбден ұқты-ау деген кезде, олардың өмірбаянын, кім болғанын, қызықты тағдырын мен айтып түсіндіре бастаймын. Міне, менің бар мақсатым! Алдын ала дайындап келген, жоспарлап келген сабақты, әйтеуір, міндет үшін өте салу емес, бір сөз болса да, бір сөйлем болса да, балаларға солай орысша үйрету, шын мәнінде үйрету! Ол жолда қандай тәсіл қолданамын, ол менің өз ісім, өз хақым. Соны Досболова жолдас түсінгісі келмеді, сабақ соңына қарай оқушылардың көзінше маған айқайлап шыға келді. Мейлің завуч бол, мейлің директор бол, мен сабақ беріп тұрған шақта кіріп, оқушылардың көзінше маған айқайлауға ешкімнің, құдайдың да қақысы жоқ. Досболова жолдас, сіз қыз бала болғандықтан ғана мен сізді аядым, оқушылардың көзінше сөз таластырып жатпадым, әйтпесе, еркек мұғалім болса, тік көтеріп терезеден лақтырып жіберер едім. Ал ол менің қолымнан келеді.

	— Хулиган екеніңізді мойындап тұрсыз ғой! — Кіммен ұстасса да жеңбей тынбайтын, мойындатпай тынбайтын әдетіне салып, Күләй Түнғатарға сұрлана қарады. – Мойындаңыз мына жұрттың алдында хулиганмын деп...

	— Қол жұмсаған хулиган тіл жұмсаған хулиганнан несі кем, мен сізге қол жұмсаймын деп айбат көрсетсем, сіз маған тіл жұмсап, бейбастақтық жасап тұрған жоқсыз ба? Ал қазақ атам айтқан, "Таяқ еттен ғана өтеді" деген, ал "Сөз сүйектен өтеді". Ендеше, сіз де өзіңіздің хулиган екеніңізді мойындаңыз. Екеуіміз бірге мойындайық.

	Күләй орнынан қарғып түрып, жылап жіберді:

	— Құдайым-ай, мен не жазып едім?

	— А, қысылғанда сіз де құдайға жүгіндіңіз бе, естіп отырсыздар ғой, жолдастар.

	Күләй шығып кеткен соң, зал ішінде ыңғайсыз тыныш тық орнады.

	— Мен сіздерден кешірім сұраймын. — Түнғатар мұңая сөйледі. — Қайтейін, үш жыл арпалыста ә десе, мә деп қана жаным қалып жүрді емес пе. Момын адамды бір күн шыдатпайды ғой бұлар, бір күн. Мен әлгі әдеби кітаптарда кездесетін, көзілдірік киген, ілмиген, сыпайы ғана интеллигент емеспін, бұл күнде интеллигенттің, зиялының азуы алты қарыс болмаса, өмір сүре алмайды, күн көре алмайды. Қаншама адамның түбіне жетті бұлар. Қаншама жақсы адам ішіп кетті, қаншама жақсы адам қор болып, қоңыз теріп кетті! Жоқ, ендігі жерде, қарақтарым, бізбен күресу сіздерге оңайға түспес! Сіздердің амал-айлаларыңызды жақсылап меңгеру керек, сол амал-айлаларыңды өздеріңе қарсы жұмсау керек, сөйтіп мыстарыңды құрту керек. Мен сондай жолға шыққан адаммын...

	Сәрсенбай жайлап орнынан тұрды.

	— Сіз бізді қорқытпаңыз, Орманов жолдас. — Ол енді сызданып сөйледі. – Бізді талайлар қорқытқан. Қорқытқандардың өздері қор болып кеткен. "Коп түкірсе — көл" дегенді білесіз ғой. Көпке топырақ шаша алмайсың. Сіздің алдыңызда шығып сөйлеген жолдастардың пікірін аңдаған шығарсыз. Сізді қолдаған ешкім жоқ. Ендеше, көкейіңіздегі бар запыранды төгіп болған болсаңыз, орныңызға отырыңыз.

	Түнғатар бірден сылқ түскен тәрізді. Шаршап, жігері құм болып, мыналар таққан кінәні мойындаған тәрізді. Сахнадан н іси түсті де, сүйретіле басып барып, бірінші қатардың шет жағына отыра кетті.

	— Ал кәнеки, жолдастар, кімде қандай ұсыныс бар? — деп Сәрсенбай залда отырған мұғалімдердің жүзін асықпай шолып, пайымдап ұзақ тұрды. — Кәнеки, кімде қандай ұсыныс бар?

	— Ұсыныс біреу-ақ емес пе! — деп төмен жақтан үркек сары Жанпейісов қораздана айқай салды.

	— Неге сонша айқайлайсыз? – деп оған Сәрсенбай зекіп тастады. — Саңырау емеспіз ғой! Кәне, айтатын ұсынысыңызды тұжырымдап, жүйелеп, жөндеп айтыңыз.

	— Жөндеп айтсам, былай! — деді үркек сары басын батылдана кекжеңдетіп. — Тәлімгерлік тәртіпті бұзғаны үшін, оқу бағдарламасын бұзғаны үшін, әйел адамды балағаттағаны үшін Орманов Түнғатар жолдас мектептен шығарылсын. Солай деп қаулы алайық та, аудандық оқу бөліміне жіберелік. Осында отырған өкіл жолдастар біздің осы ұсынысымызды қолдайды ғой деп ойлаймын.

	Сәрсенбай залға тағы да қадалды.

	— Кәне, тағы қандай ұсыныс бар?

	— Басқа ұсыныс жоқ! — деп орнынан қопаң етті белін құяң қапқан жуас мұғалім.

	" Жуастан жуан шығады" деген осы екен-ау деп таңданып отыр Лима. Бұл кісіге не жоқ, ол беретін география пәні мен орыс тілі пәнінің қандай қатысы бар? Директордан қорқатын болар байғұс, соған жағынып баққаны шығар. Ендеше, дауысқа саламыз, жолдастар, — деді Сәрсенбай. — Ұсыныс біреу-ақ. Яғни таратып айтқанда, Орманов жолдас екі ай бойы орыс тілі пәнін өткізудің орнына, балаларға не болса, соны үйретіп, сабақ жоспарын өтірік жасап, көзбояушылыққа орын берген. Оның үстіне, оқу ісінің меңгерушісі Досболова жолдасты оқушылардың көзінше масқаралап, балағат сөздер айтып, денсаулығына зиян жасаған. Осының бәрін ескеріліп, Орманов жолдас Қызылжиде орта мектебінің жоғары сыныптарына орыс тілінен сабақ беруден шеттетілсін. Бұл мектептен алып кету аудандық оқу бөлімінен сұралсын. Кәне, осы ұсынысты кім қолдайды, қол көтерулерін сұраймын.

	Залда отырғандар да, төрде отырғандар да бірден қол көтерді. Лима мұндайды күтпеген. Ұрысармыз, айтысармыз, тартысармыз, бірақ сөгіс берумен немесе ескертумен тынармыз деп отырған. Мына әріптестерінің бәрі бірдей құлшына қол көтергенін көргенде, Лима ыза болды. Шығып сөйлегісі келді. Бірақ өзінің жаңа түскен келін екені түсіп, жиналыс басқарып отырған өзінің қайнағасы екені есіне түсті. "Жұрт алдында суырылып шыққаным әбестік болар" дегендей, өз ниетін өзі тұншықтырып, өзін өзі тежеп қалды.

	— Ал кім қарсы? — деп Сәрсенбай, ешкім қарсы болмасын біле тұрса да, жорта сұрақ қойып, зал ішін тінте қарады.

	— Мен қарсымын! — деп қол көтерді Түнғатар. мен сіздердің бұл шешімдеріңізге келіспеймін және протоколға солай деп жазып қоюларыңызды талап етемін.

	Сәрсенбай "ит үреді, керуен көшеді" деген сияқты жайбарақат қалыпқа еніпті. "Сенің қарсылығында тұрған не бар" дегендей, жеңілген дұшпанына ерекше мырзалық жасағандай:

	— Жарайды, жазып қоялық, Орманов жолдас қарсы деп жазып қоялық! – деп күлді. – Жарайды, ендеше, pәсім бойынша тағы бір сұрақ беруім қажет екен ғой. — Сәрсенбай ырқылдап күлді. — Ал кәне, қалыс қалған кім бар?

	Лиманың басына қан тепті. Бүкіл денесі дірі м. н қалшылдап, көзі қарауытты. Сол сәтте ол өзінің қолы қалай көтеріле бергенін де байқамай қалған.

	Сәрсенбай сүйек жұтып қақалып қалғандай, көзі| шарасынан шығып, кілт тұрып қалды. Ауа жетпегендей аузын қатты ашып:

	— А-а! — деп залдың ең артында отырған келініне қарады. Сіз қол көтеріп отырсыз ба, жай ма?

	Лима орнынан көтерілді:

	— Мен қол көтеріп тұрмын. Мен қалыс қалдым, аға. Комиссия құру керек еді, сіздер асығыстық жасадыңыздар. Мен тіпті қалыс емеспін, мен қарсымын, аға!

	Зал жым-жырт, зал тым-тырыс. "Басқа ұрған танадай дейтін осындайда айтылған шығар.

	* * *

	Алты бөлмелі жаңа үйдің терезесі оңтүстікке қараған жарық бір бөлмесі Лиманың кабинеті тәрізді. Қымбат мол жиһазбен келген кітап сөрелері осы бөлмеге қойылған. Жатаған аласа тақта, коп суырмалы жазу столы да осында.

	Жиналыстан шыққан соң, бекер обалы қайсы, Сәрсенбай да, Арасанбай да, тіпті аузы тыным таппайтын Ұлжан екеш Ұлжан да, қарағым-ау, мұның не болды" деп, Лиманың көзіне тік қарамады, ештеңе болмағандай, бұл ештеңе істемегендей, бұл ештеңе айтпағандай, олар ештеңе естімегендей, төртеуі бірге үйлеріне қайтқан. Келе сала Лима әлгі кабинет тәрізді бөлмесіне кіріп кеткен, орыс тілін қазақ мектептерінде оқыту мәселесін қозғайтын мақаланы ашып, журнал оқыған болып, стол басына отырған, бірақ көзі ештеңе көрмеді, бір сөз оқи алмай өзімен өзі болып, өзін өзі бір кінәлап, бір құптап, ойын сан-саққа жүгіртіп, дел-сал қалпында қимылсыз қалған.

	— "Ұят болды-ау,— деп ойлады ол ә дегенде,— бұл ауылдағы ең сыйлы отбасының бірі, солардың келіні бейбастақтық жасапты".

	Бұл әңгімеден Лиманың ұққаны — қайнағасы мен абысыны болып, Лиманың жиналыс соңындағы оқыс қылығын кешірген екен. Ол туралы енді әңгіме қозғаудың қажеті жоқ. Келінің жастығы болар, тәжірибесіздігі болар деп түйген-ay, шамасы. "Бопты, ендеше, мен де жабулы қазанды жабулы қалпында қалдырайын. Өз бетіммен сөз ашып, аузым қышып бара ма. Папам ылғи солай деуші еді ғой. Келіндерінің талай оғаш қылығын, оғаш сөзін папам талай кешірген шығар. Ендеше, бұларға рақмет, ендігәрі Лима, сөзіңе сақ бол, аузыңа сақ бол, шошаңдаған болмай, сақ бол!"

	Кешкі астан кейін қайтадан кабинетіне кіріп, мана бастаған журналдағы мақаланы қайтадан оқымақшы болған. Бірақ, көзі жүрмеді, оқалақ тиген сиырдай көңіл шіркін байыз табар емес. Көңіл шіркін келіншек жанын ойға да, қырға да алып қаша берді.

	Мен қол көтергенде, бұларға қарсы шыққан жоқпын, мынау санасыз көп тобырдың қылығына ыза болдым емес пе? Олар неге Күләйдің айтқанына еріп, соның сойылын соқты. Он бес адам сөз сөйлейді, бірінің аузына бірі түкіріп қойғандай; бір бірінің айтқанын бірі қайталап шыға берді. Бәрі де Күләйға жағынғаны, Күләй арқылы мектеп директорына жағынғаны. — Лима әдеп сақтап, оңаша отырғанның өзінде , ойша болса да, қайнағасының атын айтпай, әдейі директор деп кетті. — Сол шығып сөйлегендердің қайсысы Ормановтың сабағына кіріпті? Сол

	Шығып сөйлегендердің қайсысы орыс тілінің маманы? Оның сабағына кірген орыс тілінің маманы жалғыз мен емеспін бе? Ендеше, директор мен завучтың ойына түспесе солардың бірі шығып: "Оу, жолдастар, мына Лима мұғалім отыр ғой осында, осының пікірі қандай екен?" деп сұрамайды, осының пікірін тыңдайық деп неге ұсыныс жасамайды, демек, оларға керегі әділдік емес, ақиқат емес, оларға керегі — бастықтардың сойылын соғып қалу. Жығылғанға жұдырық деп, Орманов байғұсты басқа, көзге сабай беру. Мен ыза болсам, соларға ыза болдым, қайнағамда шаруам жоқ, сондықтан ол кісінің алдында өзімді кінәлі сезінуім бекер!" – деп бір түйді. Онан кейін келіншектің ойы басқа бір салаға ауысып, басқа бір пікірді қуалап кетті.

	"Ал енді, жұрт мен туралы не дейді, не деп жатыр. Көргенсіз дейді, әрине, ауылдағы беделді отбасының бірінің келіні бола тұра, басқа жаман-жәутікке үлгі болудың орнына, бейбастақтық жасады дейді әрине. Ұжымға ғана қарсы шығып қойғам жоқ, мен күйеуіме, абысыныма, ең қиыны — қайнағама қарсы шықтым емес пе? Солардың абыройын аяққа бастым емес пе? Осыдан үш-ақ жыл бұрын бүкіл ауданға келген жалғыз путевканы сатып алып, Москваға, дүниежүзілік Спартакиадаға қатысып келген ерке қыз Лима әлі де сол еркелігін жасағысы келеді. Келін болып түскенін ұмытқан, жоғары сынып оқушыларына тәлім беретін мұғалім екенін ұмытқан. Жә, құрысыншы, ұйықтайын".

	Лима құс ұйқы. Түнгі сағат төрттерде көз ілді ме, ілмеді ме, алтыларда оянса, ұйқысы қанып қалыпты. Кешегідей емес, өкініштің күйігі де басылайын дегендей және "өзімді өзім сонша неге азапқа салам? Өтті, кетті, кешірсе, кешірер кешірмесе..." — деп тұжырды.

	Бас жағындағы айқара ашық терезеден таңғы самал ұрып түр екен. Енді тұра берем дегенде, ақырын ғана есік тықылдады. Түнде ұйықтар алдында бұл кабинетсымақтың есігін іштен кілттеп алғаны енді есіне түсті. "Арасанбай ғой. Жүрексініп түр, шіркін неме! Өзі, дегенмен, сыпайылыққа үйреніп келеді". Екеуі жұбай болып қосылғалы алғашқы мәрте Лима күйеуін маңайына жолатқысы келмеді. Орнынан тұрғысы да келмеді, есік ашқысы да келмеді, әлдебір қырсық күш көзіңді жұм, үн қатпай, тыныш жат деп бұйрық бергендей.

	Арасанбай есікті қақпайды, тырмалайды, тырнақтарының ұшын ғана тигізіп... бұл жолы ұзақ тұрды, іштен хабар болмаған соң, дәліз еденін тықылдата басып сыртқа шықты. Аяқ алысынан байқады — онша ашулы емес.

	Бұл үйдің іргетасы биік, терезенің жақтауынан ұстап, фундаментке шығып алып, Арасанбай енді мұны сырттан оятып тұр:

	— Лимаш-ау, Лимаш! Жұрт әлдеқашан тұрған, мал әлдеқашан өрген, сенің мына жатысыңа жөн бол сын?

	Лима енді оянғандай ыңыранып, керіліп барып көз ашты.

	— Не кінәм бар еді, есігіңді жауып алып кіргізбей... Жұбайының көңілін жықпайын дегендей Лима сәл ғана езу тартты да екіұшты, түсініксіздеу жауап берді.

	— Шаршап...

	Іште қайнаған ашуын бұған білдірмей, Арасанбайдың жорта қалжыңдап, сыр алдырмағанын келіншек сезді. Мұндай жайды еркектер кешірмейді деуші еді, бекер-ақ болды ма қалай. "Ой, Лима, сен баяғы бұлаң ерке емессің, шаңыраққа қара, әкеңнің үйінде жатқан жоқ шығарсың. Кәне, тұр!"

	Терезеден басы қылқиып тұрған Арасанбайға қарап, бұл наздана күлді:

	— Әрі кетші, киініп алайын. Үңіліп сонша... Арасанбай дөрекілеу қарқылдап күлді де, ірге тастан жерге секіріп түсті.

	Сол күні Күләй мұны мектеп алдынан қарсы алды:

	— Лима Пірәлиевна, бүгін өз сыныптарыңызға тапсырма беріңіз де, өзіңіз анау Орманов жолдастың сабағына қатысыңыз? Түске дейін өтетін үш сабағына қатысыңыз. Содан кейін маған ой-пікір қорытындыңызды жазып беріңіз. Бұл Сәрсенбай ағайдың да өтініші, — деді. — мен сізге алдын-ала ешқандай нұсқау бермеймін, бірақ біз кеңес мектебінің мұғалімі екенімізді ұмытпағайсыз. Біздің елде оқу жүйесі біреу-ақ, барлық мектептерде де заң біреу, тәсілдік нұсқау біреу, оны бұзуға ешкімнің қақысы жоқ. Бұл партизандық жараспайды, содан кейін... сабақ жоспарынан ауытқуға да ешкімнің қақысы жоқ. Оны да жадыңызда сақтаңыз.

	Лима қысылып қалды. Мына Күләй қыз болса да бұдан жасы әлдеқайда үлкен. Қырықты алқымдап қалған. Сондықтан Лима әдеп сақтап, сызыла сөйледі:

	— Күләй Досболовна! Ол кісінің сабақ жоспарын өзіңіз тексергеніңіз жөн болар. Маған ыңғайсыз. Мен сабағына қатысайын, пікірімді жазып берейін, бірақ "кәнеки, жоспарыңызды көрсетіңіз" деп қалай талап етем?

	Лиманың бұл сөздерін Күләй жақтырмай қалды. Әлдене айтқысы келгендей сығырайған қиғаш көздерін бұрынғыдан да қыса түсіп, бұған барлай, кінәлай қарады. Бірақ директордың келіні болған соң батпады ма, қалай:

	— Ендеше, өзіңіз біліңіз! — деп зіл тастап, кілт бұрылып ішке кіріп кетті.

	Бірінші қоңырау соғылып, оқушылар да, мұғалімдер де сыныптарына кіріп кеткен соң, Лима өз шәкірттеріне тапсырма беріп, тыныш отыруларын, дәлізге шықпауларын өтініп, көрші сыныпқа бет алған. Даладай кең дәліздің теріс жақ бетінде жалғыз өзі состиып Түнғатар тұр екен. Оның сұп-сұр, көздері әлдебір бұлыңғыр алысқа қадалғандай, мұны байқамаған да тәрізді. Қасына таяна беріп, сәлем берген мұның үнін естімеген де тәрізді. Түнғатардың қасына таяна бергенде, Лима өзі ыңғайсызданып қалды.

	"Құдайым-ау! — деген оқыс ой келді бұған. — Мен мына кісінің кеудесінен ғана келеді екем ғой. Өзі жардай үлкен екен ғой. Бұрын қалай байқамағанмын?"

	Бетінің қаны қашқан, көздері ұшқындаған қалпы Түнғатар бұған жекігендей:

	— Жә, кіріңіз, кәне! — деді.

	Лима кейін ұқты. Түнғатар әр сабағына кірердің алдында қатты толғанады екен. Кейін, бір сыр ашқан сәтте мойындаған. "Мен әр сабағыма кірерде ішімде, кіндігімнің түбінде жұдырықтай мұз қатады, содан кейін сыныпқа қалай кіргенімді, сабақты қалай жүргізгенімді өзім аңғара бермеймін. Сахнаға шыққан артистің халі сондай болатын шығар. Сізден несін жасырайын, сыныпқа кірісімен, мем ойнай бастаймын. Оқушылар маған партнер тәрізді. Отыз екі бала, отыз екі партнер, әрқайсысын ойынға шақырам, әрқайсысын белсене ойнатып, өзім солардың тап ортасында. Қырық бес минутта барымнан айырылып шығамын. Сабақ бітті деген қоңырауды естігенде ғана әлгі кіндік түбіндегі мұздың ерігенін сезем. Шынымды айтсам, әр сабаққа кірерде мені үрей билейді. Не айтамын, қалай түсіндіремін, ол жағы маған жұмбақ болады. Ал сіздер бақыттысыздар ғой, алдын ала кесіп-пішіп аласыздар, үйге берген тапсырманы тексересіздер, содан кейін үйге тапсырма бересіздер. Қалыпқа түскен өмір! Сіздерге қызығамын, қызғана да қараймын, менің қолымнан ол келмейді, қайтейін! Күніне өткізген үш сабақтан кейін, мен ішіндегі дәні мен нәрін сылып алған қаңбақбақтай қаңғырлап бос қаламын. Үйге әрең жетіп, талып түсемін. Үш сағаттың құнын үш сағатпен қайтарамын. Тырп етпей жатып, қайта қуат жинаймын. Сіз бақыттысыз, Лима. Басқалар да бақытты. Сабақ өткізудің тәсілін институтта қайтіп үйретті, сол қалыптан шықпайсыңдар. Сіздердің өмірлеріңіз жеңіл. Ал мен, мен құрғыр, өзімді өзім жеп бітемін. Өзімді өзім тез тауысатын түрім бар, қайтейін! Күнде күмәнданамын, осы мен өз табиғатыма қарсы шығып жүрген жоқпын ба? Менде ұстаздық талант жоқ. Менде тәлімгерлік қасиет жоқ, мектепті таста, шәкірттерді қорлама, қолыңа таяқ ал да, қой бағып кет деп өзімді өзім жазғырамын. Бірақ амал қанша, жұрт алдына шығып, жұрт құрметіне үйреніп жаман үйренген актердей немесе анаша тартып қалған нашақордай, басым айналып, көзім қарауытып, келесі күні таңертең мектепті, сыныпты қайта сағынып жатқаным. Мен сормаңдаймын ғой, Лима, сормаңдаймын!"

	Бұл сөздерді Түнғатар Лимаға кейін айтар, ал бүгін, ал қазір, Лима Түнғатардың сабағына төртінші рет кіргеніне, кіруге мәжбүр болғанына қатты қысылып, аяғын әрең басып, сыныптың ең артқы партасына әрең жетіп жайғасты. Содан кейін көп кешікпей, ол тексеруге келген жан емес, атақты бір театрдың, атақты бір артистердің ойынының үстінен түскендей өзін өзі лезде ұмытып, ғажайып бір өнер сарайының ішіне аңдаусызда кіріп кеткендей сезінді.

	— Бүгін соңғы мәрте Лермонтовтың "Ақын өліміне" деген шығармасын пысықтаймыз, балалар! — деді Түнғатар, содан кейін күмілжіп тұрып: — Екі ай бойы бір өлеңді жаттатып, бір өлеңнің аудармасын жасатып, мен сендердің миларыңды әбден ашыттым, ә, балалар, бірақ шыдаңдар. Ертеңнен бастап мен сендерге...

	Содан кейін ойын басталды. Сыныптағы отыз екі бала түгелдей "Ақын өліміне" деген ұзақ өлеңнің әрбір екі жолын қарғып тұрып айтып, кез келген балаға қолын шошайтып, арғы жолдарын сен айт деп, бір-біріне эстафетаның таяғын ұстатқандай тездетіп, жылдамдатып, мәз бола күлісіп, жадыраумен болған. Бір кезде Түнғатар ойынды кілт үзді де төмен қарап күрсіне сөйлеп:

	— Балалар! — деді. — Өлеңнің ұзын ырғасын біз қалтқысыз меңгеріппіз. Енді сендер осы Пушкин деген кім? Ол неге өлді, ол қалай өлді? Лермонтов деген кім? Ол бұл өлеңді қалай жазды, неге жазды? — деп сұраңдаршы. Ол өзі былай болған... — деп күтпеген жерден қазақша сөйлеп Пушкин туралы қызық деректер айтып кетті. Және де і оның айтып тұрғаны оқулықтың сөздері емес, Пушкин өмірінен жазылған әлдебір белгісіз романның Лима білмейтін тарауларын жатқа оқып тұрғандай. Қара мавр, қара зәңгі Ганнибал мен 1-Петрдің тарихын осы ауылдағы біреудің тарихын айтқандай қарапайым тілмен баяндап кетті. Қызықты әңгіме жаңа басталғанда, сабақ та аяқталып қалды. Басқа сыныптағы балалар сияқты ол сыныптың балалары қоңырау үні естілер-естілмес те парталарының қақпағын сарт-сұрт жауып, орындарынан қарғып-қарғып тұрып, бірін-бірі итере-митере сыртқа қарай атылмады. Қайта, сабақтың ерте бітіп қалғанына, қоңыраудың орынсыз соғылғанына өкінгендей, бәрі тым-тырыс, жым-жырт отыр.

	— Балалар, — деді Түнғатар өкінішті үнмен. – Кешке клубқа киноға барамыз ғой?

	— Барамыз! Барамыз! —деп шу ете қалды балалар, ұйқыдан оқыс оянғандай жамырай жауап беріп.

	— Ендеше, сендер клуб жаққа бір сағат бұрын келіп и |і бақтың ішінде кездесейік, мен бұл оқиғаның жалғасын сендерге сол арада айтып берем.

	Бұл оныншы "а" сыныбындағы сабақтың сиқы. Бұл кезінде Лима мұғалімдер бөлмесіне еніп кеткен, келесі сабақ басталып, бұл өз сыныбына тапсырма беріп, дәлізге шықса Түнғатар биік терезе алдында состиып жалғыз тұр екен. Тағы да өңі құп-қу. Көздері тұманданып, ештеңені көрер емес, қасына таянып келген Лимаға:

	— Сіз кіре беріңіз! — деп бұрынғыдай қатқыл нұсқады. Лима оныншы "б" сыныбына кіріп, ең соңғы партаға жайғасып, алдына қағаз, қаламын жайған кезде, сыныпқа Түнғатар кірді. Есікті жұлқып ашып, сұп-сұр қалпы екпіндей кірді.

	— Ал балалар! — деді де, сабақты бірден бастамай|, бірақ әлгі сол тақырып, әлгі сол Лермонтовтың "Ақын өліміне" болғанымен, бұл жолғы қырық бес минуттың сапасы да, қызығы да мүлде бөлек. Лима Түнғатарды танымай қалған, әлгі сабақта балалармен қалжыңдап, мысқылдай күліп, ойнақы мінез танытқан жігіт енді мүлде қатал кескінін өзгерткен жоқ. Әлденеге булығып, ширығып, паңданып алғандай.

	— Кішкентай адам дегеннің не екенін білесіңдер ме? — деп бастады ол сабағын. — Кішкентай адам деген — бұл құнсыз адам, бұл өмірде бары не, жоғы не, пайдасыз, ішкен-жеген тамағынан жер тыңайтқыш жасайтын, өлген соң да өз денесімен шағын ғана топырақты тыңайтатын жауын құрты — міне, кішкентай адам дегеніміз сол! Ол кішкентай адамның иығында алтындатқан, зерлеткен генералдың пагондары да болуы мүмкін. Ол кішкентай адам мыңдаған құлдардың асы болуы да мүмкін. Ол кішкентай адам, өзі пайдасыз жауын құрты, тұтас бір елді билеп, алтын тақта отыруы да мүмкін, бірақ ол бәрібір зердесіз, ақылсыз, топас, тауықтың миындай ғана бір шөкім миы бар, кеудесінде саңылау жоқ бітеу жан. Сол бітеулер көп болса, бір жерге жиналса, солардың арасына жалғыз данышпан кіріп кетсе, мәстек арасына мойны қаздай иілген, аппақ арғымақ кіріп кеткен болмай ма? Әлгі топас, әңгі есектердің қасындағы қылымсыған, сұлуымсыған ұрғашы есектер —мәстектер, ол әлгі кішкентай адамдардың — жетесіз, саңылаусыз жандардың, иықтарында алтындатқан, зерлеткен генерал погондары бар менмен жандардың сұлу әйелдері. Олар күйеулерінің көзінше аһлап, уһлеп, әлгі арғымаққа қызыға ма, жоқ па? Қызығады, әрине. Содан кейін әлгі көк есектер, иықтарына погон таққан есектер не істейді? Олар арасына кіріп кеткен ақ боз арғымақты тістейді, тебеді, жаралайды, жабылады, араларынан қуып шығарады.. Сол арадан аулаққа аластатып, сонда ғана тыныш табады. XIX ғасырдың басында Ресей патшасының сарайы толған сондай әңгілер еді. Солардың арасында данышпан ақын, бұйра бас, аспан көз, қара жігіт Александр Сергеевич Пушкин кіріп кетті. Сарай төңірегіндегі шынжыр балақ шұбар төс оны жақтырсын ба? Қыздары мен келіншектері аһлап, үһлеп, "ah, Пушкин" деп көкіректері қарс айырылса, оны әлгі әңгілер қалай кешірсін. Ең алдымен олар Пушкинді менсінбеген болды, оның кедейлігін бетіне басты. Өлең шығаратын ақынсымақ деп, біз сияқты салиқалы жан емес деп, жорта менсінбеді, менсінбеген сыңай танытты. Іштері өртеніп бара жатса да, өздерін одан жоғары көтеруге тырысып бақты. Қолынан келген жерде қорлап бақты. Кәдімгі осы ауыл үстін торитын, аспанда жүріп, ауыл ішіне көз салатын жәй ғана қарақұс бар емсе пе, сол қарақұсқа ондаған, жүздеген қара қарғаның жабылғанын көргендерің бар ма?

	— Көргеніміз бар! — деп екі-үш бала қол көтерді.

	— Ендеше, сол қара қарғалар, қара құзғындар қарақұсқа немесе бүркітке неге шүйлігетінін білесіңдер ме? Қыранның қара құзғынға келтірер зияны жоқ, қара құзғын боқ жейді, қара құс тауық іледі, балапан іледі. Тым құрыса торғай аңдиды. Демек, қыран шіркін қара құзғынның жеміне де таласып жатқан жоқ, жеріне де таласып жатқан жоқ. Сонда қалай болғаны? Мың қара құзғын келісіп алғандай бір қыранға неге жабылады?

	— Мен білемін! — деді балалардың бірі. — Қыран құсты көргенде қара қарғалар өздерінің құзғын екенін сезеді. Қор екенін сезеді. Олардың әрқайсысы менменмін деп, мен мықтымын деп, мен бұл дүниенің тірегімін деп кеудесін қағып жүреді. Қыран құсты көргенде өздерінен артық жап иелерінің бар екеніне көздері жетеді. Сондықтан олар уәделесіп келіспей-ақ, бәрі бірдей жабылып, анау артық жанды жойып жіберуге тырысады.

	— Міне, дұрыс айтасың! — қабағы шытулы, үлкен көздері шатынаған қалпы, Түнғатар екі аттап барып, әлгі баланым кекілінен сипады. — Дұрыс айтасың! Александр Сергеевич Пушкиннің халі де сол сияқты еді. Мың қарғаның ортасына түсіп кеткен жалғыз ақсұңқар! Ақсұңқарға бәрі жабылады, ақырында өлтіріп тынды. Сендермен екі ай бойы жаттаған өлеңнің бар сыры, міне, осында. Ақсұңқар мерт болды, қарғалар қуанды. Енді тыныштандық деп ойланды, масайрап сайран салды. Іштей масайрады, әрине, бір-бірінің көзінше өтірік қайғырған болды, "аһ, Пушкиннен айырылып қалдық" деп жылаған болды, бірақ ауру тістен арылғандай көңілдері жай тауып қалып еді. Сөйтсе, бекершілік екен. Ұлы ақынды, ақ сұңқарды жерлеп келін, үйлеріне тарасқан әлгі болымсыз адамдар келесі күні таңертең оянғанда Петербург аспанында, Нева өзенінің үстінде саңқылдап және бір ақсұңқардың ұшып жүргенін көрді. Бұл бала ақсұңқар, жас ақсұңқар, жиырма үш жасар офицер Михаил Юрьевич Лермонтов еді. Енді, балалар, өздерің ойлаңдаршы, көп құзғын енді не істейді? Қазақ айтады: "Қарға қарғаның көзін шұқымайды" — дейді.

	Енді көп құзғын жаңа шыққан балапан ақсұңқарға жабылады да...

	Түнғатар әлгі балаға тағы да екі аттап жетіп барды. Тағы баланың маңдайынан сипады. Дұрыс айтасың, Нұрлан! " Мына кісінің сирақтары ұзын екен-ау, — деген ой келді Лимаға. Бірақ келіншек өзінің ойынан өзі ұялып, жүзінің қызарып кеткенін сезді. — Адам да қызық-ау, не болса, соны ойлайды. Біреудің сирағында нем бар?!"

	Үшінші сабақта Лима Түнғатарға мүлде тәнті болды. Таңырқап, іштей жағасын ұстады. Үшінші сабақта Түнғатар сайқымазақ актердің мінезін тапты. Балаларды сыныпқа кіргеннен бастап күлдірген, содан шыққанша күлдірді. Сол әлгі "Ақынның өліміне" деген өлеңнің төрт-төрт жолын тез-тез айтып, кезек келгенде әрі қарай тез жалғастырып кететін ойын ұйымдастырды. Кімде-кім сәл-пәл кідіріп қалса, жиырма тиын айып төлейді. Төрт жолдың төртеуінен де жаңылса, сексен тиын айып. Балалардың бірінің кепкасын қолына алып, әлгі айыпты болып қалған баланың қасына аузы-басын қисаңдатып, аяқтарын мәймитіп, желе бүгжеңдеп жетіп барады. Жетіп барады да:

	— Кәне, тақсыр, айыбыңызды мына тақияға сала қойыңыз! — деп айыпты баланың алдында жағымпаздана иіліп тұрғаны.

	Сол күні Лима бір Түнғатар емес, төрт Түнғатарды таныды. Оның сабақтарына қатысып шыққан соң, мұғалімдер бөлмесіне барып, өз пікірін қорытып, "Әрине, Орманов жолдас министрлік бекіткен оқу жүйесін бұзғаны дұрыс емес, жоспарсыз сабақ өткізгені дұрыс емес, бірақ ол қара жаяу да емес екен, тәлімгерлік таланттан құралақан емес екен, мүмкін, оның осы жүйесі Қызылжиде сияқты бірде-бір орыс отбасы жоқ ауылда өзін өзі ақтайтын шығар" деген сияқты дүдәмалдау қорытынды жасап, жазғанын Күләйға ұсынды. Күләй қағазды мұқият оқып шықты да, көңілі толмағанын жасырғысы келмей, қапалы үнмен селқос қана:

	— Енді қалай жазсаңыз да еркіңіз ғой, бірақ мына пікіріңізді апарып Ормановтың өзіне оқытып алыңыз. Даукес тажал ертеңгі күні шатақ шығарып жүрер, — деп қағазды Лиманың өзіне қайтарып берді. — Ананың үйіне қазір барыңыз, ізін суытпаңыз. Қол қойдырып алыңыз.

	Мектеп түбінде тұратын Үндемес кемпірдің үйіне қалай барудың Лима жөнін таппады. Қанша дегенмен, мұғалімбіз дегенмен, ол еркек адам ғой, бұл қалайша жетіп бармақ. Сабақтан шығып келе жатқан Арасанбайды дәлізде тоқтатты:

	— Жүрші, Үндемес кемпірдің үйіне барып келейік! — деп жалына өтініп, күйеуіне жағдайды түсіндірген. Бірақ анау жоқ жерде қырсығып қалды.

	— Не, онда тұрған не бар, өзің-ақ... жеп қояр деймісің...

	— Жеп қоймас, әрине! — деп, қастарын керіп, күле қарады бұл күйеуіне. — Бірақ жұрт аузына қақпақ болу қиын ғой. Арасанбайдың әйелі еркек тұратын үйге барыпты деген қаңқу сезге қалып жүрсек...

	— Ей, қойшы, сен де жоқ жерде...

	Сонда да Лима жалғыз бармады. Қартаңдау мұғалималардың бірін жалынып-жалбарынып көндіріп, Үндемес кемпірдің үйіне ертіп барды.

	Онда барғанда тым жұтаң тұрмыс көрді. Екі бөлмелі қоржын үйдің пеш жағатын дәлізінде шылапшын, құмған, бақыр, шелек тәрізді бұйымдардан басқа ештеңе жоқ. Оң жақтағы есікті ашып қалғанда, екі әйел де аңтарылып тұрып қалды. Екі қабырғаға тақап қойылған екі темір төсек бар екен. Кәдімгі интернат балалары жататын тек, соның бірінде киімшең қалпы Түнғатардың өзі етпетінен сұлап жатыр. Tөp жақтағы екінші төсекте өңі жас көрінгенмен, қалың қасты, ақ шашты әйел жатыр.

	Екі әйел кіріп келгенде, Түнғатар қатты састы. Қарғып тұрып:

	— Сіздер... Сіздер... — дей берді. — Келіңіздер, жоғары шығыңыздар.

	Екі әйел де мұнда кіргеніне өкінген. Қатты ыңғайсызданып, қайда отырарларын білмей, жан-жағына қарай берген. Түнғатар екеуін әлгінде ғана өзі жатқан төсекке, көрпе үстіне қара одеял жауып, соған отырғызды.

	— Танысып қойыңыздар, мына кісі — менің мамам.

	Лима кейін білер: төрде жатқан әйел Түнғатардың анасы, жасы елуден асқанда, шашы ағарып, аяқ-қолы сал болып, төсек тартып қалған жан еді. Жалғыз баланың тауқыметі, соның жұртпен сыйыспайтын қылығы арқасына бата-бата күйреп түскен жан еді. Оны Лима кейін білер, ал қазір қысыла-қымтырыла отырып, ол жігітке өзінің кереге көз оқушы дәптеріне жазған пікірін ұсынады.

	Түнғатар тор дәптердегі сөздерге үңіліп отырғанда, төрдегі төсекте жатқан ақ шаш әйел еденде ашылып жатқан газетті әлсіз қолымен көтерді де, өзінің бетіне жапты.

	Лима кейін білер, Түнғатар Лимаға анасының жайын кейін түсіндірер:

	— Мен мың тоғыз жүз елу үшінші жылы наурыз айында, і Сталин өлген күні туыппын! — деп күлер Түнғатар, кекете, мысқылдай күлер Түнғатар. — Әкем сол жылы жазда суға кетіп өліпті. Қасында екі жолдасы болған екен, саяз арықтың суына қалай ғана тұншығып өлгенін кім білсін. Ол кісінің өлімі туралы жорамал аз емес... Облыстық партия комитетінде бөлім меңгерушісі, әне-міне хатшы болып сайланады деп тұрған кез екен. Кім білсін... — деп күрсінер Түнғатар. — Анам да менің белсенді болған, ауылдық кеңестен облыстық мәдениет бөлімінің меңгерушісіне дейін өскен. Бұл кісінің түбіне мен жеттім бе, әлде өзі жетті ме... — деп дүдәмалданып ойланып қалар Түнғатар. — Мен ата-анамның жалғызымын... Әкем өлген соң, мамам менің қызмет бабында құлдырап төмендей беріпті, тұрақсыз тағдырға, өзгермелі қауымға, жалт бұрылып кеткен жолдас-жораға өкпелегені ме кім білсін. Қайтсең де солардың алдынан шығарам деді ме, кім білсін, мамам менің болашақта үлкен адам болуымды қалады. Музыка мектебіне де берді, сурет мектебіне де берді, математика мектебіне де берді, онжылдық бітірген соң, мені заң институтына сүйреді. Мен онда екі жыл оқып, ақыры қашып кеттім. Анамның денсаулығы содан бастап бұзылды. Бірақ әлі де болса үміті зор еді. Ол кісі мені комсомол комитетіне орналастырды, партия қызметіне дайындады, бірақ мен онда да бір жылдан кейін қашып құтылдым. Содан кейін анам мүлде аурушаң болып кетті. Мен өмірден жеңіл ғана шертпек алсам, ол мамамның басына шоқпар болып тиетінін мен қайдан білейін. Менің есіл-дертім тәлімгерлік, ұстаздық еді. "Қатардағы мұғалімнен өсіп адам болып кеткен ешкімді көрген емеспін",— деп анам байғұс зар еңірейтін. Ал мен сорлы ұстаздықтың алкоголигі болып алдым. Анам қой деді, мен қоя алмадым. Ақыры, міне... — Түнғатар солай күйініп, мұңайып тынар, сөзін күңіреніп аяқтар, ол әлі алда. Ол әлі кейін болатын жай, ал қазір Түнғатар тор көз дәптердегі жазуларды асықпай мұқият оқып шықты да, үн-түнсіз, аяқ жағына қол қойды.

	Екі әйел кешірім сұрай-сұрай үйден шыға берерде Түнғатар, пәкене бөлменің тап ортасында мәрмәр тіреудей тік тұрған қалпы:

	— Сіздерге шай да бере алмадым-ау. Қуыс үйді құр шықпа деген, тым болмаса нан ауыз тиіп кетіңіздер! деп, қинала күліп, қараңғы бұрыштағы жайдақ столдың үстінде тұрған тарелкадағы үзік-үзік нандарды бұларға әкеліп қойды. — Нан ауыз тиіңіздер!

	Содан кейін Түнғатар Лиманың көзіне тік қарады:

	— Мынау пікіріңіз... Түбі, өзіңізге зиян болып жүрмесін. Олар сізден басқа қорытынды күтеді. Ал сіз болсаңыз осы тұстарда мені қолдап кеткен тәріздісіз. Оныңызды аналар кешіре қояр ма екен? Әлі де болса ойланғаныңыз жөн, ана дәптеріңізді маған беріңіз, мен жыртып тастайын, сіз пікіріңізді қайта жазыңыз...

	— Ол не дегеніңіз?.. Ол болмайды.

	Лима өмірінде ілкі мәрте Түнғатардың көзіне тік қараған. Қарағаны құрысын, әлдебір үрейлі, қорқынышты дүние үстінен шыққандай, үстінен шыққанға өкініп қалғандай жалма-жан жанарын алып қаша берді. Үйден соншалықты асығыс атылып шыққанын есік алдында бір-ақ аңғарды. Өзінің түсініксіз қылығына ұялып та қалды. Қасына ере келген өгде мұғалима анша-мұншаға мән бере қоятын ұшқалақ жан емес еді. Соның өзі мұның бетіне күле қарап:

	— Өй, балам-ай, саған сонша не болды?! — деп қалды.

	Түнғатардың айтқаны рас екен.

	— Ана кісіге қол қойдырдым, — деп тор көз дәптерді Лима Күләйға ұсынғанда, оқу ісінің меңгерушісі дәптер соңындағы Ормановтың қолын көріп, сұп-сұр болып кетті:

	— Қарсылық жасамай, қол қойып берді ме?

	— Иә.

	— Ендеше...

	Күләй дәптерді алып, тап ортасынан қақ бөлді де, еденге лақтырып жіберді. Сөйтті де, өзі теріс қарап тұрып:

	— Біз оны сіздің пікіріңізсіз де шығарамыз! — деді.

	Сол күні Түнғатардың құдайшыл екені айтылып, екі сөзінің бірі құдай екені айтылып, Қызылжиде орта мектебінің тәлімгерлері түгел жиналған үлкен жиналыста "мұғалім «құдайдың жердегі өкілі" деген жаңсақ, саясатқа жат пікір айтқаны және ол пікірін бір емес, бірнеше мәрте қайталап айтқаны туралы жазылған арызға он бес адамның қолы қойылып аудандық партия комитетіне жеткізілген болатын.Бұны әрине, Лима білген жоқ, бірақ өзінің күні бойғы қинала отырып жазған пікір-қорытындысының көз алдында жыртылып, еденге ұшып түскенін көргенде ызаға булығып жылап жіберді.

	Түнғатардың тағдыры сол бір-екі күнде шешіліп те қалатын еді, бірақ тағдырды да тәлкекке айналдыратын адамдар бар емес пе? Таяп қалған мереке алдында Ұлжан мен Арасанбай дүкен аралап қайтуға "Жигули" мініп,Ташкент барсын. Сол арада үлкен универмагты қоршап документ тексерген милицияның қолына түссін, аты-жөні жазылып алған соң, қайда қызмет істейтіні анықталған соң, милиция қызмет кезінде қыдырып жүрген екі мұғалім туралы материалды аудандық партия комитетіне жіберсін. Енді өз отбасына қауіп төнген соң, Сәрсенбай бұл пәле көктен түскен жоқ, Түнғатардың кесірі деп білді де, аудандық оқу бөліміне барып, жалынғандай болып, оның ісін тоқтатып тастады.

	Іс тоқтағанмен, күл астында қоз қалған, жабулы қазан астында араздықтың, бітіспес жаулықтың шұбар жыланы қалған. Күләй екі күннің бірінде Ормановтың сабағына мұғалімдер жіберіп, комиссиядан комиссия жіберіп, дау-дамайдан көзін ашырмады. Түнғатардың сөгісі екі тоқсанда соңына жеткен.

	Ешбір комиссияның жұмысына Лима қатыспай қойды. Күләй бір-екі рет зорлап көріп еді, онысынан ештеңе шықпады.

	— Менің пікірімді сіз жыртып тастағансыз. Енді мені мәжбүрлемеңіз, — деп жас мұғалима қасарысып, көнбеген. Күләй да оған артық күш көрсете алмады. Қанша дегенмен, директордың келіні, Сәрсенбай да өз ошағының шырқын бұзғысы келмегендей.

	Мектептегі ең озық сынып — сегізінші "а" қаңтар айының каникул күндері Ташкент қаласына үш күн аралап қайтатын "жүлдеге" ие болған. Кеңшар бөлген екі үлкен автобусқа отырып, сыныптағы қырық бала Өзбекстанның астанасына сапар шекті. Оларды басқаратын Лима, барғысы келмеген еді, амал жоқ, өз сыныбы.

	Қаңтар айының төрті күні Ленин музейінің филиалынан шыға бергенде, Лима Түнғатармен ұшыраса кетті. Ол да өз сыныбын осында алып келіпті. Лима кейін білді: заңсыз алып келіпті. Сабақ үстіндегі ойын кезінде жиналған жиырма тиындардан біраз қаражат құрап, соның есебінен оқушыларын қыдыртып жүр екен. Түнғатарды көргенде Лима жүрегі зырқ етіп шошып кетті.

	— Сіз... Сіз... — деп төмен қарап тұрып қалған. Күніпе мың құбылатын, кейде түнеріп түн болып жүретін, кейде жадырап күн болып жүретін Орманов бүгін тым көңілді екен. Әлде ауылдан тыс үлкен қалада жүргендіктің салдары ма:

	— О-оһо! — деп, ай-шай жоқ, Лиманың білегінен қатты қысып ұстай алды. – Жүдә жақсы болды ғой, туысқанымды көргендей қуанып қалдым ғой!

	Лиманың нәзік білегі сынып барады, оны анау байқар емес, қолдары тастай екен құрғырдың. Келіншек аса сақ қимылмен, аса сақ ілтипатпен білегін тарта берген. Оны сезер Түнғатар жоқ, енді оң қолын Лиманың жаурынына салды.

	— Осы бар ғой, сіз бар ғой, менің туысқаным сияқтысыз.

	"Мына кісі ішіп алған ба? — деп ойлады келіншек, бірақ, оның ішімдік татпайтыны белгілі. — Өзінің бір шалқып тұрған сәті шығар, бетінен алып, көңілін қайтармай-ақ қояйын".

	— Иә, аға, сізге жол болсын!

	Түнғатар күле сөйлеп, Ташкентке қалай келген жағдайын түсіндірді.

	— Сіздің сыныбыңыз озат болғанда, менің сыныптарымның жазығы не? Күләй теріс қарайды екен деп, мен балаларымды өкпелете алмаймын. Біз де осында үш күн боламыз. Айтпақшы, сіздер қайда түстіңіздер?

	— Жыланзардағы көне сарай...

	— А?! Біз де сонда түстік емес пе? Ой, жақсы болды ғой,

	"Оның несі жақсы болды? — деп ойлады келіншек, Мына кісі қызық екен той. Ауылдан тыс жерде бала болып кете ме, қалай? Өзі аңқылдақ, ақ көңіл жан ба? Көбінесе түнеріп жүруші еді. Бірақ Күләй шіркін де түнертпей қоя ма? Басқан ізін андып, бұл сорлыны жындандыруға тақап қалған жоқ па? — Лима Түнғатарға сезіктене қарады. Осы байғұс соққы жей-жей, шалықтап кеткен жоқ па екен?" — Өз күдігі өзіне оғаш көрінді. Іле шала күліп жіберді. — Ой, аға, сіз қызық екенсіз ғой! Сіздің де жадырайтын кезіңіз болады екен ғой!

	— Сен де Күләйға ұқсап, мені түнерген албасты санайды екенсің ғой.

	— Жоқ, ол не дегеніңіз, аға?

	Сол күні кешке Жыланзардағы атам заманғы ескі і қонақ үйде Түнғатар Лимаға шай берді. Бір төсек әрең сыятындай бүйендей ғана бөлмеде еркек адаммен оңаша отыруға дәті шыдамай, Лима қасына екі қыз баланы ерте барды. Оқушылардың көзінше шешіліп сөйлесе алмады ма, қалай, Түнғатар мұның бетіне қайта-қайта үңіле қарап, күрсіне берді.

	— Мен осы қалада бір жылдай тұрғанмын, — деді ол, Ташкентті жақсы біледі екенсіз ғой деген Лиманың пікіріне жауап бергендей. — Менің әйелім... бұрынғы әйелім осында тұрады.

	Еркек кіндік намысқор болушы еді, әйелінен ажырасқан бөрікті: "Оны мен тастадым, әрең құтылдым, бөрі азығы мен ер азығы жолда" деп бөсіп отырар еді. Түнғатар өйтпеді, Түнғатар Лиманы таңғалдырды. Бейшара адамдай ыржалақтап, жалған күлді де:

	— Сенен түк шықпайды, енді сен өспейсің деп, үйдегі ыдыс-аяқтарды күл-талқан ғып сындырып, сылаңдап тайып тұрды ғой, жарықтық! — деді. Өзі күлген сыңай танытып отыр, көзі өлімсіреп, құты қашып кетіпті. — Мамам екеуі келісіп алғандай, сенен ештеңе шықпайды деген сөзді екеуі бір күнде айтып еді маған. Сол күні мен облыстық комсомол комитетінен арыз беріп өзім кетіп едім. Екеуі де оны кешірмеді ғой. "Өспейсің" деді. "Төренің қызымын, қадірімді білмедің" деуші еді Сана. "Тесік моншақ жерде қалмас" деуші еді. Менен кеткен соң, бір-ақ ай шыдапты ғой. Күйеуге тиіп алыпты.

	"Мына кісі қалай оғаш сөйлеп отыр... — деп Лима Түнғатардың бетіне таңырқай қараған. — Мынау оқушы балалардан қымсынар емес қой, бөгде жандарға сырын неге айтады? Түу, құдай-ай, ұят болды-ау!" — деп алғаш жігіт сөзін ұнатпай отырған, келе-келе жүрегі дірілдеп, тұла бойы суынып, жылап жібергенін келіншек байқаған жоқ.

	Түнғатар енді шын күлді:

	— Оу, Лима, сенің мұның не?

	— Ер азаматты өйтіп қорлауға болмайды ғой... Сіз де қызық екенсіз, оны бізге несін айтасыз... Сана дедіңіз бе, кім дедіңіз? "Алтын басты әйелден бақа басты еркек артық" деген емес пе қазақ. Ер азаматты өйтіп қорлауға болмайды той! — Үнсіз аққан көз жасын дәсорамалмен сүртіп отырып, Лима күлген болды. — Ендігәрі ондай пәлені айтпаңызшы Мен сенбеймін. Қайтер екен деп бізді сынағаныңыз шығар

	— "Бөрі арығын білдірмес, сыртқа жүнін қампайтар", егер мен сөйтсем, сен мені түсінер едің. Өз жарамды өзім ашып көрсеттім, сен мені түсінбедің.

	Бөлмеде оқушы қыздар отырғанын Түнғатар енді аңғарған тәрізді. Ол екеуіне де барлай қарап, сынай қарап, ақырып күрсініп қойды.

	— Бұлардың да алдында қандай бұралаң жол жатқанын кім білсін. Зерделеріне түйе берсін, зияны жоқ.

	"Неткен бақытсыз жан!— деп ойлады Лима. — Келбетіне қарасаң, нардай жігіт, жүрегі тым нәзік, өзін өзі аямайды. ал балаларды жақсы көреді, оқушылар да бұл дегенде ішкен асын жерге қояды. Не ғажабы бар? Балалар сезімтал ғой, ал үлкендер мұны неге жек көреді? Бұл дегенде бәрі неге тұтасып, бірлесе қалады?. Түсініксіз жай. Менің жолым жіңішке, менен қандай қайыр, қандай көмек? Арыздан арыз көзін ашырмай қойды. Күнде тексеру, күнде сөгіс, әйелі тастап кеткен, қызмет бабымен өсе қоймадың деп анасы күйіктен төсек тартып жатыр. Менің жолым жіңішке, менен қандай қайыр, менен қандай көмек?"

	Бүйендей бөлме торт адамға тар еді, соны желеу етіп, екі қыз кетпекші болды, бірақ Лима оларды жібермеді.

	— Жоқ, жоқ, бірге қайтамыз! Отырыңдар, — деді. Өзінің кеткісі келмеді. Күйреп отырған нардай жігіттің маңдайынан сипап, жұбату сөз айтқысы келді. "Бұның анасына, әйеліне мансап керек болыпты ғой. Шын тәлімгер, талантты тәлімгер — ол да мансап емес пе? Мансаптың көкесі емес пе? Ал Түнғатар нағыз ұстаз. Қалыпқа сыймайды ол. Өзінше жол тапқысы келеді, қателессем де, өз жолыммен қателесейін деп ойлайды, өңгелер сонысын кешірмейді. Адамдар гүлдер тәрізді, өсімдіктер тәрізді мың-мың түрлі болғаны жақсы емес пе? "Маған ұқсамағанның бәрі — мансұқ" деген түсінік қайдан шыққан? Бірдей киініп, бірдей жүріп, бірдей ойланатын адамдар... Ылғи шөп, ылғи сабан... Бұл жігіттің жазығы — басқаларға ұқсамайтыны".

	Есік тықылдады. Доп-домалақ басын айнадай ғып алдырған, мәйкешең, тізесіне қарай түріліп кеткен шолақ қара шалбары бар, жалаң аяқ өзбек жігіт кіріп келді:

	— Тағы да шай әкелейін бе?

	— Әкеліңіз.

	Анау жігіт оң қолымен жүрегінің тұсын басып, сәл иіліп шығып кетті.

	Ұзақ отырып қалыппыз-ау... — деп Лима орнынан қымсына көтеріле берген.

	— Тағы бір самаурын шай тауысайық! — деп күлді Түнғатар. Қайдағы жоқты айтып, үшеуіңнің іштеріңді пыстырдым. Енді мен сендерге сайқымазақ ойын көрсетейін бе? Өлең айтып берейін бе?

	Түнғатардың көңіл күйі күрт өзгерді. Нан салған оюлы легенді босатып алды да, дабыл қаққандай екі қолының саусақтарымен әдемі қағып отырып, өзбекше өлең айтты. Әжептәуір даусы бар екен. Айқайсыз, күшке салмай, .. нақышына келтіріп айтты. Ән — белгілі көңілді ән, бірақ Түнғатардың орындауында қайғылы, мұңды болып шықты. Содан кейін ол анекдотқа көшті. Күлдіргі әңгімені де жақсы айтады екен. Лимадан бұрын оқушы қыздар мәз болды. Өздерін өздері ұстай алмай, қымсына күліп бастаған, ақырында іштерін басып, көздері жасаурап, төсекке домалауға дейін барған.

	Лиманың сыныбы ауылға қайтар күні Ташкентке "Жигулимен" Арасанбай келген, "оқушылармен бірге боламын, олардан бөлек жүруге хақым да жоқ" деп Лиманың жалынғанына көнбей, қояр да қоймай, келіншегін өз машинасына отырғызды. Оқушылар мінген үлкен қызыл "Икарустың" соңынан мама биенің соңынан ерген құлыншақтай қызыл "Жигули" тұмсық тіреп қалыспады.

	Ташкентке бір күн кейін барған Түнғатардың сыныптары бір күн кейін қайтты.

	Әне-міне дегенше, каникул күндері де аяқталып, үшінші тоқсан басталып кеткен. Үшінші тоқсанның бірінші күні үлкен жанжал қайта бұрқ етті. Күләй Ормановтың сабағына екі мұғалім жіберді, даудың басы содан басталған.

	Үшінші тоқсанның бірінші күні таңғы сағат сегізде басталатын бірінші сабаққа тексерушілер келеді деп кім ойласын. Түнғатардың да көңілінде ешқандай күдік жоқ, өткізетін сабағына іштей дайындалып, дағдысы бойынша, үлкен дәлізде біраз толғанып тұрып, кіндік түбіне қатқан жұдырықтай мұзды ғана сезініп, көпшілік алдына шығатын артистей қобалжып, сыныбына кіре бергені сол екен, қарлығаштың ұясына кіріп кеткен екі үлкен қарғадай болып, артқы партада екі мұғалімнің жарбиып отырғанын көрді. Бірі — Көшербай деген ән пәнінің мұғалімі, темекі мен арақтан жүзі сарғайып кеткен, жапалақ тәрізді жұқа да жеңілтек егде кісі. Екіншісі — дене шынықтырудан сабақ беретін аузы толған темір тіс, сөйлегенде көпіріп сөйлейтін, қызыл көз, жуан Көлікбай деген ауылдағы атақты арызқой.

	Әлгілерді көргенде, бар ынтасы өткізетін сабағына деп түйіліп, шабыттанып, толғанып келген жігіт маңдайына соққы тигендей есікті айқара ашқан күйі көздері шатынап тұрып қалған. Өзін ұстамды, жер қозғалса, қозғалмайтын сабырлы жігіт санайтын Түнғатар не болғанын түсінбеді:

	— Өй, сен екеуің мұнда неғып отырсың?

	— Бастықтар жіберді.

	— Тоқсанның бірінші күні қандай тексеру?

	— Оны бастықтардың өздерінен сұраңыз.

	— Жарайды, бастықтар жіберді делік. Ал сонда сен екеуің орыс тілі мен әдебиетінен не білуші едіңдер?

	Оқушылар алдында өзі іспетті мұғалімдермен осылай сөйлескеніне Түнғатар қысылып-ақ тұр. Бірақ ызадан қаны қайнағаны соншалық, өзін өзі тежей алмады. Көлікбай жұрттың бәрін кекете сөйлейтін, өзінен басқа адамды менсінбейтін пасықтау жан екенін Түнғатар білетін. Енді сол шіркін бұған бұқа көздене қарап, темір толған аузынан түкірік шаша сөйлеп, бұйрық айтты:

	— Сіз ондай дауды қойыңыз, Орманов жолдас, біз халтураға жол бермейміз. Халтурам ашылып қалады деп қорқып тұрсың ғой, кәне, баста сабағыңызды, біз тыңдаймыз, көреміз, керек болса, көкеңді танытып жібереміз!

	Сол сөздерді естігенде, сыныптағы отыз екі бала әлдекімнен пәрмен естігендей, бірден орындарынан қарғып тұрды. Бірден орындарынан қарғып тұрып, бәрі бірдей соңғы партадағы отырған екі мұғалімге қадалды:

	— Біздің ағайға дікеңдейтін бұлар кім еді?

	— Лақтырып тастайық өздерін! — деген ашулы сөзді кім айтқанын Түнғатар андай алмай қалған.

	— Кәне, сыныптан шығындар! — деп айқайлап жіберген өз үнін де алыстан естігендей болған. Қолдарын сілтеп, аузы көпіріп Көлікбай әлдене айтқан болар, бұл ештеңе естіген жоқ. Нық-нық басып келді де, екі мұғалімді желкелерінен алып, лақша сүйреген күйі коридорға бір-ақ лақтырды.

	Содан Түнғатар өзін өзі баса алсын. Қалшылдап, дірілдеген қалпы, терезе алдына барып, сыртқа мелшиіп қарап тұрып қалған. Сынып жым-жырт. Оқушылардың өзіне деген ықыласын бұл желкесінен сезгендей, солармен тұтасып, бірігіп кеткендей.

	— Ағай, соларды қайтесіз, солар үшін ашуланып қайтесіз?— деген дауысты естігенде, оны кім айтты деп и өзінен-өзі сұраған да жоқ, бүкіл сынып қосылып, бір хормен айтып тұрғандай сезді. "Айналайын қарақтарым-ай, сендер де әлі талай қорлық көресіңдер-ау, сендердің де алдарыңнан да әлі талай көлікбайлар шығар-ау!" — дегенде, алқымына әлдене түйіліп, көзінен жас шығып кетердей қысылды.

	Арада бес-алты минут өтті ме, өтпеді ме, әлгі екі мұғалім, соңында, бетінен қаны қашып сазарған Күләй кіріп келді.

	— Бұл не деген бассыздық! Енді сіздің мұғалімдерге қол жұмсауыңыз қалып еді! Қазір акт жасаймын, мына оқушылар түгел куәгер, осылардың бәріне қол қойдырамын!

	Сырттан мұғалімдер кіргенде, жай мұғалім емес, оқу ісінің меңгерушісі кіргенде орындарынан қарғып тұру оқушылардың міндеті болса да, бұл жолы класс міз бақпады. Қорғанбай деген бұйра бас, сүйкімді бала терезе жақтан үн қатты:

	— Біз қол қоймаймыз! Біз ештеңе көргеміз жоқ.

	— Әй, сүмелек, саған не жоқ, ей? Кеңес өкіметін жеп-жеп түрмеге түскен әкеңнің артынан кеткің кеп тұр ма?

	Күләйдің шаңқылдаған даусын гүр еткен сыныптың үні тұншықтырып тастады. Әлгі сөздердің оғаш та әбес естілгені сонша, сыныптағы бар бала бірден айғайлап жібергендей. Түнғатар ызаға булығып, ештеңе айта алмай, орындыққа отыра кетті. Өйтпеген күнде Күләйды да тік көтеріп, дәлізге лақтыруы мүмкін еді. Оның сол ниетін сезгендей, оқушылар парталарынан шығып, топтана тұтасып келіп, Күләй мен анау екеуін кеуделерімен итеріп, дәлізге ығыстырып тастады.

	Дау осылай басталған. Сол күні үлкен жиналыс болды, ауданнан тағы да өкілдер келді. Оныншы "б" сыныбында өткен бұл оқиға оқушылардың мұғалімдерге қарсы шыққан көтерілісі деп бағаланды. Көтеріліске дем берген, себепші болған Түнғатар деп қаулыға анық жазылды. Келесі күні аудандық партия комитетінің екінші хатшысы, аудандық ішкі істер бөлімінің бастығы, аудандық оқу бөлімінің меңгерушісі – үшеуі келіп, тағы да жиналыс өткізді. Үшінші күні Қызылжиде орта мектебінің белсенді мұғалімдері аудан орталығына шақырылды. Төртінші күні аудандағы барлық мектептің белсенді мұғалімі аудандық партия комитетінің үлкен залында жиналды. Жиналыстан жиналысқа өткен сайын, оныншы "б" сыныбында болған оқиғаның мәні күшейе берді, түймедей іс түйедей сипат таба бастады. Көп кешікпей "Қызылжиде оқиғасы" деп айдар тағылған мәселе облыстың барлық мектептерінде талқыланып, ондай бассыздыққа, ондай саяси соқырлыққа жол бермеудің шаралары белгіленіп жатты. Шатақ шыққан күнгі жиналыста бүкіл ұжым бір адамға жабылып, соны мансұқ еткеніне мәз болды ма, қалай, Лима шыдай алмай, сөз сұрап ортаға шыққан. Бірақ ағынан жарытып ештеңе айта алмады.

	— Бұларыңыз дұрыс емес қой, бәріңіз жабылып, не жазығы бар?! — деуге ғана шамасы келді. Булығып жылап жіберген соң, сол қылығынан ұялып, залдан мүлде шығып кетуге мәжбүр болған. Сол күннің ертеңіне, қайдан тарағаны белгісіз, "Ташкентке барғанда Түнғатар мен Лима бір бөлмеде ұйықтап шығыпты" деген өсек бұрқ ете қалсын. Жайшылықта бұған жағымпазданып сөйлейтін, бетіне тік қарауға батпайтын күйеуі сол күні өлердей мас болып келді — батылдыққа ішкені белгілі — бұл өз бөлмесінде сабаққа дайындалып, кітапқа шұқшиып отырған, Арасанбай есікті теуіп ашып, сойған түлкідей ыржиып күліп келіп, мұның жіңішке мойнын желке жағынан сығымдап ұстады:

	— Мойындайсың ба?

	Лима ештеңеден хабарсыз еді. Арасанбайдың мына қылығына таңғалғаны сонша, қалай түсінерін білмей, не дерін білмей, желкесіне батып бара жатқан күйеуінің қолын қатты қағып жіберіп, орнынан көтеріле берді:

	— Сіз... не деп тұрсыз?

	— Мойындайсың ба деймін? — Арасанбайдың жылтыр қара жүзіне мысқыл күлкі жараспайды екен. Жылап тұрған адамдай өңі бұзылып кетеді екен. — Мойындайсың ба деймін?

	— Нені?

	— Сайқалдығыңды.

	Мына шағын бөлме әуелі жиырылып, тарыла түскендей болды да, іле-шала қабырғалар бір-бірінен алыстап, төбе биіктеп, көк аспанмен жалғасып кеткендей болды. Лима тұрған жерінде сылқ ете құлап түскен. "Сайқал" деген сөз құлағына жаңғырығып естіліп, сонау аспан астынан жеткендей болған. "Сайқал, сайқал, сайқал! Мына кісі не дейді?" Лима осы күнге дейін Арасанбайға сіз деп сөйлейтін. Әлі де болса, сол ілтипатынан айырыла алмай:

	— Сіз не дедіңіз? — деуге ғана шамасы келді. Арасанбай мастықтың салдары болар, әйелінің талып түскеніне қарамады:

	— Өтірік қылымсуын! — деп еденде жаңа туған еліктің құралайындай ғана болып бауырынан бүгіліп жатқан келіншегін бүйірден бір тепті де, бөлмеден шығып кетті.

	Сол күні сұмдық әңгімені Ұлжан да естіп келген екен. Бірақ ол сенер-сенбесін білмей, дал болып отырса да, аулаға ыржалақтай басып кіріп келе жатқан қайнысын көріп, оның жамап пиғылын сезіп, ауыр денесін көтере алмай, сүйрелеңдей тұрып, отау үйге ол да барған. Әйелін теуіп тастап, үйден шыға берген Арасанбайдың алдынан тап болды.

	— Әй, айналайын-ау, қарағым Әппағым-ау, сен ондай дақпыртқа сене берме, күнім! Мәселенің ақ-қарасын анықтап алайық, сабыр ет, күнім, — деп қайнысын құшақтай алды. Арасанбай жеңгесін қатты сыйлайтын. Ол кісіні көргенде, мастығы сәл айыққандай болып, өзінің әлгі қылығына, ұялғандай болып, мұрын астынан міңгірлей берді:

	— Мен тигем жоқ, мен тигем жоқ! Өзі құлап түсті! Суық су әкелейін деп бара жатыр едім...

	— Ойбай-ау, мынау не дейді? – Ұлжан шошып кетіп, кабинет бөлмеге тұра ұмтылды. Еденде бүрісіп жатқан келінін көргенде, өлік көргендей айқайлап жіберді:

	— Ойбай, бетім-ай, мынау не пәле, Құдай-ай, Құдай, бұл не сұмдық, жүгір, ойбай, су әкел!

	Арасанбай тәлтіректеп барып пияламен су әкелді. Ұлжан келінінің бетіне суық су бүрікті. Лима көзін ашып алғанмен, абысынын танымаған сияқты.

	— Сіз не дедіңіз, Арасанбай?

	Арасанбай есік жақта состиып тұрған. Енді Ұлжан қайнысына бұрылды:

	— Әй, Әппағым-ау, сен мына балаға бірдеме деп қойып ма едің?

	Арасанбай ежірейіп, күлген болып түр.

	— Жоқ, өзі ғой құлап түскен...

	— Құлап түссе, жаның ашымай ма? Басын сүйемейсің бе? Бөлмеден шыға жөнелгенің не сасқаның? Өзіңнің жарың ғой, бұл да біреудің сендей мәпелеп өсірген баласы емес пе?

	Ұлжан жеп-жеңіл келінін тік көтеріп, тақтаға жатқызды

	— Қарағым-ай, құлыным-ай! Басың айналып кетті ме? Әлде мына жаман өзінше еркексініп, қатты бірдеңе айтып қойды ма?

	Лима басын шайқады.

	— Су беріңізші, жеңеше! Жүрегімнің тұсын уқалаңызшы. Ұлжан келінінің өкпе тұсын ақырындап мыжғылай бастады.

	— Жүрегің қысыла ма, немене?

	— Ауа жетпейді.

	— Ой, күнім-ай, жарығым-ай. — Ұлжан енді қайнысына қаттырақ сөйледі. — Өй, шіркін, неғып тұрсың состиып? Телефон соқ, анау ауруханаға, тез жетсін де.

	Арасанбай мүлде айыққандай, түзу басып сыртқа шығып кетті. Ұлжан келініне ұрлана, сыбырлай сөйледі:

	— Аяғың ауыр емес пе еді, қарағым?

	Лима ұялып, көзін жұмды.

	— Білмеймін, жеңеше.

	Дәрігерлер келді, Лиманың қан қысымын өлшеген болды, укол салды, жарытып ештеңе айтпады, Ұлжанның сұрақтарына міңгірлеп жөнді жауап бермеді.

	— Жатып тынықсын, тыныштық қажет... - деді де кетіп қалды.

	Ұлжан келінін төсек салып жатқызды, сорпа беріп терлетті, түйе жүн қызыл көрпесін мұқият қымтап:

	— Ал енді демал, қарағым, ештеңе ойлама, тынық, — деп шығып кеткен. Босағаға сүйеніп, бұқакөзденіп тұрған қайнысына:

	— Сен де бар енді, келіннің мазасын алма!— деп өзімен бірге ала кетті. Шығып бара жатып Лимаға қайта бұрылды! — Ештеңе ойлама, қарағым!

	Ойланбау қайда. "Осы мені құртатын, менің түбіме жететін ой болар! — Қос көрпе тым ыстық екен. Лима Ұлжан көріп қоймасын дегендей, есік жаққа алақтай қарап, қос көрпенің бірін ұрлана сыпырып, мұқият бүктеп, бас жағындағы тумбаның ішіне жинап қойды. Содан кейін бусанып тұрған ыстық табанымен суық еденді сулай басып барып, бөлменің есігін іштен кілттеді: — Анау қасиетсіз енді мұнда кірмейді!

	Лима тұрмысқа шыққалы бірінші мәрте күйеуі туралы жаман ойлағаны. Бұл өзін өзі қорлап, Арасанбайды ылғиақтайтын, ылғи мақтайтын, "қарапайым жігіт, қарапайым жан,.ақкөңіл, ешкімге зияны жоқ, түтінін түзу ұстап отырған еркек, қолынан келгенше еңбек етеді, жолдас-жораларының көңілін қалдырмайды" деп, кейде бір өрекпіген көңілін, өртене бастаған жүрегін өзі басатын. "Мен де осылар сияқты қарапайым қазақтың келіншегі... мен де осылар сияқты і қарапайым адам бола білсем, сол жетпей ме? Ей, Лима, сен ендігі жерде еркелікті таста, дүниеге кітап көзімен қарауды қой, күнбе-күнгі қарапайым тіршілік — нағыз шындық сол, енді сен сол шындыққа табынасың. Ендігі жерде сенің Құдайың да сол — қарапайым, күнбе-күнгі тіршілік. Көзіңді романтиканың шелі басқан. Өмір деген ұлы хирург, сенің ішіңдегі сол шелді сылып тастады. Енді сен қазақтың көп келіндерінің бірі ғанасың. Енді сен әкең мен шешеңнің алдында бұлғақтаған әздек емессің, төрт ағаңның алдында сылаңдаған әулиесі емессің" деп Лима өзін өзі қанша кемірді, өзін өзі зорлап табыт тезге салмады ма. Енді, міне, сөйткен Арасанбай, бұған жалынып, жалпаңдап, нан тастайтын иесінің алдында құйрығын бұлғаңдататын күшіктей жағына қарайтын Арасанбай оңашада, екеуден-екеу қалғанда, арқанды уқалап берейінші, аяғыңды уқалап берейінші, башпайларыңды тазалап берейінші" деп құл болып отыратын Арасанбай, енді бұған сорақы сөз айтты. Құлап жатқан жерінде бүйірінен тепті.

	"О, жексұрын! — деп ойлады Лима. — Адамның аласы ішінде деген осы екен ғой. Қанша айдан бері сыр бермей келген, сырты ғана сау, іші дау, сырты бүтін, іші түтін, ып-ылас, жиіркенішті жан екенсің ғой. Менің не жазығым бар еді? Сайқал дейтіндей мен кім едім? Менің бойымнан өзің күтпеген, өзің күдеріңді үзген қазынаңды тапқанда қандай қуанып едің. Балаша мәз болып едің ғой. Осы күнге дейін ішіп алсаң, достарыңа соны қайта-қайта айтып, күпініп жүрген жоқсың ба? Ендеше, мені сайқал деуге қандай хақың бар? Менің пәк жаным, менің пәк тәнім сенің асыл олжаң емес пе еді! Соңыңнан сөз еріп келді деп, мен саған күдіктене қараушы едім, бірақ "менікі иттік болған екен" деп өзің де талай мойындаған едің ғой!"

	Лима кей кезде күйеуінің түр-тұлғасына өзі байқамай, ұзақ-ұзақ қарап қалатын. Сонда ойлайтын: "Несі бар дейтін, — аяқ-қолы бүтін, қайыстай қатқан қара демесең аузы-мұрны орнында, басы-көзі түгел... Еркек адамның сұлу болғаны неге керек. Бақа басты жарым болса жетеді, көркемдік әйелге жарасады, ер адамға іскерлік қана керек. Ошақ басы, от қасында аға болып отырса "жетеді" дейтін. Енді қазір өзін өзі жұбатып, өз көңілінде зорлап, әшекейлеп салған суреті быт-шыт болды. Лиманың көз алдына ұзын шашы желкесіне түскен, маңдай шашын қасына дейін жеткізіп, дөңгелектеп қиып қойған, ала көз, үшкір мұрын, жайын ауыз, крем жаққан қайыстай жылтыр қара.. ыстықта ақ көйлек, қара костюм киіп жүретін, костюмінің төс қалтасынан үлкен ақ тарақ, авторучканың басы көрініп тұратын, сирақтары талтиған, қамыт аяқ, өзіне жараспайтын биік өкше қара туфли киген жігіт келіп тұра қалды. "Менің пір тұтып жүрген Арасанбайым осы, байым осы! Бай... Бай десе, бай екен той! Келді де, балағат сөз айтты. Құлап жатқан жерімнен бүйіріме тепті. Мен енді мұныңды кешіре алмаспын!"

	Келіншек күйеуін ұзақ даттады. Ақырында, шаршады ма, қалай, әлде соңғы кезде көндіккен дағдысы жеңді ме, қалай, енді басқа Лима, көнбіс Лима бас көтере бастады. Көнбіс Лима әлгі асау Лимаға ақыл айта бастады. Жөн aйтa бастады. Маңдайынан сипай отырып, жуасыта бастады. "Сен қызықсың, — деді анау Лима мына Лимаға. — Қазақтың қай қатыны күйеуінің тепкісін көрмепті. Ішіп келген еркек не демейді, бетіңе тік қарап, бір сөз айтты екен деп, Құдай қосқан қосағыңды мансұқ еткің келе ме? Қой, қарағым, әйел адамның басына нелер келіп, не кетпейді! Басында табиғат жаратқанда, әйелді қорлық үшін жаратқан. Көнсін деп, төзсін деп жаратқан, тауқымет тартсын деп жаратқан. Тәкаппарлық саған жараспайды, Лима! Бетегеден биік, жусаннан аласа бол, күйеуіңнің алдында жатып жастық, жайылып төсек бол. Ол әлі сені талай балағаттайды, Ол әлі сені талай ұрады да, таяққа да жығады. Көресің әлі, көнесің әлі".

	Ұлжанның манағы "аяғың ауыр емес пе?" деген сұрағы есіне түсті. Жүрегі тіпті мүздап сала берді. "Аяғың ауыр болса, аяғыңа тұсау түсті дей бер. Енді саған, Лима, көкірек көтеру жараспайды. Енді сен ешқайда кете алмайсың. Әулеттің намысын аяққа баса алмайсың. Әулет намысына, әулет арына тәңірдей табынып әкең мен шешең отыр, әулет арына тәңірдей табынып ағаларың жүр, ендеше, сен құтырма, көңіліңе кісен сал, қиялыңды қапасқа қама. Арманыңды аспаннан іздеме, жеміңді жерден тер. Сен аққу емессің, сен мекиен тауық қанасың. Қанатың бар, рас, бірақ ұша алмайсың. Соны мойында, мойында да көн".

	Лима, әлгі сөздердің әсері болар, орнынан тұрып барып, іштен жапқан есікті ашып қойды. Тап осы сәтте Арасанбай кіріп келсе, бұл оған әлгі сұмдық сөзін, әлгі сұмдық қылығын да кешірер еді. Бірақ Арасанбай жуырда келе қоймады. Бұл кезде Арасанбай үлкен үйде ағасы мен жеңгесінің екі жақтап айтқан ақылын үнсіз тыңдап, басын тұқыртып, малдас құрып, көздерімен еден шұқып отырған.

	— Ол сөзге мен өз басым сенбеймін!—деген Сәрсенбай. —кім шығарса да, біздің досымыз емес. Бізге жақсылық тілеген адам емес, Ормановты жек көретінім рас, ол оңбаған адам,жауыз адам. Күләй дұрыс айтады, оның көздегені менің орным, өзі бұрын мықты-мықты қызметте болған көрінеді, әкесі мен шешесі де оңай жерде істемепті. Кәтталардың баласы – бұл да кәтталықты көздейді ғой. Оған мен сенбеймін, бірақ келінімді жамандыққа қимаймын, ондай адам емес сияқты.

	— Ол не дегенің, Құдайым-ау! – деп Ұлжан шықты. — Осы келініміздің аяғы ауыр ма деп қалдым. Мұндайда көңіліне қаяу түсіруге болмайды, сен, Әппағым-ау, еркек еркекпін деп келіншегіңе қопаңдай берме. Жұрт не демейді, ақ қарасына жетіп ал, сұра өзінен, тексер, анау жауыз... Орманов деген пәлені айтам, ол ешкімді аямас. Келініміз алданып қалды ма, кім білсін. Ташкентке жалғыз жібере қойып, өзіңнен де бар, қайным. Әппағым-ау, өзің бірге барсаң, машинаңмен апарып, бірге жүріп, бірге қайтатын едің ғой.

	— Сол кезде әлгі Норильскіден Рафик досым келіп қалмады ма! Соның шаруаларымен шыға алмай қалмадым ба? Арасанбай көздерімен еден шұқылаған қалпы мұрнының астынан міңгірлей сөйлеп отыр. — Рафик келіп қалмағанда, мен оны Ташкентке өзім алып баратын едім, қасында болатын едім, анау пәленің артынан қуып барарын кім білген!

	Сәрсенбай ұзақ ойланды. Тікірейген шаштарының арасына семіп қалғандай жіңішке әйели саусақтарын жіберіп, кедір-бұдыр бас терісінің әр жер, әр жерін қасып алды. Содан кейін ойлана тіл қатты:

	— Сол ит біздің келіннің соңынан әдейі қуып бармады ма екен? Әдейі бізді масқара қылып, жұрт бетіне қарағысыз еткісі келмеді ме екен? Одан ондай қара ниетті күтуге болады.

	— Е, қойшы, — Ұлжан ернін сылп еткізді. — Сен де не болса, соны айтып... ол сондай арам болса да, біздің келін көне қоя ма екен?! Бәрің сондай арамсыңдар, еркектер. Әйел байғұсқа жаппайтын жалаларың жоқ. Жанаса кетсе, жабыса қалады деп ойлайсыңдар. Ол да біреудің бұлалап өсірген қызы емес пе, ол да біреудің алақандарына салып мәпелеген адалы емес пе. Сыртынан ғайбат сөз айтуға ұялмайсыңдар ма? Жә, қойыңдар! Сен де, Әппағым, татулас келіншегіңмен. Барып, кешірім сұра.

	Түннің бір уағында үлкен үйден шығып, өзінің отауына беттеген Арасанбай аула ортасында состиып ұзақ тұрды. Содан кейін бірден барып, келіншегінен кешірім сұрауға көңілі дауаламады. Сыртқа шығып, иығына жамыла салған ағасының сеңсең қара тонын қымтана түсіп, биік жағасын көтеріп алып, біраз уақыт көше кезді. Жерде қар жоқ болса да, кәдімгідей қара суық бар. Мастығы айығып, денесіне діріл жүгірді. "Менікі дұрыс емес, — деп ойлады ол. Келіншегінің әдемі, назды қылықтары көз алдына келді, соңғы кезде ол бұған еркелеп сөйлейтінді шығарған. Бірдеңе айтардың алдында "мен бар ғой" деп бастайтын, "саған бар ғой, дүкеннен бар ғой, носки алып келдім" деп күле сөйлейтін. "Сен бар ғой, Арасанбай, нашар адамсың" деп күлетін. "Сен бар ғой, маған бар ғой, түк әпермейсің" деп назданатын. Ондайда бұның жаны шырқырап кететін. Бұл ауданға барып, дүкендерді аралап, әйеліне ұнайды-ау деген қымбат киімдерді, алтын сақина, алтын сырғаларды көзімен сүзіп көп жүретін. Әбден таңдадым, әбден ұнаттым дегендерін алып келіп, оңаша қалған сәттерінде қысыла тұрып, төмен қарап тұрып, келіншегіне ұсынатын. Рафик сияқты қалталы достары бұл үйленгелі екі рет келіп, екі жолы да өз алдына үй болып бөлек шыққаныңа қосқаным деп мол-мол ақша берген. Соған бұл екі жолы да алтын сырға алып, өз атынан Лимаға ұсынған. "Рафиктің тартуы еді" деп әйеліне айтпады.

	Сондайда Лиманың күле қарағаны ғажап. Оймақтай еріндері керіле тартылып, әппақ тістерін көрсетеді, үлкен көздерін әдейі сығырайтып, күлімдей қарап:

	— Сен бар ғой, Арасан, сен өте мырза адамсың, бірақ сонша ақшаны, сен бар ғой, қайдан табасың? Қайдан табатыныңды айтпасаң, табыс көзін айтпасаң, мен бар ғой, бұл сыйлығыңды бар ғой, алмаймын! — деп бәлсінеді.

	Ондайда Арасанбай ұрлығым ашылып қалды-ау деп қымсына қоймайтын.

	— Әкеден қалған мал ғой... Жақсы әкенің аты жаман ұлға қырық жыл азық деген емес пе? Мен әлі қырыққа келгем жоқ, әкеміздің өлгеніне бес-алты-ақ жыл... Ол кісі бұл маңайдағы ең беделді адамдардың бірі болған! — деп екіұшты жауап беріп, сиырқұйымшақтандырып доғаратын сөзін. Лимаға бұл жалынатын, жалбарынатын, жағымпазданатын, бірақ сыйлығын алдырмай қоймайтын.

	— Мен бар ғой, мен де бақуат әулеттің ұрпағы едім, бірақ... — деп күмілжитін Лима. Сендер... — сөзінің аяғын жұтып қоятын.

	Жерде қар жоқ болса да, ауада қара суық бар, сеңсең қара тон тұла бойын жылытқанмен, жіңішке сирақтардан өтіп барады, аяқ киімі де жеңіл әрі жалаң бас, құлақтарын, аузын биік жағамен қымтай түскенмен, өткір жел берекесін алып барады.

	"Сөйткен Лима! — деп ойлады Арасанбай, пікірін одан әрі саралап, жүйелеп жалғастыра алмады. Өзінің іңірдегі қылығы есіне түсті. Әкесінің құны қалғандай ішкені есіне түсті. Ауылдағы жалғыз дүкеннің сатушысы — өзінің жолдасының әйелі, сау етіп келген бес-алты мұғалімге өзінше жақсылық жасап, үйдің арт жағындағы қойманың есігін ашып берген. Сонда бұлар жәшіктердің үстіне отырып, мұздай араққа ыстық ықылас қойған. Кезек-кезек сыйласып, жігіттер бір-бірден көк мойын алған! Көкпеңбек болып бүріскен саусақтарымен көкпеңбек шөлмектің мойнынан қылқындыра қысып, көкпеңбек қырлы стақандарға құстырған. Екі-үш тостан кейін-ақ Арасанбай қасындағы сыбайластарына күдіктене қарады. Анау масқара сөзді бұлар естіген жоқ па екен деп қуыстанды. Тағы бір тостан кейін олар оған мүсіркей, мазақтай қарайтынына көз жеткендей болды. Отыз екі тістің арасынан шыққан сөз отыз екі рулы елге тарайды деуші ме еді, қалай еді, бұлар естімеді деймісің, біледі ғой, әзірше сыр сақтап отыр ғой. Олар ештеңе айта қоймаған соң, Арасанбай жолдастарына өзі тиісті.

	— Сендер неге үндемейсіңдер? — деді. — Арамсыңдар! — деді. — Мені мазақ қылғыларың келеді! — деді.

	Сыбайластары сонда да сыр бермеді.

	— Өй, Арасанбай, саған не көрінді? — деп мұның бетіне таңырқай қарасты.

	— Ә, түсіндім! — деді бірі. — Кешегі жиналыста Ормановқа қарсы сөйлемеді деп отырсың ғой. Ол байғұсты соққылай бергенде не өнеді, айтатындар айтты емес пе?

	— Әй, мына мен сөйледім ғой, сөйлеп бердім ғой әкесін танытып, екі аяғын бір етікке тыққан мен емес пе? – деп өзеуреп шықты екіншісі.

	— Әй, қойшы, біздің алдымызда батырсынып отырсың, ол жерде міңгірлеп сөйлей алмадың ғой! — деп мысқылдай күлді үшіншісі. — Көкесін танытқан мен, сен емес, сені ол бір сөзбен қағып тастады емес пе, ал мен сөйлегенде басын жерге тұқыртып, бір уыс болып бүрісіп отырып қалғаны қайда.

	— Неге екені белгісіз, кекірейген сол немені суқаным сүймейді! — деп төртінші мұғалім шырт түкірді. – Сол тәкаппар арамызға қалай кіріп кетті өзі? Әй, Сәрсеке-ай, ақкөңіл ғой сенің ағаң. Өзі барып сүйреп кепті ғой. Жерлен, көктен қуылған алапес періні.

	"Өздеріңе де сол керек!" деген сөз айтылды ма, айтылмады ма, айтса — кімнің аузынан шықты, сол жағы анық емес. Бірақ тап сол арада, тап сондай кекесін лебіз бас көтергендей болған. Арасанбайдың жыны содан қозған. "Өздеріңе де сол керек!" деді-ау,— біледі екен ғой, иттер, білсе де сыр бермей отыр екен ғой, иттер! Мен сендердің әкелеріңді танытайын" деп ойлаған шығар. Әйтеуір, айқайлап, боқтық айтып орнынан қарғып тұрғаны есінде, ал Лимаға айтқан улы жебедей лас сөзімен талып түскен әйелінің бүйірінен тепкені қазір тіпті анық есіне түсті. "Менікі дұрыс емес — деп ойлады ол, — қазір барып кешірім сұраймын. Достарым да маған күлген жоқ, мен өзім мас болып қалған..."

	Солай деп шешіп, үйіне қарай қайта бұрылған. Бірақ үйіне жақындай бергенде, көңіліне әзәзіл сиқыр пікір ұрланып кірді. "Әй, жаман неме, жауыр аттай қиралаңдап "жауыр аттай қиралаңдап" деген сөзді кеше жиналыс үстінде мұның бетіне тік қарап тұрып, бұның бетіне жиіркене қарап тұрып Түнғатар айтқан. "Жауыр аттай қиралаңдап, ол жаманға не жоқ-ей!" деген, бұл сөз сұрап, мінбеге шыға берген. Сонда бұл жауыр ат, ол арғымақ! "Тапқан екенсің... қаңғып келген, Өзбекстанға сыймай келген алаяқ, жан-жағын жалмап жеген қу бас, мен саған көрсетемін. Осы бір ашудың сеңі соғып өтті де, Арасанбай есеңгіреп қалды. Келіншегінен кешірім сұрамақ ниеті қара дауыл көтерген сексеуілдің ұлпа гүліндей лезде ғайып болды. Тұла бойы ыза мен кек кернеп, кітап оқып отырған әйелінің үстіне кіріп барғаны сол. Әйелінің көзілдірік киген кейпі бұған күдікті көрінгені сол. Екі сөзге келмей, әй-шәй жоқ, сайқал деп айқайлап жібергені сол, талып құлап, дүниеге жаңа келген еліктің құралайындай иіріле бүрісіп жатқан келіншегін бүйірге теуіп жібергені сол.

	Аулаға кіре беріп, Арасанбай тағы да қалт тұрып қалған. Тағы да әлгі әзәзіл пікір бері келіп, мұның жылы кеудесінен жылы орын тапты. "Қатынға сенуге болмайды, — деп ойлады бұл, — тегін айтпайды, анау иттің баласы Ташкентке әдейі барған. Екеуі алдын ала келісіп алған. Екеуі де орыс тілінің мұғалімі, екеуінің оңашада орысша сөйлесіп отырғанын көргендер бар. Кейде, тіпті, ағылшынша да сөйлесіп отырғанын көргендер бар. Сонда бір-біріне не айтқанын кім білсін? Оңашада келісіп те үлгерген шығар, иттің балалары! Біздің әулетті қорлап, әруақ атқырлар, біздің әулетпен ойнауға болмайды, ауыздарың қисайып кетеді әлі, ауыздарыңды аруақ қисайтпаса, мына мен қисайтамын! Сәрсенбай көкем айтады ғой, біз киелі әулеттің балаларымыз!"

	Сол қарқынмен, сол қаһармен дәлізге кіргенде, дәліздің еденін нық-нық басып, ойып жібере жаздаған. Сырттан күйеуінің кіріп келе жатқанын және оның ашулы келе жатқанын Лима бірден сезді, бірден сезді де, төсектен қарғып тұрып жатқан қалпы, бусанған табандарымен суық еденді сулай басып барып, есікті іштен кілттеп үлгерді.

	Арасанбай есікті алдымен қатты тартып қалды, содан кейін қатты-қатты соқты, содан кейін тепкіледі, содан кейін Лиманың атын атап шақыра бастады.

	— Мен ғой, мен! Аша ғой! — деп жалынып көрді. Жылы-жылы сөйлеп, арбап көрді, ағылшын кілті мықты екен, есік те мықты ағаштан қиылған еді. Былқ етпеді. Содан кейін жігіт айқайлады, қайтадан есікті тепкіледі. Сыртқа шығып, терезені соққылауға ағасы мен жеңгесінен қаймықты. Бір кезде әбден мысы құрыған соң, еденге отыра қалып, есіктің жақтауын мысықша тырмалады, шертті, барабандатты, "ендеше, мен бүгін ұйықтамаймын, саған да ұйқы бермеймін сайқал!" — деп кіжінді.

	Лима болса, бүркеніп жатып, бар өшін екі көзінен алды. "Не жазығым бар еді, Құдай-ау, мұндай ауыр сөз еститіндей не кінәм бар еді?" — деп күйінді. Өткен өмірін, әсіресе осы ауылға келгелі өмірін, осы үйге келін боп түскенгі өмірін сараптап, жіліктеп көрді. Ешбір айып таппады. "Тәнім түгіл жаныма шаң жуытпайтын мен емеспін бе, қалай ғана дені барып, маған анау сөзді айтады. Тым құрыса түсіндірсе екен өлтірсе де айтып өлтірсе екен! — Лима сәл ойланып қалды. — Есікті ашсам ба екен? Арасанбайды кіргізіп алсам ба екен? Маған тағар кінәсі не екен, біліп алсам ба екен деп бір толқыды. — Бірақ мынау ызалы, өшіккен қалпында кіріп келіп өлтіріп тастамасына кім кепіл?"

	Лима таңның атуын күтті. Таң атса, қайнағасы мен абысынына мұңын шақпақ. "Лима асықты екен" деп, қараңғы түн сейіле қоймады. Дәліздің еденіне отырып алып шала мас жігіт есіктің жақтауын мысықша тырмалауын қоймады. Бозарып таң атқанша келіншектің кірпігі айқаспады. Күңіреніп, өзін өзі қажаумен болды. "Қай ниетімнен таптым? Адам болып, біреудің ала жібін аттаған сәтім болып па еді, тірі пендеге көрсеткен қиянатым жоқ еді, қандай сұмдыққа қалдым?"— деп күйзелді.

	Таң атып, қараңғы сейілсе, күн сәулесімен бірге, жарықпен бірге әділеттік орнайтын тәрізді еді. Бірақ бұл бірінші түн ұзаққа созылған сұмдықтың алғашқы қас-қағым сәті ғана екен. Сол күннен бастап, адам айтса сенгісіз оқиғалар отау үйдің оңаша түкпірлерін жайлап алған.

	Арасанбай түк білмегендей, түк көрмегендей, ештеңе істемегендей, жуынып, киініп, дастарқан басына барады ағасы мен жеңгесінің алдында екі көзімен еден шұқылап отырады, содан кейін бір шаңырақ астында өмір сүріп жатқан төрт мұғалім кішігірім жұлдыз шоғындай топтасып, мектепке бірге барады. Әрқайсысы өз сабағын беріп, өз міндетін атқарып, кешке үйге келеді. Кешкі дастарқан басында да көбінесе сөйлейтін Сәрсенбай мен Ұлжан ғана. Екі жас үлкендердің алдында сыр бермейді, үлкендердің айтқан ақылын, үлгісін тыңдап, тамақтарын ішіп болған соң, үнсіз тұрысып, отауларына кетеді. Бұл үйдің ыдыс-аяғын жинайтын да Ұлжанның өзі.

	Даулы жиналыстан соң екі күн өткенде, аудандық оқу бөлімінің бұйрығы шығыпты. Мектеп тәртібін өрескел бұзғаны үшін, оқушыларды мұғалімдерге қарсы айдап салғаны үшін, өз пәнін жөнді білмейтіндігі үшін, тәлімгерлік қабілеті жоқ болғандығы үшін, тұрмыста азғындап, әйелін тастап еткені үшін және ол қылмысын қоғамдық орындардан жасырғандығы үшін Орманов Түнғатар Қызылжиде мектебінен алыстатылсын депті. Ол бұйрықты Күләй үлкен үзіліс кезінде мұғалімдерді жинап, оқып берген және оқып қана қоймай, бұл жолы жұрт көзінше, Түнғатардың көзінше, өзі барып, үлкен дәліздегі оқушыларға арналған хабарландыру тақтасына асықпай, мұқият шегелеп қойды. Түнімен көз ілмей, басы айналып, маужырап, мұғалімдер бөлмесінің ең артқы бұрышында өзімен өзі болып отырған Лима бұйрық оқылған соң, Түнғатарға мүсіркей қарапты. Анаужігітте өң-түс жоқ, бұрынғы өр көкірек, тәкаппар қалпынан айрылған, кіп-кішкентай болып шөгіп қалған сияқты."Дегендеріңе жетіпсіңдер! — деп төмен қараған қалпы міңгір етті де, мас адамдай теңселе басып, бөлмеден әрең шығып кетті. — Бұл байғұстың жазығы не? — деп ойлады Лима. — Өз пәнін жақсы білмейді деген жала ғой! Орыс тілін де, әдебиетін де бір білемін деген қазақ сондай-ақ болсын. Оқу бағдарламасын бұзды десе — оны әлі анықтау керек емес пе? Жұрттың бәрі неге бір қалыптан шыққандай, бір-біріне ұқсас бола беруі қажет? Осындай да бір тәсіл, Орманов қолданып жүргендей бір тәсіл тәлімгерлік жүйеде жүрсе, артық па? Оны да байқап көрген жөн емес пе? Ол өзін-өзі ақтамаса, оқушыларға зиян келтірсе, талқыға салып, тіпті, сонда жауып тастауға болады ғой!"

	Жиналыс болса, Лима осы пікірлерін айтар еді, бірақ қазір Орманов бөлмеден шығып кете салысымен, мұғалімдер бір-біріне қарауға беті шыдамағандай, бір-бірінен көзін жасырғандай, төмен қарасып, біртіндеп сыртқа шыға бастады. Лима жұрт соңында кең кеңседе жалғыз қалған. Ол өзі туралы, өзі мен Ормановтың арасында былапыт байланыс бар деген сұрқия өсекті білмейтін, сондықтан да Орманов қайта кіріп келгенде, бұл оның алдынан қарсы шықты.

	— Аға, сізге обал болды, түсінемін! — деді. — Сабақтарыңызға қатыстым ғой, бәрі дұрыс, бәрі жон. Бірде-бір орыс тұрмайтын мынандай ауылда, мүмкін, сіздің тәсіліңіз ұтымды шығар. Мен оқытқан сыныптың балалары, мысал үшін, сіздің балалардан орыс тілін әлдеқайда төмен біледі. Тіпті, білмейді! Бүгін үйреткеніңді ертең ұмытып қалады. Себебі, оны мен мойындаймын, менің сабақтарымның өмірмен байланысы жоқ, бала жанына тамыр жаймайды. Сізді мен мойындауға жақын едім. Енді кетіп бара жатырсыз... — деді.

	Сол сәтте бөлмеге Күләй кіріп келген. Кіріп келген де, әдейі екеуінің жынына тигісі келгендей, тимекші болғандай, өзінің көк мәуіті жапқан жалпақ столын айналып барып, өзінің бастықтық орнына отырды. Ештеңеден қымсынар емес, жорта қағаз қараған болып, міз бақпай сіресіп қалды.

	Лиманың әлгі сөздеріне жауап беру өз кезегі екенін сезгендей, Түнғатар Күләйға жасқана қарап алды да, шала білетін ағылшын тіліне жүгінді:

	— Сіз бұларға ұқсамайсыз, — деді ол, қинала-қинала керекті сөзін әрең тауып. — Сіз Островскийдің "Күн күркіреу" драмасының бас кейіпкеріне ұқсайсыз.

	Лима күліп жіберді. Оның да ағылшыншасы онша мықты емес еді, бірақ сонда да мұқият сөйлеп, ойланып, толғанып сөз тере тұрып, бір-екі сөйлем айтуға жарады:

	— Мен туралы пікіріңіз тым жоғары екен! — деді. — Әрине, рақмет, бірақ мен сіз ойлағандай емеспін, мен осылардың бірі ғанамын. Әйтпесе, сізге көмек берер едім ғой. Айтпақшы, "Заманынан тым озып кеткен адам оңбай сүрінеді" деген ағылшынның мақалын білесіз ғой. Сіздің халіңіз сол сияқты ма деп ойлаймын.

	— Жоқ, жоқ! — Лиманың сөздері, дегенмен, Түнғатарға ұнап қалса керек, жанына майдай жақса керек, соны ол жасыра алмады, ризашылықпен күліп жіберді. — Мен алыс озып кеткендіктен сүрінген жоқпын, мен бұларға ұқсамаймын, бірге ішпеймін, қонаққа бірге бармаймын, өздері құсап өсек айтпаймын, өздері құсап топ-топқа бөлініп, айтыспаймын, арыз жазыспаймын. Мен бұлар үшін жұмбақ жанмын. Жабылып кеткені сондықтан. Әйтпесе, бұлардың өз арасы да белгілі ғой. Бірін бірі атарға оғы жоқ, бұларды біріктіріп тұрған мен ғана, осыдан мен кетейін, осы ауылдың жігіттері өзді-өзімен ұстасып, ит болады әлі-ақ.

	Лима мен Түнғатардың түсініксіз тілде сөйлеп кеткені Күләйдің жынын келтірді. Не істерін білмей, күйінгені сонша, орнынан қарғып тұрып, кішкентай жұдырығымен көк мәуіті жабылған столды бір қойды:

	— Прекратить! Доғарыңдар, кәне! Екеуің туралы ел тегін айтып жүрген жоқ екен, бәсе! Енді сендер менің көзімше сөйлеулерің қалып еді!

	Лима Күләйға үрке қарады. Онсыз да үлкен көздері шытынап кеткен.

	— Апай... сіз...

	— Апай дейді еще, ұятсыздар! Менің көзімше келісіп жатырсыңдар, осы арада мен жоқ болсам, мына кеңседе, сүйісуден тайынар емессіңдер ғой, бұзылғандар!

	Әлгі әзірде ғана жүні жығылып, бүрісіп, кішірейіп қалғандай болған Түнғатар Лимамен сөйлескен соң, жаңадан жадырай бастағандай еді, енді мына Күләйдің айқайы шыққанда қайтадан жардай боп үлкейіп өсіп, шабатын арыстандай қаһарланып кетіпті:

	— Әй, кәрі қайыс, не деп тұрсың, әй? Сотталып кетсем де, лақтырамын қазір терезеден!

	Өмірде соншалықты қатал, міз бақпайтын берік Күләйдің жұрт сезбейтін бір сыры — қорқақ еді. Айтысқа, бет жыртысуға мықты болғанмен, кәдімгі жұдырықтан зәресі қалмайтын.

	Көкпеңбек боп түтігіп, түнеріп алған Түнғатар өзіне қарай асықпай қадамдай бастағанда, Күләй шыңғырып жіберіп, бөлмеден атыла қашты. Түнғатар күліп жіберді. Бірақ бұл масайраған күлкі емес, әбден амалы құрыған, әбден жеңілген, жүйкесі тозған адамның күлкісі еді.

	— Осындайлармен қалай күресерсің! — деп күрсінді ол. — Табандарында бүрі жоқ, жаныңды қорлайды, өздерінде жан жоқ, тәніңді тоздырады, өздерінің тәніне шыбын жуытпайды. Зытқанын көрдіңіз бе?

	— Бар пәле осы кісіден! — деді Лима. — Мені де әлдеқашан жеп қоятын еді, қайнағамыз директор болып қана жанымыз қалып жүрген жоқ па?

	Сол күні түнде Лима тағы да ұйықтай алмады. Іңірлік ішіп, төртеуі бір дастарқан басынан көтерілген соң, Лима тезірек келіп, өзінің кабинетсымағына жасырынған. Есікті іштен кілттеп алған. Арасанбай ел жатқанша бір-екі мәрте келіп, әрі-бері жұлқып тартып көрген. Содан кейін өз жайына кеткен сияқты еді, бұл сабағын әзірлей, біраз кітап оқып, енді ұйықтамақ болып шамды өшірген кезде, кешегі тықыр басталды. Есіктің жақтауын мысық тырнады. Содан кейін саусақтарымен барабан соқты, анда-санда бірдеңе айтып, есікті теуіп қалды. Содан кейін қайтадан тырнайды. "Еркек болып, бұл шіркін неге айқайламайды деп ойлады Лима. — Балта алып келіп, есікті неге шаппайды? Мына қылығы не, мұны қалай түсінемін, мұны қайтіп кешіремін? Еркек деп жүргенім ез бе еді? Еркек пе деп жүргенім мысық па еді!"

	Лима орнынан қарғып тұрды, барып есікті айқара ашып тастамақ болды, әлгі пікірлерін қатты-қатты айтып тастамақ болды, бірақ есікке жете беріп, қайта бұрылды, жүрегі дауаламады. Қорыққандықтан емес, басқа бір түсініктер мұны ұстап қалды. Ол күш күйеуіне деген жиіркеніш сезімі екенін Лима кейін ұғар. Ал сол мезетте ол төсегіне қайта келіп жатып, ұйықтамақ болған. Бірақ азғана мезгіл тыныш тапқан Арасанбай кенет есікті теуіп жіберіп, әлденені міңгірледі де, қайтадан босаға тырнауға кірісті. Ең қиыны Лима үшін ең азабы сол болды: анау тына қалады, енді кеткен шығар деп, жайланып көзін жұма бергенде, сандыққа тышқан кіріп кеткендей түсініксіз тықыр басталады, содан кейін тырнау басталады, содан кейін әрі-беріден соң мысық болып мияулап, ит болып үретін өнер шығарды. Түннің бір мезгілінде Лима тіпті шыдай алмаған соң, төсектен қарғып тұрып, есікке тұра ұмтылған. Бірақ тағы да есік ашуға батылы бармады, жылап жіберіп, босағаға сүйеніп ұзақ тұрды Дәліздегі Арасанбай тық-тық басып кетіп қалғандай болғанда келіншек қайта келіп орнына жатты, әбден жүйкесі тозып болдырған, көзі енді іліне берген, сарт еткен соққыдан оянды. Есік теуіп тұрған күйеуі екенін білді. Енді тағы да есік тырнау, мысық боп мияулау, ит болып ырылдау басталды. Лима шам жағып, тұрып отырды. Кітап оқып, өзін-өзі алдандырмақ болған, ештеңе шықпады. Таң атса екен, күн шықса екен деп тілеген. Арасанбайдың кешегі қылығын қайнағасы мен абысынына айта алмап еді, енді бүгін аянбаспын деп кіжінді. "Ағаға айтсам, жынын қағып алатын шығар. Жеңешеме айтсам, ұрсып, ақылын айтып, тоқтатар",— деп үміттенген. Таңның атуын асыға күткен.

	Бірақ Лима асықты деп, түн қараңғысы сейіле қоймады. Терезе бозарып, бөлме іші алакеуім тартқан кезде тағы тық-тық басып, Арасанбай сыртқа шыққан сыңай танытты. Содан кейін ұйықтап кетті ме, қалай, әлде әбден талықсыған тәні талып кетті ме, қалай, бажылдақ сағат шашын жұлып ойбайлаған бейбақ қатындай бөлме ішін басына көтеріп, ойбай салғанда бір-ақ оянды.

	Екі түн ұйықтамаған Лима денесі дел-сал, көздері қып-қызыл, шала жуынып, ұқыпсыз киініп, сәресіге отырғанда, Арасанбай, түнде ештеңе істемегендей, момақан қалпында, дастарханның бір шетіне ол да келіп жайғасты. Лима күйеуінің жүзіне кінәлай да таңырқай қарады.





ҮШІНШІ ТАРАУ

	Күндіз мектепте, сабақ арасында Лима күйеуіне жолығып, сөйлеспекке бірнеше мәрте қасына таяна берген. Бірақ бір ғажабы, бұл таяна бергенде, Арасанбай бұрылып кетеді, бұған ешбір ашуы да жоқ тәрізді, сәл күлімсіреп қарайды да, көздерін бұрып әкетеді. Кешке дейін күйеуін оңаша ұстай алмаған соң, әбден титықтаған келіншек, іңірлік тамақтан кейін, Арасанбайды оңаша сөзге өзі шақырмақ болған. Бірақ, кешкі асты ағасы мен жеңгесінен бұрын ішіп болған жігіт тез тұрып, сыртқа шығып кетті. Бұл да тез орнынан көтеріліп, іле-шала аулаға беттеген, сөйтсе, күйеуі ағасының сеңсең тонын киіп алып, көшеге ұзап үлгеріпті. Ақыры ұйқы бермейді екен, екі түн көрсеткен қорлығын қайталайтыны белгілі, сондықтан не де болса тәуекел, келсін, ұратын болса, ұрсын немесе сөзге шақырайын, маған қояр кінәсі не екен деп, Лима бүгін есікті жаппай, сол ашық қалдырған. Стол басында кітап оқып отырып, ұйықтап кеткен екен, әлдебір тықырдан шошып оянып, басын көтерсе, сағат он екілер. Жүрегі мұздап, Арасанбайдың кіріп келуін күтті. Бірақ анау есіктің ашық тұрғанын көрсе де, ары-бері сенделіп, дәлізде ұзақ жүріп алды. Ұйқысы әбден ашылған келіншек іштей ширығып, қандай жазаға болса да бас тігіп, күтіп отыра берді. Бұл сорлының маған тағар кінәсі сол сонау ауылда, өз ауылымда қалған менің өткен шағым болса, оған неге күдіктенеді? Пәктігіме көзі жеткен жоқ па еді? Басқа қандай айып тақпақ?" Соны ойлай-ойлай үш күннен бері көңілі дал болып, миы шағылып біткен. Енді бұған ойланудың өзі қиын еді.

	Дәлізде жарты сағаттай әрі-бері жүріп алған Арасанбайдың әр қадамы мұның тәніне, жанына біз тыққандай тұла бойын түршіктіре берді.

	Айқайын салып, ойбайлап жылап, шашын жұлып, дәлізге қарай тұра жүгірсем бе деп енді оқтала бергенде, ашық тұрған есікті қатты теуіп лақтырып, бөлмеге Арасанбайдың өзі кіріп келді. Қайыстай қатқан өңінен ешбір ашуланған табы байқала қоймады. Келді де, бұған бұқа көздене қарап ұзақ тұрды. Содан кейін естілер-естілмес үнмен ернінің ұшын ғана жыбырлатып:

	— Рас па? — деп сұрады. Лима ештеңе ұққан жоқ.

	— Не рас?

	— Сөйткендерің рас па?

	— Сөйткендерің деген не? Кімдер?

	— Сен екеуің.

	— Кім екеуіміз?

	— Анау қанішер екеуің.

	— Ол кім?

	— Мүләйімсуін, әкеңнің!.. Кәне, мойында!

	Кенет Арасанбай келіншегінің білегін бұрап түрып, шымшып алды.

	— Айтасың ба, жоқ па?! — Енді ол Лиманың тамағын, төсін бірінен соң бірін, үн-түнсіз тұрып, шымшып бұрай берді, бұрай берді. Мұндайды күтпеген келіншек алғаш абыржып қалған, келе-келе бұл да ерегісіп, тісін ашпай қасарысып отырып алды. Анау енді сөзді қойды. Бұның бар денесін, қолға ілінген жерін шымшып бұрай берді, бұрай берді. Жайшылықта нәзік Лима өз бойында бұғып жатқан мұнша қайрат бар деп ойламапты. Анау қанша қорлан ауыртып шымшып бұраған сайын, бұл тіпті ерегескендей көндігіп, өзін өзі зорлап төзе берді, шыдай берді.

	Ақырында Арасанбайдың өзі жалықты ма, әлде шаршады ма, тахтаға барып отырды. Отырды да, бұған алакөзденіп жалына қарап, мама бермей қойған анасына мұңын шаққан нәрестедей, бейшара үнмен:

	— Рас па? — деп және сұрады. Сұрап отырған жоқ жалынып отыр.

	Лима енді тіпті оған тіл қатудың өзі артық деп санады Теріс қарап, терезеге бұрылған күйі, бедірейіп, семіп қалған.

	Әйелінің үндемегені, мұны кісі құрлы көрмегені намысын қоздырды ма, қалай, Арасанбай екі қолымен бетін басып еңкілдеп жылай бастады:

	— Иттің ғана баласы-ау, менен қандай жамандық көрдің, неге менің көзіме шөп саласың! Бүкіл ауылдың алдында мені неге масқараға қалдырдың! — деген сөздерді үзіп-жұлып айтып, мұңын шақты. Орыс сыныбында оқыған Лима "көзіме шөп салдың" деген сөздің мағынасын түсінген жоқ, сондықтан ол сөздерге мән берген жоқ.

	— Ә, үндемейсің бе? — деп орнынан екілене қарғып тұрды Арасанбай. — Мойындағаның ғой, иттің ғана баласы, айт кәне!

	Содан кейін ол қайтадан шымшуға кірісті. "Бұл неге мені шымшиды, неге ұрмайды? — деп ойлады Лима. — Еркек екенің рас болса, өлтіріп салмайсыңба, шашымнан сүйреп сабамайсың ба?" – Солай деп күйеуіне айтпақ болған, бірақ әлдебір түсініксіз құдірет мұның аузын ашырмады. Онымен сөйлес, сөйлеспе тіл қатып қайтесің, ол сенің лебізіңді естуге татымайды дегендей, әлгі құдірет күш мұны буындыра берді. "Мейлі бұрап шымши берсін, жаман неме, ұрсам, сотталып кетем қорқатын болар, көгерген тәнімді ертең мен ешкімге ашып көрсетпейтінімді білетін шығар. Қолынан келгенін істесін, өзіме де сол керек! Қарапайым жігіт деп, осылардыкі жөн деп, осылардың дәрежесіне көтеріле алсам, адамгершіліктің биік сатысына шыққаным деп, өзімді өзім зорлап әкеліп, осы мына хайуанның қолына бермеп пе едім, құшағына салмап па едім?! Ал, Лима, тартатын тауқыметіңді тарт енді! Өзің тарт, үнсіз тарт, әкең мен шешеңе, ағаларыңа, ел-жұртыңа мұңыңды шаға алмайсың енді, сау басыңа тілеп алған сақинаң. Көнесің. Көнбесең, өлесің. Ажалың сенің осының қолынан шығар немесе осының тілінен шығар. Әлі көресің алда".

	Аяғы талды ма, немене, тақтаға барып отыра қалғанын келіншектің өзі байқамаған, сол сәтті пайдаланып, Арасанбай бұны итеріп, төсек үстіне жықты да, оң аяғымен кеудесін басып тұра қалды:

	— Мойындайсың ба, жоқ па?

	"Нені?" деп сұрағысы келген, бірақ тағы да аузын аша алмады, шалқасынан құлаған күйі безеріп жата берді Содан кейін Арасанбай оны шашынан уыстап ұстап тарта көтеріп, тақта үстіне қайта отырғызды. Содан кейін, бұл үндемей қойған соң, одан да жалықты ма, немене, асықпай тұрып, келіншегінің жауырынын жапқан қалың шашын екіге бөлді де, алқымынан айқастыра орап әкеліп өз шаштарымен өзін буындыра бастады.

	— Мойындайсың ба, жоқ па? Иә деші, мен саған тимеймін, мойындасаң болды, үйден шығамын да кете беремін. Мойындасаң болды, мен сені ұрмаймын да, сенімен ажыраспаймын да, бұрынғыша тұра береміз. Бірақ мойындашы.

	"Нені мойындаймын, мен бейбақ? — Лиманың есіне Қасқатай түсті. — Бірақ ол байғұспен арамызда ештеме болған жоқ қой, мен оны жаныммен сүйдім, ол мені жанымен сүйді бірақ тәніміз біздің адал қалып еді ғой. Бұған керегі сол ма, бұның күдігі сол ма?"

	Бозарып таң атқан кезде Арасанбайдың есі кіргендей, осы мен не істеп қойдым дегендей, бұған үрке қарап, шошына қарап отырды да, кенет:

	— Анауың мектептен қуылды, енді сен де артынан кететін шығарсың! — деп мырс етіп күлген болды, бірақ күлкісі жеңілген дұшпанын табалаған дандайсу күлкі емес, әлсіздігін мойындаған бейшара күлкі боп шықты. Бұл үндемей қойып соң және де ұзақ уақыт келіншегінің денесін, білегін, санын бұрап шымши берді, шымши берді. Ақырында айтты: Осыдан осы үйден кетіп көр, біздің әулеттің намысын аяққа басып көр, шашыңнан сүйреп апарып, Сырдың суына тұншықтырып өлтіремін. Ал анауыңмен байланысты қоя алмайды екенсің, мен білмейтін, ел білмейтін амал тап!

	Лиманың миы шың ете қалды. "Енді түсінікті!" — деп түйді ол. — Мынау байғұс мені Түнғатармен байланыстырады екен ғой! Ей, жәндік-ай, мен ұрлық жасай алмаймын ғой, соны неге түсінбейді бұл? Мен тіпті Түнғатарға ғашық болған күннің өзінде, жанымды берсем де, тәнімді бермеймін ғой, соны неге түсінбейді бұл? Ұрлық, ұрлық менің қолымнан келмейді ғой, соны неге түсінбейді бұл?".

	Осы бір түйдектеліп келген ашу-ойды айтып-айтып тастаса, жаны жай тауып қалардай. Бірақ әлгі сол түсініксіз құдірет күш мұның аузын ашырмады, сөйлеуге ерінетін тәрізді.

	Бозғылт таңның сүт сәулесімен қуқыл тартқан екі бейне бір-біріне үнсіз қарап, бір-біріне үнсіз қадалып, мәнсіл мағынасыз қадалып, ұзақ отырды. Ақырында, Арасанбайдың жүйкесі шыдамады ма, қалай, бар жұмысымды тындырдым дегендей, орнынан асықпай тұрып, асықпай басып, жайбарақат бөлмеден шығып кетті. Үшінші түнді ұйқысыз өткізген келіншек ауырдым деп жатып қалғысы келген, бірақ ұяты жібермеді. Салдырап қалған аяқ-қолдарын жинай алмай, ілби жүріп әрең жуынды, сүлесоқ отырып әрең киінді, қалыптасқан заңды бұзбай, қара шаңырақ астына барып, қайнағасы, абысыны, күйеуі болып отырып (бұл үйдің салтында балаларды бөлек бөлмеге тамақтандыратын), ішетін сәресіге кешікпеді. Мұның өңін көргенде, Ұлжан байғұс быртық саусақтармен майлы сандарын соқты:

	— Өлә, бетім-ай! Қарағым-ау, саған не болған, ауырып отырсың ғой! Қой, сен бүгін сабаққа барма, мен де бір-екі сабағымды сен үшін садаға қылайын. Жүре ғой, қарағым, төсегіңе жата ғой, қарағым.

	Өңешіне келіп қалған өксікті Лима әрең басты. Жылауға ұялды. Бірақ мына абысынының жанашырлық сөздері жүрегін елжіретіп жіберген. Мұңын шағып, ағыл-тегіл жыласа ғой. Күйеуінің үш күннен бері көрсетіп келе жатқан қорлығын жасырмай айтса ғой. Бірақ Лима бұл арада да аузын аша алмады, ештеңе айтқысы келмеді. Қайнағасы да бұған ашулы ма, қалай? Жайшылықта ырқылдап күле беретін, күліп отырып, ауыз жимай сөйлей беретін әдетін жоғалтыпты. Ішіне әлдебір сыр бүккендей, бұған тіке қараса, сол сыры ашылып қалатындай,теріс айнала береді. Арасанбай момақан, ұяң қалпы, малдас құрып, айқастырып алған аяқтарының басына қарайды. Қыстық қалың ботинкасының ұшынан әлдебір құпия жазу оқып отырған тәрізді. Түндегі жауыз Арасанбай мен мынау мүләйімсіген Арасанбайдың арасында ешбір байланыс жоқ дерсің, екеуі екі басқа жан дерсің. Тап қазір Лима мынау отырған қара қайыс жігітке, қанеки, табанымды жала" деп аяғын созса, анау шіркін күмілжіп кідірмес еді. Оның айтқанын мүлтіксіз орындап, құлшына құлдық білдірер еді. Лима соны сезіп отыр.

	Ұлжанның денесі қандай ауыр болса, мінезі де сондай тиянақты. Айтқан бетінен қайтпайды. "Сен ауырып тұрсың, жатып ал" деді, енді соны орындатпай тынбайды. Дастархан басынан ол әуелі өзі көтерілді, күрсіне түсіп, быртық қолдарымен дастархан шетінен таяна беріп, әуелі бір тізесін, содан кейін екінші тізесін жазып, әрең көтерілді де, мұның сөзін естімегендей қыбырсыз отырған келінін еңкейіп келіп иығынан сүйемелдеп, көтеріп тұрғызды.

	Кәне, жүр, қарағым. Бүгін жұмысты қой, қарағым. Лима жастыққа басы қалай тигенін ғана біледі. Осы қазір ғана көзі ілініп кеткен сияқты еді, оянса — стол үстіндегі бажылдауық сағат түскі бірді көрсетіп түр. Азғана сәт өзінің қайда жатқанын ұмытып, өзінің бұл кездегі халін ұмытып, бұрынғы Лима, бұрынғы бақытты Лима, бұрынғы ерке Лима болып оянды. Кеудесін керген қуаныш бар ма, немене. "Yш түннің өшін бір-ақ алыппын-ау!" — деп жымиды. "Үш түн" деген сөздер өздерімен бірге "Арасанбай" деген сөзді ілестіре келді. "Арасанбай" деген сөз үш түнгі қиянат, қорлықты есіне түсірді. Әлгінде ғана жадырап, жарқырап оянған көңіл лезде қара түнек қапастың астында қалды. "Ұйықтап алғаным қандай жақсы! — деп ойлады келіншек. — Ана сұмырай бүгін түнде де маза берер деймісің. Ұлжан жеңешеме де мұңымды шаға алмаспын, не деп айтамын. Мына көк ала қойдай денемді қалай көрсетермін. Әкем мен шешеме, ағаларыма хат жазып, мына қара пәледен құтқар десем, олар келер-ау, алып кетер-ау, бірақ намыстанып, қайғыдан өліп кетуі де мүмкін ғой. Олардың көңіліне қаяу салғанша, не болса да, өзім көтерейін".

	Сырттан салдырлай сөйлеп Ұлжан кіріп келді. Дала суық болса керек, отау үйдің пешін жаққан болар, қолында көмір салатын қара шелек, үстіңде кір-қожалақ күпәйкесі, аяғында галошсыз үлкен пима.

	— Ии, қарағым-ай, ояныпсың ғой. Екі бетіңнің ұшына қызыл жүгіріп, әйәй қалпыңа келіпсің, күнім-ай, жарығым- ай. Қазір, қазір...

	Ұлжан қайта шығып кеткен, коп кешікпей, бір леген тамақ алып келді. Кесе толған кеспе көже, тандыр нан, оттан жаңа түскен ақ шәйнек.

	— Әлденіп ал, қарағым. Енді мен мектепке барайын, бүгін менің төрт сабағым садаға кетті, ауыстыра қоятындай ешкім табылмапты. Ұят шығар, жеп отырған нанымыз ғой. Жұмысқа барайын, сенің де сыныптарың босып жүрген көрінеді. Орыс тілінен беретін де ешкім қалмады ғой. Орманов байғұс...

	"Орманов байғұс, — деп ойлады Лима, — жұмыстан қуылды, сыныптарына да кіре алмай жүрген шығар. Бірақ ол қайсар жан ғой, ешқайда кете қоймас, қаша қоймас".

	Ұлжан кеткен соң, Лима басын көтеріп отырып, аздап тамақ ішті. Содан кейін бойына аз да болса қуат құйылғандай, тұрғысы келді, киінгісі келді, мектепке барғысы келді.

	Ол сөйтті. Бүгін ол кешегідей іздеген жоқ, онымен тіл қатысып, мұншама өшігуінің, мұншама қорлауының себебін енді сұрағысы да келмеді. Бұл бүгін көңілі алаңдап, басқа біреуді іздегендей, орыс тілі мен әдебиеті болатын өзінің сыныптарын тапсырма беріп отырғызып, Орманов сабақ беретін сыныптарға барып жүрді. "Мұғалімдерің қайда" деп балалардан сұрай алмады. Оқушылардың қабағы қату екен, мұны жақтырмайтын тәрізді көрінді. Мұғалімдер бөлмесіне қайта-қайта кіріп, кездескен ұстаздардан "Орманов қайда" деп сұрағысы келген. Бірақ ол ниеті сөлекет екенін сезді. Онсыз да пыш-пыш өсек барын кешегі Арасанбайдың қылығынан аңғарып түйген. Сонда да мұның көңілі мұның еркінен тыс, мұның еркіне бағынбай, Ормановты іздей берді. Әлдене айтқысы келді. "Мені бір түсінсе, сол ғана түсінер,— деп ойлады келіншек. Іле-шала өзін-өзі кекете мұқатты:— Мұңыңды шағардай ол сенің кімің еді?!"

	Қанша басқанмен, көңіл құрғыр өрекпи берді. Соңғы сабақ аяқталып, балалар үйді-үйіне тарап, мұғалімдер де үйді-үйіне тарап, үш қатарлы кірпіш мектеп қаңырап бос қалғанда, Лима мұғалімдер бөлмесінде мелшиіп жалғыз отырғанын аңғарды. Бірақ өз қылығына таңданған жоқ. Түс көріп жатқан адамдай. Түсінде ол орнынан тұрғандай, үлкен дәлізге шыққандай, бос тұрған сыныптардың есігін бірінен соң бірін ашып, әлдекімді іздегендей. Үшінші қабаттан екінші қабатқа түсті, екінші қабаттың бар есіктерін ашып шықты, екінші қабаттан бірінші қабатқа түсті, мұнда да есіктерді ашып, сынып ішін тінте қарап, ұзақ-ұзақ тұрды. Спорт залына барды, жиналыстар залына барды. "Кімді іздеп жүрмін, бұл сандалысым не сандалыс?" деп өзінен өзі сұраған да жоқ. Дәліздің ең түкпірінде үй сыпырушы әйелдердің қажет шелек, сыпырғыштары тұратын саңылаусыз қосалқы бөлмеден Үндемес кемпір шығып келеді екен. Әлгі кісіні көргенде, туған ағасын көргендей қуанып кетті. Қарсы ұмтылып, таяп келіп, иіліп сәлем берді.

	— Сәләматсыз ба, апа?

	Үндемес кемпір ешкімнің сәлеміне, сұрағына жауап бермейтін. Бұл жолы да "сен өзің кімсің, саған не керек" дегендей Лиманың өңіне бажырая бір қарап өте берді. Соңынан қуып барып, Түнғатар қайда деуге батылы бармады. Бір орында состиып ұзақ тұрып қалыпты. Үндемес кемпірдің үйіне барса. "Түнғатар байғұс сал болып жатқан анасының басында иығы салбырап, мұңайып отыр ма екен, әлде ол да төсегінде сұлап жатыр ма екен?"

	Лима сыртқа шыққан. Қар жоқ, жел жоқ болса да, қара суық қақап түр, қара жер күнге күңсіген баланың жалам аяқ сирағындай жарылып-жарылып кетіпті. Бүкіл ауылдың үйлері келісіп алғандай, бір мезгілде от жаққан ба, қалай ақшыл түтіндері тік көтеріліп, қара қошқылданып, ирелендей барып, қара аспанмен тұтасып кетіп жатыр. Лиманың жүрегім жылы сезім қытықтады. Өмірге деген құштарлығы артқандай суық ауаны сіміре жұтып, Үндемес кемпірдің үйіне қарап және де ұзақ тұрды. "Құм жиегіндегі бұл ауыл суреті осыншама көркем деп ойламаппын-ау. Ен даланың да сұлулығы өзіне жетерлік. Соны көре алмай жүрген, байқай алмай, сезе алмай жүрген өзім емеспін бе? — Іле-шала іштей мырс етіп, өзін өзі кекете мұқатты: — Сұлулық сенің пе теңің, Лима? Сұлулық іздейтін күнің өтіп кеткен жоқ па?" Ол орнынан жылжып жүріп кеткенін байқамапты. Мектепке тақау тұрған Үндемес кемпірдің үйіне есік қақпай кіріп кеткенін байқамапты. Үш бөлмелі қоржын там қаңырап бос қалған тәрізді. Кіреберіс бөлмедегі пештің шойын есігінің қымтап жабылмаған ернеуінен жылтылдап көрінген от қана тірлік белгісін білдіреді. Сол жақта Үндемес кемпірдің өзі тұрады, оң жақта...

	Оқыс дүрсілдеп, аттай тулап кеткен жүрегін әрең басым, Лима оң жақтағы есікті жасқана тартып ашты. Бірақ бұл күткендей бөлмеде Түнғатар жоқ екен. Төрдегі төсекте шалқасынан жатқан ақ шашты әйел мұны көргенде, іргеге қарай бетін бұрып, теріс айналды. "Адам баласымен қатысқысы келмейді! — деп ойлады Лима Ташкентте музейлерді аралап жүргенде анасы туралы айтқан Түнғатардың сөзі есіне түсіп. — Бар дүниені мансұқ еткен. Ал Түнғатар қайда? — Есікті айқара ашқан қалпы, Лима кенет келген ойдан шошынып, ішін тартып, аңырып тұрып қалды. — Кетіп қалған екен ғой!"

	Есікті қайтадан сарт еткізіп жауып, сыртқа атылып шықты. Нәресте балалар салған суреттей қатар тізілген шатырлы үйлер, түтіндері тік будақтаған үйлер, адамдар мекендейтін құтқана емес, қаңырап бос қалған жансыз дүниенің елесіндей мағынасыз көрінді "Осының бәрі неге керек, кімге керек? — деп ойлады Лима. — Терезелері ақылсыз адамның көзіндей бос, шүңірейген мына мектеп кімге керек? — Әлдебіреу артынан итеріп жібергендей көшенің ортасымен зымырап бара жатқан "Жигули" ішінде адам отырған машина емес, ойыншық тәрізді елестеді. — Ол да кімге керек? Ішіндегі пақырлар қайда кетіп бара жатыр, не тындырамын деп кетіп бара жатыр? Рәсуә дүние, бос тірлік, алданыш, жалған, бәрі жалған! Қазақ "өмір" деген сөзді "жалған" деп тегін айтпаған, бәрі алданыш, бәрі жалған, бұл ауыл да бос. Адамдары жоқ!"

	Келіншектің осы пікірін қайтсем де растап "құптайын дегендей, алты жүз үйлі бұл ауыл жым-жырт тына қалған екен. Шынында да, балалар салған суреттен айырмашылығы жоқ.

	Iлбіп басып үйіне жетіпті. Аулаға кірген соң да, ең әуелі қара шаңыраққа бас сұғатын салты еді, бүгін ол дағдысынан айырылды. Отау үйге барып, шешінбеген қалпы, үлкен залға кіріп, сондағы биік айнаның алдында өзіне өзі қарап ұзақ тұрды. Танымай қалған сияқты, бөтен біреуге таңырқай қараған сияқты. Белі қыналған қымбат пальто, қара замшы, тік өкше қара етік, қымбат құндыз бөркін бір шекесіне қисайта киген, қара көз, әдемі ақ келіншек те бұған немқұрайлы, менсінбей қарап тұр екен. "Сен де Лимасың ба, Лима болмай, әдірем қал" дегендей кекете мысқылдап, теріс айнала берді. "Өмір де жалған, сен де жалғансың. Сыртың сұлу болғанмен, ішің түтін, кімге керексің сен? — Айнадағы келіншек бұған енді жақындап, үңіле қарады. Жағы суалып, шүңірейген көздерінің астындағы көлеңке тым қою, құлағы да қалқиып өсіп кеткен бе тым, қалай? ' Әдемі қыр мұрыны болушы еді, ол да енді сорайып, қырланып, имек тартқан ба, қалай? Бедеу биенің жалындай жаурынына төгілген қара шашы болушы еді, оны түйіп, бөрік астына тығып тастапты. Сондықтанда ма, немене, ұзын мойны шидей көрінді. — Жұлынған тауық! Тозып бітіпсің ғой, Лима!"

	Сыртта веранда есігі ашылғаны сезілді. Зәре-құты қалмай шошып кеткен, Арасанбай келіп-ақ қалғаны ма? Ол бұлай ерте келмеуші еді ғой, күн жарықта есік аттамаушы еді ғой. Жолдас-жораларының көңілін қимай, сенделіп жүруші еді ғой. Кабинетсымақ бөлмесіне қашып тығыла алмағанына өкінді. Әлі де болса кеш емес дегендей, залдың есігін жауып алсам ба дегендей ұмтыла берген. Сол кезде пима киген аяғы дәліз еденін солқылдата басып, ауыр денелі Ұлжан келе жатқанын аңғарды. Ылғи да келінін кабинет бөлмеден тауып дағдыланған ол есікті ашып, аңырып тұрып қалса керек:

	— Ойбай, мынау қайда жүр? — деп таңырқаған үні қаттырақ шықты.

	Айнадағы Лима себепсізден-себепсіз бұған қарап, ернін шығарды. Қаңырап бос қалған дүние, бұл әлемнің ішінде тірі жан қайдан пайда болды дегендей келіншек артына оқыс бұрылды. Қаусырмалы қос есікті қолымен емес, ауыр денесімен итеріп ашып, даладай бөлмеге Ұлжан да кіре беріпті:

	— Айналайын-ау, қарағым-ау, қайда жүрсің? Шай әзір, күтіп отырмыз ғой.

	"Айналайын жеңешетай-ай, — деп ойлады Лима, — сен болмасаң, кім білсін!..". — Тосын келген ойдың ар жағын тиянақтап жеріне жеткізіп айтуға Лиманың дәті шыдамады. Үрейлі, қорқынышты, әлдене тажал, қапас қараңғы түкпірде бұны андып, қапысын күтіп тұрған тажал бар сияқты. Мына кең залға, мынау әдіре қалған дүниеге, мынау әдіре қалған әлемге Ұлжанмен бірге бір сәуле енгендей, күле сөйлеп келе жатқан абысынын Лима кенет құшақтай алып, басын иығына қойып, өксіп-өксіп жылап жіберді.

	— Қой, қарағым, мұның не, айналайын, ауылыңды сағынған шығарсың, Күнім, әншейін! Көктем шықсын, жер жылысын, барып қайтамыз! — деп Ұлжан Лиманың ағыл-тегіл көз жасын доғал саусақтарының ұшымен аялай сүртіп, өзінше жорып түр. — Бәріміз де қыз болғанбыз, алғашқы кезде ата-анамызды сағынғанбыз, түсінемін ғой, білемін ғой, көктем шықсын, өзім апарып қайтам!

	Ұлжан сүйемелдеген қалпы мұны верандаға алып шықты. Мұзы қатып қалған бет жуғышқа ыстық су әкеліп құйды, содан кейін мұны мойнынан сипай тұқыртып, балаша еңкейтіп, оң қолының жұмсақ алақанымен мұның бетін жуды. Жұмсақ сүлгімен өзі сүртіндірді, мұның үзіліп кетердей жіңішке белінен ер адамша қапсыра қатты құшақтап, қара шаңыраққа өзі алып кетті.

	Кешкі дастархан басынан табыла бермейтін Арасанбай бүгін осында екен. Екі иығын қомдана көтеріп, қасқыр ішігін жамылып, төрде малдас құрып отырған паң кейіпті шикіл сары ағасының алдында есік аңдыған қара құлдай жауырынымен иіле бүгіліп, жүрелеп отыр. Ана кісі бұған әлдене айтқан-ау, шамасы, Арасанбай соны құптай мойындап, үнсіз қабылдаған-ау, шамасы. Әйелдер кірген соң, екеуі де тіс жарған жоқ. Арасанбай қыздай сызыла қалыпты. "Е, дұрыс болды, — деп ойлады Лима. — Мынау маған бүгін түнде тиіспес. Ағасынан қатты сөз естіген сыңайы бар, момақан бола қалыпты!"

	Сонда да сақтық жасап, есігін іштен кілттеп, ерте жатып қалған, жастыққа басы тиер-тиместе ұйықтап кетіпті. Түс көріп, бусанып, рахаттанып жатыр екен. "Бұл түс емес! — деп ойлайды келіншек түсінде. — Бұл кешегі киноның екінші сериясы!" Кешегі кино дегені не екені де белгісіз. Бірақ сондай бірдеңе болған екен дейді. Мана ағасының алдында жүгініп отырған Арасанбай енді төр алдында тап сол ағасындай, иығында қасқыр ішік, малдас құрып тіп-тік отыр. Енді бұл манағы Арасанбайдың кейпіне келіп, иіле жүгініп, күйеуіне жалына тіл қатады:

	— Шашымды кескенім айып болса, анық айтпайсың ба? Одан басқа кінәм қайсы? Ал Қасқатай екеуіміздің тарихымыз айтуға татымайтын жай. Қатын өсек. Мен оны сүйгенім рас, рас деп ойлаппын. Шын ғашықтай құмартып, хат жазысып жүргеніміз рас, бірақ ол мені бірде-бір рет бетімнен сүйген емес. Менің ақымақтығым, еркелеп, шолжаңдап тұрып, аса көңілді бір сәтімде мұғалімдердің көзінше жүгіріп барып Қасқатайдың мойнына асылғаным, жұрт көзінше: "Мен Қасқатайды сүйемін!" — деп сықылықтап күлгенім, біp жағы, қалжыңға сүйеген сияқты, бір жағы, шындық сияқты... Көпшілік оны ойын деп қабылдады, бірақ Раиса... Раиса жылап, бақырып, бетін жыртпағанда, еденге құлап түспегенде, ештеңе жоқ еді ғой. Асқындырған сол! Асқынып кеткен аран сөзге тосқауыл табылмай қалғаны рас, ондай еркіндікті, қала өмірінде кездесе беретін еркіндікті бейбастық деп санаған жұрт таңдайын тақылдатып, бетін шымшып, сан-саққа жүгіртті ғой. Менің сол қылығымды естіген ата-анам намыстан жарылып кете жаздады ғой. Бар болғаны осы ғана!"

	Арасанбайдың аяғында саптама етігі бар екен дейді, бұл қос алақанымен сол етіктен сипайды. Күйеуінің тізесіне мандайын тигізеді:

	— Неге сенбейсің?

	Арт жағында тіп-тік болып әкесі түр екен дейді, өзінің папасы. Қыры сынбаған қара костюм, жігіттерше жасана киінген, ақ көйлек, қызыл галстук, тек қана сақалы аппақ, ұстарамен тықырлатып алдырған домалақ басы көк жалқын.

	— Балам-ау, — дейді ол кісі. — Тағдыр қосқан қосағыңды сыйлағаның жөн. Міне, осылай бол. Тәрбиелі елдің баласысың, басынды осынша игенің өзіңе жарасады!

	Әлдекім қарқылдап күлді ме немесе Лима басын көтеріп алса, төрде отырған Арасанбай да, желкесінде тұрған әкесі де ғайып болыпты. Айғыр жал үлкен арыстан, кәдімгі адамша бұған тесіле қарап, күле түсіп, шоқиып отыр. Бұл әлгіден қорықпайды. Жалынан сипайды, құшақтап, жып-жылтыр су мұрнына өз мұрнын тигізеді.

	— Сені біреу қорлады ма? Неге жыладың? — деп сұрады арыстан. Енді қараса, арыстан дегені — беті әжім-әжім, көзінің нұры тайған, ақ кимешектің ернеуінен ақ шаштары қобырап шығып кеткен Үндемес кемпір екен. Даусы гүр-гүр етеді, еркек дауыс.

	— Сені қорлаған кім? Кәне, көрсетші! Арасанбай ма?

	— Жоқ! — деп мүләйімси қалады бұл.

	— Қасқатай ма?

	— Жоқ.

	— Әлде Түнғатар ма?

	— Сол! — деп басын изейді келіншек. Бас изейді де, өкінеді. — Жұрт жабылып жатқанда, жығылғанға жұдырық дегендей, менің мұным не? — деп ойлайды. — Ол байғұстың жеген таяғы аздай-ақ, қорлық көрген мен емес, сол ғой, елден қуылды, жақсы көріп бауыр басқан шәкірттерінен айрылды, сүйікті ісінен айырылды".

	Әлгі кемпір мұның бетіне үңіле қарап, санасындағы, зердесіндегі ойын оқып тұрғандай.

	— Сүйікті дейсің бе, ол сені сүйеді, сүйеді.

	Лима шошып кетеді. Шыңғырып жібермек болады. Бірақ үні шықпайды. Өңешіне әлдене кептеліп, тұншыға жаздайды.

	— Сүйеді деген не пәле? Ол сөз қайдан шықты? Мен босаға аттаған, біреудің адамы емеспін бе. Апа, қойыңыз!

	Үндемес кемпір дегені енді өз анасы болып кетіпті. Белі бүгіліп келіп, мұның бетіне мойнын бұра төменнен жоғары қарайды.

	— Қызым-ау, көп қиналдың ғой. Үйге қайт! — дейді. — Әне келем, міне келем деп, қараңды көрсетпей кеттің ғой, хат жазуды да қойдың, менің кінәм бар ма? Неге сонша қара тас боп қатып қалдың.

	Лима төсекте шалқасынан жатыр екен дейді. Анасына өкпелеп, теріс қарап аунап түсті. Құс жастыққа бетін басыпты. Жылайын десе, көзінен жас шықпайды екен. Жатқан бөлмесі — мына өз бөлмесі емес, жүк ағашқа жиылған жиырма-отыз көрпе бар екен, сол жақта әшекейлі зерлі биік сандық, кәдімгі өз мамасы көзінің қарашығындай сақтап жүрген биік көк сандық, сол сандықтың түбінде тышқандар жүр екен дейді. Әлденені күрт-күрт кеміріп, тықыр-тықыр етеді. Бұл басын көтеріп алып, есік жақта бүгіліп тұрған апасына қабақ шытады.

	— Мама! Құртты ғой анау!

	— Не, қарағым, нені айтасың?

	— Тышқандарды айтамын. Сандықтағы сенің киімдеріңді, өлгенде құрбы-құрдастарың киер деп сақтап жүрген киімдеріңді жеп қойды ғой аналар!

	Анасы жасарып кетіпті. Тіп-тік болып, сылана киінген қалпы, бұған таянып күліп келеді. Маңдайынан сипап, еркелетіп, қасында отыр:

	— Ой, тентегім-ай, менің ол киімдеріме кім тиюші еді. У сепкенмін, сандық түбіне. Тышқандар онда жолай алмайды.

	Бұл кіп-кішкентай қыз екен, енді анасының тізесіне басын қойып, шолжаңдап жатыр:

	— Иә саған, тышқандар бар ғой, сол сенің киімдеріңді бар ғой, кеміріп жеп жатыр. Сен бар ғой, өзің бар ғой, айтушы едің ғой, мен өлгенде құрбы-құрдастарым киер деп. Қара барқыт бешпеттерің, бәтшәйі, мақпал көйлектерің — кетті бәрі, желініп кетті!

	Жап-жас мамасы, көздері танадай болып, мұның маңдайынан еңкейіп сүйді:

	— Күнім, әшейін, жұлдызым, мен өледі деп кім айтты саған! Мен өлмеймін, мен мәңгі жасаймын!

	Анасының тізесіне басын қойып, шалқасынан шолжаңдап жатқан бес-алты жасар қыз (Лима бес-алты жаста екен дейді):

	— Ол рас, мама! — дейді, аузындағы кәмпитін сора түсіп. — Ол рас, мама! Сен өлмейсің, сен мәңгі жасайсың. Мен өлемін, сен үшін мен өлемін, себебі бар ғой, білесің бе, сен бәрің мені тастап кеттіңдер. Сондықтан мен өлемін, мені Жанәли де сатып кетті. Өзімнің бәсіре қарындасым деуші еді, тетелес ағам Жанәли сатып кеткен соң, мен кімге керекпін! Ол мені әкеліп, бөтен біреулердің қолына тастап кетті. Мен күйеуге тиюге мәжбүр болдым! — Анасының тізесіне басын қойып, шалқасынан жатқан шолжаң қыз аузын бұртитып, еденге төселген киіз үстіне аунап түсті. — Менің сендерге керегім жоқ, саған да керегім жоқ!..

	Жорта еркелеп жатқан қыз енді шындап жылай бастады.

	— Күнім-ау, Күнім-ау, жарығым-ау, осының бәрі сен үшін емес пе, маған қарашы, мен бір қай жетіскен адаммын, осының бәрі сендер үшін ғой, сен ол кезде дүниеге келген жоқ едің, бірақ мен сенің келетініңді білгенмін, сондықтан да төздім емес пе, мұқият қарашы өзің маған. Бері бұрылшы.

	Киіз үстінде етпеттеп жатқан қыздың жасы енді он сегіз, он тоғыздарда екен. Лиманың өзі екен, үстінде сары шәйі көйлек, үлбіреген көйлектің ішінде өзі де үлбіреп түр. "Қай уақытта тұрып кеткенмін?" — деп ойлайды. Есік алдындағы анасының үстінде ұзын ақ көйлек, мойнында қызыл галстук, бұл сықылықтап күледі:

	— Мама, саған галстуктің керегі не?

	Мамасы жап-жас, үлкен қара көздері от шашады.

	— Әлгі бригадир Қонысбай қойды ма, "тағып ал да тағып ал, галстук саған жарасады" деп зорлады емес пе!

	Лима сықылықтап күлді. Ұзақ күлді. Босаға жаққа таянып келіп, анасының жүзіне үңіле қараған. Шошып, шыңғырып жіберді: анасының екі көзінің асты шіри бастаған ба, немене! Кішкентай-кішкентай ақ құрттар быжынап жүр ме, немене?!

	— Мама! Мұның қалай?

	Анасы мұны құшақтай алады:

	— Қарағым-ау, Күнім-ау, сен білмеуші ме едің? Мені жұрт осы күнге дейін көзі құрттап кеткен Ақлима демей ме? Соғыс кезінде отанға, елге сүт береміз деп, күндіз-түні ұйықтамай, сиыр соңында жүріп, бір мәрте көзімнің құрттап кеткені рас еді ғой. Кірпіктерім жабысып, бір-бірінен ажырамай қалатын. Соларды қайшымен қиып, ажырататыным рас еді. Көзі құрттаған Ақлима атанғаным содан ғой.

	— Мен оны білем ғой, мама. Ал енді заман жақсы, ел тыныш. Енді көзіңе не болған?

	— Көзің-көзің дей бересің! Менің көзім сау, құрттап кеткен өз көзің емес пе, Лимажан-ау, сенің басыңа не күн туды?

	— Кәне, рас па?

	Бойжеткен қыз, үлбіреген сары шәйі көйлек киген, аппақ қыз айна алдына барады:

	— Кәне, мама, ешқандай құрт жоқ қой.

	Қыз өзінің айнадағы бейнесіне үңіле қарайды. Бірақ сары көйлектен басқа ештеңе көрінер емес, беті жоқ, иығына түскен қара шаш қана бар.

	— Мама, анау сандықтан қайшы әперші, менің де кірпіктерім былшықтанып, ұстасып қалыпты.

	Мамасының үні жер астынан шыққандай құмығып естілді:

	— Қарағым-ау, өзің айтпап па едің, сандықтың ішінде тышқан жүр деп. Сол тышқандар қайшыны да кеміріп қойыпты. Енді, міне, мені кеміріп жатыр.

	— Не дейсің, мама?!

	Қыз төрдегі сандыққа қарай тұра ұмтылады. Құлап түсіп, маңдайын сандықтың қырына соғып алады.

	Сол сәтте оянып кеткен. Оянғанына қуанды. Әлгі сұмдықтың бәрі түс болып шыққанына қуанды. Бірақ мамасының соңғы сөздері жанын жегідей жеп, қатты қинаған, жылап жатқанын білді. Көзін сүртіп еді, әбден жасқа малшынған жастығына да қолдары тиді. "Мама, қайран мама! — деп ойлады келіншек. — Соғыс кезінде көзіңнің құрттап кеткені рас еді ғой. Өзің бізге оны айтқан емессің, жұрт айтатын, маматайым. Белің бүгіліп, төсекке сыймай, ұйқың келмей, аһлап-үһлеп жатыр ма екенсің тап қазір. Менің түсіме тегін кірмеген шығарсың, сен де мені ойлап қиналып жүрсің-ау, шамасы!"

	Лиманың санасына өзінің кім екені, тап қазір қайда жатқаны енді-енді жетті. Бұл бөлмеде сандық жоқ, бірақ тышқан, әлгінде көрген тышқандар тықырлап, ағаш кеміре бастаған сияқты. "Бұл не пәле?" — Сонда барып, жүрегі қайтадан зу етіп, зәресі ұшты. "Арасанбай өзінің сүйікті ісіне қайта кіріскен екен-ау!" — Бар тұла бойымен, жан-тәнімен үлкен бір құлаққа айналғандай тыңдай қалды. Тырнақтарының ұшымен ғана есікті тырналап отырған күйеуі екені анық. "Не деген масқара! Қоймадың-ау, қанішер, өйтіп қорлағанша, кіріп келіп ұрсаңшы, өлтіріп тастасаңшы!"— Зығырданы қайнап кеткен келіншек үстіндегі түйе жүн көрпені теуіп тастап, тершіп жатқан жалаңаш табанымен суық еден басқанын аңғармай, есікке жүгіріп барды. Жалма-жан кілтті бұрап ашып, есікті итеріп қалған. Ауыр ағаш былқ еткен бірдеңеге тиіп тоқтады. Сол екі ортада бұл шамды да жағып жіберген. Дәліздегі Арасанбай мұндайды күтпесе керек, ыржалаңдай күліп, шұбатыла тұрып барады.

	Үстінде қалың тон, басында әкелерінен қалған, ылғи төрде ілулі тұратын түлкі тымақ, аяғында пима. Есіктен түскен жарыққа жалт қарап, бейне бір соңына түскен аттылы адамның бала екенін білген әккі қасқырдай, "маған сен ештеңе істей алмайсың" дегендей, тістерін ақситып, сес көрсетіп кетіп барады.

	— Арасанбай, сіз өзіңіз қызық адам екенсіз ғой! — деді Лима, нәзік үні үзіліп-үзіліп әрең шықты. — Айтарыңыз болса, келсеңізші, айтсаңызшы, бүйтіп мені неге қорлайсыз?

	Әлгі тайсақтап, қаша түскен әккі қасқыр енді артына жалт бұрылды да, тістерін ақсита сақылдатып, айбат шеге бастады:

	— А, қаншық, саған қорлық көрсетіп жүрген мен екенмін ғой! Өзіңнің не істегеніңде шаруаң жоқ. Жұрт бетіне қаратпайтындай етіп масқаралағаныңды ұмытқансың! Мен кінәлі екем ғой, қарай гөр!

	Қасқырға таянып келіп қалған аңшы балада зәре жоқ, шегінуге де мұрша қалмаған. Анау көкжал атылып келіп, мұны бас салды. Көк желкеден бүріп алып, оң қолының білегіне мұның шаштарын орап-орап алып, дәлізбен сүйрей жөнелді. Сүйреп апарып, даладай кең залға кіргізді. Кең залдың шамын жақты да, бұны күрең сырмен сырланған жалаңаш еденге лақтырып ұрды. Содан кейін өзі жайбарақат, маң-маң басып барып, Лима жататын кабинетсымақ бөлменің шамын өшірді. Келіншек түсінді...

	Аула жаққа шығатын терезелердің жарығын сөндіргені – ағасы мен жеңгесінен қорыққаны, бұны сүйреп, үлкен залға алып келгені — бұл жақтағы екі терезе шарбаққа шығады. "Демек, мені өлтірейін деп жүр!" — Тастай суық бөлме, тастай суық еден, үлбірек іш көйлек қана киген мұның нәзік тәнін қалтырата бастаған, енді соны ұмытып, лезде орнынан қарғып тұрды. Өлгісі келмеді. "Менің жазығым жоқ қой! — деп ойлады. — Кінәлі болсам бір сәрі, онда өзім-ақ, өзім-ақ... Жазықсыз қалай өлем?"

	Пима киген аяғымен тып-тып басып келіп, Арасанбай мұның тап алдына тоқтады. Кеудесімен мандайын тіреп тұр. Алқымынан ұстады, иегінен көтерді:

	— Кәне, бері қарашы, мойындайсың ғой?

	Бұл қылғынып бара жатқанын сезді:

	— Нені?

	— Сайқалдығыңды.

	— Мен бе?

	Сен, сен, сен! — Арасанбай тізесімен мұның ішінен қыңқ еткізді. Басы айналып, көзі қарауытып, Лима еденге құлай берді.

	— Жазығым не?

	— Алдымен сені өлтіремін. Содан кейін Түнғатарды өлтірем.

	Түнғатардың атын естігенде, Лима өзінің етпеттей жатып, қалай тез басын жұлып алғанын байқамады. Басын оқыс көтеріп алып, қалай күліп жібергенін байқамады:

	— Сен бе, Түнғатарды өлтіретін сен бе? Ой, шіркін-ай, сенің әлің маған ғана келеді.

	— Өй, мынаған тіл бітті-ей! — Намыстанып, ыза боп қалғаны сезілді Арасанбайдың. — Шамаң келмейді дейсің бe? Менің шамам келмейтіндей ол кім еді?

	— Ол ма, ол бар ғой... Ол Түнғатар! Ақыры, мені сонымен байланыстырдың ғой, өзіңнің адал жарыңды әлдебіреудің. Аяғымен былғауға сенің арың барды ғой. Ендеше, өлтірсең, өлтір, сен қорада шәуілдеген күшіксің, ал әйтпесе! Әлсіз әйелді қорлауға ғана шамаң келеді, күндіз, жұрт алдында, паң мен жеңгеңнің алдында қыздай сызыласың, түн болса, ерінбей-жалықпай мені қорлайсың, жауыз! Түнғатарда шаруаң болмасын! Ол сенің теңің емес. Сен бұралқы ит болсаң, ол — көк бөрі, ол — көк бөрінің арланы!

	Әйелінен мұндай қайрат, мұндай күш күтпеген Арасанбай сасып қалды. Лиманың Түнғатарды сонша мақтағаны, сонша жоғары тұтқаны мұның зығырданын қайнатты. Келіншегінің жіп-жіңішке, ұзын мойнына қызыға қарады. Қос қолдап бүре түссе, шиқ етуге шамасы келмейтінін білді. Өз пиғылынан өзі үркіп кеткендей, теріс бұрылып, дәлізге шыға берген. Шығып бара жатып, залдың шамын өшіріп, қаусырмалы қос есікті тарта жапты. "Иттің ғана баласы, сатқын. Түнғатарды мақтайды еще, ол алаяқ емес пе?" Енді қараса — верандада, босаға алдында жататын көне балтаны қолына ұстап алыпты! Сол сәтте үлкен үйдің сыртқы есігі шиқ етіп ашылғандай болды. Бұл балтаны еденге тастай салған. Бірақ үлкен үйдің есігі ашылмапты. Ешкім шыққан жоқ. Қайта бұрылып барып, залдағы әйелін қорлағысы келді. Төрт күннен бергі дағдысы бойынша әйелінің үлбіреген денесін бұрап, шымшып, азаптағысы келді. Бала күнінде колына түскен мысықтың күшігін солай әурелеуші еді. Содан ерекше ләззат алатын еді. Бірақ бұл жолы оған бармады. "Жатсын, иттің баласы, сол суық бөлмеде. Қатып өлсін!"

	Арасанбай асықпай жүріп, верандадан қысқа ғана арқан тауып алды да, залдың есігін сыртынан шандып байлап тастады. Байлап тастады да, өзі түлкі тымақ, сеңсең тон, үлкен қара пиманың қызуымен, жау алмасын білгендей, есіктің түбіне жамбастап отыра кетті. "Жатсын, иттің баласы, қатып өлсін! Көрейін, еркегін қорлау қандай болады екен. Түнғатар арлан дейді, сонда бұралқы иті мен ғой. Көрсетейін бұралқы итті. Біздің әулет тегін әулет емес, бізге қарсы шыққан адам оңбайды. Ана жылы Сәрсенбай көкемнің үстінен арыз жазған Нұрмияш не боп кетті? Қоңыз теріп кеткен жоқ па? Аузы қисайып қалған жоқ па? Сен де, Лима, Құдайдың кәрін тартасың әлі. Ел арасына жік салған арызқой, арамза Ормановты арлан дедің, ә? Көрсетейін мен саған арланды!".

	Егер Арасанбай жүйелі, мағыналы ойлана алатын болса, ұзақ ойлана алатын болса, осылай дер еді. Бірақ оның миында тап қазір "арлан", "бұралқы" деген сөздер бірін бірі алмастырып, көкейін өртеген ыза-уытын күшейте берген, күшейте берген.

	Алты бөлмелі тым далиған отау үйдің тек екі бөлмесіне ғана от жағылатын. Қонақ күтуге арналған үлкен зал шілде күндерінің өзінде сап-салқын болушы еді. Ал қыс түскелі қақап тұратын. Мұнда әлі ыдыс-аяқ жиналмаған, үлкен серванттан басқа бұйым болмайды. Сол қаңыраған даладай бөлмеге қамалып қалған келіншек о дегенде ет қызуымен өз ақуалын әлі де түсіне қоймаған. "Әлгі байғұсқа бұралқысың деген сөзді бекер айттым-ау! — деп өзін өзі жазғыра бастаған. – Ит те болса, босағасын аттадым ғой, Құдай қосқан жарымын ғой, Ормановты мақтау үшін, бұл сорлыны соншама даттай қоюым қажет пе еді? Екеуін салыстыруға болмайды ғой. Арасанбай өз шаруасын ғана білетін, өз күйкі тірлігінің құлы ғана емес пе? Нағыз құмырсқа ғой?" — "Құмырсқа" деген сөз сөйлем құрайтын сөз тіркесінде өз орнында тұрмаған тәрізді көрінді. Ол сөзді Лима сана тақтасынан мұқият өшірді де, оның орнына басқа теңеу іздей бастады. "Күйкі тіршілік құлы... Күйкі тіршілік қоңызы..." — "Қоңыз" деген сөз тым жиіркенішті тәрізді. Артқы аяғымен тезек доп домалатып, шегіншектеп безіп бара жатқан қара қоңыз көз алдына елестеді. — Қойшы, құрысын, бұл адам ғой. Қоңызға теңеген қиянат болар!"

	Алғашқы жайбарақат ой саласы осы арада үзілді. Бойын суық сорып, табанынан өткен аяз мандайын сырқырата бастағанын енді байқады. Айқара жабылған қос есікті ақырын итеріп көріп еді, сәл ғана қозғалғаны болмаса, ол жарықтық енді ашылмайтынын анық аңғартты. "Сыртынан байлап тастаған ба, әлде есік алдына өзі көлденең жатып алған ба?" — Лима қаусырма есікті қатты-қатты итере бастады. Одан қайыр болмайтын тәрізді. Даладай бөлменің зәрдей суығы бойын өртеп барады. "Мынау шіркін қайтеді-ей, мені мына аязда қатырмақ па? Мен тек іш көйлекпен қалғанымды біледі ғой, менің тек жалаң аяқ қалғанымды біледі ғой". — Лима і есікті жұлқылай бастады:

	— Арасанбай, есікті ашыңызшы! Тоңып барамын...

	Мұның күдігі рас екен. Арасанбай есіктің алдына көлденең жатып алса керек. Қозғалақтап, аунап түскені байқалды. Бірдеңе деп міңгір еткені естілді.

	— Арасанбай! Адамсыз ғой, есікті ашыңызшы!

	Ар жақтан күйеуінің қатқыл үні анық жетті:

	— Атаңның басы, қатып ол сол жерде. Анау арланыңды көмекке шақыр, сол келіп босатып алсын!

	— Сіз менің ауырып жүргенімді білесіз ғой. Оныңыз қиянат емес пе?

	— Қиянат дейді, еще! Құдай қосқан жарыңның көзіне шөп салуды білесің, бүкіл ел-жұрттың алдында біздің әулеттің сүйегіне таңба басуды білесің, енді келіп момақанси қалыпсың! Ол солай!

	— Арасанбай, сіз мені шынымен-ақ өлімге қиясыз ба?

	Өз халінің мүшкіл екенін, қатерлі екенін Лима әлі ұға қоймаған еді. Мына қақаған бөлмеде қатырып өлтіруге Арасанбайдың дәті шыдар деп ойламаған. Әлі де мейірі түсер, біраз жазалап, қорқытып барып, есікті ашар деген үміті үзілмеген. Бірақ бұл қанша жалынғанмен, есікті итергенмен, тіпті бара-бара оң аяғының табанымен қанша тепкілегенімен, Арасанбай жіби қоймады.

	Үлкен залдың едені қара судың бетіне қатқан көк мұз дерсің. Төрт қабырғалы мына кең бөлмені боран соққан тау аңғары дерсің, өңменнен өткен суық миын шағып барады. Енді аз тұрса, бүкіл тұла бойы сіресіп мұз болып қатып қалары анық. Келіншек есікке басын соққысы келді.

	Шыңғырып айқайлағысы келді. Қаңырап тұрған бос бөлмеде серванттан басқа бұйым жоғына өкінді. Суырмаларды кезек-кезек ашып, әлдене іздеді. Күзгі мереке алдында өзі осы сервантты сүрткенде қалдырып кеткен ескі сүлгіден басқа ештеңе таппады. Сол сүлгіні табанына басып, біраз медеу етті. Сәлден кейін-ақ ол шүберек жұқана болмасы аңғарылды. Бойын кенет қысқан ашудан келіншек терезе алдына жүгіріп барды. Әйнектерді сындырып, сыртқа айғай салмақ пиғылы болса керек. Бірақ терезелерге салынған жуан-жуан сым торларды көргенде аңырып тұрып қалды. Сыртта ай бар ма, қалай, сыртта уілдей соққан жел бар ма, қалай? Әлде Қызылқұм жақтан қасқыр ұли ма? Әлде аш қасқырдай айға қарап ұлыған мұның өз көңілі ме? Лима жылан тұрғанын аңғармады. "Шынымен өлсін дей ме мынау маған? Шынымен мені қия ма сондайға?" Есікке жақындап келіп, құлақ тосқан: күйеуі қорылдап ұйықтап жатыр. "Мынау адам емес қой, — деген оқыс ой келді. — Мынау нағыз қанішер ғой. Ұйықтап жатыр! Жо-жоқ, мен мұны жарым деп жүргенім қате екен, адам деп жүргенім қате екен. Қарапайым қоңыр тірлік иесі деп дәріптеуші едім. Өзімді өзім зорлап, осының қойнына сүйреп апарушы едім. Ұйықтап жатысы анау, қара қоңызға қор болған қайран ақ тәнім! Қара ниетке байланған қайран ақ жаным!"

	Лима сілейіп тұрып қалған. Қанша тұрғанын да өзі сезбеген. Не ойлағанын да өзі сезбеген. Оқыс тұжырымға келіп, онсыз да қатып, семіп қалған тұла бойы керемет түршікті. "Мен өлемін! — деп ойлады келіншек. — Мына тіршіліктің маған қажеті қанша. Мен өлемін!". — Сөйдеді де, ол табанына төсеген сүлгіні қолына алып, мойнына орады. Ешқандай өкініш сезімін сезген жоқ. Бір байламға әрең жеткен орамалдың екі ұшын сіресіп қалған қолдарымен бар күшімен тарта бастап еді, әлі келмейтінін түсінді. Енді ол өлетініне опынбады, енді ол өле алмағанына опынды. Мойнындағы сүлгіні жалма-жан шешіп алып, тіске салып бойлай-бойлай жыртқысы келген. Сөйтіп ұзын жіп жасап, өзін өзі қылғындырып өлтірмек болған, оған да шамасы келмеді, орамалды жырта алмады. Содан кейін шыңғырып, айқайлай жүгіріп барып серванттың әйнегін басымен соқты. Бірақ әйнек бұл күткендей күл-талқан боп түспеді. Қатты соғылған маңдайы зырқ еткені болмаса, өзінің етпеттей құлағаны болмаса, өлімге апарар басқа жол шықпады. Суық еденде ыңырсып жатып қос терезеге көз салған: жарты күлше ай әлі де болса биік тұр екен. Түн ортасынан аумапты, таң да алыс. "Үсіп өлгенше, Құдайым-ау, бүйтіп қорлап өлтіргенше, ажалдың да басқа бір қарапайым түрін қимадың ба маған?" — Жұқа іш көйлектен пана жоқ, сонда да еденнен тұра, орнынан көтеріле, сәл қаусырмалы есіктің саңылауынан сыбырлай жалынды:

	— Сіз, Арасанбай, тым болмаса, қорылдауыңызды қойыңызшы! Ояныңызшы, некелі жарыңызды өлімге қиғанда ұйықтап жатпақсыз ба? Сіз... Арасанбай!

	Ар жақтағы қорыл кенет тыйылды. Ол мұның сөзін енді ести бастады ма, міңгірлеп әлдене жауап айтқандай.

	Лима өз үнінің сабырлы шыққанына таң. Жалыну-жалбарыну жоқ, жай ғана сөйлеп отырған тәрізді.

	— Арасанбай, ояныңызшы өзіңіз. Осыныңыз дұрыс па?— деді. — Шын өлтіргіңіз келсе, менің ажалымды тілесеңіз, ашық айтыңыз, маған мүмкіндік беріңіз, мен өзім-ақ өлейін. Арқан арқан әкеліп беріңізші! Сізді қинамай-ақ, өзім... тілегіңіз болсын.

	Қаусырма есіктің білінер-білінбес саңылауынан Арасанбайдың даусы анық естілді:

	— Оңай өлгісі келеді, еще?!

	Күйеуінің мына сөзін естігенде, онсыз да өлермен халде, еңбектеген баладай тізерлеп жатқан Лима не болғанын білмей, есінен танып қалды. "Жауыздықтың да шегі бар шығар" деп айтқысы келген, бірақ тілі де, еріндері де, тіпті санасы да ендігі жерде бұған бағынбайтыны аңғарылды. Өлім. Ит өлім. Қорлық өлім!" — Орнынан қарғып тұрса ғой, шіркін. Бар пәрменімен жүгіріп барып қабырғаға басымен соқса ғой, шіркін. Терезені басымен соғып, күл-талқан ғып сындырса ғой, шіркін. Мына Құдай, қу Құдай, бip құлаш арқанын да қимады ғой, бүйтіп азапқа түскенше...

	Лима бауырын жазып орнынан тұра алмады. Сөне бастаған санасында әлдебір оттар шағылысып, жарқ-жұрқ сәуле шашқандай болды. "Мен бұлай кетпейін, мен жастығымды ала кетейін, мен бүгін өлмейін, мен бүгін қайтсем де тірі қалайын. Мен мына жауызды өзіммен бірге ала кетейін, мен жастығымды өзіммен бірге ала кетейін! Әділдік неге әлсіз болуы керек? Қиянат неге құдіретті болу керек? Басқа салды — көндім деп, қиянатшыл иттерді әбден дандайсытып жібергенбіз. Осы мына дүниеде қара ниеттілердің бел алып, күшейіп тұрғаны, әділдердің әлсіздігінің арқасы. Мен неге қара күштің садағасы кетуім керек? Нақақ кеткен әрбір жан өзінің қара жастығын, бір-бір қара жастығын ала кетсе ғой. Сонда жер бетінде қиянат азаяр еді. Жоқ, Лима, сен бүгін өлме, сен тірі қал. Содан кейін амалын тап, қайтсең де мына жауызды ала кет, ақыры, Құдай қосқан қосағың екен ғой. Қосағыңмен қосақтала кет! Қара пиғыл, қара күш сәл де болса әлсірей берсін, азая берсін! Өлме, өлме, өлуге болмайды!"

	Ең алдымен екі табаны қызды. Содан кейін маңдайынан тер шыққандай болды. Екі алақаны да дуылдап алып бара жатты. Бірте-бірте тұла бойы қыз-қыз қайнап, үлкен қалың көрпенің астында бүркеніп жатқандай бусана бастады. Бусана бастадым деп ойлады. Аяқтарымен теуіп, үстіндегі зілдей ауыр жүкті төңкеріп тастамақ болды. Тым болмаса көрпенің шетін ашып, басын сыртқа шығармақшы болды. Ауа жетпей ме, қалай? Маужырап, ұйқысы келе бере ме, қалай? Үлкен залдың дәл ортасында үлкен темір пеш бар екен дейді. Сексеуіл жағып жатыр ма, көмір жағып жатыр ма, қара пеш қып-қызыл боп күйген, әне-міне балқып кетер ме екен!

	— Мама, есік-терезені ашшы! — дейді Лима.

	Мамасының өзі жоқ, бірақ үні естіледі:

	— Кекшіл болмашы, балам, сәл шыдашы, қазір ашайын, есікті де, терезені де ашайын. Суық тиіп қалмаса болғаны.

	— Мен кешірдім, мама, сен де кешірші.

	— Нені кешіремін, балам?

	Бұл үстіндегі үйілген көрпелерді қолымен көтеріп, лақтырып тастамақ.

	— Мама, алшы мына пәлелеріңді. Су берші, шөлдедім ғой.

	Өзі көрінбесе де, анасы мұның қасына төніп келіпті. Оттай жанған екі табанын алақанымен сипап, мәпелеп отыр екен дейді:

	— Кекшіл болмашы, жарығым.

	— Жоқ, мама, мен енді алған бетімнен қайтпаймын, жастығымды ала кетем. Ол қарабет менен кейін де талайларды қорлайды. Мен солардың, менен кейін дүниеге келетін бейбақтардың жолын тазартып кетуім керек. Бұл дүниеден босқа кетіп барамын. Тым болмаса бір жақсылық, біреуге бір жақсылық жасай алмадым. Енді менің қолымнан келер ерлік сол болсын, мама. Мен Арасанбайды жастық етіп өзіммен бірге ала кетем!

	— Қой, балам, сен — анасың, ана — адамдардың ғана анасы емес, өмірдің де анасы, жарық дүниенің анасы.

	— Жарық дүние таза болсын деймін, мама.

	— Қиянатты қиянатпен жою — қиянат, ол да қиянат.

	— Күресудің басқа жолы жоқ қой, мама. Өмірді тазартудың басқа жолы жоқ қой, мама! Аурудың алдын алмаса, асқынып кетеді ғой, мама! Арасанбай деген бүкіл адамзат тәніне жабысқан бейдауа дерт емес пе? Асқынып кетпей тұрғанда, сылып тастаймын, мама, рұқсат берші!

	— Мен саған ренжимін, балам. Тентек болма, таяқ жейсің.

	Лима өзін кішкентай қыз сезінді. Көйлегінің етегін басына түріп, етпеттеп жата қалып жылады. Аяқтарын ербеңдетті, қалың көрпелердің сыртында тұрған анасы мұның сирақтарынан ұстап алып, екі табанына ыстық су құйып жіберді.

	— Қоясың ба, жоқ па, сен? — Анасының үні қатқыл шықты.

	Көзі жаңа ілініп кеткен екен. Арасанбай шошып оянды. Таң атып қалса керек, жарық сәулемен бұның санасына жарық ой кірді: "Анау өлсе, мен жауап берем ғой. Ұят-ай, масқара-ай!". — Ағасы мен жеңгесі жетіп келіп, жекіп тұрғандай сезінді. Орнынан қарғып тұрып, түнде өзі шиелеп байлаған есіктің тұтқаларын енді босата алсыншы. Әбден азапқа түсті. Әйтеуір, шешті. Есікті ашып қалғанда, еденде жаңа туған еліктің баласындай, басын қос сирағының арасына жиырып алып, иіріліп жатқан келіншегін көрді. Үстінде үлбірек, жұқа іш көйлек. Жалма-жан көтеріп алған. Сіресіп қатып қалыпты, адам емес, мұздатқышта жатқан қозының еті дерсің. Үстіне қос қабаттап көрпе жапты, оның үстіне тон жапты, содан кейін тұра жүгіріп қара шаңыраққа бармақ еді, верандаға жеткенде өзін өзі ұстап қалды. Лиманың залда жатып үсіп өлгенін ағасы мен жеңгесіне білдіргісі келмеді, "денесі жібісін, түске қарай жібір, сол кезде бір-ақ көрген болайын" деп ойлауға қулығы жетті. Содан бұл аспай-саспай Түнгі киімдерін шешіп, верандадағы азынаған суықты да сезбей, шелектегі қатып қалған судың мұзын балтамен ойып тастап, бет жуғышқа төңкерді де, белуарына дейін жуынып алды. Содан кейін жатын бөлмеге қайта кірді. Қалың көрпелердің астында жатқан келіншегіне қарағысы келмеді.

	Ол жақтан бетін тайқытып бұра берді. Бір киер қара костюмін, мұқият өтектелген ақ көйлегін, қара галстугін таңдады. Жақында ғана аудан орталығындағы шеберханада арнайы тіктірген сүр шұға пальтосын киді, содан кейін қара шаңыраққа барған, күндегі дағдылары – ағасы мен жеңгесі шағын ғана ас бөлмеде, киіз үстіне төселген дастарханның жиегіне жайғасқан екен. Бұл да барып, ағасынан сәл төмен, құрақ көрпеге малдас құрып отыра кеткен.

	Ұлжан мұның бетіне таңырқай қарады:

	— Келін қайда?

	— Ауырып жатса керек. Оята алмадым. Сәл көзін ашып еді, кейін өзім барам деді ғой...

	Ағасы мен жеңгесі мұның сөзіне сенді. Арасанбай әлі бойын қорқыныш үрейге алдыра қоймаған, қорқыныш үрей, істеген сұмдығының салдары мұның санасына әлі жете қоймаған. Сабырлы қалпын бұзбай, нық отырған. Тек қапа жеңгесінің қолынан шай құйылған пиаланы ала бергенде, қолы кенет дір ете қалды да, ақ дастарханға қоңыр күрең шайды лақ еткізіп төңкеріп алды.

	— Ой, саған не болған? — ағасы жекіп жіберді. Байқасаңшы.

	Ұлжан бұған жақтаса кетті:

	— Е, немене, дікеңдеме, шай төгілсе несі бар. Қайта құйып берем!

	— Сен-ақ осы, қайныңа елжірейсің де отырасың. Осыны жалқау қылып, масыл қылып, жаман үйреткен сен!

	"Масыл" деген сөз Арасанбайдың жүрегін тіліп өтті. Бірақ бір таңғаларлық жай, сондай ауыр сөздерді ағам маған айта түссе екен дегендей, сондайды тілегендей, түсініксіз бір сезімнің құшағында отырғанын байқады.

	— Масыл, — деп қайталады бұл ағасының сөзін. — Масыл.

	Ағасы бұған ала көзімен ата қарады да, үндемеді. Алакөздің ар жағында "сені адам етіп отырған — мен, анандай үй салып бердім, анандай жағдай жасадым, анандай әйел алып бердім, ал сен, берекесіз, сол үйіңе, сол әйеліңе ие бола алмай жүрсің" деген қатал кінә сезіліп тұрды.

	Арасанбай ағасының жазғырғанын мойындағандай төмен қарап, тұнжырай қалды.

	Ұлжан қайнысына жәрдемге шықты. Жай ғана шыққан жоқ, ұзақ-ұзақ сөздер айтып, ол да күйеуін тұқыртып тынды:

	— Дастархан басында не болса, соны айтып, жұрттың берекесін алу деген жақсы ма, не ол? Тыныш отырып шайымызды да ішкізбейсің. Сен де аспаннан аяғың салбырап түсе қалған жоқсың. Жиырма бес жасыңа дейін әкең мен шешеңнің қойнынан шыға алмай жүрмедің бе, мына дәулет, мына мол дәулет сол әкеңнен қалған береке, мал-мүлік емес пе? Қарай гөр мұны, кісімсіп! Тиме менің қайныма. Өстіп жүріп адам болып кетеді әлі-ақ!

	"Адам" деген сөз Арасанбайдың жүрегін және де тіліп өтті. Есіктің ар жағынан жалына сыбырлаған Лиманың: "Сіз адам емессіз бе, ашыңызшы есікті, — деп зарлаған үні мұның құлағына енді жеткендей. – Адам емессіз бе, адам емессіз бе. Адам, адам..."

	Кенет Арасанбайдың қолдары өзіне бағынбай, берекесіз қимылдар жасай бастады. Әсіресе, ербеңдеп кеткен оң қолын сол қолымен қыса ұстап, төсіне қарай тартты. Тұла бойы лапылдап, денесін суық қарығандай діріл қақты.

	Ұлжан және де қайнысының жүзіне таңырқай, үңіле қарады:

	— Саған не болды, қарағым-ау?

	Жеңгесіне жауап берем деп аузын аша берген Арасанбай тістерінің сақылдап ала жөнелгенін сезді. Кездері аларып, шалқалай берген.

	— Ойбой, мынау да ауырып отыр ғой, екеуіне де суық тиген-ау...

	Алыстан жеткендей жаңғырығып естілген жеңгесінің мына сөздері Арасанбайдың есін кіргізгендей, әлдекім арқасынан қамшымен тартып жібергендей болды. Өзіне бағынбай, селкілдей бастаған қолдары сылқ босап, арқасынан қара тер бұрқ етті.

	— Жо-жоқ, суық тиген жоқ. Аяғымның сіңірі тартылып қалғаны!.. — деп аяқтарын құрақ көрпенің үстіне соза берді. Бұл да Арасанбайдың сасқанда жүгіне бастаған қулығы еді. — Аяғымның сіңірі тартылып... — Балтырын уқалаған болып отыр.

	Енді ол қорқыныш үрейден арылғандай, жаны жай тапқандай. Лиманы ұмытқандай. Асықпай отырып үш пиала шай ішті, май жағып нан жеді. Аға-жеңгесімен бірге мектепке барды, үш сабақ өткізді. Бірақ үйге қайта қойғысы келмеді.

	— Түскі шайға жүр, — деп шақыра келген жеңгесіне:

	— Мен бүгін түскі шайды Қожбанның үйінен ішем, — дей салды.

	Ағасы мен жеңгесінің қатар түзеп үйлеріне кетіп бара жатқанын үшінші этаждың терезесінен қарап көріп тұрған. "Қазір олар барады, содан кейін көреді, ол жаман",— деп ойлаған.

	Түскі үзіліс кезінде бір сағаттай мектепте жан қалмайтын. Физика кабинетінің терезесінен өздерінің үй жағына телміре тесіліп, Арасанбай селт етпей ұзақ тұрды. Әне-міне сұмдықтың беті ашылмақ. Жеңгесі ойбайын салып айқайлап, көшеге жүгіре шықпақ. Лиманың өлгенін бүкіл ауыл білмек. Арасанбай сағатына қараған — жиырма минут өтті. Тағы қарады — жарты сағат өтіпті, тағы қарады — қырық минут өтіпті. Қатар түзеп барып ауласына кіріп кеткен ағасы мен жеңгесінен ешбір хабар жоқ. "Олар әлде отау үйге кірмеді ме, ауырып жатқан Лиманың жанына бармады ма? Қой, олай болуы мүмкін емес қой. Ұлжан өзі үйіне кірмей-ақ, келініне тұра жүгірер. Ол кісі сондай, ол кісі ақкөңіл. Лима десе, жаны қалмайды. Ол кісі мені де жақсы көреді, мен Лиманы жақсы көрем!"

	Шар еткен қоңырау үнімен селк етті, сағат екі болыпты. Оқушылар сыныптарға кіріп, мектеп іші азан-қазан болып кетіпті. Бұл соны байқамапты. Енді аңғарды: физика кабинетіне сегізінші "в" оқушылары жайғасыпты. Бұл терезеден кері бұрылып, оқушыларға таңырқай қарады. Бұлар қайдан жүр дегендей. Бұл оқушыларға таңырқай қарап ұзақ тұрып қалса керек, алдыңғы жақтағы балалардың бірі:

	— Ағай, бастаймыз ба? — деп қалды.

	— Нені? — деп сұрады бұл.

	— Сабақты! — депті анау.

	Сол сөз оқушыларға соншалықты оқыс, соншалықты тапқыр болып көрінсе керек, бүкіл сынып қарқылдай күлді.

	"Сыр беруге болмайды, — деп ойлады Арасанбай. — Сыр беріп қойсам, Лиманың өлімін менен көреді. Менің оған қатысым жоқ қой! Мен Лиманы жақсы көрем. Өзі ғой долданып, суық залға кіріп кетіп, өкпесіне суық тиіп өлген. Мен кінәлі емеспін. Мен ұйықтап қалыппын. Мен кінәлі емеспін!"

	"Мен кінәлі емеспін..." деген сөздердің аузынан қалай шығып кеткенін Арасанбай аңғармаған. "Бүлдіріп алдым-ау!" — деп ойлады. "Қап-ай!" — деп өкінді. Қазір сабақ өткізе алмайтынын түсінді.

	— Балалар! Сендер үй тапсырмасын қайталап отыра тұрындар. Мен... мен... — Солай деді де, Арасанбай сыныптан шыға берді. Сол қалпы үйіне барыпты. Ауланың биік қақпасынан өте бергені сол еді, алдынан жүгіріп келе жатқан Ұлжанмен қағысып қала жаздады.

	— Қайда жүрсің, Әппағым-ау! Жүгірсеңші, ойбай-ау, жүгірсеңші, масқара болып қала жаздаппыз ғой!

	"Жаздаппыз ғой" деген жалғау оның жүрегін шымыр еткізіп, кеудесіне үміт пен қуаныш шоғын тастап жібергендей болған. "Жаздаппыз-ау"... Демек, Лима өлмеген ғой!"

	— Жүгір, ойбай, жүгір! Лөктірге жүгір! Келіннің қызуы күшті, ес-түсін білмейді, тез шақырып кел. Жүгір, ойбай, жүгір...

	Ұлжан отау үйге қарай борсаңдай жүгірді. Арасанбай көшеге атып шыққан. Сол арада дарбазаның діңгегіне сүйеніп тұрып, еңкілдеп жылап жіберсін.

	Сол құлағаннан Лима екі ай төсек тартып жатты. Тіл-ауыздан айрылған адамдай, үлкен көздері жәутеңдеп, жанына таянған адамның бет-жүзіне үрке қарағаны болмаса, екі ай бойы ләм деп тіл қатпады. Сәрсенбай мен Ұлжан келіндерін ауыл шетіндегі ауруханаға апарып жатқызуға қимады. Онда күтім нашар деп, өзіміздей күте алмайды деп, күндіз-түні өздері жанында болды. Дәрігерлер келіп-кетіп жүрді. Апта сайын бір қой сойып, ара-арасында тауық, қоян сойып, ыстық-ыстық сорпа ішкізіп асырады. Аурудың себебін ешкім сұраған жоқ, "суық тиіп қалыпты, өкпесі қабынып қалыптымен" шектелген. "Қыс ішінде құдаларды босқа дүрліктірмейік" деп, Лиманың әке-шешесіне де хабар жібермеген.

	"Әйелімді өз қолыммен өлтіріп алдым ба" деп зәре-құты қалмаған Арасанбай енді өзінің кінәсінен арылғысы келгендей, келіншегінің алдында құрдай жорғалайтын әдет тапқан. Екі апта бойы өзіне өзі келе алмай, есі кіресілі-шығасылы, күндіз-түні қызуы түспей, сандырақтап жатқан Лима беті бері қарап, алғаш рет көзін ашқанда, үстіне төне түсіп, әлдене айтып жақындай берген күйеуін көріп, шыңғырып жіберді. Содан, науқасы қайталап және де үш-төрт күн есеңгіреп жатты. Сол жағдайды байқап қалған Ұлжан қайнысына қатты зекіп, біраз сөз айтып тастаған:

	— Әппағым-әппағым дегенге, мен саған ұрса алмайды деп ойлайсың ба? Мұның қалай, қарағым-ау. Мына баланы шошытқан осы сен өзің болып жүрме. Жаман немене, өзіңше еркексініп, қоқиланған боларсың. Мен ағаңа да айтқан жоқпын, мен талай пәлені сезіп жүрмін. Келіннің денесі көк ала қойдай. Таяқтап ұра берген сияқты. Жаман неме, бұл да өзіңдей біреудің баласы емес пе? Алақанына салып әлпештеген еркесі емес пе? Обалы қайда?

	Төмен қарап есік жаққа шегіншектей берген Арасанбай зып беріп сыртқа қашқан.

	Содан аурудың беті әбден бері қарады дегенше, Ұлжан қайнысын шағын бөлмеге кіргізбей қойған. Бірақ жеңгем әйелімнің қасына жолатпады деп, үйден безіп кеткен Арасанбай жоқ, қайта, сол соңғы кезде әркімге бір еріп, қаңғып кететін әдетінен арылған сияқты. Ауладан шықпайды. Көбінесе қара шаңырақта қонақ бөлмедегі ескі диванның үстінде дөңбекшіп жатқаны. Көңілді бір сәтінде жеңгесі қайнысына зілсіз мұқатып:

	— Жаман неме, өзің қатынсақсың ба? — деп қалды. — Лимаш ауырғалы үйден шығуды қойдың ғой!

	Сол сөз дем бергендей, Арасанбай қайтадан жолдастарына қосылып, өз үйірін тауып, кеш батса, дүкен маңын айналшықтап, қоймаларға ұрлана кіріп кетіп, бусана терлеп шығатын дағдысын қайта тапқан.

	Төсек тартып екі ай жатқан Лима оңтүстіктің ерте шыққан көктемімен бірге көтеріле бастаған. Жұрт ескі Жаңа жыл келді деп, бір-бірінің үйіне қыдырысып, наурыз көже ішкен күні Лима аяғынан тұруға жарады. Ұлжанның сүйемелдеуімен терезе алдына барған. Сол арадан көше, үш қабат мектеп үйі анық көрінеді.

	Өз алдына кеңшар болып құрылғанына жеті-ақ жыл болған Қызылжиде ауылының көшелері әлі жалаңаш, көше бойлап тігілген ағаштар, шарбақ бойлап егілген ағаштар әлі жас, сондықтан да бүкіл ауыл алақанға қойғандай анық аңғарылады. Лима өзінің үш қабат мектебін көргенде, жүрегіне кенет келіп құйылған қуаныш тасқынынан тұншығып қала жаздады. Өзінің оқушылары, өзінің Түнғатары... Түнғатар" деген сөз келіншектің тұла бойын дір еткізіп, өз жүрегінен өзі ұрлық көмбесін тауып алғандай шошынды. "Түнғатар... — деп ойлады ол. — Мен неге Түнғатарды есіме алам? Оның маған қажеті қанша? Ол бөтен адам. Мен некелі жанмын?" — Солай деп өзін өзі жөнді жүйеге, қатал тәртіпке шақырып та үлгерді. Іле-шала қос жанарымен телміріп, мектеп жақтан Түнғатар бейнесін іздеп тұрғанын байқап қалды. "Құрысыншы, күнә ғой мұным!" деп теріс айналып, төрт жастық төсеніп, биіктелген төсегіне келіп қайта жатқан. Бұған сүйсіне қарап, орындықта жымиып отырған Ұлжан ауыр денесін зорлықпен көтеріп, барпылдай басып келіп, мұның маңдайына алақанын тосты: Не болды, қарағым? Басың айналып кетті ме? — Үнінде үрей бар. — Зәре-құтымызды қалдырмадың ғой! Наурыз күні, ескі Жаңа жыл күні аяғынан тік тұрды деп, бүгін бір құдайға қой шалып, көршілерді шақырмасақ болмас. Енді ауылыңа да, ата-анаңа да хабар берген жөн шығар. Шошытпайық деп едік, оған ренжімес.

	Лиманың иегі кемсендеді. Жылағысы келген тәрізді. Бірақ көзінен жас шығар емес. Үлкен жанары абысынына жалына, үрке, түсінбей қарайды. "Осы маған не болды? Қайда жүрмін" дейтін тәрізді. Тіпті кейде "осы мен кіммін" дейтін тәрізді. Ұлжан келінінің қою шашынан сипап отыр:

	— Қарағым-ай, тым болмаса, бір сөз айтшы. Қой сояйық па, құдайы берелік пе?

	Лима мақұл деген ишарат білдіріп, басын изеді. Жымиып күлмек болған, бірақ жиырыла берген екі езуінің айналасына екі терең әжім тартылыпты, соны байқап қалған Ұлжан жылап жіберді.

	— Мен де оңбаймын, қарағым. Мен де оңбаймын! — деді ол көздерін кішкентай шәй орамалмен сүртіп отырып. — Осы үйде саған алғаш қызыққан мен едім. Келін қылып алып, қолымызға қондыра қоялық деген ойды алғаш білдірген мен едім. Анау нақұрыс қайным... Мен болмасам, оның ойына іс келмес те еді. Қайтейін, қарағым! Көргенді жердің қызы екен деп, саған аңсарым ауғаны рас. Обалыңа қалдым-ау деймін...

	Лима абысынын анық түсінген сияқты. Оның да бұған жаны ашыған сияқты. Жәудірей қарап, басын шайқады. "Сіз өйтіп өзіңізді өзіңіз жазаламаңыз" деген лебізін білдіргісі келетін сияқты.

	— Сөйлесеңші, қарағым-ау, сөйлесеңші! Әлде мылқау болып қалдың ба? — Ұлжан быртық саусақтарымен келінінің жіңішке де нәзік білегін сығымдап жіберді. Тәні ауырып кеткендей Лима сәл қабақ шытты да:

	— Жоқ! — деді.

	Ұлжанның май басып кеткен бітік көздерінен жас аралас күлкі ойнады:

	— Қарағым-ай, жарығым-ай! Тілің бар екен ғой! Екі айдан бері неге соны білдірмедің. Әппақтан көңілің әбден қалған-ау, менен несін жасырасың, күнім. Айтсаңшы, ақтарып тастасаңшы сырыңды. Өзіңе жеңіл болады ғой.

	Енді Лима Ұлжанға жазғыра қарады. "Менде шаруаң не" дегендей, "сен де солардың бірісің" дегендей жауыға қарады. Ұлжан кенет жасып та қалды, сасып та қалды:

	— Мейлің, ендеше, айтқың келмесе, айтпай-ақ қой, қарағым.

	Ұлжан сыртқа шығып кеткен. Сол сәтті көптен тосып, күтіп жатқандай-ақ, Лима жалма-жан төсектен қарғып тұрды да, терезе алдына қайта барды. Үш қабат мектеп үйіне қайта телмірді. Мектеп ауласы толған бала. Жүгірген, алысқан, сөйлесіп тұрған оқушылар, араларынан мұғалімдер де көрініп қалады. Мектептен шығып, осылай қарай бет алған қайнағасын таныды. Ол кісі жеке басы Лимаға тік келіп, қатты сөз айтып көрмесе де, Лиманың көкейіне "сен де сондайсың" деген сөздер орала берді. Төсек тартып жатқан екі ай бойы, есі кірген сәттерде Лимаға қандай өзгеріс, қандай ой келіп, қандай ой кетті. Соның ішінде айналып соға беретін, қанша қуса да, әккі ұрыдай, жаныңның терең бір түкпірінен табыла беретін, мұны әбден діңкелеткен бір ой бар. Ол ой — "қорлық көрген әрбір адал адам қорлық көрсеткен арам адамды аямауға тиіс" деген қатал шешім. Жалаңаш тәнін суық қарып, өліп бара жатырмын деген қиын сәтте келген тұжырым еді. Кейін келіншек өзін өзі қанша мәрте ақылға шақырып "Сен ондайды қой, Лима, сен ана болуға жаралған нәзік жансың, жолың жіңішке, өшігу, кек алу, қиянатқа қиянатпен жауап беру саған жараспайды",— деп қайталай берген, қайталай берген. Бірақ кеудесін қысқан ыза әлгі жарқын ниетті лезде ығыстырып, қуып шығатын да: "Адалдық неге әлсіз болу керек, қара пиғылды, қарау жандардың күшейіп, бел алып дандайсып кететіні де сол біздің кешірімшілдігімізге байланысты емес пе?" — деп қайтадан қаталдыққа тарта беретін. "Осыдан жазылайын, бауырымды көтерейін, сен қарабет, менің жастығым боларсың!" — деп кіжіне беретін.

	Taп қазір үйіне қарай аяндап келе жатқан Сәрсенбай қайнағасы бұған құбыжықтай көрініп кетті. "Осыларды ғой, қарапайым жан деп, момын, көпшіліктің өкілі деп, мүсіркей қаламыз. Зымиян күш, нағыз зымиян қара күш осылардың бойында. Бұларды былай бұрсаң да, олай бұрсаң да көне береді. Жауыздыққа да әзір. Жақсылыққа да әзір. Бірақ бұлардың жақсылығы өз басынан артылған емес. Ал жауыздығында шек жоқ. Арасанбай мен өлейін деп жатқанда, тым болмаса ұйқысын қимады ғой. Мені әдейі аязға қамап, жалаң аяқ, жалаңаш күйімде... Қанша жалындым. Өлімге де қиды. Демек, ол адам емес. Егер ол сол кезде ұйықтап қалса, мен, мүмкін, кешірер едім. Бірақ өзі сыртымнан қамап, ұйықтап қалғанын қалай кешірем – жауыз, жауыз! Жауыздық жаза тартсын. Мен кешпеймін! Қарапайым, қатардағы жан деп енді жаным ашымас, қайдағы қарапайымдылық! Бұл урод қой, урод! Миғұла, неондарталец! Неондарталец!" "Ең қарапайым адам, қатардағы адам деп жарықтық Толстой мен Гандиді айтамыз!" деген Түнғатардың сөзі есіне түсті. Ташкентте, музейлерді аралап жүргенде, ол бұған біраз сырын ашқан еді ғой! Өзін өзі кекете күліп: білесіз бе, Лима, мен мың тоғыз жүз елу үшінші жылдың бесінші наурызы күні туғанмын!" — деген еді. "Онда тұрған не бар!" — деп бұл сұрағанда, Түнғатар қулана езу тартып еді: "Менің мамам айтатын, сен Сталин өлген күні дүниеге келдің, сенің арқалаған жүгің ауыр дейтін..."

	Лима ол сөздердің мән-мәнісін сол арада түсіне қойған жоқ. Ал қазір, төсек тартып жатқан екі айда, сол сөздердің сырлы астарына талай үңілген. "Енді түсіндім, енді ұқтым!"— деп өзін өзі талай тоқтатқан. Бірақ не түсінгені, не ұққаны анық емес. "Арасанбай — рухани мүгедек, рухани кемтар, басы бар, аяғы бар, қолы бар. Бірақ Арасанбайдың қарапайым адамға ұқсастығы тауықтың аққуға ұқсастығы тәрізді. Аққу ұша алады, ал тауық қанаты бола тұра, күркесінен көң шұқиды. Екеуінің де аты құс!"

	Лима мектеп жаққа ұзақ телмірді. Түскі үзіліс кезі болар, мектеп маңында жан жоқ. Лимаға керегі кім, кімді іздейді,— өзіне де анық емес. Үндемес кемпірдің үйі мектептің арғы бүйірінде. "Түнғатар не болды екен? Сол кеткеннен кетті ме, қайда жүр екен? Енді оны еш жерге мұғалімдікке қабылдай қоймас. Көше сыпырып, аула тазалап жүр ме? Басына түскен ауыртпалыққа шыдай алмай, араққа салынып, маскүнем боп кетті ме? Бірақ ол ішпейтін, күйгелек күйрек те емес, ол Түнғатар ғой! Ол мендей де емес, ол күресе біледі. Қайда жүр екен?"

	Төсек тартып жатқан күндері есі кірген сәттерде тамақ беріп, мандайын уқалап, бас жағында отыратын Ұлжан абысынынан Түнғатардың халін сұрамақ болып талай оқталған. Бірақ ұяттан аттай алмаған. Бөтен еркектің жайын қалай сұрарсың. Лима өзі мен Түнғатар арасындағы өсекті әлі анық ұққан емес. Кейде тіпті, несі бар, қазіргі заманның адамы емеспіз бе, адамдардың арасы ашық-жарқын болса жараспай ма? Қызметті бірге істейтін әріптес, халі не болды, ол қайда деп сұрасам — несі айып",— деп, өзін өзі қайрайтын. Бірақ батылы жетпей, іштей тынып, тұншығып тынатын.

	Бұл есін біліп, жан-жағын аңғаратын халге жеткелі Сәрсенбай науқас жатқан бөлмеге екі-үш мәрте кірген Келінінің көңілін сұрап, оны-мұны айтып, қипақтап, ұзақ отыра алмай, шығып кеткен. Және де ол кісі жалғыз келуге қорқатындай, міндетті түрде Ұлжанды алдына сала келетін. Бүгін күтпеген жерде есікті тақылдата соғып, жалғыз өзі кіріп келді. Мектеп жаққа мұңая қарап, әлдекімді үміттеніп іздеп, түсініксіз бір тәтті қиялға беріліп тұрған келінінің оқыс келген қонақтан шошып кетіп, басы айналып құлап түсе жаздады. Үркек көздері "сен кімсің, мұнда неге келдің" дегендей сұраулы, жақтырмаған қалпын жасыра алмады.

	— Амансың ба, айналайын? Аяғыңнан тұрып, жүруге жарады деген соң, өз көзіммен көрейінші деп келіп едім. Құтты болсын, қарағым.

	Қайнағасы төсектің аяқ жағында тұрған екі креслоның бірін есік жаққа сүйрей жақындатты да, босағаға арқасын беріп отыра кетті. Адам баласын жақтырмай, бүкіл әлемге, мына Қызылжидеге жат өш сезімнің құшағында тұрған Лима мына кісінің келгенін ұнатпай қалды. Бүкіл тәнімен жиырыла тітіркеніп, тез кетуін қалады. Сонда да ескі салтты бұза алмай, үлкен кісіге бұрыла иіліп, кішілік сәлемінің ишаратын білдірді де, төсегіне барып жайғасты.

	— Өңің жақсы екен, қарағым.

	"Менің өңімде бұл кісінің не шаруасы бар. Қарашы айнымаған Арасанбай, ол қара, бұл сары. Айырмасы сол ғана. Бар бәленің басы осы кісі. Күліп жүріп қиянат жасайды. Кәрі қыз Күләй осыған жағынамын деп, осының қол шоқпары болып жүр. Ол – қамшы, қол — мына кісі. Қарауында талантты адамның жүргенін қаламады. Оқушылардың алдында, балалар арқылы ата-аналардың алдында Ормановтың беделі өсе бастағанын ұнатпады. Өзінің тірлігіне, әмір жүргізіп отырған кішкентай ғана аумағына қатер төне бастағанын сезді. Сезді де, ыммен ғана Күләйді айдап салды. Ақыры не болды? Ер азаматты қаңғыртып жіберді. Қорлады, жерледі. Төсек тартып жатқан мүгедек анасының алдында қасиетін кетірді".

	Сәрсенбай жайланып отырып, темекі тұтатты. Үйдің бұрыш-бұрышына көз жүгіртіп, күлсалғыш іздеді. Содан кейін дәлізге шығып кетіп, зал жақтан барып ауыр хрусталь ыдыс алып келді. Соны терезенің алдына қойып, ұзақ-ұзақ шылым тартты. Лима түтінді көтере алмайтын, жүрегі айнып, құсқысы келді. Жиіркенді. "Ана кісінің аузынан шыққан ауаны мен де жұтып отырмын-ау",— деп қобалжыды. Сәрсенбай орнынан тұрып барып, терезе алдындағы күлсалғышқа сигаретінің тұқылын қақты.

	"Өзінің тістері сап-сары екен ғой. Қандай жиіркенішті. Менде не шаруасы бар? Әлде бірдеме айтпақ па, айтар болса неге сонша созады? Әлде адамгершілігі ұстап, көңіл сұрап келгені ме, батпандай күнәға барудан тайсалмаған жан, бармақтай кісілік көрсетіп, өзін өзі ақтай ала ма? Менің ақуалымды білгісі келгендей, маған жаны ашығандай болады. Менің соған ішім жылып, бұл кісі істеген анау сорақылықты, қиянат, қудалауды кешіруім керек пе? Ормановтың бұларға жақпайтын бар қылығы — өзінше ойлана білетіндігі. Өз бағдары бар, өз талантына сенетіндігі, бар жазығы сол, басқаларға ұқсамаған! Жағына білмегені, жарамсақтана білмегені, осылардың өздерімен бірге жүрсе, бірге ішсе, қатынасып, жең ұшынан жалғасып, ағайын, жегжат болып жүрсе, жүз жерден арсыз болсын, мың жерден ұятсыз болсын, бұлар оған кешірер еді. Бұлар оны түсінер еді. Өздеріне ұнамады – сондықтан оның көзін жойды. Жабылып жойды... Қайда жүр екен, байғұс? Ішіп кетті ме?"

	Дәл осы ойдың тұсында Сәрсенбай орнынан тағы да тұрып барып, терезе алдындағы күлсалғышқа темекісінің тұқылын қақты. Сол бір түсініксіз қимыл келіншектің онсыз да үзіліп кетуге таяу жұқарған жүйкесіне ауыр соққы болып тисе керек, орнынан тұрып барды да, күлсалғышты алып, қос қабат әйнекті терезеге жіберіп қалды. Күлсалғыш тастай ауыр еді, шықыр-шықыр еткен қос терезені оп-оңай жарып өтіп, сыртқа, аулаға барып дүңк еткені естілді.

	Сәрсенбай орнынан көтеріле берген, әлгінде ғана сүртіп тазартып қойған тәмпіштеу мұрнының ұшына бұрқ еткен қалың тер көтерілді.

	— Ойбай-ау, келін-ау... қарағым-ау, мұның не? Бет-жүзі жүзі құп-қу боп, сазарып, тұла бойы қалтылдап, өзін өзі ұстай алмай қалған келіншек жалпақ төсекке көлденеңінен құлап түсті де, бетін басып, етпеттей жатқан күйі, селкілдеп жылай бастады.

	Аңырып қалған Сәрсенбай көздері шарасынан шығып, тұрды-тұрды да, үн-түнсіз сыртқа шығып кетті.

	Түстік дастарханның басына жиналған аға, жеңге, қайын үшеуі Лиманың бұл қылығын әр саққа жүгіртіп, ұзақ талдап, әрі-сәрі халде отырды. Ақыры Сәрсенбай айтты:

	— Қатты дерттің салдары болар, келініміз аздап шалықтай бастаған ба, қалай? Не де болса, төзейік. Ел-жұрт алдында масқара болмайық, ешкімге айтпайық. Дәрігерлерге білдірмейік.

	Арасанбай үнсіз құптаған, Ұлжан күйзеле күйінгенін жасыра алмай, ауыр денесімен теңселе, басын шайқай отырып:

	— Қарағым-ай, өзімізден де бар, енді қайтейін! — деп көзіне жас алды.

	Сәрсенбай мен Арасанбай Ұлжанның бұл сөздерін ұнатпаса да, үй ішіндегі шағын "көтерілістің" тез басталып тез басылатынына күмәні болмағандықтан, ондайға еті үйренгендіктен, бұл сөздерді байқамағандай, жауапсыз қалдырды. Бұрқ-сарқ етіп әлденеге өңмендей кірісіп, екеуі де өктем сөйлегенімен, Ұлжанның алысқа тартпайтынын олар әбден біледі.

	— Шолақ өзен тез тасиды, тез тасиды да, тез басылады! — деп Сәрсенбай ондайда ырқылдай күліп отыратын.

	Лиманың оқыс қылығы бұлар күткендей асқына қоймады. Осыдан бір апта өткенде және бір мәрте сүмірейіп кірш келіп, босаға жақта мелшиіп тұрған Арасанбайға алдындағы шай ішіп отырған пиаласын және бір лақтырды да, Лима ол дертінен арылды. Сәрсенбай, Ұлжан қабақ бермей келіндерінің хал-жайын сұраса, дүдәмалдау жауап беріп, "жақсы ғой, Құдайға шүкір" деп жақауратып, үйге келуді еш қаламаған сыңай білдірген соң, мектеп мұғалімдері, ауыл адамдары жас келіннің көңілін сұрауға келмейтін. Күндердің күнінде жер көгеріп, ауыл көшелерін бойлай тігілген жас шыбықтар жапырақ жайған кезде, көкек айының орта тұсы болар, түскі үзіліс кезінде үйіне келіп, келініне жылы-жұмсақ тамақ беріп отырған Ұлжан көп сөздің арасында:

	— Әлгі бәледен құтылып, жанымыз жай тапты ма деп едік болмады ғой! — деп қалды. — Орманов деген тажал біздің үйдің отағасын сотқа беріп, 15 күн босқа жүрген айлығын біздің есебімізден өндіріп алды. Ол аз дегендей, аудандық оқу бөлімінің бұйрығын шығартып, біздің ауылға қайтып келді. Ел деген де бұзылған, оқушылардың ата-аналары сол алаяқты жақтап, жоғары жаққа арыз жіберіп, қайтып оралуына себепші болды емес пе? Өкіметті де кейде түсіну киын, сондай бүліктер қолдау тапқан соң, қайда барып оңарсың.

	Ұлжан бұдан ары да шұбыртып көп сөйледі. Бірақ Лима ол сөздерді енді ести қоймаған. "Орманов қайтып оралды" деген хабар кенет шалқытып, жынды адамдай күлімсіреген қалпы ой-қиялға шомып кеткен. Ұзақ көктемде бір тамшы жаңбыр жаумай, қаңсып қалған далаға, сазарып қалған аспанға, тау-тау бұлттар борандата, шаңыта келіп, иін тіресе келіп дауылдата, нөсерлете құйып-құйып өткендей, сол дауылдардан соң, сол нөсерлерден соң, дүниенің шырайы кіріп, жап-жасыл шұрайлы әлем жарқырай түскендей, көңілі бірден көтеріліп, көңілі бірден тасып сала берді. Ол сөзбен ойланған жоқ. Түнғатардың атын зердесінде атаған да жоқ, "сүйем-күйем" деген сөздер де сана төрінде елес бере қойған жоқ. Бірақ себепсізден себепсіз тасып төгіле жаздады. Ташкент жақта әлдеқашан өрік гүлдеген болар деп ойлады ол. Қыс күндері қара суықта оқушылармен бірге Түнғатар екеуі аралаған музейлер, театрлар көз алдына келе қалды. Қала ортасын жарып өтетін Шыршық өзенінің кемеріне төндіре салынған шайханада оқушы балаларға тамақ ішкізіп отырған бір сәттерінде Түнғатар бұған айтып еді:

	— Осыдан, көріңіз де тұрыңыз, бұлар алдымен мені қудалайды, сонан кейін кезек сізге келеді. Директордың келіні деп сыйласа, биыл ғана сыйлар, биыл ғана тимес, келер жылы әлі талай көзіңізден жас орнына қан ағар! — деді. Сол мезетте көңілді, шалқып отырған, қыз кезіндегі еркелігін қайта тапқандай таси сөйлеп, шошаңдап отырған Лима:

	— Сіз бар ғой, сіз қателесесіз! — деген. — Олар маған тимейді! — деген. — Себебі бар ғой, себебі мен директордың келіні ғана емеспін, мен аса ұқыпты, аса тәртіпті, жоғары жақ сызып берген жүйеден ауытқымайтын үлгілі ұстазбын! — деп сыңғырлай күлген. Содан кейін: — Сіз бар ғой, — деген — сіз өр көкірек, менмен жігітсіз. Мен болсам, бетегеден биік, жусаннан аласа, момақан қоңыр қозымын. Қора маңын аңдыған ауыл иті, өңкей бұралқы сырттан келген көкжалға жабылып берері хақ. Ал мен тәрізді момақан қозыға тимейді! — деген.

	Түксиіп, түнеріп, қалың қастарының астынан шатынай түскен үлкен көздерінен от шашып, тістене сөйлеп отырған Түнғатар күліп жіберген. Күлген сәтте өң-жүзі жадырап, нәрестедей мейірімді, шұғылалы сипатқа енеді екен.

	— Мен көк бөрі болғанда, сіз — момақан қозы, теңеуіңіз жақсы екен. Бірақ мен кісі малына көз алартып көрген жан емеспін.

	— Әрине! — деген Лима ойнақылана күліп. — Сіз тіпті көз алартқан күнде де, біздің қора берік те биік, сол есіңізде болсын.

	Түнғатар келіншектің соңғы сөзін жақтырмай қалып еді. Қайғыдан қабағы түксиіп, лайланып баяу аққан Шыршықтың суына балықшыдай тесіле қарап қалған. Содан тамақ ішіп болып, орындарынан көтерілгенде ғана:

	— Биік қорада қамалған момақан қозының күні жарқын күн деп айта алмаймын. Сіз маған сенбесеңіз де, тағы қайталағым келеді. Мен қора сыртында көгенде жатқан қозыға да тимеймін.

	Сонда Лима да шамданып, ашуланып қалып еді-ау. "Мына кісі қызық екен! — деп ойлаған. — Мен қозы едім, сен мені жей қой деп ұсынып отырғандай, онысы несі?"

	Сондағы ашуы қазір есіне түсіп, терезе алдында тұрған келіншек болар-болмас езу тартты. "Сонда ол өзінің адалдығын айтқысы келіпті ғой! Мен болсам, бекер шамданып, бекер ашуланыппын. Әрине, қарапайым көптің бірі болса, Түнғатар маған өзінше қырындар еді, қызығар еді. Ол өйтпеді ғой. Ол нағыз ұстаздық мінез танытты емес пе? Ұстаз деген әулиедей көреген, періштедей таза болсын. Төсек тартып жатып қалған мүгедек анасын қарлығаштай қорғаштап, қайда барса да жанынан тастамай, елден ел көшіп жүру оңай дейсің бе?"

	Көкек айының соңғы күндерінде Лима ауладағы екі үйдің ортасыңда өз аяғымен жүруге жарап қалған. Шешіліп сөйлеп кетпесе де, анда-санда "жоқ", "иә" деген сөздерді айтып қалып, Ұлжанды қуанта бастаған. "Келініміздің есі ауысып, шалықтама дертіне шалықты ма" деп қорқып жүрген Сәрсенбайдың күдігі сейіле бастаған. Амандық болса, енді бір-екі аптада жұрт көзіне көрінуге жарап, одан бір-екі апта өткенде қызметіне кірісіп кетер деген үміті күшейе түскен. " Бәленшелердің келіні сондай халге душар болыпты" деген өсек тарап кетсе, жұрт бетіне қалай қарарсың. Жұрт бізді әдейі істегендей көреді ғой", — деп Сәрсенбай Ұлжанға өз күдігін білдірген де еді.

	Ертеңнен кешке дейін сыртқа қарап, терезеге телміргенде, Лиманың көретіні үш қабат кірпіш үй, мектеп ауласында жүгірген балалар, үздігіп күтетін тірі пендесі біреу-ақ — анда-санда Түнғатарды көріп қалса, тұла бойын қуаныш билеп, себепсізден себепсіз көңілі шалқып сала береді. Бірақ Лиманың ойында "мен оған ғашықпын" деген түсінік болған емес. Ормановқа жаны ашиды, оның көрген қорлығын мұның өзі ауырсынады. "Бар болғаны сол, бар болғаны сол,— деп ойлайтын, солай жорып қойған,— мен біреудің некелі жарымын, өзгеге көз салуға хақым жоқ, бөтен еркектің бетіне қарау түгіл, ол туралы ойлаудың өзі кешірілмес күнә",— деп білетін. Бұл саналы Лиманың кейіпі, ал сыртқа қарап, телміріп тұрған сәттерінде Лиманың екі көзі мектепке кіріп шыққан мың адамның арасынан бір-ақ адамды іздейді, өзінің сөйтіп тұрғанын сезіп қалған сәттерде өзінен өзі ұялып, теріс қарап, төсекке келіп жатып қалады. Бірақ көкейінен сүмелек ойды, сүмелек сезімді қуып шығу әрдайым қиынға түсетін. Әсіресе, түс көргенде... Аңдаусызда аппақ, таза тақтаның бетіне ұят сөз жазып қойғандай, ұят сөз жазып қойғанын өзі аңғармай қалғандай, сыныпқа кіріп келген әлдебіреулер сол ұят сөзді көріп қалатындай оянып көзін аша салысымен, Лима әлгі көрген түстерін көңіл төрінен қуалап, жалма-жан өшіріп тастауға тырысатын. Бірақ көретін түстері ылғи сол.

	Көкек айының отыз бірі күні, түс қайта, оңтүстіктің бұлтсыз, реңсіз ыстық аспаны айналып жерге түсіп тұрғанда, оқыс бір оқиға болды. Мектеп ауласында қаптап жүрген үлкенді-кішілі қауымның арасынан бөлініп шығып, Түнғатар кешенің тап ортасымен осылай қарай келе жатты. Жайшылықта әскери адамдай тіп-тік жүретін аяқтарын нық-нық басатын жігіт белі бүгілгендей, еңсесі түсіңкі, желе түсіп, бүкшеңдеп келе жатты. Әдеті бойынша, сырт әлемге жұтына қарап, терезе алдында тұрған Лиманың жүрегі аттай тулап, шошып кетті. Түнғатардың осы үйге қарай бет алғанын анық сезді. Анау бері жақындаған сайын, мұнда зәре қалмаған. Тап сол екпінімен Орманов қазір бұлардың ауласына кіріп келеді, кіріп келеді де: "әй, Сәрсенбай, өй, Арасанбай, бері шық,— деп айғай салады. — Менің сүйген адамым Лима, соны менің өзіме беріңдер, қазір алып кетем",— деп айғай салады. "Масқара болдық, масқара болатын болдық-ау!" — деп ойлады келіншек. Тұңғиық көк аспаннан шүйіле құлаған қыран бүркіттің қанат суылын сезіп қалған панасыз көк көжектей кірерге тесік таппай, бүрісе түсті Лима.

	Түнғатар, шынында да, бүгжеңдеп келіп, бұлардың ауласына кірді. Сол асығыс қалпы, отау үй жаққа қарамай, анау үйдің терезесін қақты. Бұл күткендей-ақ:

	— Сәрсеке, Арасанбай! — деп дауыстады.

	Үйде Сәрсенбай жоқ еді. Арық денесін игере алмағандай қиралаңдап, сыртқа Арасанбай шықты. Терезенің ашық саңылаушасынан екеуінің арасында болған сөзді Лима анық естіп тұрды.

	— Арасанбай... Ареке, менің саған күнім түсіп түр!.. — деді Түнғатар. Үнінде абыржу, қорлану, төмендеу сезіледі.

	Ананың төмендегені Арасанбайға өзгеше әсер етті ме, сасыңқырап, үйден қобалжыңқырап шыққан Арасанбай лезде бойын жинап алып, бәлсіне қалғандай көрінді:

	— Иә, немене?

	— Адам деп, жігіт деп келіп тұрмын саған... — Түнғатардың үні күмілжіп шықты. Алқымына келіп кептеліп қалған көз жасы бар ма, қалай. — Ұжымшар кеңсесіне барып едім, бастықты таба алмадым. Парторг те жоқ. Сенен басқа ешкімнің ыңғайы келмей тұр. Анам... Менің анам өлім аузында жатыр. Машинаңды от алдыршы, тездетіп аудан орталығына жеткізейік. Ал мырзалық жасасаң... Ташкентке алып барайық. Онда менің жолдастарым бар, біздің жақын жегжаттарымыз бар, таныс дәрігерлеріміз бар, тездетіп жеткізбесек, халі қиын!

	Әлгінде ғана өз үйінен шошына шыққан Арасанбай енді бойын тіктеп алып, паңсына қалыпты:

	— Сенің анаң бар ма еді?

	— Бар ғой, бар. — Түнғатар жас баладай жалынып түр. Анасының бар екеніне ұялғандай үні құмығып шықты. — Анам бар, өзің де білетін шығарсың. Жұрт талай айтқан шығар. Ол кісі бес-алты жыл болды ғой төсек тартып жатқаны. Енді халі тым мүшкіл. Дәрігерге тез жеткізбесек, айрылып қалатын тәріздімін.

	Екеуінің әңгімесін естіп тұрған Лиманың жаны шырқырап кетті. "Ойбай-ау, анау Арасанбай тұра жүгірмей, неғып түр! Мүгедек жан өлейін деп жатыр ғой!"

	Арасанбай асығар емес. Бұрынғыдан да паңдана, маңғаздана түскен:

	— Е, анасы бар адам анасын жұртқа көрсетер еді. Жұртпен араластырар еді. Сен, немене, осы күнге дейін ол кісіні жасырып ұстап келгенсің бе?

	— Арасанбай! — деген Түнғатардың үні жарықшақтанып қатқылдау жетті. — Сен де анадан тудың емес пе? Тап қазір есеп айырып жататын шақ емес. Маған айтар өкпең бар екенін білемін. Бірақ сен оны кейінге қалдыр. Менің халімді түсін. Тізе бүгіп, аяғыма жығыл десең, бәлсініп қалмайын, жығылайын. Бірақ сен менің айтқанымды істе, машинаңды оталдыр. Тездете гөр енді, тездете гөр. Ер мойнында қыл арқан шірімес, қарыздар боп қалмаспын.

	Тіпті биіктеп, төбесімен көк тіреп тұрған Арасанбай мырс етіп күліп жіберді:

	— Құдайға шүкір, өз ризығымыз өзімізге жетеді. Күнін көре алмай, қаңғырып келген жалаң аяқтан ақы-пұл алып, байымай-ақ қоярмыз.

	— Арасанбай! Ареке! Мен де жігітпін ғой өзіңдей, қорлама. Зәуімен алдыңа келіп қалған екем, меселімді қайтарма. Өлейін деп жатқан маған ана болса, саған да ана ғой. Адамның анасы ғой. Тездете гөр енді!

	Арасанбай қатуланып алыпты:

	— Ауданға баратын уақытым жоқ, машинамды аямаймын, бірақ үйде шаруа көп...

	— Ендеше, кілтіңді бер! — деп жалынды Түнғатар. — Правом бар.

	— Сен өзі... Жасырып жүрген анаң бар екен, жасырып жүрген правоң бар екен... Жалаң аяқ қайыршы ма деп жүрсек.

	Осы тұста Лима шыдай алмай, қос жақтаулы қаусырмалы терезені ашып жіберіп, Арасанбайға айғай салмақ болған, бірақ терезені ашуы ашқанымен, өңешінен үн шықпай, көздері шатынап тұрып қалды. Арасанбай да бұны байқап қалған, әлгі паң қалпынан лезде өзгеріп, лезде бір уыс боп бүрісіп, бұған ұрлана шоши қарады.

	— Правоң болғаны жақсы екен... Ендеше, мә, кілтті ала ғой. — Абыржулы қалпы, дірілдеген оң қолымен қалтасынан кілт шығарып, Түнғатарға ұсына берді.

	Сол күні бүкіл ауылды дүр сілкіндірген сұмдық хабар жетті: аудан орталығына жете берген жерде Түнғатар мінген "Жигули" ауыр "КамАЗбен" соғысып, сол арада машинаның артқы орындығында жатқан мамасы тіл қатпай кетіпті. Кеуде тұсынан қатты соққы алған Түнғатар ауруханаға түсіпті. Кешкі дастархан үстінде ылғи күліп жүретін, ылғи күліп сөйлейтін Сәрсенбай інісіне езуінен көк жын ақтарылғанша айқайлады:

	— Әй, иттің ғана баласы-ау, ақымақ, миғұла, жетесіз, жексұрын, ол машина сенікі емес, менікі ғой! Мырзасынып, қайдағы біреуге қалай бере қойдың? Енді сен... енді мен... енді біз машинадан ғана айырылған жоқпыз, ар-абыройдан айрылдық. Енді сен... Енді мен... Енді біз сотқа тартыламыз. Адам өліміне себепші болдық. "Машина кімдікі" деп сұрамай ма сот, сұрайды! "Айдаладағы біреуге неге бердің" деп сұрамай ма сот, сұрайды! Демек, анау кемпірдің өліміне кінәлі сен. Ең алдымен сен сотталасың. Жетесіз, миғұла, мәңгүрт, кеще!

	Ертең болатын 1-Мамыр мерекесінің құрметіне дастархан жасаған Ұлжан бұл отбасындағы төрт үлкен адамды әдейі кең залға жинап, салтанатпен тамақ беріп отырған. Сол салтанаттың берекесі бес тиын болды. Сәрсенбайдың айқайы іңірде басталып, түннің бір уағында әрең толастады. Сасып қалған әйелдер жағы — Ұлжан мен Лимада үн жоқ. Көздері шапыраштанып кеткен Сәрсенбай сыртқа шығып кетіп, іле-шала қайта оралғанда, қолында дырау қамшы бар еді. Бүрісіп төмен қарап отырған інісінің арқа жонына екі рет қамшы тартып үлгерді:

	— Иттің ғана баласы, ақымақ. Миғұла, мәңгүрт, кеще! Мен сені өзім соттатамын. Он мың сомның машинасын опат қылған сен. Машина менің атыма жазулы. Менің мүлкімді біреуге беруге сенің қақың жоқ. Мен сені соттатамын!

	Бұғып отырған Ұлжан осы тұста шыдай алмады. Тұрып барып күйеуінің қолындағы қамшыға жармасты:

	— Қой енді, көкесі! Бір жолға ашуыңды маған бер. Машина деген темір емес пе? Сол темір үшін бауырыңның көңілін қарайтпа. Соқталдай жігітті төмен етек әйелдердің алдында сабап, сағын сындырма! Біз көрмесек етті! Мұндай сұмдықтарыңды бізге неге көрсеттіңдер? Сабырлы, салмақты жан едің ғой. Тым құрыса, бізді анау отау үйге шығарып жібермедің бе. Сәрсеке-ау, мұндай ашуланған кезіңді көрген жоқ едім. Дүниеқоңыз сияқты емес едің ғой. "Бастан құлақ садақа" деген, бір машина үшін соншалық қырылысып өлесіңдер ме! Әппақ қайнымдікі жөн, өлім аузында жатқан мүгедек адамға көмектеспеуге бола ма? Қайта Әппақ қайныма мен риза болып қалдым. Тіпті уақыт тауып, өзі алып барса, нұр үстіне нұр еді-ау. Мұның бармай қалғаны өкінішті, ал енді Ормановқа өшіктім екен деп сіреспе, жалғыз анасы опат болды, ел болып, жұрт болып, жерлесуге көмектес, сырттан көшіп келді деп шеттетпе, ол да адамның баласы ғой!

	Күнбе-күнгі өмірде қырғи қабақ болып, қырылысып жататын мұғалімдер ұжымы өлім алдында тәубесіне келгендей, бәрі жұмыла бірігіп, қаражат жинап, бірнеше мал сойып, мерекенің екі күні өте салысымен, мамыр айының үші күні Түнғатардың анасын жер қойнына берді. Оқушы балалардың ата-аналары да ұстаздардан қалыспай, ақшалай, азықтай, тірі малдарын жетектесіп келіп, жалғыз анадан айрылған Ормановтың қайғысын бөлісті. Сол бір күндері бүкіл Қызылжиде ауылы Түнғатарды ішке тартқандай, өз ұлындай жақындатқан, сыйыспай жүрген жалғыз бен сыйдырмай жүрген көпшіліктің арасы тұтасып, жымдаса түскендей еді. Түнғатар да өзінің саяқ жүргеніне ұялғандай, жұртпен тіл табысуға тырысатын сыңай танытқан. Сол күндердің қуанышы ретінде Москвадан, Орталық Комсомол газетінен әдейі арнап, Түнғатарды іздеп әйгілі журналист – тілші келген.

	Тілші жігіт мектеп өмірімен танысып, ұңғыл-шұңғылын зерттеп, бір аптадай жүрді. Сәрсенбай бастаған тәлімгерлер сырт көз, бөтен адамның алдында өздерінің сырын ашпауға тырысқан, Түнғатармен араларындағы кикілжіңді білдіргісі келмей, мектептегі озат сыныптарды көрсетіп, озат мұғалімдердің сабақтарына қатыстырып, әлгі келген Володя деген жігітті кезек-кезек үйлеріне шақырысып, жік-жапар болған.

	Володя ақкөңіл, аңқылдақ, аузын ашса, көмейі көрінетін жан сияқты еді. Бірақ ол кеткен соң, он шақты күннен кейін, газеттің бір бетін тұтас алған үлкен мақала шығып, бүкіл ауданды, бүкіл облысты дүр сілкіндірді.

	Мамыр айының жиырмасы еді, табиғат та сол күні ерекше мейірленіп, солтүстіктен соққан салқын самал мен жадырай құйылған күн нұры өзара татулық тауып, Қызылжиде ауылының адамдарына арнайы шаттық сыйлауына ниетін білдіргендей еді. Сол күні жақсы түс көріп, жадырап оянған Лима төсектен тұрғалы бірінші мәрте ауладан шығып, сәске кезінде мектепке барған. Сағынып қалған оқушылары алдынан жамырай, шулай жүгіріп шығып, жабыла құшақтап, мәз-мейрам болып қалған. Мұғалімдер де жиналып келіп. Лиманы ортаға алып, үлкен үзіліс кезінде көңіл күйін сұрасқан. Қоңырау соғылып, мұғалімдер сыныптарына тараған кезде үлкен кабинетте Лима жалғыз қалды. Не істерін білмей зеріккен соң, бүгінгі газеттерді ақтарып, әлгі мақалаға бірінші тап болған сол.

	Ә дегенде өз көзіне өзі сенбеді. Бірден бас қойып, соңғы әрпіне дейін қалай сіңіріп қойғанын өзі де аңғармай қалған. Өз көзіне өзі сенбегендей, мақаланы екінші рет оқып шықты. Лима жанының қышыған жеріне тигендей, мұның ойының, үстінен шыққандай, ерекше толқып, қуанып кетті. Тілші жігіт Түнғатарды ұғыпты, түсініпті. Түнғатардың тәсілін қолдапты, ал оны қудалаған мектеп директоры мен оқу ісінің меңгерушісі Күләйді жазғырыпты. Жазғырып қана қоймапты, ол екеуінің жақын туыс екені, оларды аудандық оқу бөлімінің меңгерушісі де қолдайтыны, аудандық, партия комитетінің бірінші хатшысының да олармен аталас туыс екені айтылыпты. Облыста да бұлардың жебеушісі бар деген тұжырым келтіреді. Озық ойлы, ізденгіш тәлімгерге күн көрсетпей, аяқ бастырмай жүрген кертартпа, қырсық пиғылдың осы рушылдық, ескішілдік сананың шырмауында қалғанын жаны шырқырап, күйініп, күйзеліп айтыпты. "Орманов Түнғатардың бала тәрбиелеу тәсілі, сабақ жүргізу тәсілі бүкіл одақ мектептерінің мұғалімдеріне үлгі бола алады деген пікірден аулақпын,— депті тілші жігіт Володя. — Бірақ әр мұғалімнің өз талантына, біліміне орай өз жүйесі, өз әдісі болсын. Оған ешкім тыйым салмаса керек" деген тұжырыммен аяқтаған.

	"Бәрі рас, бәрі дұрыс, міне, дұрыс көрген, дұрыс ұққан, азамат екен!" — деп қуанған Лима өзінің Қызылжиде ауылындағы орнын ұмытып, Сәрсенбайдың келіні екенін, ұмытып, қыз кезіндегі еркелігіне салып, үстінде жұқа сары шәйі көйлегі, көбелектей ұшып-қонып, мектептің ұзын да кең дәлізіне жүгіре шықсын. Жүгіре шықсын да, әр сыныптың есігін бір ашсын, сөйтіп барып, Түнғатар сабақ өтіп тұрған 8 "в"-ға кіріп барсын. Кіріп барсын да, орындарынан көтеріле берген оқушыларды аңғармай, олармен амандасуды да жадынан шығарып, Түнғатарға таяна берсін.

	— Құттықтаймын! Құттықтаймын, Сүйінші бересіз, міне сіз туралы жақсы мақала, ақылды мақала! — деп Ормановқа газетті ұсына берді.

	Лиманың бұл қуанышы ұзаққа бармады. Лима күткендей бүкіл мектеп бұл мақаланы қуана қарсы алмады. Қабақтар түйілді, жұдырықтар түйілді, "Әдірәм қалсын, осы мектептің тірегі жалғыз Орманов болып па? Басқамыз бәріміз кертартпа екенбіз ғой, соқыр, топас екенбіз ғой. Озатымыздың сиқы анау ма? Әдірем қалсын, ұйымдастырған жала, тілшіні сатып алған!" деген сөздер айқайлап ашық айтылды. Сол күні мектепте тағы да мұғалімдердің жалпы жиналысы болды, жиналыс бірауыздан: "Орманов Түнғатар мектеп өміріне жала жапты, мақаланы әдейі ұйымдастырды, ол өзі кертартпа, ол өзі алаяқ, ол өзі рушыл, ол өзі балалардың ата-анасынан сыйлық алады, пара алады!" деген қаулы қабылданды.

	Оқиға бұлайша кері кетер, қырсық арна табар деп ойламаған Лима сең ұрған балықтай есеңгіреп қалды. Әркімнің бетіне жаутаңдап бір қарап, жиналыс кезінде дағдысы бойынша ең соңғы орындыққа отырып алып, бір уыс болып жиырылып қалды. Анда-санда көзден аққан ыстық жасын, басын тұқыртып отырып, орамалмен сүрте береді. Өзара қызыл кеңірдек болып, өңештері жыртылғанша айқайласып жатқан жұрт бұған көңіл бөлмеді. Залдан шығып кетудің де ыңғайын таппады. Орнынан қыбыр етіп қозғалса, жұрттың бәpi бұған қарайтындай, қараса, мұның ақуалын ұғып қоятындай, неге жылап отырған сырын аңғартып қоятындай, мына көпшіліктің алдында өзін кінәлі санап, кірерге тесік таппады. "Әлгі мақаланы бұл оқымаса, сол мақалаға бұл қуанбаса, ешкім оқымас па еді? Ешкім мән бермес пе еді? Осы дау-дамай басталып кетпес пе еді?" деген ұры ой келіншектің көкірегін тырналай берді. Күздегідей қол көтеріл, суырылып шығып, ортаға барғысы келді. Бар ниетін, ақ ниетін ақтарып салып, ұзақ-ұзақ сөз сөйлегісі келді. Бас-көзге қарамай, істің ақиқатына, анығына бармай, Түнғатарды қаралап жатқан мұғалімдермен айтысқысы келді. Оларды жөнге шақырғысы келді, ұялтып қызартпақ, болды. Бірақ аузын ашса, үні шықпайтынын сезді. Мана, сәске кезінде, мақаланы екі қайтара оқып шыққан соң, сары көбелектей желпілдеп жүріп, Түнғатарды тауып алып, одан сүйінші сұраған сәтінде ағытылып шығып кеткен тілі енді қайтып күрмеліп қалғанын сезді. Тағы да мақау қалыпқа түскенін сезді. Айтар ойы, кеудесін кернеген ыза-кек енді тек көз жасы болып тынымсыз құйыла берді, құйыла берді.

	Жиналыс тарқаған кезде орнынан көтеріле алмай, жалғыз бүрісіп қалған келінін Ұлжан келіп сүйемелдеп көтеріп тұрғызды.

	— Сен осында ма едің? Қарағым-ай, нең бар еді мұнда, қашан кеп қалып едің? Түу, құдайым-ай, жаңа ғана тәй-тәй басқанында қайталап қалатын болдың-ау! — деп айналып-толғанып, қылдырықтай белінен қаттырақ құшақтап, үйлеріне қарай сүйемелдеп әкетті. Содан Лиманың қызуы көтеріліп, түнімен сандырақтап, шошынып, қайта-қайта шыңғырып, төсектен басын жұлып алып, сыртқа қарай тұра қашып, азапқа түсті. Осы үйдің бар шаруасын бір өзі көтеріп жүрген Ұлжан сол түні көз ілмеді. Бір мезгіл әйелдің басында отырып, кезектессін деп Арасанбайды көмекке шақырған еді, күйеуін көргенде, келіншек қара албасты көргендей, көздері шатынап, кет-кет деп, қолдарын ербеңдетіп, талып қалды. Содан кейін Ұлжан қайнысын отау үйге жолатпады.

	Ертесіне жергілікті комитет бөлген бес мұғалім Үндемес кемпірдің қорасында тұрған он бес тұсақ, қозы-кепештердің үстінен шыққан болып, ол малды Орманов Түнғатар мемлекеттік емтиханның алдында оқушы балаларды қорқытып, ата-анасынан пара ретінде алды деп акт жасатты. Оны Лима білген жоқ. Бір аптадай үйге қонбай, жоқ болып кеткен қайнағасы мен күйеуінің ауданға барып, одан облысқа барып, сұмдық істің басын бастап қайтқанын Лима білген жоқ. Түнғатармен бүкіл ауыл енді қайта тіл табысқандай, бүкіл мектеп тіл табысқандай қайтадан тыныш күндер орнаған.

	Бірақ оныншы сынып оқушылары соңғы мемлекеттік емтихандарын тапсырған күні ауданнан қызылбел милиция машинасы келіп, мұғалімдер бөлмесінен екі милиционер Ормановты алып кетті. Бүкіл ауыл қайта бір дүрлігіп, шуласып қалған.

	— Не дейсің, Орманов сотталатын болыпты. Ол оңбаған өз анасын өзі өлтіріпті ғой. Ол оңбаған Арасанбайдың машинасын ұрлап мініп кетіпті ғой! Ол оңбаған оқушылардың ата-анасынан пара алыпты ғой! — деген қаңқу сөз, сұрқия сыбыс ауыл үйлерін тіміскілеп аралап кеткен. Бұл кезде Лима төсектен қайта көтеріліп, аула ішінде жүруге жарап қалған. Көршідегі сыпылдақ қара келіншек, үйде ешкім жоқ кезді пайдаланып, сып етіп ұрлана кіріп келіп, сыбырлай отырып әлгі сорақы сұмдықты айтқанда ол сенген жоқ. "Мүмкін емес қой! – деп ойлады ол. — Үндемес кемпірдің қорасына жиналған мал осы ел-жұрттың адамгершілігі ұстап, Түнғатардың анасының қазасына сойысқа деп жетектеп әкелген малы емес пе? Оны жұрттың бәрі біледі ғой. Ал анасын, анасын өзі өлтіріпті деген сөз мүлде қиянат, адам баласы ондайға қалай барады? Әсіресе Түнғатар ондайға баруы мүмкін емес қой! Түнғатар Арасанбайдың машинасын ұрлап мініп кетіпті деген не жала?". Машинаның кілтін Арасанбай Түнғатарға өз қолынан бергенін Лима өз көзімен көрді емес пе. "Мына сыпылдақ келіншек шығарып, көкіп отырғаны анық. Ауыл адамдары бәрі бірдей қара ниет емес қой. Ел болған соң, елдігі қайда? Сырттан көшіп келген жалғыз жігітке өйтіп қорлық көрсете қоймас. Әлімжеттілік жасай қоймас. Бәрі бірдей жабыла қоймас".

	Көршідегі сыпылдақ келіншектің сөзіне сене қойған жоқ еді, бірақ сол күні кешке мектеп жақтан шаршап оралған Ұлжан абысыны аулаға ашулана, айқайлай кірді:

	— Бұлар оңбайды, ағайынды екеуі де оңбайды! Біздің Сәрсенбай оңбайды! Біздің Әппақтың да ниеті қара, ниеті қап-қара! — деп кіжіне сөйлеп келді. Істің мән-жайын келіні бұрыннан біліп жүргендей-ақ, оған ештеңені түсіндірмей, Ұлжан өзі балпылдап, үйде жоқ күйеуімен, үйде жоқ қайнысымен салғыласып ұрсып жүр. Төсекте жатқан келінін тұрғызып алып, сүйемелдеп анда-санда шығарып, аула ортасындағы сәкіге көрпеше үстіне жайғастырды. Өзі сәкінің шетіне ілінер-ілінбестей болып отырды да, күйеуімен және қайнысымен қайта салғыласып кетті.

	— Әй, құрғырлар-ау, бұларың ұят емес пе, ертеңгі күні ел-жұрттың бетіне қалай қарайсыңдар, қиянат қой! Орманов байғұсты бекер қаралап отырсыңдар ғой, оның пара алмағаны жұртқа мәлім ғой, "анасын өлтірді" дегені не сұмдық? "Машина ұрлады" дегені не сұмдық? Ол арыздың бәрін жазғызып жүрген бөтен емес, осы біздің үйдегі екі "момақан", мен білем! Ертеңгі күні соттала қалса, бұларды мен-ақ әшкерелеймін. Бұлар ма, бұлар оңбайды! Аудандағы, облыстағы, қала берді Алматыдағы тіректері мықты, туыстары көп. Өңкей бөрі, ұялы қасқыр!

	Осылай қатты кіжініп, көп сөйлеген Ұлжан бойындағы бар ашуын шығарып алғандықтан ба, әлде жеме-жемге келгенде күйеуінен қорқатындықтан ба, іңір қараңғысымен араласып аулаға Сәрсенбай мен Арасанбай кіргенде бірден жым болды. Әзірлеп қойған шайын, әзірлеп қойған көжесін солардың алдына тосып, жәмпеңдеп жүр. Әлгі ашу-кектен, "қырамын да жоямын, әшкерелеймін" деген айбаттан белгі қалмаған. "Екі момақанның" алдында, "қиянатшыл оңбайтындардың" алдында өзі момақан болып, өзі бетегеден биік, жусаннан аласара қалыпты. Түнғатар туралы, оған жасап жүрген ағайынды екеуінің зымиян әрекеті туралы жұмған аузын ашқан жоқ. Осы қорадағы екі сиырдың бірі аса сүтті, қара ала құнажынның іші өтіп, сүті азайып барады екен, сол туралы сөз қозғады. Мал дәрігерін шақыру керек екенін айтты, ол істі ертең таң атысымен Арасанбай қолға алатын болды. Содан кейін жақында ғана осы ауылға келіп, бұлардың үйінде апта бойы жатып кеткен Арасанбайдың навоилық досы Ташкентте белгісіз себептермен милицияға түсіп қалғаны туралы, оған көмек көрсетудің қандай жолдары бар екені туралы ұзақ әңгіме қозғалды.

	Сәкіде төселген көрпеше үстінде бірнеше қабат жастыққа жантая жатқан Лима әңгімеге араласқан жоқ. Ол сол күннен бастап, тіл-жақтан айырылғандай, қайтадан үнсіз қалған. Ендігі жерде Лиманың әр сағаты тәулікке айналды. Әр тәулігі аптаға айналды. Әр аптасы айға айналды. Осы заманда, халық билеген заманда мынадай сұмдық, мынадай қиянатқа жол ашылар деп ол ойламаған. Қайнағасы мен күйеуінен шыққан сорақы сұмдықты қалай кешіруге болады. Кейбір сәттерде келіншек өз-өзіне күдіктене қарайтын, күдіктене үңілетін әдет тапты. "Осы мен тірімін бе, осы мен түс көріп жатқан жоқпын ба, осы менің тірлігім елес қана емес пе? — деп бір дүдәмалданса, — осы мен ауру емеспін бе, осы мен шатаса бастаған жоқпын ба?",— деп екі күңіренеді. Әлгі қарғыс атқан қысқы түнде ыстық тәнін суық еден қарып, аяздай уілдеген кең залда өлім алдында жатқанда келген ой енді мұның миынан шықпай қойды. Қайта-қайта қуса, қайта-қайта келіп, мұрнының ұшына қона беретін күздің шыбыны тәрізді әлгі өлімші ой келіншекті мүлде титықтатып тастады. Ол сөздер аузына неге, қалай келетіні таң. "Мен жай кетпеймін, жастығымды ала кетем!" — деп кіжіне берді. Жастық дегені Арасанбай-ды. "Адал адамдар қара ниет қаскүнемдікке неге қарсы шыға алмайды, ылғи әлсіз! Сондықтан да жер бетінде қасірет көп, қасірет дендеп алған. Бұл дұрыс емес. Әділдік бас көтерсін, әділдік қарсылассын, тым құрыса әділдік өз жастығын ала кетсін. Жер бетінде адал адамдар көп, арамдардан адалдар көп, әр адал жан бір-бір адамды сүйрей кетсе, өмір тазармай ма, мына көгілдір планета тазармай ма? Өліспей беріспеу шарт!"

	Лима қайта ауырып, төсек тартып жата берген соң, соны желеулетіп мұның қасына Ұлжан абысыны Арасанбайға арнап төсек салып қоятын әдет тапқан. Ұлжан байғұста кінә жоқ шығар, ниеті ақ шығар, бірнеше ай бойы аралары суысып кеткен ерлі-зайыптылар татуласса екен деген тілегі болар, Брақ Лима алғашқы күні-ақ Арасанбайдың бетін қайтарып тастаған. Түннің бір мезгілінде көлеңкедей көлбеңдеп бөлмеге кіре берген қара жігітті көргенде, қара албастыны көргендей Лима бетін алақанымен көлегейлей беріп, шыңғырып жіберген. Қорқып кеткен Арасанбай, жылан басып алғандай, атыла жөнелді. Содан кейін Ұлжан Лиманың қасына күнде төсек салса да, Арасанбай өз әйеліне маңайлай алмады. Бірақ баяғы кесапат қырсық мінезін қайта тапты. Түн ортасы ауа бергенде Лима жатқан бөлменің сыртынан келіп тон төсеп, еденге жатады да, түні бойы есікті тырнаумен болады.

	Күндердің күнінде Лиманың төзімі таусылды. Жүйкесі тозды. Не істеп, не қойғанын өзі де анық аңғара білмейтіндей. Күндіз ауладағы екі үйде өзінен басқа жан жоқ, жалғыз қалған шағында, жалаң аяқ, көптен бері қиылмай, реттелмей өсіп кеткен шаштары жалбыраған қалпы, бөлмелерді аралап, қуыс-қуыстарды тінтіп ұзақ жүрді де, қайыс қынға салынған шағын ғана қол балта тауып алды. Соны, бүкіл аулада жалғыз ж:үргенін білсе де, әлдекім көріп қоярдай, өзбек шәйіден тігілген жұқа, қызыл ала көйлегінің ішіне тығып, төсіне басып әкеліп, жастығының астына жасырды. Содан кейін, үлкен іс тындырғандай, екі тізесін бауырына тартып, жиырылып жатқан күйі, ұйықтап қалған.

	Оянса, күн байыған шақ екен. Бүгін кештің тез батқанына қатты қуанды. Іңір қараңғысымен араласып бөлмеге Ұлжан кірген, сөйлеп жүріп шам жаққан, қолында леген, леген үстінде кесе толы кеспе көже, тандыр нан, ақ шәйнек, бос пияла. Лима абысынын күле қарсы алды. Күле қарсы алып, көптен бергі мақау қалпын бұзып, тіл қатты:

	— Ой, жеңеше, бекер әуре болғансыз, өзім-ақ баратын едім ғой дастархан басына! — деді.

	Ұлжан қуаныштан жылап жіберді:

	— Қарағым-ай, тілің бар екен ғой! Әдейі сөйлемей жүр екенсің ғой. Құдайға шүкір, тәуір болғаныңның белгісі ғой!

	Лима әдеттен тыс бүгін тамақты қомағайлана ішті, көжені де тауысты, асықпай отырып шай сораптады. Бесіктегі баласының ауыр науқастан жазылып, беті бері қарағанын көрген анадай Ұлжан келінінен көз алар емес. Сүйсініп, күлімдеп, жымың-жымың етеді:

	— Ту-у, қандай жақсы болды! Анау екеуі қайда кешікті екен, сүйінші сұрайтын! Қара қасқа қой шалып, ауылдың ақсақалдарын жинау керек шығар...

	Лима Ұлжанға қарап және де күлді. Бірақ кеудесінде сумаң етіп бас көтерген сұрқия ойға өзі таңғалды. "Қуана бер, қуана бер! — деп ойлады ол. — Бүгін түнде көрерсің! Сүйінші сұрарсың әлі-ақ! Сүйіншіңді мен беремін. Менің сендерге қандай сүйінші әзірлеп қойғанымды білсеңдер ғой!..."

	Жастық астында жатқан балтаны ойлағанда, Лиманың жүрегі жып-жылы қуанышқа толды. "Қойныма жасырған ат басындай алтын бар, соны ешкім білмейді" дегендей, абысынына мәз бола, менсінбей қарады.

	Келініне кешкі асын ішкізіп, төсегіне қайта жатқызып, көрпесін қымтап, Ұлжан шығып кеткен соң, Лима әлгі ойынан өзі шошынып, тұла бойы қалшылдап, безгек аурудай Дірілдей бастады. Енді ол уақыттың жылжымауын тіледі, Арасанбайдың бүгін үйге келмеуін тіледі. "Арақ ішіп, жолдастарының бірінің үйіне қонып қалса екен?"

	Лима дәлізге шығатын есікті ашып қойды. Күндегі әдеті бойынша түннің бір мезгілінде тонын сүйретіп Арасанбай келсе, есік ашық тұрғанын көрер, көрер де қайтып кетер, мұның мазасын алмас, ұйқысын бұзбас, есікті тырналамас. " Бүгін келмесе, бүгін мені қорламаса, мен де оны жайына қалдырармын!" — деп түйді Лима. Сөйтіп қиналып жатып, өзімен өзі арпалысып жатып, көзі ілініп кетсе керек, әлдеқандай тықырдан шошып оянды. Оянса — дәлізге шығатын есік жабылыпты, Арасанбайдың жауып қойғанын бұл түсінді, ақырын орнынан тұрып келіп, босағаға сүйеніп, тың тыңдады. Дәлізде, еденде Арасанбай жатқан сияқты. "О, сорлы! — деп ойлады Лима. — Тағы да бастамақсың ба? Ұйқыңды қандырып алып, мені қорлауға кіріспексің бе?" Лима ұзақ тұрды. Не ойлағанын өзі де аңғарған жоқ, бірақ бірте-бірте зығырданы қайнап, ашуының күшейе бергені анық. Тік тұрған қалпы ұйықтап кеткендей ме, қалай. Бір кезде селк етіп оянғандай болды. Енді асықпай қасына барды, жастықтың астыңдағы балтаны алды, қайыс қынынан шығарды, содан кейін асықпай, келесі қимылдарын ойша жобалап алды. "Қазақ әйелінің маңдайына тағдыр тек қана қорлықты жазып па?" — деп кіжіне күбірледі де, тәуекелге бел бұрды. Қазір есікке барады, бар күшімен итеріп қалады, ар жағында жатқан қара албастыны...

	Лима есікке барды. Сол жақ иығымен, бар күшімен итеріп қалған, есік сәл ғана ашылды да, одан әрі жылжымады. Лима есіктің тұтқасына сол қолымен жармаса кетіп, бар салмағымен тағы да итерді, бірақ есік ашылмады. Өзі шидей, өзі ұзын Арасанбайда мұндай салмақ бар деп ойламаған. Әлде анау оянып кетіп, есікті бар күшімен итеріп түр ма? Ызадан есінен танып қалған Лима ыңқ еткендей үн шығарды да, алдындағы есікті балталай бастады. Балталай берді, балталай берді. Ақыры әлсіреп, аузынан көбік ағып, еденге құлап түсті.

	Келіндерінің бұл жайын көріп-білген Сәрсенбай мен Ұлжан қатты дағдарып, қатты күйзелді. "Келініміз есінен адасқан, шалықтаған" деп түйді ақыры бұлар. Енді не істемек керек?

	— Не де болса, шыдайық, өз арамызда қалсын, жұртқа білдірмейік, дәрігерлерге айтпайық! – деп ұсынды Ұлжан. Сәрсенбай мен Арасанбай бұл пікірді құптады, елге жариялағанда, дәрігерге айтқанда табатын абыройымыз қайсы, жабулы қазан жабулы тұра тұрсын, ақырын күтейік деді. Бірақ Лима бұларды бұрынғыдан да қатты дағдарысқа ұшыратты. Ол дағдарыс қуаныштың дағдарысы еді. Есікті балталап шауып тастаған күннің кешінде Лима ауруынан құлан таза жазылды, әдемі киініп, сызыла күлімдеп келіп кешкі дастархан басына отырды. Дағдысы бойынша табалдырық аттай бергенде, қайнағасына иіліп сәлем бергені тіпті ғажап болды. Лима жынданып кетті деп зәре-құты қалмай үрейлері ұшқан бұл үйдің адамдары бір-біріне көз астымен қарасып күлімдесіп-жымыңдасып, іштей ұғысып қуаныш білдірісті. Анда-санда болса да, "бар-жоқ", "иә" деген сияқты, немесе "о-о!" деп, "қалайша" деп таңғалған одағай сөздер болса да айтып қалса, жас баланың тілі шыққанын көргендей Сәрсенбай мен Ұлжан келіндерін білдірмей қабақ астынан ұғысып, мәз болады. Өстіп жүргенді күндердің күнінде іңірлік дастархан басына Лима, Ұлжан Арасанбай үшеуін ұзақ күттіріп кешігіп келген Сәрсенбай өзімен бірге суық ызғар, мұздай қату қабақ ала кірді. Әдеттен тыс бар сабырлы қалпынан айрылып, кіжіне сөйлеп кірді:

	— Бұл не пәле, не сұмдық, отқа салса, күймейтін, суға салса, батпайтын нағыз тажалға қалыппыз ғой! Әлде оның қолдаушысы сонша мықты ма? Оны демеп жүрген кім? Ауданның бірінші хатшысынан бастап, есік алдында үріп тұрған итіне дейін осы мына менің туысқандарым емес пе? Ендеше, анау тажалға істер амалдың қалмағаны ма?

	Күйеуі күйіне сөйлеп келіп, дастархан басына малдас құрып жайғасқан кезде Ұлжан оның бетіне таңырқай қарап, жөн сұрады:

	— Байғұс-ау, саған не болды?

	— Не болмады? — деп Сәрсенбай әйеліне айғай салды. "Тазы ашуын тырнадан алады".демекші, енді ол әйеліне жекіп, ұрса сөйлеп кетті: — Не болмады! Анау, әлгі иттің баласын ауданның прокуроры босатып жіберіпті. Өзінің сыныбы, қырық бала түгел барып, прокурордың алдында отырып алыпты. Бала-шаға билеген заман. Қалай ғана оңармыз. Әй, олардың ата-анасы қайда, ақылдарын неге айтпайды?! Бесіктен белі шықпай жатқан жүгермектердің тілін алып, аудан басшылары қайда қарап отыр? Құдай-ау, құдай, енді қалай құтыламын бұл иттен?! Өз сорым, өз басыма сатып алған ауруым, кісіге жаның ашыса — көргенің осы! Күшік асырап, ит еттім, ол өзімді қапты деуші ме еді? Тап соның өзі болды ғой. Еш жерге қызметке орналаса алмай қаңғып жүрген мүсәпір деп ала қойып едім. Қарашы, ей, мұны!

	Әңгіме Түнғатар туралы екенін Лима түсінді, жүрегінің басы тыз етіп, ыстық бір сезім кенет құйылып кеткендей болған. "Азамат! Аман екен ғой, құтылып шыққан екен ғой, бәсе, қиянаттың құйрығы бір тұтам деуші ме еді, қалай еді? Мыналардың шамасы келмеген екен ғой! Бүкіл ауылды өзіміз билеп тұрмыз деп кеуделеріне нан пісуші еді, әділдік бар ғой, әділдік! Әділдік жеңген екен де! Азамат Түнғатар, өліспей беріспе!". Сол сөздер аузынан шығып кете жаздағанын сезіп, сол қолының саусақтарын оң қолымен сындыра қысып, келіншек өзімен өзі әуре. Жылтыр қара Арасанбай көп жуылып, қайта-қайта жуылып, оңып кеткен қара матадай қуаң тартып, бозара түсіпті. Ол да өзінше ашу білдіріп:

	— Ол да бізден бұрын біреулерге пара беріп үлгерген ғой, — деп қалды.

	"Ол да" дейді... "Бізден бұрын" дейді... "Пара берді" дейді... Демек, бұлар заң орындарындағы біреулерді сатып алған екен ғой! — деп ойлады Лима. — Апыр-ай, қандай арам жандар, мен осы үйде қалай тұрам? Осылармен бір дастархан басында қалай отырамын? Арам, арам!"

	Келіншектің сол сөздерін растағандай Арасанбай тағы да күңк етті:

	— Бізден гөрі молырақ қылғыттырған ғой!..

	— Ол кім, ол кім? Соны білмей, анықтай алмай қиналып отырған жоқпын ба? — Сәрсенбай күйзеле күрсінді. Бекжан көкемнен билігі асатын кім бар бұл ауданда? Әлгі прокурор жігіт орыс еді, әлде сол орыстығын жасады ма?

	— Шырылдап шындықтың үстіне түсіп кететін орыстың әдеті емес пе?! — деп Ұлжан да пікір қосып жатыр.

	Лима абысынына таңырқай қарады. "Бұл кісі де білген екен-ау, ә? Түнғатарды қамату үшін, Түнғатардың көзін құрту үшін мыналар біреулерге пара берген. Оны Ұлжан жеңешем біледі, Ұлжан жеңешем біледі! Осы ауладағы жалғыз сүйенішім, жалғыз таянышым деп жүргенім осы кісі емес пе еді? Арамдыққа бұл кісі де араласқан! Енді мен бұл дастарханнан қалай дәм татамын, бұл үйде қалай жүремін? "Түнғатар өзінің туған анасын әдейі өлтірді" деп жала жапқан да осылар екен ғой. Қазақтың салты бойынша жаназаға қосқанымыз деп алып келген малды пара алды деп көрсетушілер де осылар ма? Бұл не сұмдық? Қандай заманға тап болдым, қандай күйге тап болдым? Қарапайым жайсаң жандар деп жүргенім қара шұбар жылан ба еді! Берекелі отбасы, берекелі орда, ынтымақты ошақ басы деп жүргенім улы жыланның ордасы ма еді!". — Лиманың басы айналып, көзі қарауыта бастады, әлі шам жақпай, кешкі ала көбеңде отырған мына үшеуі бірте-бірте алыстай бастады. Ең алдымен Сәрсенбай іріленіп өсе бастады, басы қара қазандай, иықтары жартастай, қолдары теректей болып көрінді. Содан кейін Ұлжан ірілене бастады, ол да алыстап-алыстап барып, үлкен бір қара шыбынға айналды. Өзіне тақау отырған Арасанбай биіктеп өсе берді, бұлар отырған бөлменің төрт қабырғасы жайылып, ұшы-қиырсыз кең далаға айналды. Үйдің төбесі шырқау биікке көтеріліп барып, көк мәуіті аспанға айналды. Содан кейін өзінің қолдарының ұзарып бара жатқанын сезді. Әзі кіп-кішкентай, сол бүрісіп отырған орнында бүрісіп отырғаны анық бірақ қолдары өзіне бағынар емес, ұзарып барады, ұзарып барады, бұтақтары сидиып, жапырақсыз қалған қос терек! Содан кейін Лима өзінің шыңғырып жібергенін, шыңғырып жіберіп, алдында тұрған кесені, ішіндегі әлі де ыстық шайымен күйеуінің бетіне лақтырғанын өзі білген жоқ.

	"Арамсыңдар! Қиянатшылсыңдар!" — деп айқайлағысы келген, бірақ үні шықпады, әлдекім сығымдап қысқандай, демі тарылып, көздері шатынап, шалқалай құлай берді.

	Әлгінде ғана терілеріне сыймай ашуланып отырған үшеу су сепкендей басылды, жүндері жығылып, табан астында жуасып қалды.

	— Құдайым-ай, Құдайым, мына келін қайталап қалды-ау, қайталап қалды-ау! — деп Ұлжан зарлай беріп, быртық қолдарымен еден тіреп, бөксесін әрең көтеріп, тізерлей жүрген қалпы, келінінің басын сүйей берді. — Қарағым-ай, жарығым-ай, не пәлеге душар болдың, айығып-ақ кеткен шығар деп жүр едім...

	Сәрсенбай да момақан бейшара қалыпқа енген.

	— Келінжан-ай, саған не болды, қарағым! — деп орнынан тік тұрып, тұрған орнында сілейіп қалған.

	— Енді қайттік? Ұстамасы тағы да ұстады ғой. — Орнынан ирелеңдей көтерілген Арасанбай жеп-жеңіл Лиманы қос қолдап балаша көтеріп алып, отау үйге қарай бет алды. — Енді мұны жатқызып, төсекке байлап тастамасақ, болмас.

	— Сөйтейік, — деп Сәрсенбай көне кеткен, бірақ Ұлжан баж етті:

	— Тәйт әрі, байлап тастаған деген не сұмдық! Қазір кішкенеден кейін тәуір болады, өзім басында отырамын!

	— Кәне, кәне!.. — деп есікті аша берген Сәрсенбай өзінен өзі қысылып, аузын ашып тұрып қалған... Ол еш уақытта келінінің бетіне тік қараған емес еді. Өзінен өзі ұялып, келініне тіл қатқанда көзін темен салатын. Тым ұзын сирақ, тым қысқа тұрықты келінінің келбетінен, дөп-дөңгелек бөксесінен әлде бір ыңғайсыз тұрпайылық сезінетін, осы жолы да Арасанбайдың қолында бойы епетейсіз өсіп кеткен қыз баладай иретіліп жатқан келінінің қаршыға төсіне аңдаусызда көзі түсіп кеткен. Өзінен өзі қатты кейіп, өзінен өзі ұялып, басын шайқап, қызарақтап, теріс айнала берді.

	* * *

	Қанша уақыт жатқаны белгісіз, күн мен түн араласып кеткен, біресе киіз үйдің іші екен дейді, біресе аңыраған қой қора, сыртта азынаған аяз, енді бірде демді тарылтып, өртеп бара жатқан аптап ыстық. Аңдыған қорқау қасқырлар, тістері ақсиып, киіз үйдің түндігінен үңіліп қарап түр екен дейді. Түндікке қалай шығып кеткен деп ойлайды бұл. Аңыраған қораның қараңғы түкпірлерінде әлгі қорқаулардың көздері жылт-жылт етеді. Сұп-суық от шашады, қойларды жеп біткен-ау, ендігі аңдығандары мен деп ойлайды бұл. Шыңғырып, айқайлап, қашқысы келеді, бірақ орнынан қозғала алмайды. Сондай бір кездерде:

	— Қорықпа, қарағым, сабыр ет, қарағым, шыдашы, қарағым! — деген Ұлжанның мейірбан үні естіліп, Ұлжан дегені іле-шала өз анасы Ақлима болып кетеді. Ақлима ылғи бетіне төніп келіп, ыстық маңдайына суық алақанын басады. "Қолы қандай қатты еді! — деп ойлайды бұл. — Алақандары күс болып кеткен ғой, тіршіліктен, қу тіршіліктен алақандары күс болып, көздері іріңдеп кеткен. Мама, маматайым, сен көрмеген қорлық бар ма?! — деп айтқысы келеді, бірақ аузын аша алмайды, тістері қарысып қалған, анасын өзіне тартып, құшақтап, аймалағысы келеді, бірақ сұлқ жатқан қолдары көтерілмейді. — Сен көрмеген қорлық бар ма, мама, маматайым! Сен мені еркелетпе, мен сені еркелетейін, маматайым. Сен шеккен азаптың мен мыңнан бірін көрген жоқпын, сондықтан... сондықтан... Келші, менің төсіме басынды қойшы! Шашында ақ аз еді ғой, енді не болған? Мұның қалай, мама? Мені көп ойлай бересің бе, балаларымыздың қызығын көріп, мұратымызға жетсек, арманымыз жоқ деуші едіңдер папам екеуің, біз сендерге бақыт сыйлай алмадық па, қалай? Мәрзия әпкем анандай болды, менің халім мынау. Қоршаған қасқыр... қасқыр... Жалғыз қорғаушым сен едің..."

	Анасының үні нәзік еді ғой. Күміс қоңыраудай сыңғырлап шығатын еді ғой. Мынау қарлығыңқы, жуандау дауыс. Ұлжан ғой.

	— Сабыр, қарағым, сабыр. Шыдашы енді...

	Күні, түні араласып кеткен әлгінде ғана іргесі көтерулі киіз үйдің ырсиған керегелеріне жармасып, уыққа қарай, түндікке қарай көтеріліп бара жатқан тәрізді еді, енді қараса, қайтадан мал қора, азынаған жел, лапылдаған от басы адам, сояудай тістері ақсиған қасқырлар ма, әлдеқандай түсініксіз құбыжықтар ма, сақылдап күледі, аузын ашып жұтып қоюға әзір, шайнап тастауға әзір... Бір мезгіл іргеден болар-болмас тықыр естіледі, атжалман ба, көртышқан ба, жүгіріп өткендей болады. Арылдап, арсылдаған, денесі борі, басы адам құбыжықтардан гөрі осы бір әрең-әрең естілген сыбдыр дыбыстың өсері күшті. Лимада үрей қалмайды, тұла бойы тітіркеніп, жаны түршігеді. "Апыр-ау, малғұн-ай,— деп ойлайды,— мен осылай ауырып жатқанда, мен осылай хал үстінде жатқанда да қоймадың-ау, есікті тырналай бересің бе, жетті мазағың, жеңдің ғой мені. Маған қимай, көпсінгенің мынау шыбын жаным болса, ала ғой демедім бе? Сенен құтылсам, маған одан артық ештеңе жоқ. Тықырлатпашы есікті!"

	Лима басын көтеріп, есікке барғысы келеді, күйеуінің тізесін құшақтап жата қалып жалынғысы келеді. "Соншалықты не жазып едім, мен де өзіңдей біреудің баласымын ғой, аясаңшы", — деп ағыл-тегіл жылағысы келеді. Бірақ өзінің қозғала алмайтынын сезеді. Тұманданған күңгірт санасы өзінің хал үстінде жатқанын кейде анық біледі. Кейде "Қызылжиде" деген сөз тыз етіп миына қадалғандай болады. "Қызылжиде! Мен Қызылжидеде, бөтен елде жүрмін ғой, ата-анам, ағаларым алыс, соларды бұлар неге шақырмайды?"— деп ойлайды, бірақ бұлар дегеннің кім екені өзіне анық емес. Сәрсенбайдың да, Арасанбайдың да есімдері өшкен, қора торыған бөрілер сол екеуі екен дейді. Қолында ақ таяғы, қалың күпәйкесін шалбарланып алған, аяғында керзі етік, Ұлжан келе жатады. Қайдан келеді, қайда барады, белгісіз.

	"Әй, тимеңдер менің келініме!" — деп сес қылып айқайлап қойды. "Е, — деп ойлайды бұл,— ол кісі қойшы екен ғой, мен... мен... жаңа туған қозы екенмін ғой, сонда менің мамам қайда, папам қайда? Жанәли қайда, көкелерім қайда? Бұлар менің қозы болып кеткенімді, ақ қошақан болып кеткенімді білмейді ғой, тәйірі! Білсе, келер еді ғой, келіп мені алып кетер еді ғой! Енді мен осы ақ қошақан қалпымда қалғаным ба!"

	Санасына саңылау енген кей сәттерде бала күнінде мамасы айтатын бір ән көкейіне орала берді:

	Ашыл, тасым, ашыл-ай,

	Мен қызымды көрейін.

	Дидарына тояйын,

	Қозы болған қызымды

	Қайтіп қана сояйын!

	— Қойшы, мама, олай қалжыңдауға болмайды ғой! — деп Лима анасының мойнынан құшақтайды. – Кішкентай қошақанды соя ма екен?

	Әлгі әзірде ғана сәби болып, анасының мойнына еркелей асылған Лима, енді даладай кең мал қораның сұп-суық, ып-ылас еденінде жатады. "Нәжіске мені неге тастадыңдар?" — деп айқайлағысы келеді, өз үнінен өзі шошып ояна ма, қалай, кейде көзін ашып алып, терезеге қарап жатқанын еміс-еміс сезеді. Бірақ көп кешікпей әлгі терезе дегені киіз үйдің түндігі болып кетеді де, түндіктен аш бөрілер сығалай бастайды.

	Лиманың хал үстінде жатқанын Сәрсенбайлар ешкімге сездірмеді, дәрігерлерге айтпады. Күндіз-түні үшеуі кезектесіп бас жағында отырады, аузына су тамызады, лапылдап өртенген маңдайына суық орамал басады.

	Сәрсенбай келінінің басында ұзақ отырудан қашады, анда-санда, күндіз ғана бірер сағатқа Ұлжанның жүгін жеңілдетеді, көбінесе әрнені сылтауратып, ауданға кеттім, облысқа кеттім деп, үйде тұрақтамайды. Балаларға тамақ пісірейін, көз шырымын алып алайын деп, Ұлжан бір мезгіл жантайса, оның орнына келген Арасанбай тағат тауып әйелінің қасында отыра алмайды, соңғы кездері бар болмысын, жүрегін билеп алған өшпенділік сезім оны қайта-қайта түсініксіз зұлымдыққа итере береді. Ауру жанның бас жағында адам құсап бір мезгіл отырса, енді бір мезгіл дәлізге шығып кетіп, есік тырналайтын әдетіне оралады "Мұным не, не істеп жүрмін, осыным дұрыс па?" – деп ойланған сәті болған емес. Әлдебір соқыр күштің жетегіне еріп, көзсіз қиянат жасап жүргенін сезбейді де, ұқпайды да. Сондай түндердің бірінде Арасанбай күтпеген жерден күйзеліске ұшырады. Алдында әйелінің сандырағын қыбыр етпей мұқият тыңдап отырған. Көп сөзіне түсінбеді, бірақ Лима бір сөзді қайталай бергені анық:

	— Көк жұлдыз... Көк аспан... Көк жұлдыз... Көк аспан...

	Арасанбай адам болып, бала болып, жасөспірім болып еш уақытта аспанға қараған жан емес еді. Әйелінің сандырағын тыңдап отырып: "Мына шіркін не дейді?— деп ойлады. Көк жұлдыз бола ма екен? Көк аспан бола ма екен? Аспан ашық болады немесе жабық болады,— деп, сандырақтап жатқан әйелін кекете мырс етті. — Осы әйел деген қызық қой, бастары толған қиял, өлейін деп жатып, аспанда несі бар десеңші, жұлдызда несі бар десеңші?"

	Соңғы айларда Арасанбайды Лимадан құтылсам деген сезім билеп алған. Оған өзі де мән беріп жүрген жоқ, бірақ Лиманы көрсе, жыны қозып, буындырғысы келіп шымшығысы келіп, қолдарын бұрағысы келіп тұратын әдет тапқан. Жеңгесі түн ортасы ауа мұны оятып, зорлағандай тұр-тұрлап, осы бөлмеге алып келген соң, бұл әдеттегіден ерекше, қорқынышты халге душар болған. Нәрестедей монтиып жатқан әйелінің аппақ жүзін көргенде, ұрлана қарап, қызыға қарап, сұқтана қарап біраз отырды да, орнынан қарғып тұрды. Лиманың ұзын мойны көз тартып, құмарлық сезімін оятты. Еңкейіп иіскегісі келді. Бірақ басқа бір күй таудан құлаған лай судай мұның жан дүниесін астаң-кестең етіп кетті де, енді қара шыбықтай сойдиған саусақтарын жазып жіберіп, әйелінің мойнынан қылқындыра бастағысы келгенін сезіп қалды. "Қой, құрысын, өлтіріп тастармын!" — деп ойлады. Сөйтсе де, әлденеден үріккендей, төсек жаққа шошына қарап, дәлізге шығып кетті. Сол арада есік тырналап, мысық болып мияулап тұрды да, өз қылығынан өзі жалыққан соң, сыртқа беттеген.

	Аула ортасына жеткенде, тұра қалып аспанға қараған. Есінен адасқандай бейжай халге келді. Түнгі аспан көкпеңбек екен. Тұңғиық терең екен. Аппақ жұлдыздар жымыңдап нұр шашып түр екен. "Кәне, көк жұлдыз? – деп ол әйелін кекете тағы да мырс етті. — Көк аспан, көк жұлдыз дейсің аспан көк болса, көк шығар, бірақ жұлдыздар ақ қой. Міне, көрдің бе, ал сен... сен... шынында да ақ жұлдызсың, Лима. Сонда мен қандай жұлдызбын?"

	Арасанбай ойланып қалды. "Осыдан ғой, сен өліп кетсең . Сен аспанға кетесің, ақ жұлдыз болып кетесің... ал мен өлемін... мен де өлемін, сонда мен қандай жұлдыз боламын? Мен, әрине, қара жұлдыз боламын да... Қара жұлдыз, қара..."

	Өзі оқушыларға талай айтқан қара жыра жұлдыз болады деген сөздер есіне түсті. "Ешқандай мән бермей, сол сөздерді айта беріппін-ау? Қара жыра жұлдыз, жалмауыз жұлдыздар! Маңайдағы сәулелерді жұта беретін тойымсыз қара жұлдыздар! Мен өлсем, соның бірі боламын да! Адамдардың бәрі өлгенде жұлдыз боп кетеді, әйтпесе, қайда кетеді? Әрине, жұлдыз болып кетеді. Лима ақ жұлдыз, мен қара жұлдыз, бір өлсек, қайтып келмейміз, түу сонау тұңғиық аспанда бір-бірімізден алыс, миллиондаған жылдар ұмтылсаң жетпейтін қашықта жүреміз, қандай жаман?"

	Арасанбай өзінің жылап тұрғанын сезбеді. Түнгі аспанға қарап ауланың тап ортасында жылжымай, ұзақ тұрып қалғанын сезбеді. Таң атып, Шолпан жұлдызы көтерілгенін сезбеді. Омырауына құйылған, көнетоз қара күпәйкенің омырауына сіңіп жатқан ыстық жасын сезбеді. Таң әбден атқанда отау үйге қайта кірген, сандырақтап жатқан әйелінің бетіне үңіліп ұзақ тұрған, ұзақ тұрған да, еденге тізерлеп отыра кеткен. Отыра кеткен де, әлі сол жылаған қалпы әйелінің нәресте төсінен құшақтап, маңдайынан сүйген. Сол қалпында ұйықтап кетіпті. Сиырларын сауып, балаларын оятып, самаурынға шай қойып, отау үйге кірген Ұлжан қайнысының мына халін көріп, елжірей күлімдеді:

	— Ой, қарақтарым-ай, сағынып қалыпсыңдар-ау! Е, Құдай-ай, ұзағынан бергей, кім біледі, өзіміз көрмесек те, өзіміз білмесек те, махаббат деген әдемі сезім болады деуші еді, мүмкін сол осы ма? — деп тамсанып, себепсізден-себепсіз бетін шымшып, аңырап тұрып қалған. — Ұзағынан берсін, жастар ғой, осыдан келініміз аман-есен жазылып кетсе, құрсағындағы... аман-есен босанып алса, өз алдарына түтін түтетіп, кәдімгідей үй-жай боп кетер еді-ау.

	Жүрегіне ыстық су құйылып кеткендей шым ете қалды да, басы айналған Ұлжан көздері қарауытып, босағаға сүйенген қалпы тұрып қалған.

	Төрт тәулік есі кіресілі-шығасылы талмаусырап жатқан Лима бесінші күні кешқұрым ұйқыдан оянғандай көзін ашып алып, басын көтеріп, жан-жағына қарады. Енді дүние де айқын көрінді. Қалың тұман сейілгендей, бұлт арасынан жарқырап күн шыққандай, қалың жаңбыр жауып өткен соң тазарып қалған аспандай көңілі жадыраңқы, кеудесі кем жаны тап-таза болып оянды. Соңғы айлары санасын буған ыза-кектен де біржола арылғандай. Анасының ақ сүтіне қанып тойып, әлгінде ғана ұйықтап кеткен нәрестедей өмірге риза мерейлі күлкімен оянды. Дәл сол сәтте дабырлай сөйлеп бөлмеге кіре берген Ұлжанды көргенде, туған анасын ұшыратқандай жарыла қуанды. "Айналайын абысыным, деп ойлады, — аузын ашса, көмейі көрінген ақкөңілім менің",— деп ойлады. Сол сөздерді Ұлжанға айтқысы келді, бірақ кемсеңдеп, еріндерін жыбырлатқанымен, үні шықпады.

	Келінінің бас көтергенін аңғарғанда, Ұлжан қолындағы легенді, сасқанынан болар, еденге қоя салып, сыртқа қарай қайта жүгірді. Қара шаңырақ астында отырған Сәрсенбай мен Арасанбайға аптыға жетіп, сүйінші сұрағандай:

	— Келін жазылды, жүріңдерші, көріңдерші! — деп қарлыға айқайлады. Көздері шатынап, жау келіп қалды дегендей оқыс хабар естігендей ағалы-інілі екеу орындарынан атып тұрып, сыртқа ұмтылды. Ентіге жетіп келген үшеуге Лима күле қарады. "Үшеуің де жақсысың, — деп ойлады келіншек. — Мен жаман. Сендерге кектеніп жүрген мен жаман. Мен өзімді ерекше әулие санап, сендерден артық санап жүріппін ғой. Оным қате. Мен ең алдымен сендердей болып алайын. Осы өмірдің тұтқасы, негізі сендер. От басы, ошақ қасын менсінбей, от басы, ошақ қасынан жеріп жүрген мен — саяқ, ең алдымен осылардай болып алайын... Сендердей болып алайын!" — деп үшеуіне мүсіркей, сүйсіне қарады

	Лиманың сол көз қарасы анау үшеуіне де ерекше әсер еткен. Үшеуі де жібіп, төсек үстінде қалтиып отырған құр сүлдер, тірі аруақ келіншекке төне жақындап келді.

	— Айналайын, қарағым-ай, тәуір боп кетіпсің, құтты болсын! — деп Сәрсенбай келінінің маңдайынан сүйді.

	Қайнағасының жылы сөзін, туыстық сезімін Лима сезінді, әлсіз қолдарымен қобырап кеткен шаштарын желкесіне қаран жинастырып, сол қолымен шаштарын жинақтап ұстаған қалпы, оң қолымен төсек таянып, орнынан көтеріле берді.

	— Мен енді жазылдым! — деді ол, анау үшеуіне еркелей. Мен енді жазылдым, мүлде айықтым, сіздерге көп азап шектірдім-ау, кешіріңіздер.

	Ұлжан келіп келінінің белінен сүйей берген:

	— Кешір дегенің не, қарағым? Қуаныш қой мынау, қуаныш. Сөйдеді де, абысын дайын тұрған көз жасының бұлағын ағытып жіберді: — Бәсе, қарағым, өстіші, қарағым, зәре-құтымызды қашырдың ғой, қорқып кеттік қой, кәне, түрегел, піссіміллә, аяғыңды еденге баса көр, кәне, жүрші, кәне аулаға шығайықшы.

	Ұлжан келінінің белінен құшақтап, сүйемелдеген қалпы, аулаға шығарды да, қызара бөртіп батып бара жатқан үлкен күнге қарап тұрып:

	— Иә, Құдай, осы бергеніңнен жаза көрме, осы қуаныштан арылта көрме! — деп бата қылып, бетін сипады.

	Отау үйдің верандасында аңырып тұрып қалған ағалы-інілі екі еркек Ұлжанның мына әрекетінің мәнін түсінбесе де алақандарымен беттерін сипап, аумин деп қойды.

	Содан Лима өз бөлмесіне қайта кірді, тойға баратындай жасанып киінді, қара шаңырақ астына барып, қайнағалы-абысынды, ерлі-зайыпты төртеу болып жайбарақат отырып шай ішті.

	Әнеу күні жұлдыздарға қарап тұрып жылаған түні Арасанбай ерекше бір күйзеліске ұшырап, жаны қиналып, бұғып жатқан, өзіне де беймәлім, өзгелерге де беймәлім сана байлығы оянып кеткен соң, бар ғаламға мейірлене, мерейлене қарап жүрген, ерекше бір толғаныста жүрген. Жұбайының кенет жазылып кеткенін көргенде, қуанудың орнына ішін тартып, жиырыла қалғандай болды. Бұрынғы сол қара түнек көңіл қайта оралғандай Лиманың жасана киініп, ақ кофта, қара юбка, биік өкше, ақ сандал киіп, дастархан басына жантая жайғасқанын көргенде, бүкіл жан дүниесі шыңғыра барып, ышқына барып, бұрынғы қара түнек қапасқа қайта құлағандай болды. "Бұл жаман! — деп ойлады. — Жаман, сонша неге жасанып киінеді, демек, арамдығы бар. Бұл жаман,— деп өзінше ойын өре түсті. — Басын бірден көтеріп алғаны — жаман, демек, өтірік ауырып, өтірік ауырған болып жатқан. Бізді ақымақ қылған. Әйтпесе, осылай бірден тұрып кетуге бола ма? Бізді ақымақ қылып жатқан. Пиғылы бұзық, бұл бүгін қашады, Түнғатарға қашады."





Жүрегі мұздап, қатты күйзеліп, түнеріп отырған Арасанбай басын көтере беріп оқыс күліп жібергенін өзі байқамай қалды. Оның есіне әнеукүнгі босанып келген Түнғатарды бүгін түс мезгілінде ауданнан мотоцикл мінген екі милиция келіп қайтадан алып кеткені түсті. "Ә-ә! — деп ол мысқылдай қарады келіншегіне, — ол сұмырайдың ауылға қайтып келгенің білсең де, қайта ұсталғанын біле қойған жоқ шығарсың; мен сені қан қақсатайын..."

	Арасанбай дастархан шетіне сұқ саусағымен әлдеқандай әріптерді сызғылап, мүләйімсіп отырған қалпы:

	- Көке десе! - деп Сәрсенбайға бұрылды. – Біз анау... Ормановтың.... — Орманов деген сөзді айтқанда, аңдаусызда от басып алғандай ышқынып қалды. – Ормановтың соңына түсуді қояйықшы, байғұс, бүгін таңертең маған келіп жылы-жылы сөздер айтып, кешірім сұрағандай қипақтап...

	Інісінің сөзін Сәрсенбай жақтырмай қалды. Онсыз да ұзын мойнын бұра созып, Арасанбайға одырая қарады:

	- Мынау шіркін не деп отыр, ей, біз оның соңына түсіп жүріппіз бе, өзі емес пе?!

	Түнғатардың аты аталғанда, әлгінде ғана жайбарақат отырған Лима жиырыла тартылып, қауіп-қатер сезген еліктей сақтана елеңдеп қалды. Соны сезген Арасанбай: "Ә, бәлем, түстің бе торға!" – деп ойлады.

	Бұдан кейін дастархан басы үнсіз қалған, мылқау үнсіздікті Ұлжан да бұза алмады, осындайда саңғырлай сөйлеп, қазіргі жағдайға ешбір байланысы жоқ әлденені айтып кететін әдеті болушы еді, өйте алмады. Осы жерде Түнғатардың есімі тегін аталмағанын ол да ұқты. "Әйелдер қу, зымиян, іш мерез деп ойлайды еркектер, ал шынына келсек... аңқаусып, аңғалсып жүрген мына менің қайнымның ішінде ит өліп жатыр, талай ит өліп жатыр, бәлесін қарай гөр!"

	Жартастың тасасында тығылып тұрған аңдушы мерген барын сезген елік, өзіне қарай үңілген мылтықтың ұңғысы барын сезген елік, жартас басынан бір-ақ секіріп, қашпаққа бекінді. Лима күйеуіне сынай да кекете қарады. "Жарайды, ендеше! — деп түйді ол. — Мен сенің көзіңше-ақ, сенен қорықпай... қазір орнымнан тұрамын, көшеге шығамын, тіке тартып, Үндемес кемпірдің үйіне барамын, сонда сен маған не істейсің?"

	Қолындағы бос пияланы дастархан шетіне қисайта жантайтып, қызыл гүлді тоқ бүйірін сояудай-сояудай ұзын саусақтарымен мәпелей сипап, бір нүктеге қадалып қалған Сәрсенбайды көргенде, Лима әлгі тәуекелінен сәл тыйылды. "Мен Арасанбайға ерегесіп, мынау екі бейкүнә жанның көңіліне дақ салмайын, қазір отау үйге кетейін, қараңғы түсуін күтейін, ал менің мына күйеусымағым соңыма ере шықса... тіпті жақсы". Лима сыңғырлаған бала даусымен, ақ пейіл ниет танытып:

	— Рақмет! — деп Ұлжанға қарады да, шынысын төңкеріп, орнынан көтеріле берді. Дастархан басынан қайнағасы мен абысынынан бұрын көтерілу әдепсіздік екенін біле тұра көтерілді. Бұл да оның тәуекелшіл пиғылының белгісі еді.

	Бұралаңдай басып барып, есіктен шыға берген келінінің ту сыртына көзі түскен Сәрсенбай маңдайына шоқпар тигендей бұға түсіп, қорланып отырып қалған. "Бұл байғұсқа не жазып едік, неге сонша басынады?!" — деп айтқысы келді де, өзін өзі дер кезінде тежеп үлгерді.

	Лима болса жаны мен тәні шиыршық атып, ашу-ызамен тық-тық басып келіп, өз бөлмесіне кірді, кірді де терезеден сыртқа, мектеп жаққа қараған күйі, селт етпей тұрып қалды. Санасы алай-дүлей. "Кетемін! Бұл үйден кетемін!" деген сөздерді қайталай берді, қайталай берді.

	Бір кезде терезе сыртындағы бозамық әлем қызғылт тартты. Өзінің жылап тұрғанын келіншек сонда аңғарды. "Мен неге жылаймын, менде жазық жоқ қой, осындайға итерген өздері емес пе? Мен енді жыламаймын, мен енді тәуекелге бел байладым, мен енді Түнғатардың қасында боламын! Мыналар оны қорлады... Мыналар мені де қорлады. Бізді жақындатқан өздері! Мен кетемін, мен Түнғатарға сүйеніш боламын!"

	Бетін айғыздаған жасты сүртіп, алақандай ғана ақ шәйі орамалын шолақ жеңінің бүрмесіне қыстырды да, Лима сыртқа беттеді. Көшеге шыққанда аңғарды, табақтай үлкен ай қып-қызыл болып, шығыс жақ аспанды тұтас өртеп тұр екен. "Мен... сен, жарықтық ай, ұқсаспыз ба, қалай? Әлде сен менің долданған жаным, өртенген жанымбысың? Өртенген жүрегімбісің? Сен де бір құпия құбылыстың бірісің, қолдай жүр, жарықтық!"

	Лима әлдекімге ерегіскендей, осы ауылдың үлкенді-кішілі азаматы түгел жиналып, бұның сыртынан қарап тұрғандай, "ал, кәне, не істейсіңдер, қолдарыңнан келгенін аямаңдар" дегендей, нық-нық басқан қалпы, тіп-тік жүріп барып, мектепті айнала беріп, Үндемес кемпірдің қоржын тамының сыртқы есігін жұлқи ашты. Ол күткен: "Қазір кіріп барамын, алдымнан Түнғатар шығады, әрине, ол мені күткен жоқ, қара одеял жабылған темір төсектен состиып көтеріле береді, мен барып оның мойнына асыламын!" Бірақ олай болмады қиюы қашып, тозығы жеткен сыртқы есік құйрығын бала басып кеткен мысықтай баж ете қалды да, Лиманы шошытып жіберді. Қараңғы дәліз — қараңғы көрдей үрейлі, айдың қызыл сәулесі сәл ғана айқындай түскен сол жақ бұрыштағы әктелген пеш аузын ашып ұмтыла берген айдаһардай әсер етті. Бұл үйде Түнғатар жоғын Лима бірден сезді. Түнғатар ғана емес, Үндемес кемпірдің де жоғын бірден сезді. Сана түкпіріндегі нәзік бір қыл ішек зың етіп үзіліп кеткендей болды. Сонда да батыл басып, дәлізге кірді де, оң жақтағы есікті итеріп ашты. Ашты да, өз қылығына өзі түсінбей аңырып тұрып қалды. "Қандай ақымақпын! — деп ойлады ол. — Бұл үйде Түнғатар қайдан болсын? Жазғы каникул кезі емес пе, ол байғұс мыналармен соттасып, ақталудың қамында жүрген жоқ па?"

	Есік көзінде ұзақ тұрып қалса керек, бірте-бірте қараңғыға көзі үйреніпті, қаңыраған бос бөлмедегі екі темір төсек ап-анық көріне бастады. Бұл түс көріп тұрғандай, түсінде баяу қимылдағандай, қалықтай басып келіп Түнғатардың төсегіне жақындады. Тіземді ауыртып алмайын дегендей ұқыппен қимылдап, еденге жүрелей отырды. Жүрелей отырды да, ескі қара одеял жабылған темір төсекті құшақтай алды. Тап осы төсекте, тап қазір Түнғатар жатқан тәрізді. Ол қозғала алмай, дертті болып, қиналып жатқан тәрізді. Лима жастық тұрар тұсты алақанымен сипап өтті. Түнғатардың қайратты қалың шаштары алақанына анық тигенін сезді. Содан кейін, осы тұста Түнғатардың бет-жүзі болар-ау дегендей, ал мына тұста мойны, кеудесі болар-ау дегендей оң қолының саусақтарын сол ғана, абайлап төмен қарай жылжыта берді.

	"Түн... Түнғатар... — деп Лима өмірінде бірінші рет Ормановтың атын атады. — Қор болдың-ау, азаматым! Сәл шыдашы, әділдік жеңеді, ауыл үйдің сабалақ жүнді бұралқы иттерінен құтыларсың! Ендігі жерде сенің қасында ылғи да мен боламын. Олар мені де аяған жоқ, олар мені де талап жеп жатыр! Жанымды қинады, тәнімді қорлады. Мені қойшы!.."

	Осы тұста Түнғатардың кеудесі болар-ау дегендей Лима төсекке басын қойды. Шаң сасыған ескі одеялдың түгі қатты, жайсыз екен, келіншектің үлбіреген жүзін тырнап кеткендей болды. "Түнғатардың төсі мұншалықты жүндес пмі.ір ма! — деген ой келді. Өзінің қияли қалпына түсінгендей сәл жымиып өзін өзі кекете күлді. — Қой, Лима, есіңді жи, үйіңе қайт, анау қара пәле сенің мына қылығыңды көрсе, жынданып кетті деп жұртқа жариялаудан тайынбас. Тұр, кәне!"

	Желкесіне төніп тұрған әлдекімнің қатал бұйрығын амалсыз орындағандай Лима сүйретіліп орнынан тұрды. Tөp жақтағы төсектің басын ұстады. "Жарықтық, — деп ойлады Түнғатардың анасын көз алдына елестетіп, — сенің де көрмеген азабың жоқ, жалғызыңның қайғысынан төсек тартып қанша жаттың! Ақырында сенің ажалыңды ұлыңа тартып, ұлыңды қорлап жүр мыналар! Әділдік қайда, енешім-ау, әділдік қайда?"

	"Енешім" деген сөздің көкейіне қалай оралғанын білмейді, бірақ қатты састы. Әлгі сөзді әлдекім естіп қойғандай есік жаққа жалт қарады. Сол сәтте жүрегі мүздап, еденге құлай берген: есіктің үңірейген қараңғысында албастыдай қарауытып екі адам түр екен. Бірі — Арасанбай, оның қара сұлбасын таныды. Құлай бергенде естігені:

	— А-а, сайқал, ұсталдың ба?

	Одан әрі не болғанын білмейді. Қанша уақыт, қанша күн өткенін білмейді, көзін ашқанда күндіз екен, өз бөлмесінде жатыр екен. "Тағы да ауырып қалыппын-ау", — деп ойлады Лима. Тағы да сол Ұлжан үйге кіріп-шығып жүр. Бір тамақты әкеліп, бір тамақты алып кетеді. Бұған мүсіркей қарап, шай ұсынады.

	Көзін ашқан соң, ұзақ жатпады, сол күні кешке жақын Лима төсектен тұруға жарады. Келесі күні аулаға шықты. Үш-төрт күнде аяғынан тік тұрып, жазылып кетті. Қайнағасы көңіл сұрай кіріп, мұның маңдайынан сипады.

	— Арасанбай... Ол оңбайды, иттің баласы... — деп қойды Сәрсенбай, ол сөздердің мән-мағынасын Лима түсінген жоқ.

	Лиманың бір байқағаны: Сәрсенбайдың да, Ұлжанның да, Арасанбайдың да қабағы ашық, көңілдері көтеріңкі. Күндердің күнінде кешкі дастархан үстінде Сәрсенбай жадыраңқы, салтанатты үнмен:

	— Ертең бәріміз Бекабадқа барамыз! — деді. "Бекабад деген қай жер, біз онда неге барамыз" деп сұраған Лима жоқ.

	Келесі күні таңсәріден бұл отбасы түгел оянып, төртеуі де жасана киініп, "Жигулиге" отырды. Сәрсенбай мен Арасанбай бір зауыттан шыққандай қымбат қара костюм киіпті, ақ көйлекке қызыл галстук орапты. Ұйқысы қанып көңілді оянған Лима, "қыз айттыруға бара жатқандай" деп ана екеуіне қарап іштей күліп қойды. Басына үлбірек орамал тартқан Ұлжан бұны басыңа орамал сал деп біраз үгіттеп көрді. Бұл көнбеген соң, орамалды үлкен қара сумкасына уыстап-уыстап, алақанымен мыжғылап, тастап салды. Бірақ кейіген жоқ, айтқанымды орындамадың деп кінә таққан жоқ.

	Жол ұзақ екен. Әсіресе Ташкенттің бір шетінен кіріп, екінші шетіне шыққанша екі-үш сағат уақыт кетті. Бұлар түс қайта Бекабад қалаға келді. Қала шетіндегі шайханаға тоқтап төртеуі жүрек жалғады, сосын қала ортасынан сұрастыра жүріп, аудандық халық сотын тапты. Бұл сапардың мән-мағынасын Лима сонда ғана түсінді. Түсінді де, жүрегі мүздап сала берді. "Мыналар мені әдейі әкелген екен! — деп жорыды ол, — Түнғатарға сот болмақ. Соның сотталғанын менің көруім керек. Мыналардың маған істеген қысастығы, өз көзімен көрсін, қорлансын дегені ғой!"

	Сот үйі шағын ғана орыс үлгісінде салынған ағаш мекен екен. Бірінші қабаттың терезелері ортан беліне дейін жерге сіңген. Бұлар биік текпішекпен екінші қатарға көтерілді. Сол сәтте сарт етіп есік ашылды да, іштен лап етіп жиырма шақты адам сыртқа төгілді. Бұлар ығысып, шетте тұрып қалған, іштен шыққан адамдар сатымен төмен түсіп, әлдеқандай іс тындырғандай, үнсіз тарап кеткен соң, бұлар дәлізге кірді. Дәліздің таусылар тұсында есік бар екен. Ол есіктің ар жағында елу-алпыс адам сиярлықтай шағын ғана зал бар екен. Залда бес-алты орыс кемпір отыр.

	Сәрсенбай салтанатты жиынға кіргендей басын кегжитіп, кеудесін кере, паңдана қарап тұрып, кемпірлермен орысша амандасты. Қоңыр салқын зал Лимаға ыңғайсыз әсер етті. Жүрегіне әлдебір үрей ұрлана кіргендей, аяз қарыған апанға кіргендей жиырылып, бүрісіп қалды. Төртеуі келісін алғандай, алдыңғы қатардағы орындыққа қатар жайғасты. Сол қалыптарында бұлар қыбырсыз ұзақ отырды.

	Бірте-бірте Лима қайтадан сабырлы қалып тапты. " Мейлі!— деп ойлады ол. — Не істесе де көнемін, қорласа и көнемін!"

	Төрдің сол жағында есік бар екен, содан өзбекше қызыл ала көйлек киген сары қыз шықты. Төралқа отыратын ұзын жалпақ столдың үстіне әлдеқандай папкалар әкеп қойды. Содан кейін әлгі есікке қайта ісіріп кеткен, көп ұзамай қайта шықты да, таза орыс тілінде:

	— Встать! Суд идет! — деп қатал, қыз балаға жараспайтын қарлыққан дауыспен бұйрық берді.

	Бұрыштағы есіктен шығып, төрге жайғасқан үшеуді Лима мұқият зерттегендей ұзақ қарады. Ортадағы семіз өзбек, оң жағына жайғасқан арық қара мен сол жағына жайғасқан егде орыс әйеліне әлдене деп сыбырлады да, анау екеуі де бас шұлғып, келісім білдірген соң, қызыл ала көйлекті хатшы қызға ым қақты. Сол жақтағы бұрышта алдына қағаз-қалам қойып, жайғасып отырған қыз, әскери адамша орнынан қарғып тұрып, ішке кіріп кеткен, көп кешікпей есік қайта ашылды.

	Лиманың көзі қарауытып, басы айналып жүре берді. Сот мүшелері отырған президиум баяу көтеріліп, аспандап бара жатты. Лима отырған орындыққа қанат біткендей ауада қалықтап шайқалып түр. Бұрыштағы есіктен... есік емес-ау, аппақ ұлпа бұлттардың арасынан тіп-тік болып қара костюм, ақ көйлек киген Түнғатар түсіп келе жатты. Бұлардың бәріне не болған? — деп ойлады Лима. – Үшеуі іс бүгін қара костюм киіпті, күн болса қайнап түр!"

	Лима екі қолымен екі миығын уқалады. Сот мүшелері орналасқан президиум ақырын жайлап орнына түсті. Лима отырған орындық та шайқалуын қойып, тұрақтанды. Оң жағында отырған Ұлжан "сабыр сақта" дегендей, мұның білегінен қысты.

	Түнғатар мүлде өзгеріп кеткен бе, қалай? Бойы бұрынғыдан да ұзарып кеткен бе, қалай? Сымдай тартылған денесі әне-міне аспанға атылатын жебедей діріл қағып түр ма, қалай? Өңі қуқыл тартып, жүдеп қалған ба, қалай? Ұялы көздері бұрынғыдан да қарауытып, тереңдей түскен бе, қалай? "Жаным-ай! — деп ойлады Лима. — Әбден қиналыпсың-ау!" Келіншек орнынан қарғып тұрмақ болған, жүгіріп барып Түнғатардың мойнына асылмақ болған, бірақ қозғала алмады. Білегінен қатты қысып ұстаған Ұлжанның қолы темірдей қатты екен. Абысыны мұның бетіне қарады "Тыныш отыр" дегендей, қатал қарады. Содан кейін сол қолымен мұның жаурынын сипап қойды. "Ақылды бала едің ғой, жөніңді біл" деген сияқты. Сот басталып кетіпті Айтылған сөздерге ден қоймай, өзімен өзі арпалысып отырды. Түнғатарға қойылған кінә бұрыннан белгілі "біріншісі — ата-аналардан пара жинады, екіншісі — Арасанбайдың машинасын ұрлады, үшіншісі — қатты келе жатқан "Камазға" әдейі соғылып, туған анасын әдейі өлтірді төртіншіден — мектеп оқушылары арасында үгіт жүргізіп балаларды бунтқа итермеледі".

	Соншалықты қиянат сөздерді естігенде, шыңғырып айқайлап жіберермін деп Лима қорыққан еді. Олай болмады Сабырлы қалпы өзгермеді. Келіншек өзіне өзі риза болды Келіншектің көңілі басқа бір жайға налып отырған — залға кіріп келе жатқан Түнғатардан бұл өзіне деген ерекше ишарат күткен, оның көзінен өзіне деген ерекше жалын күткен, іздеген, иіліп сәлем берер деген. Түнғатар өйтпейді, Түнғатар мұны байқамаған да тәрізді, бұл соған қиналды, соған ыза болды.

	"Мен болсам, сенің төсегіңді құшақтадым емес пе, ал сен болсаң, мұздай қатып... Мен болсам, сенің жолында жанымды пида етуге дайын емеспін бе, ал сен болсаң... Mен болсам, сені анық түсіндім, білдім, сенің жағыңа шықтым емес пе, ал сен болсаң... Саған менен жақын кім бар? Ал сен болсаң... Мен, мен болсам, қол ұстасып сенімен қаңғып кетуге әзір емеспін бе, ал сен болсаң..."

	Лиманың көзіне жас үйіріліп, құлағы шыңылдады. Айтылып жатқан сөздердің бірін естісе, бірін естімейді. Ұлжан бұған еңкейіп сыбыр етті.

	— Далаға шығып кел, ендеше!

	Лима орнынан тұрған, аяқтары денесін әрең көтеретін тәрізді. Табандары еденге жабысып қалған тәрізді. Енді бір аттаса, құлайтын тәрізді. Сүйретіліп сыртқа әрең шыға бергенде, залдың сол жақтағы алыс бұрышында ғана бүрісіп, қазынаның үйіне кіріп кеткеніне қысылып ұялғандай өзін ыңғайсыз сезініп отырған Үндемес кемпірді көріп қалды.

	Үндемес кемпір мұның көзіне оттай басылған. Алыстағы жат қалада адасып жүріп ауылдасын кездестіргендей, немесе елден жырақ жүргенде күтпеген жерде туған енесін кездестіргендей, "сіз қайдан жүрсіз" деп айқайлап жібере жаздады. Бірақ Үндемес кемпір мұның сәлеміне жауап бермеді. Қабағын сәл шытып, бетін бұрып әкетті.

	Сыртта күн қайнап тұр екен. Бөтен қаланың орталық алаңына таңырқай қарап, Лима ұзақ тұрып қалды.

	Маңдайынан күн өтіп, жүрегі қобалжи бастаған соң, сая таппай үйлердің де, ағаштардың да көлеңкесі тым шолақ, арғы беттегі үш қатарлы биік үйдің маңдайшасындағы "орталық партия комитеті" деген орысша, өзбекше жазуларына үңіліп және де ұзақ тұрды. Жазудың әр әрпін ежелеп оқып, ермек еткендей. Ақырында одан да жалықты. Көлеңке пана болмаған соң, шақырайған күнге ерегіскендей, алаңның ортасына барып тұрды. Үйден шығарда Ұлжан салған үлбірек орамалды басына байламағанына өкінді. Қара шашы күн тартып, жиди бастаған сияқты көрінді. Алақанымен төбесін басқан, одан саябыр тапсын ба. Сот залының алдында тұрған төрт-бес машинаның бірі өздерінің "Жигулиі" екені есіне түсті.

	Арасанбай шаруаға ұқыпсыз, машинаның есігін жаппай кетіпті. "Шақырайған күннен таса табам ба" дегендей машинаның ішіне басын сұққан, мүлде өртеніп тұр екен.

	Таңертең үйден шығарда судай жаңа екі канистрдің біріне үшеуі шұбат құйып, біріне бензин құйып жатқанын көрген. Рульдің астындағы ұңғыда қалып қойған бес-алты кілтті суырды. Машинаның арт жағындағы жүк қоятын қоймашаны ашты. Судай жаңа канистрдің бірінің аузын бұрап босатқан – бензиннің өткір исі мұрнын жарып жібере жаздады. содан кейін Лима екінші канистрді ашып, аузынан шұбат ішті. "Мен бар ғой, — деп ойлады содан кейін, — мен қызықпын, маған енді шұбат ішудің қажеті қанша? Маған енді бәрібір емес пе? Ұлы жолға бет алдым емес пе..." — Ұлы жол" деген сөздің мағынасында не жатқанын Лима әлі анық білген жоқ. Ондай шешімге қай уақытта келіп едім деп таңғалған да жоқ. "Ұлы жол, ұлы жол" деген сөздерді қайталаған күйі қарсы беттегі биік үйдің көлеңкесіне барып отырды. Күн бір қыздырса, асфальттап тастаған алаң тағы күйдіріп түр. Сол ыстықта әлдебір шал алаңды көлденең кесіп өтіп барады. "Мына өлмеші қарияға не керек болды екен? – деп ойлады Лима. — Қайда кетіп барады, неге кетіп парады? Үйінде неге жатпайды! Рас-ау?! — деп өзінен өзі мырс етіп күліп қойды. — Осыған тіршілік не керек? Бұл ғұмырда не істедің, не тындырдың, сорлы! Басы қалт-құлт етеді, аяқтарын әрең алып барады. О дүниеге аттанарда не тындырдым, не бітірдім дер екенсің? Құмырсқа. Кәдімгі құмырсқа!"

	Лима өзінің жалаңаш асфальт үстінде отырғанын енді аңғарды. Үйдің іргесінде, тас қабырғаның тесігінен шұбатыла шығып, шұбатыла кіріп жатқан құмырсқаларға қарап отырғанын енді аңғарды. Алаңның алыс бұрышындағы қызылтас үйден екі бала жүгіріп шықты. Бірі орыс, бірі өзбек болар деп жорыды бұл.

	"Ойнаңдар, ойнап қалыңдар! — деп жымиды Лима. Құмырсқаның көзіне ұзақ көрінгенмен, шынында, өмір шіркін бір-ақ тұтам ғой, сендер де ертең-ақ әлгі шалға ұқсап бастарың қалтаңдап, аяқтарың талтаңдап өтесіндер өмірден. Ойнап қалыңдар, ойнап қалыңдар!"

	Лима әлденеге ыза болғандай ширыға бастады. Тұла бойын түсініксіз кек кернегендей орнынан қарғып тұрды. "Ұлы жол, ұлы жол!" деген сөздерді қайталаған күйі, биік өкше туфлиінің жез істігімен алаң асфальтін кінәлай нұқып, тік басқан қалпы, сот үйіне екпіндей кірді.

	Түнғатар сөйлеп түр екен. Манадағыдай емес, оң-түсі құлпырып, көздері жайнап, мүлде өзгеріп кетіпті. Мұны көргенде, бір сәт сөзінен жаңылғандай үнсіз тұрып қалды да, шексіз мереймен, мейірбандылықпен көз тастап, енді ғана байқағандай, басын сәл иіп, сәлем ишаратын білдірді Сасып қалған Лима бір жамбастай жылжып барып отыра кеткен, енді байқаса, Үндемес кемпірдің жанына жайғасыпты

	"Өз анасын өлтірді дегенге кім сенеді, ұят қайда, ұят?" деген сөздер, Түнғатар емес, әлдебір радионың дикторы айтқандай ап-анық, аспандағы бұлттардың арасынан жеткендей күңіреніп естілді. Содан кейін Лиманың көзі қайтадан қарауытып, басы айналып, жүрегі атша тулап кетті. Мына шағын залда отырған адамдардың арасы бірнеше шақырымға қашықтай түскен сияқты, президиум столы қайтадан қалықтап аспанға шығып кеткен сияқты. Ағаш кедергінің арғы жағында тұрған Түнғатар — қара көк мәрмәрден қиып жасалған ескерткіш мүсіндей еңсесі биіктеп, төбесімен аспан тіреп тұрып қалғандай.

	Лима жөңкілген қара қошқыл бұлттарды көрді. Мұздай суық, алмастай өткір боранның өтінде қалғандай сезінді. Қалшылдап тоңып бара жатты. Арасанбай басын тұқыртып, әлгінде ғана бірінші қатарда отыр еді, енді ол орнынан тұрып келді де, бұның ашық білегінен шымши бастады, мұрттары тікірейіп, кәдімгі тарақанға айналыпты. "Сен салдақы, сен салдақы... көр, әне, нақсүйеріңді, біз, біз... құрттық, түбіне жеттік, енді ол түрмеде шіриді. Ал ендеше, қуана бер, Үндемес кемпірдің үйіне ұрланып барудың қалай болатынын көр, салдақы, күйеуінің көзіне шөп салудың қандай болатынын көр, салдақы!"

	Лима оң жағында отырған Үндемес кемпірдің білегінен қатты қысып:

	— Апатай-ай! — деп қалғанын кейін аңғарды. — Енді не болады, апатай?

	Сүмірейген бет-жүзін сора-сора жас шайған Үндемес кемпір бұған қарап тіл қатты. Ол кісі мақау, меңіреу деп санайтын Лима өз құлағына өзі сенбеген.

	— Амал бар ма! — деді Үндемес кемпір. — Бұлар сөйтеді, бұлар менің күйеуімді де осылай құртқан! Түрмеде шіріткен, ақырында ол байғұс, қорлыққа шыдай алмай, сол жақта асылып өлді емес пе!

	"Асылып... асылып өлді!" деген сөздер жаңғырығып, көк аспанда қайтадан жөңкіле бастаған қара қошқыл бұлттардың арасынан анық жете бастады. Бұлттар мен бұлттар шағылысып, найзағай ойнағандай болды, бірақ найзағай от емес, сөз болып жарқылдады: "Асылып өлді, асылып өлді!"

	— Мен бұларға көрсетемін! — деп сыбырлады Лима Үндемес кемпірдің құлағына. — Мен бұларға көрсетемін!

	Сөйдеді де, орнынан жұлқына тұрып, тез-тез басып барып, ағаш қоршаудың ар жағында тіп-тік болып, сабырлы қалпын бұзбай, әлдекімдерді кекете күліп сөйлеп тұрған Түнғатардың алдына жетіп барды. Жетіп барды да, белуарына дейін иіліп тағзым етті, содан кейін мұндайды күтпей абыржып тоқтап қалған Түнғатардың оң қолын зорлағандай шап беріп ұстап, зорлағандай өзіне қарай тарта берді де, алақанын сүйіп алды. Тағы да иіліп тағзым етті.

	— Мен сізге тәнтімін, Түнғатар! Сіз жеңілмейсіз, сіз жеңесіз, мынау, мынау шәуілдек шиебөрілер бәрібір сізді Жеңе алмайды. Бұлар... бұлар... өздерін өздері масқара қылып, өздерін өздері әшкерелейді!

	Бұл сөздерді Лима айқайлап, қатты айттым деп жорыған, бірақ үні жарықшақтанып, үзіліп-үзіліп әрең естілді.

	Сәрсенбай көкпеңбек болып долданып кеткен, шаштары тікірейіп, жын буған бұқадай көздері аларып кеткен, келінінің қасына жетіп барды да, оң қолынан бұрай тартып, бірінші орындыққа қарай лақтырып жіберді.

	— Ой, найсап, ұятсыз! Бүкіл ел-жұрттың алдында біздің әулетті масқара қылдың ғой, біздің әулетті қорладың ғой, найсап! Аузынан көбік шашып, келініне тап-тап берді.

	Қатты серпінмен шалқалақтап құлай жаздап, Ұлжанның тізесіне сүйене берген Лима тез арада бойын тік көтеріп алды да, долданып, нық-нық басқан қалпы залдан шығып кетті.

	— Мен сендерге көрсетем! Мен сендерге көрсетем!

	Енді ол аптыққан жоқ. Қарауытып түнерген алаңның қақ ортасында ұзақ тұрды. Өткен-кеткен адамдарға таңырқай қарады. "Бұлар мұнда неғып жүр, бұларға не керек? Түнғатардың халі анандай, ал бұлар болса түк сезбейді, мен сендерге көрсетемін! Мен сендерді тәубеге келтіремін! Тоқмейіл, тоғышар құмырсқалар, тоқмейіл, тоғышар сасық қоңыздар, мен, мен сендерді, сендерді!.."

	Лима жаурынына түсетін қалың шашын серпіп тастады да, тағы да нық-нық басып, өздерінің машинасына таянды. Бензин құйылған канистрді алды, содан кейін сот үйінің сырт жағын айналып, тасаға барып тұрды. Сол арада оған тағы да ой келді: "Осы мен кімнен қысылып, қымтырыламын? Ұлы жолдың алдында неден тайсалғандаймын, ә? – деп ойлады тағы да. – Шақпақ, ши шақпақ керек екен ғой!" Келіншек машинаға қайта барды. Бардачокті ашып, ши шақпақ тауып алды. "Енді болды! – деп ойлады ол. – Енді мен сендерге көрсетемін, тәубелеріңе келтіремін! Жетіскен екенсіңдер, семірген екенсіңдер, сасық қоңыздар!"

	Лима соншалықты сабырмен саябыр басып, алаңның ортасына шықты. Басын көтеріп аспанға қарады. Аспан қап-қара екен, бұлт жоқ, бірақ қап-қара. "Бұл жарықтыққа не болған? – деп ойлады Лима. – Күн көзіне шыдай алмай өртеніп кеткені ме? Өрт, өрт! Бұл қоқыс әлемді өрт қана тазарта алады. Қасиетті өрт қана тазарта алады! Соны мен бастап беремін. Мен тәубелеріңе келтіремін. Үндемес кемпір құсап өмір бақи төзіп, шыдап қор болар жайым жоқ, мен Үндемес кемпір емеспін! Мен Лимамын! Мен Қараспан әулетінің ұрпағымын. Қараспан әулеті ешкімге бас иген емес, ешкімнен кішірейген емес, еш уақытта төмендеген емес! Мен көрсетемін! Папа! Мама!"

	Лиманың көз алдына ең алдымен әкесі келді, бойы сырықтай болып, тап-таза киінген қалпы, бұған жымия қарайды. "Ой, тентек! – дейді. – Аяғыңа тікен кіреді, анау сандалыңды киіп ал! - дейді. Содан кейін анасы көрінді. Жап-жас екен дейді, қазіргі Лима сияқты, жіп-жіңішке, талдырмаш, үстінде ақ көйлек, ұзын шаштарын жайып жіберген. "Балам-ай, сені түсінбеппіз ғой, сен кінәлі емессің, біз кінәлі, сені жалғыз қалдырып, тірі жетім еткен біз, біз!.."

	Лима мысқылдай күлді: "Енді маған бәрібір, мама. Өзіңді күт, денсаулығыңды ойла, папамды күт, аяқ-қолы сырқыраушы еді, соған мұқият болшы! Ал маған кінә қоймаңдар, мен Ұлы жолға бет алдым, Ұлы жол!.."

	Енді келіншек саспады, абдырамады. Пешке от жаққандай немесе таң сәріде тұрып сиыр сауғандай, немесе самауыр қайнатқандай, немесе сыныпқа кіріп келгендей, немесе кешегі өткен сабақты қайталағандай, сабырлы қалпын бір бұзбай, төбесінен төмен қарай канистрдегі бензинді сорғалата құйды. Күн ыстық болса да, бензин салқын екен, бір сәт тәні жай тапқандай қызық сезім тапты. Содан кейін де асықпай, үлбіреген юбкасының етегін сол қолымен көтере беріп, оң қолымен шырпы тартпақ болған, бірақ ол өз қолдарының да бензинге малшынып тұрғанын байқамапты. Лап еткен от бірден көзін шалып кетті. Екі көзі кенет ысып, шоқ басқандай шыңғырып жібергенін байқамады. Сот болып жатқан үйге қарай тұра жүгірем, сот болып жатқан залға лаулаған қалпымда кіріп барам деп бекінген, бірақ сол бір қасірет сәтте оңы мен солын ажырата алмай қалса керек, лаулап жанған күйі шыңғырып, бір тұрып, бір сүрініп, мүлде қарсы жақтағы мемлекеттік банктің үйіне кіріп кетіпті.

	* * *

	Қос жанарыңды от шалған сәтте не болғаныңды білмей қалдың ғой, Лима. Өртке түскен тауықтай, қып-қызыл болып күйіп тұрған табаға тірідей тастап жіберген сары ауыз балапандай шыр айналып, тыпыршып, бір аунап, бір тұрып, бүкіл әлемді басыңа көтеріп, шыңғыра бергеніңді, қайда, қалай ұмтыла бергеніңді, қайда, қалай жүгіре бергеніңді өзің сезбей қалдың ғой, Лима. Соңғы бір жыл бойы ұйқысыз, мазасыз өткен жүздеген түндеріңнің бірі және де қайталанғандай, азап пен қасіреттің салмағына шыдай алмай, жаншылып, езілген нәзік жаныңның өң мен түс арасында қиналып көрген шала, түсініксіз түстеріңнің бірін қайта көргендей, оянып, басынды көтермек болғандай, жалынып, анашыңды, әкешіңді, ағаларыңды шақырмақшы болғандай дәрменсіз әрекеттің құшағында қалдың ғой, Лима. Дәрменсіз әрекеттің құшағынан шыға алмадың ғой, Лима. Ұлы жол, ұлы жолға бет алдым деп ойлағаныңмен, топастықтан, қатігездіктен кек аламын деп ойлағаныңмен, әділдік аяқ асты болған, әділдік тапталған заң ордасына от болып лаулап жетіп барамын, жетесіз жандардың жүрегін селт еткіземін, арын оятамын деп ойлағанмен, дәрменсіз әрекетің зая кетті ғой, Лима. Он шақты қызметкер — көпшілігі әйелдер отырған банкінің үлкен залына кіре беріп, босағада ұшып түстің ғой, Лима. Шошына шыңғырып, сенен қаша жөнелген жұртты сен көре алмадың ғой, Лима. Жан ұшырып, қайта тұрып, сыртқа қарай, бейтаныс өзбек қаласының орталық алаңына, лаулаған қалпың, қайта шықтың ғой, Лима.

	Сенің сол сиқыңды көріп, көмекке тұра ұмтылудың орнына, шайтан көргендей тұра қашқан әлдебір қыз сот өтіп жатқан мекемеге кіріп келіп:

	— Горит! Женщина горит! — деп айқай салған кезде, соның алдында ғана сенің қылығыңды түсінбей: "Ой, байғұс-ай, Сәрсенбайға келін, Арасанбайға әйел болып не бақыт табады екенсің, сорлы!" деп, сен туралы мүсіркей ойлап тұрған Түнғатар, ағаш қоршаудан барыстай секіріп, сыртқа қарай тұра жүгіргенін, оның желкесінде қақшиып тік тұрған екі милиционер сасып қалып:

	— Тоқта, атамын! — деп қару-жарағын салпаңдата, қосарлана жүгіргені, алаңның алыс бұрышындағы аудандық ДОСААФ кеңсесінің алдына келіп, бір уыс болып жығылған, бір уыс қара күйе болып жайылып түскен сенің денеңді, еңкілдеп жылап келіп, бірінші жерден көтеріп алған Түнғатар екенін сен білген жоқсың ғой, Лима.

	Сенің өлімің сол күні-ақ шағын ғана өзбек қаласын дүр сілкіндірді. Сенің қайғылы қазанды көп адам көрді, көп адам естіді. Жиналып қалған топтың алдында Сәрсенбай мен Арасанбай келісіп алғандай-ақ, бірінен соң бірі:

	— Бұл әйелдің өзі жынды еді, ауру еді! — деп әркім-әркімнің бетіне жалтақтай қарап, ақталып тұрды. Жайшылықтың өзінде алқынып, әрең жүретін, әрең демалатын абысының Ұлжан сот залының ішінде жүрегін ұстап, еденге шалқасынан құлағанын ешкім байқаған жоқ.

	Сол күні кешке есін жиып, "ақылға" келген Сәрсенбай мен Арасанбай сенің күйіп, бырысқан қара тәніңді жергілікті жердегі моргке уақытша өткізіп, өздері ауылға тартқан. Аудан орталығына соғып, бүкіл бір аймақты ашса алақанында, жұмса жұдырығында ұстап отырған құдіретті туыстарына жолығып, болған істі баяндап, солармен ақылдасып, кеңесіп, ақырында көршілес ауданның басшыларына сөз салып, Бекабадта ешқандай өрт болған жоқ, ешқандай өртенген әйел болған жоқ, өртенген әйелді көрген ешкім жоқ деп, өртті де, дертті де басып тастаудың амалын тапты. Сенің өліміңді көрген адамдар аудандық милицияға шақырылып, келесі үш күн ішінде "ештеңе көргеміз жоқ, ештеңе естігеміз жоқ" деген тілхат берісті.

	Содан кейін ғана барып, сенің туған ауылың Майқорыққа әкең мен шешеңнің атына, ағаларыңның атына: "Біздің сүйікті келініміз Лима, сіздердің сүйікті қыздарыңыз Лима өкпесіне суық тиіп, кенеттен қайтыс болды" деген телеграмма жөнелтілді.

	Ол телеграмма Майқорыққа жетпей тұрып-ақ, сені сағынып өз бетімен, өз еркімен, қаперінде ештеңе жоқ, "Жигулиін" сабылтып Қызылжиде ауылына жетіп келген тетелес ағаң, ең сүйікті ағаң Жанәли Қызылжиде ауылының дәл ортасындағы еңселі, биік универмагтің алдына тоқтап, темекі алмаққа ішке кіре бергенде, алдынан тосын кездесіп қалған әлдекім, Жанәлиді шырамыта таныған әлдебір тракторшы жігіт:

	— Апырай, ағатай-ай, келіп қалдыңыз ба? Қарындасыңыздың арты қайырлы болсын! – дегенде, жардай болып төбесімен көк тіреп тұрған Жанәли, дағдысы бойынша ыржия күліп тұрған Жанәли бұға түсіп, жиырыла түсіп, кішірейе берді де:

	— О, сорлаған сорлы басым! — деп өкіре айқайлап, универмагтің шыны витринасын маңдайымен бұқадай сүзіп, күл-талқанын шығарып, бет-аузын жаралаған қалпы ішке кіріп кеткенін байқамаған.

	Содан кейін, Лима, талай күңіренулер, күйзелістер болды, бүкіл Майқорық ауылы Қызылжиде ауылына көшіп келгендей, жұрт ауған қозғалыстар, жылаулар болды. Бірақ соның бәрінен саған не қайыр? Бірақ соның бәрінен сені сыртыңнан ұнатып, сені сыртыңнан сүйіп жүрген мына маған не қайыр!

	Сенің қасіретің — менің қасіретім, Лима, Махаббатым менің!

	31.07.1987

	"Қоржын үй "





	Оглавление

	БІРІНШІ ТАРАУ

	ЕКІНШІ ТАРАУ

	ҮШІНШІ ТАРАУ





