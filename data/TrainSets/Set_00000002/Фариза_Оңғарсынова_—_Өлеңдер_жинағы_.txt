1988

ӨЛЕҢ

Дара күндерімнің,

нала түндерімнің

серігі болғаның үшін,

сенімі болғаның үшін

мен сені аялаймын.

Біреудің пасықтығынан,

біреудің жасып мұңынан

жүрегім сыздаған кезде,

жаным мұздаған кезде

мен сені саялаймын.

Біреудің күлкісін көріп,

бақыттының түр-түсін көріп,

шаттанып қалған шағымда,

жеткендей арман-сағымға,

қуаныштан дірілдеп денем,

алдыңа күлімдеп келем.

Ажалмен айқасқан сәтте

қыршын жас көз ілгенін көріп,

өткінші сезімдерді көріп,

кешегі “доспын” дегеннің,

минутта жерінгенін көріп,

кімнен өшімді аларымды білмей,

кімдерге кінә тағарымды білмей,

алдыңа лапылдап келем,

жарылуға жақындап келем.

өмірдің өткелдерінен

қиындық көп көргеніммен,

өртеніп от басқаныммен,

өзіңмен қоштаспадым мен.

Күлкімді, жайлы күнімді,

азапты, қайғы-мұңымды

өзіммен бөліскенің үшін,

қатем мен жеңістерім үшін,

менің мынау қиындау тағдырым болып

о баста көріскенің үшін,

өлең, мен сені аялап өтем!

1974

***

Басқа түскен қайғыңды

ешбір адам жан салып бөліспейді

(дос боп жүрсін, сен күнде көріс мейлі),

күйзелетін сен ғана, егілетін,

тек сен тартар азап қой ол іштейгі.

Мүсіркесіп кетеді, іші қайраң,

қайғы уынан өртен сен, өл іш, мейлі:

ешкім сонда ол уға қолын созып

мен ішем деп жартысын бөліспейді.

Жақын болсын, не қимас туысқаның -

қаумалайды болса егер тыныш халің.

Әшейінде шай ішіп, сыр шерткеніңде

ақтарылып, аңқылдап ұғыс бәрін –

жазатайым қасірет шеккеніңде,

бәрінің де байқайсың жылысқанын.

Көрмейсің сен олардан басыңдағы

азайтуға азапты тырысқанын.

Ақыл айтып кетеді – дана бәрі,

данышпансып қарайды саған әрі:

“Неғыласың осынша қайғы шегіп,

ұмыт болып, - дейді, - ертең қалады әлі”

Жұбатуды мұндайда

күйзелгеннен бір мезгіл күш көресің,

о да алдамшы – бәрін сен істегесін.

Қайдан сезсін, өксісін өзіңдей боп

қайғы өзінің басына түспегесін.

Тағы сонда қарайсың жан-жағыңа,

сене алмайсың алдыңда таң барына.

Тағы сонда жылайсың сені ұғатын

жалғыз жаннан айрылып қалғаныңа…

1975

* * *

Мен өзімнің жауларымды

өле қал деп ешқашан қарғамаймын,

не өксітіп кетсін деп арман-айдын.

Қайғы бассын дер едім – жаны ашығыш,

ойшылдау боп кетесің барда қайғың.

Мен өзімнің жауларыма

тілемеймін елжіреп сүюді анық,

дүниені ұмытып,күйіп-жанып:

шын махаббат малтыққан сәттеріңде

шығарады сәулелі қиырға алып.

Мен былайша қарғаймын:

есің кетіп сүйе алма ешкімді де,

жалғыз өткіз дөңбекшіп кеш, түнді де;

қуана алма жаныңмен, жылай алма,

жалғыздықпен өмір сүр шексіз бірге!

1974

***

Мен саған қарыздармын.

Жүрегімде шаттық бар. Бар ызғар, мұң.

Біз екеуміз кешкен күй ұқсас керім

сезіміне ғажайып аңыздардың.

Мен саған қарыздармын. Сен де маған.

Басқа қызық-шыжықтар ем бе маған!

(Бір-біріне қарыздар екендігін

неге біле бермейді жердегі адам?)

Менің мына жүзімнен жел жалаған

шаттықтардың шуағы танылмаса,

жанарымнан ой-тұман арылмаса –

жанымда бар ызғар, мұң:

оны сезім-нәріңмен емдеп алам,

немесе анау ақкөңіл елге барам –

жусаны да жайымды ұғынатын,

кемпір, шал да қалқам деп бұрылатын

көтергендей ақ басын жерден анам.

Шырқыраған жанымның бір тынымын,

жүрегіме нәр берер Күлкі, жырын

іздеймін сенен және кең даладан!

1975





ҚҰШТАРЛЫҚ

І

Ойларым менің ойран боп

сарқылып жүрген кезімде,

бұрқан да талқан сезімге

алқынып жүрген кезімде,

жанашырларды қайғыртып

дал қылып жүрген кезімде,

жер менен көктен жай таппай

шарқ ұрып жүрген кезімде,

жолықтың маған, жақсы Адам,

ерекше тұлғаң басқадан.

Осындай сәтте ойлап па ем

кездесемін деп тап саған.

Дұшпанды талай жасқаған

таусылып менде асқақ ән

түңіліп барлық тірліктен,

жүгініп менен жыр күткен

жұртым бар-ау деп саспағам,

ысырып бәрін тастағам.

Құшағын маған ашпаған

қиқа да жиқа өмірдің

несіне мәз боп мастанам?

Бәрін де қойдым, бездім деп

налимын, көзге жас та алам.

Шешімге бір-ақ келгенмін…

… әттең тек үміткерлердің

сенімдерінен жасқанам.

ІІ

Қайғылы, шерлі жаныммен,

жүректен аққан қаныммен,

бойдағы қайрат-ағынмен

осылай жазам бәрін мен.

Жетер ме барлық жүрекке

алқынған менің дауысым,

жанымның ащы зары шын?

Оятсын менің жырларым

жігіттің сөнген намысын,

әкетсін іштей тұншыққан

азапты ойлардың ағысын.

Сенім бар әлі кеудемде,

сеземін соны жаныммен,

естірткім келеді бар үнмен.

Жүректің бәрін өрт етпес

шерменен шыққан жалын дем…

Мейлі бұл менің жырларым

жазылсын қызыл қаныммен,

қайғыммен, аппақ арыммен.

Ұқсаңдар, достар, егерде

осынау өрттей жырларым –

шаттанғандағы сырлы әнім;

өкінішім мен ұяттан

өртеніп, өліп тұрғаным;

орындалмайтын арманға

құлашымды ессіз ұрғаным.

Достарым, менің жырларым -

құштарлық қысқан кеудемнен

бұрқырап жатқан бір жалын;

сәбише сәл бір нәрсені

көңіліме алып, сынғаным.

Көлеңкелерде тоңсам да,

күнгейді көптеу жырладым.

Мауқымды содан бір басып

жыр жазбай, сірә, тынбадым.

Ішіме менің сыймады-ау,

сыймады-ау жырым қанша күн

(қымбат та сол бір сал шағым).

Адам біткеннің бойынан

асқақтық, пәктік аңсадым.

Ешбір жан ұқпас қайғымды

ешкімге айта алмай шаршадым.

Қуанған аз-ақ сәтте де

жанымды жеді қанша мұң.

Сонан соң көзім бұлдырап,

жүректің жасын тамсадым.

Ұқпады-ау ешкім мені деп

кей кезде керім ашынам:

бұл өрттен қалай басылам?

Жанымның мынау өксігін

қай жаққа, қалай жасырам?

Біле алмай жүрмін дел-сал боп:

қашанғы үнсіздігімді,

жасанды үнсіздігімді

көрсетпей қалай жүре алам,

ақыл айтсашы бір адам…

Менің байғұс жүрегім

сүйіктісінен бір емін

таба алмай, сонсоң жыр қуып,

жарасын күнде мұң жуып

іздейді жырдан тірегін.

Құмары қанбас мен ғашық,

кетсем де қандай елге асып,

сүйіктіме айтар сырымды

құтырып соққан желге ашып,

қанаты сынған қырандай,

әйтеуір жүрмін жер басып.

1974





МАҚАТАЕВ ТУРАЛЫ ЖЫР

1

Бір өзі мұхит сынды жағасы арман,

ағысы жағасына жара салған;

толқыны, тасқындаса, тау қопарып,

жабықса, жусаннан да аласарған.

Сыздатып кеудесін жыр, таңдайын - ән,

бетке алған сұрапылды қандай ұлан?

Әйтеуір алқам-салқам жолға шықты

киелі Хантәңірінің баурайынан.

Бал күндер тақым салған тайға күрең,

жүдеу кез наны тапшы, айраны кем…

Бұрылып қош айтысты Қарасазбен,

Аршалы сайларымен, сайранымен.

Көз салды балалыққа тағы барлап,

тұрғандай жолын таудың әні жалғап.

Алыста – көз ұшында бір ғажайып

көгілдір әлем тұрды жанын арбап.

Сол әлем жұмақ па бір, жай ма бөтен,

дәл сондай Жер бетінде қайда мекен?

Ай мүйіз арқар ойнап, жүйрік қашып,

Күн құшқан Абайлардың жайлауы екен!

Жай ойнап жүрегі оның жауындаған,

селдетсе – сескенердей дәуір, ғалам.

Ей, әлем!

Құшағыңды аш, тербет жанын –

келеді Қарасаздан дауыл балаң!

Қалмайсың ол дауылдан сауың да аман,

ақын ба жыр дертімен ауырмаған!

Сұрапыл сары балаңның сарынына

құлақ сал, жауыр далам, дауыл-далам!

2

Аға іздеп асқар көңілі бұлттан асқан,

қалардай жаны жайрап кілт қарастан,

пәктікке аңсары ауып, дүниеден

іздеген мөлдірлікті шықтан асқан.

Сен қалай байқамадың, батыр ғалам,

өртеніп бара жатты ақын балаң:

теңіздей махаббатын көтеретін

жан таппай, өз отына лапылдаған?

Жай тастап тіршілікке теңбілді ала,

жойқындай жыр-әлемге ендің дара.

Найзағай сезіміңді сіңіруге

қайраты жетсе жетер Жердің ғана!

Тынысын тоқтатқанда дара шабыт,

түскендей жәудір көздің қарасы ағып,

аңырап ботасы өлген аруанадай

жыр-ару күңіренді қара салып.

Тым сирек күрсінеді бұлай халық,

салмағын ажалымен сынайды алып.

Күңіренді қазақ жері, кеудесінен

оқ тиген ақ бөкендей шыр айналып.

Бүк түсіп қалды кенет қырат күллі,

қайнары қақталғандай бұлақ тынды.

Аспанның кеудесіне басын сүйеп,

булығып Хантәңірі жылап тұрды.

Тау, дала ұмытқан жоқ сол күнді әлі:

күңіренді Ертіс, Жайық толқындары,

күрсініп Көкшетауда қарағайлар,

жоқтады аспан текті сол тұлғаны.

Шың – Қадыр, бір жағымда шоң Тұманбай

тұрса да, бір тірегі олқы жандай,

жаралы жүрегімді жарға соғам,

орныңды еш тұлғамен толтыра алмай…

3

Жүрегі жолбарыстай, жаны арайлы,

от-жалын жанарымен жанап Айды,

ол енді сұңқар жырдың қанатында

көктеңбіл Планетаны аралайды.

Самғайды қуатты өлең, кермекті өлең,

сырласып жалғыз тілде жер, көкпенен.

Жасындар жанұшырып қорғалайды,

енді оған сөз де өтпеген, оқ жетпеген.

Тойған жер, тойымсыз жер, тойлы дала

бай әлі сүріндірер ой-жыраға.

Сұңқар жыр аспанында саңқылдайды,

мұң тастап ойсызға да, ойлыға да.

Жүргендер жыр басқарып, Күн жастанып

сүңгімес мұң дертіне, тұрмас налып.

Тек көктің шаңқылына елеңдейді

өрт тұнған көкірегіне бір жас халық!

Сол тыңдап шамырқанған көк тарланын,

әнінен ажыратар көп қарғаның.

Шыжғырсын, шырқыратсын шоқтар жанын –

жалғайды ол ғасырларға отты арманын!

Самғар жыр жүректерге таңды ұрлатып,

жанарын жасқай алмай жаңбырлы уақыт,

тыңдатып Күнге ғана мұңды әуенін,

өмірлік нұрға көмер алдын бақыт.

Жалған даңқ, жасанды айбат былай қалып,

жел жеген жартас сынды құлайды алып.

Тағдыр-жыр жасар бірақ іңкәр жерде

мәңгілік Күн-ғұмырды шыр айналып!

1984





“САЙРАҒАН ЖЕТІСУДЫҢ БҰЛБҰЛЫМЫН…”

Сараның жырлары

Арнау

Ақын Сара, саңлағы жыр-жарыстың,

шашылғандай бейуақта шыңнан ұшқын,

арманшылдау жанымды алау шарпып,

қанатымды жырыңа шыңдап ұштым.

Арман – жолда

шың-құздар өріндегі

адастырмай албырттау көңіл мені –

жалқы Темірқазығым – Махамбет те,

жыр-Шолпаным - өзіңсің көгімдегі!

Жыр-әлемде жолдар аз таң нұрындай,

зулап өтер дауылға, шаңға ұрынбай,

бұралаң жол, бұрқасын өткелімен

сендік тағдыр менің де тағдырымдай…

Бас тарттым да басқаның соқпағынан,

жол таңдадым жел ұрып, шоқ қарыған.

Адасайын, адассам,

шағылысқан

Темірқазық, Шолпанның оттарынан!

1

Сайраған Жетісудың бұлбұлымын,

айбынды, үнім асқақ, нұрлы жырым,

айтыссам, ақ бұлақтай ақтарылам,

кешпеймін кейбіреудей жыр жылымын.

өсірген өжет етіп өлке мені,

ерлердің елдігімен көркем елі.

Жырымда найзағайдың ұшқыны бар -

тіл тартпай талай ақын өртенеді!

Жырыңнан жүректерде нұр жанбаса,

жықпаса, жығылмаса,жынданбаса,

күймесе, қайғырмаса, мұңданбаса,

жылтыңдап жайдақ судай жылмаңдаса,

жыр емес, ондай жырың — құр далбаса!

Жыршы емес,

елдің жүгін тарта алмаса,

таңдайға алмас сөзді арқандаса,

іштегі буырқанған жай тасқынын

жасқанып, ақтара алмай жалтаңдаса!

Жаныңды құрсаулаған бір ақ шабыт,

таулардан тасқындаған бұлақша ағып,

бір екпін әкелмесе жасыл жайға,

не мазам — ондай жырға құлақ салып!

Жыртпаса мұң сауытын бұлқып адам,

иығы арылғандай мың күнәдан,

жыр жанын дауылдарға бастамаса –

мың артық - жыр көгінен бір құлаған!

Құрта алмай шапқыншының сан жасағы,

азапты асыл жыр мен ән қашады.

Жыр сөзі — шындық сөзі. Қашанда да

жердегі жыр күресі жалғасады.

Күн кешсін, азап шексін құлдықта адам,

бәрібір жоғалмайды шындық тәмам.

Қашан да асылдарды “арзан” дейді

түйсігі аз, тымырсықтар жырды ұқпаған.

Даланың жазылмайды заңдары да,

бірақ бас бұрғызбайды зарла, жыла;

ақылға, асыл сөзге, өнерліге

бас иген қаћар төккен хандары да.

Алмас жыр жанарымдай жарқылдасын,

ұқсын да тау өзінің паң тұлғасын,

сезінсін дала өзінің шалқарлығын,

тынбасын, тума бұлақ сарқылмасын!

2

Жетісуым! Кең далам, жақұт далам!

Сұлулықты сендегі жат ұқпаған.

Жұмақ дәмін ең алғаш ес білгенде

жеті өзеннің бойында татыпты адам.

Жаннат жерде көрмеген таңдай қатып,

жыр жаннатын ұрпаққа жалғайды уақыт.

Жүрегіме ән құйған, жасыл өлке,

сенде туып, сенде өскен қандай бақыт!

Сезбей өстім бағыңда жел екпінін,

жырларымды тербеді желек-гүлің.

Сен сіңірдің қаныма туған жерді

қалай сүйіп өтудің керектігін.

Кернегенде бұлбұл үн дала таңын,

жыр маржанын жұртыма таратамын.

Даңқым кетсе үш жүздің даласына,

сендік — менің жырым мен бар атағым!

Ағыстармен алысып жыр өткелде,

шарықтайын, шалқиын түлеп мен де,

жырларымды жеті өзен қайталасын,

сыбырласын самалың жүректерге!

3

Шыңдарға көп қарадым,

қызықтым заңғарларға.

Ой қуып от талабым

атпаған таңдар бар ма?!

Тар соқпақ. жол көремін

тайғанақ шатқалдардан.

Ақ арман өңгеремін

шыңдағы ақ қарлардан.

Жаңғыртып жоталарын

шырқаймын құз басынан.

Жаныма от аламын

найзағай сырғасынан.

Асқақ бір күйге енемін

шақырып жыраққа арман.

Кішілік үйренемін

күміс үн бұлақтардан.

Құздарды құрсап алған,

етпейтін сұр бұлтты елең,

көк-жасыл шыршалардан

мәңгілік тірлік көрем.

Ұмтылам, жондарды асам,

құздармен кездесемін.

Алатау, сен болмасаң,

биікті сезбес едім.

4

Байеке, жаралғансыз нық тұғырдан,

ел билер ерлер ғана жұртты ұғынған.

Ұрлаған бір жылқыны мен төлейін -

жігітті босатыңыз тұтқынынан.

Қуарып көгал қалар бұлақ кепсе,

есейіп ер шыңдалар сынақ шексе.

Байлығы, бағы барға сөз бе, тәйірі,

жігіттің тақымында бір ат кетсе!

Толғанмен толқынданып жылға малға,

өмірдің сындары көп тұрған алда.

Біреу бай, біреу жаяу, біреу мықты...

Теңдікке дала тапшы бұл заманда.

Ел бастап, ат мінгенмен кем күн бүгін,

жарытпас, сезе алмаған ел тірлігін.

Бостандық — тұңғыш байлық бұл далада,

жігіттің қайтарыңыз еркіндігін.

Бақ деген, байлық деген — жанға қонақ,

шығады ажал бір күн алдан орап:

азабын тартқан ел де қуанады

ұшқанда алтын тақтан хан домалап.

Мейірім — басты ұраны ерікті елдің,

бір жолға жас жігітке ерік бергін.

Далада қыз тілегі қабыл ғой деп,

сіздегі мейірімге сеніп келдім.

5

Шалқыды бүгін бір думан,

әнімді мен де бастадым,

думанды көрсем саспадым,

жігітті көрсем жыр қуған

жүректі кернеп асқақ үн,

әуенімменен жасқадым.

Қызыл тіл, құздың жайындай,

шатырлап сынып, шаш жалын!

Жанынан безсін қастарым.

Туласын жүрек тайынбай,

жебесін сөздің тастағын,

шалдуар мінез, шат-шағым

тұрғанда жырдан айырмай

жатталып қалсын жақсы әнім.

Ашырмай аузын басқаның,

шаңқай түс шілде айында

жайнасын лаулап жас жаным,

қызыл тіл, жырдың жақ шамын!

6

Аққудай жүзіп айдында

жұптарын жазбай таранған,

бақытқа бөгіп бал арман,

адамның бәрі өмірге

махаббат үшін жаралған.

Қайғы-мұң түссе көңілге

қаймығып ұшар жанардан,

қызығып сонда қарар маң.

Тұмансыз атар таң алдан,

қатерлі, қауіп жерлерде,

қиындық басқа келгенде

құландар сатпас сыңарын,

қалдырмас жауға тұрағын.

Қос аққу-сынды сендерге

жарасым, жастық бер, күнім,

салма деп мәңгі жер жүгін,

болма деп бақыт кемді-күн

батасын берді ел бүгін.

7

Уа, жарандар, жақсылар,

жақсылар сөзді топшылар,

қадірі болса халқына

азамат-ерге бақ шығар;

тақырдың көркі қақ шығар;

әділет кетсе хандардан

халқына шаттық аз шығар;

жазықсыз көзден жас шығар,

бірлігі тайып басынан,

ірмекті сүттей ашыған

абыройы елдің шашылар,

жаулары таптап басынар.

Табалап сонда жат сынар,

табанға салса тас сынар,

балтаға тисе басты ерік

талқаны шығар жас шынар.

Алауыз болса ағайын,

қақырар қара шаңырақ,

ұрпағы кетер жамырап.

Қайғыда келмей қасыңа,

бақ құсы қонса басыңа

жаныңа жетсе асыға –

жауың боп шығар түбінде,

ондайға сенбе, жүгінбе!

Далаба дауға дала бай,

ақылмен аңдап қарамай,

өкпелеп кеткен баладай,

қарыстай қара жер үшін

табылмай титтей келісім,

шулату бекер ел ішін

жараспас жайсаң жақсы ұлға,

қара бас қамын күйттеген

жат қылып жандай жақынын

шалғайға тігер шатырын.

Азамат атқа шапқанда

қыспаса жұрты тақымын,

күңкілдеп тұрса ақырын

береке кеткен ел болар,

дұшпанға таба, жем болар,

тасқынның алдын тоспаса,

алапат асау сел болар,

жақсының көңілі кең болар.

8

Қызы едім Тастанбектің, атым - Сара,

дарамын туа біткен ақыл, сана,

еркінмін, нәзік жанмын, тәкаббармын –

осылай тәлім берген ақылшы ана.

Жаны ізгі жақсыларға жырым - несіп,

аққудай жүрмін айдын нұрын кешіп.

Жеңгелер, сендер осы неге бүгін

жанымнан шықпайсыңдар күбірлесіп?

“Күйеуге?” Қызық екен мыналарың,

бұл жайлы мен ешкімнен сұрамадым.

“Ұят қой?” Маған қазір қымбатырақ

мынандай күйеуіңнен бұлақ-әнім!

“Не дейміз?” “Жазымыш қой!” Жыла, жаным!

Жаны - жат, керең кеуде - бұл адамың.

“Жақсы ауыл?” Ауыл жақсы қай кезде де,

қажетсіз ақ ордалы құдаларың!

“Отырып...” (Түу.... көнеді-ау бастан өтсе).

Табамын өзім қатар жас - керексе.

Бұл не сөз, құдайым-ау! Сендер үшін

өзгеден менің жолым басқа емес пе?!

Қыз кетсе — әуелі оған жас ұнасын,

жек көрем өзін, түрін, шашы, басын!

Көрмеген қыз жылатып атам қазақ,

жоқ жерде сендер неге басынасың?!

Қайда әлгі ағаларым!

Шақыр бермен!

Аялап алақанда, жақын көрген.

Көрмеймін күйеуіңді, жүре алмаймын –

тұншығып, жасқа толып жатыр кеудем.

Басыма тағдыр құрық салды ма шын,

арнайтын аға біткен бар мұрасын,

көтеріп ат үстінен алушы еді,

жылатып қоя ма енді қарлығашын?

Ағалар — асқар тауым, сүйенгенім,

осы ма жасын отқа күйер жерім?

Маңыма жақындамай құрып қалсын

дәл мұндай жаны соқыр күйеулерің!

Кешсе де қиын жолда ызғар, батпақ,

далада әйел сүйген, қызды ардақтап.

Таңдаймын қалауымды! Еркімді бер

табамын дала кезіп, құздарды аттап!

9

Үш жүзге даңқы кеткен Сара басым,

сазымен табындырған дана, жасын,

айтысып әлек болған талайлардың

тірідей оқытқанмын жаназасын.

Айтыста келе алмады маңыма адам,

елімнен жанға қуат, жалын алам.

Топан-жыр төгілгенде

ақын біткен

тасқында ыққан қойдай маңыраған.

Далада атады әлі таңдар күліп,

нұрымен аялайды арманды үміт.

Соңымнан ұрпақ келер жас қырандай

кететін жеке жортқан арланды іліп.

Келер жас ой теңінен шашса жақұт –

жоқ менде басқа тілек, басқа бақыт,

құландай құрық көрсе шығандаған

соңына от тұяқтан тас боратып!

Даланың көз аштырмай ақ шаңдары,

өнерді соғар талай тас, жарға әлі...

Аялап еркелеткен елі барда

ақынның болмақ емес басқа арманы.

Тартқандай шатқалдармен құзға дара,

жыр жолы оңай емес қыз балаға.

тағдыры-толқындағы тал қайықтай

сең ұрып шырқ үйірген мұз жағада.

өнерге жат жасанды, жалған қылық,

қараңғы көңілдерде шам жандырып,

шындықтың ащы үнімен, тәтті үнімен

жаулайды дүниені таңдандырып.

Жыр-сәуле тұмандарда түн аптаған

жақын кеп жанды еліткен, жырақтаған.

Шабыт та — шәлкес мінез, шідерді үзіп

жылғада жортып жүрген бір ақ табан.

Ақынның жүрегі мен сыры - жырда,

кешеді ойдың тасқын, тұнығын да.

Жан күйі кейде дауыл, кейде нәзік,

көп жұрттар ұға бермес қылығын да.

өргенде ойдан қашап сөз өрнегін,

қан жүріп, төгіледі өлеңнен үн.

Тыныштық рақатын тұл қып ақын,

өмірін арнап соған берер демін.

10

Өтеді уақыт, өтеді өмір демде...

Қабырғасы жылдардың сөгілгенде,

мылқау мезгіл құяды мұзды суын

алаулаған сезімге, көңілдерге.

Мәңгі жасыл бақтарды қар басады,

жазғы түндей адамның арда шағы.

Мезгіл желі бағытын тез өзгертіп,

тақсырлар да, тақтар да алмасады.

Түтесе де уақыттың ұшқан шаңы,

адамды алға өмірлік күш тартады.

Бір-бірінсіз күні жоқ және адамдар

бір-бірінің ғұмырын қысқартады.

Көл тартылып, жанартау өртенгенмен,

тіршіліктің заңдарын Жер теңгерген.

Тылсымдарда тұншықсын, бірақ та адам

нұр сәулелер күтеді ертеңдерден.

Тек үміттің отымен ғұмырлы адам,

бұл - тірлікте бүгінгі, бұрындағы ән,

тыныштықта жаны жай күн кешеді

құламаған, тасқынға ұрынбаған.

Далаға жат көлеңке, күңкіл, күдік,

жанға мәңгі нұр шашып бір күнгі үміт,

ұнатады қырдағы ел

найзағайлар

түнектерді түргенде сілкіндіріп.

Дүбірлерден жатады қыр жаңарып,

сілкіністер күтеді мұнда халық:

қан тулаған жүректер елеңдейді,

арғымақтар өткенде зулап ағып.

Өмірің де — шырқайтын жалқы бір ән,

әуенінен өрт екпін, қарқын ұғам.

Аққан жұлдыз секілді ғұмырың да,

мәңгі ұшқындар қалсын тек жарқылынан!

Арғымақтай өтсе де ғұмыр ағып

(бұл - ежелден тірліктің сыры қанық),

адам мәңгі жалғайды үміттерді

бір-бірінен көкпардай іліп алып.

Мезгіл көші жылдарды алмастырып,

өтеді өмір, менде де қалмас тұрып.

Жырым қалсын жанымның ұшқынындай

жүректердің үмітін жалғастырып.

11

Көңілге өкпелемеймін

шаттыққа бөлемедің деп,

сыр маржан өрер едім деп,

шабыттың шатқал-құзынан

жыр-бұлақ төгер едім деп.

өмірге өкпелемеймін

жүргенде ерен елім деп,

ескеріп елемедің деп,

тылсымды жыр-теңіздердің

тұңғиық тереңі едім деп,

жердегі сан жұлдыздардан

мен тіптен бөлек едім деп.

Наз айтпан төрешіге де

өгейдей алалағаның деп,

тым арзан бағалағаның деп,

елімнің еркесі - мені

жүлдегер санамағаның деп.

өзіме өкпелеймін:

күнгей ғып сырлы жалғанды

жабыққан мұңды жандарды

адамдай тапқан мұратын

күлдіріп шаттандыратын,

шуақты жырларым аз деп,

халқыма бұлдарым аз деп,

сосын от жылдарымда мен

найзағай жырларымменен

жылмаң жүз, күңкіл кеуденің

көбесін сөкпедім-ау деп,

сөйтіп бір өтпедім-ау деп

өзіме өкпелеймін.

12

Шығанға самғағанда бұлбұл үнім,

серпілген “байтал, бәйге” – шынжыр ұғым.

Ақындар жапалақтай жер құшады

шалғанда қыл мойыннан жыр-құрығым.

Алқынып атқа қонған сансыз жігіт

қалатын айтысқанда жансыз бұғып.

Арқаның аты шулы Біржанын да

жібергем ащы терге малшындырып.

Жүргем жоқ аз тобырдың тауып тілін,

тақпай-ақ қойдым соның даңқ гүлін.

Ұқпаса ұқпас мені кей кеуделер,

халқыма жетсе болды шабытты үнім.

Сәуле – жат, бұғатындар жай жылымда

күңкілмен көме алмайды Айды құмға.

Халқымның маған деген сезім селі –

даңқым да, бақытым да, байлығым да.

Жыр дарып, бұйырмаған айла маған,

кейде, рас, бармағымды шайнап алам.

Жалпылдап жағынумен

барлық жұртқа

жақсы боп көрінеді жайдақ адам.

өлсем де, мен бұлайша көріне алман,

дәл содан қонбаса да қолыма арман.

Аз күндік шекпен кисін –

ондайлардың

өнерде, өмірде де жолы жалған.

Бағым деп таңдамадым байдың ұлын,

жаны ынтық жақсылармен жайлы күнім.

Ақбоз үй арғымағын мінгізбесін –

алдымнан тосады елім сәйгүлігін.

Туған ел, еркелеттің, жасқамадың,

өзіңмен көңіл – көктем, асқақ әнім.

Самғатқан жыр-құсымды

махаббаты

ақ ниет аяулы іні, жақсы ағаның.

Қашаннан сеніп өткен дала жырға,

шаттықта, шайқас толы сан ағында.

Қан тамған қара жерге ән де сіңген,

сол жөргек мені өсірген балап ұлға.

Ел барда мойыл көзден тамбас мұңым,

Алатау асқарымен жалғасты үнім.

Шырқайын – ұрпақтардың жанарында

мәңгілік жарқылдасын алмас жырым!

1977

БИБІГҮЛ-ӘН

Бибігүл Төлегеноваға арнау

***

Ән барады айналып гүл даланы,

таң самалы толқиды жылғадағы.

Ағысынан тынбайтын тіршіліктің

жайнайды нұр жанары.

Ән-әуенде төгілді бүгін бір үн,

таратқандай әлемге ғұмыр нұрын.

Сандуғаштай самғады серпіп тастап

аспанның шымылдығын.

Мынау әндей

табиғаттың тірлікке шашар нәрі,

жібігендей Жердің де қасаң жаны.

Нәзіктікке ынтызар дүниенің

жанары жасаурады.

Қырмызыдай қырдың да бұлғын түрі

жанарына бір нәзік сырды іркіді.

Ғашық болып көрмеген жандардың да

жүрегі бір бұлқыды.

Нәзік, назды ерке саз бұл үндегі

талпындырар тірлікке діріл ме еді –

әнге елітіп ойланды

түңілген жан

тұрғанда сүрінгелі.

Әз әуенді

іліп ап май самалы

шапқылайды, шарлайды сай-саланы.

Тұнжыраған таулар да сиқыр сазды

тынбастан қайталады.

Көн көңілдер көрмеген таңдай қағып,

тамсанады тәтті үнге қанбай қалып.

Айналаның барлығы балғын тартып

барады әнге айналып.

Жалаң аяқ жүгіріп мәз ақ сағым, -

аңсағандай сандуғаш азат бағын.

Сұлулықтың тәңірі табиғат та

еске алды ғажап шағын.

Толастады тізгіндеп жел екпінін,

жасарып жамылды Жер желек-гүлін,

ойланғандай бұлақ та бұрынғыдан

басқаша бір сайраудың керектігін.

Шуағына орады нұрлы күнім

Жер-орманда сайраған бұлбұл үнін.

Кінәмшылдау әлем де мынау әнге

арбалып тұрды бүгін.

Сол бір әннен

мен ғажап күйді ұғындым,

ұмыттым да күйбеңін қилы күннің.

Қайталанбас әрі әуен, асыл әуен –

“Бұлбұлы” Бибігүлдің!

Бибігүл - ән!

Оятқанда ол бұралып тымық таңды,

кеуделерде көз ілген үміт жанды.

Нұр дидары – жүректе,

құлақтарда

сазды әуен тұрып қалды.

***

Ән болып арман алысқа мені шақырды,

ән болып мұңға батырды,

аяулы жаным әнменен тұңғыш оятқан

алғашқы махаббатымды.

Ананың төсін маужырай құшып бал денем

ән болып атқан таң деген,

көлеңкелерді кеудемнен менің көшірген

жалғанда жалғыз жанымдай дара досыммен

табысқам алғаш әнменен.

Дал болып басым шешімі қиын сұрақтан

(тұрады өмір сұрақтар мен сынақтан),

жатқанмын жалғыз жастықты жуып жасыммен,

сонда да мені жұбатты ән.

Жасытып жанды азабы, жолы жылдардың

жанарымда да тұнған мұң.

Жасымнан бұрын солдым да, сосын өң кіріп,

әнменен қайта нұрландым.

Жүргенде шалқып жалынан тартып құр аттың,

жайсаңдарымның жанары сөніп жылаппын.

Досымның аппақ көңіліндей әуен-әнменен

өзімді сонда жұбаттым.

Елтимін әнге көңілімде бір сәт мұң қалмай,

дүниенің бәрі көз жауын алар гүлзардай.

Әсемдіктерді аңсаған байтақ әлемді

ән ғана тербеп тұрғандай.

Мен үшін ән де –

өмірлік алып тұлғадай,

биіктіктердей құндағы – Ай.

Ғажайып әуен төгілген сәтте тұра алман

сүйсінбей және жырламай!

***

Биіктіктер. Заңғарлар. Найза шыңдар.

Найза шыңда ойнайды жай-жасындар.

Жердегіні баурайтын, сыйқырлайтын

қандай осы сендерде айла, сыр бар?

Биік деген немене?

Тау атанған теңбіл көк тастар ма ана,

шыңдар ма әлде оранған ақ шалмаға?

Жоқ! Биіктер мен үшін шыңдар емес,

биік деген - өлшенбес аспан ғана!

Аспан деген –

құз-жарсыз ол да дала,

бұлтты шыңдар, жасындар жолда ғана.

Алаламай қарайды жеткендерге –

арман қуған бала ма, ол зор дана ма?

Ол биіктік мұзбалақ қыран барған,

қыран өтер құздарда сыналды арман.

Оған жетсең, сен мүлде жырақтайсың

төмендегі бәсеке, ұрандардан.

Биіктерге талпынсам таңданба, адам,

ерлік деген - сөз емес жалған, жалаң.

Ерлік деген - кеуде ашып желге суық,

қанатсыздар шарлаған жерде туып

қанаттылар мекенін армандаған!

Қажытар да құздардың мың кеселі,

қамалайды тұман да, түн де сені.

Нәзік денең талықси талпынғанда,

самғау бұйырмағандар күндеседі.

Самғау деген -

сұстанған сан-сан асу,

құздан құлау, шоқтарға арқа басу,

қызғаныштың оғына кеуде тосып,

арпалысу, тер төгу, жанталасу.

Биік деген осылай тексереді,

тексеруде саңлақтар екшеледі.

Дарытпайды биіктер, лақтырады

жерден ұзай алмайтын мес денені.

Ондайларға жазбаған шыңда өлу де

(шыңда өлмесем, тірлігім — тұл менің де!)

өз беті жоқ, олардың шешімі жоқ,

бірақ мығым құрлықта күн көруге.

Уақыт озған кезінен күйік, шердің,

күн сәулелі көгінен сүйікті елдің

Бибігүл — ән сайрайды бұлбұлындай

қанаттылар мекені — биіктердің!

***

Әнімдей асыл шырағым,

армандай мөлдір жыр-әнім,

айтылмас іңкәр сезіммен

әйтеуір саған құладым.

Сорым ба, әлде бағым ба -

асқақтап жүрген шағымда

өртеніп бара жаттым мен

сендегі өртті жалынға.

Қуаныш - көзде, жанымда – от

дүние кетті сағым боп...

Жайсаңдар, мені жазғырма -

сезімсіз жерде дарын жоқ.

Сезіммен ағыс - арнаша,

алауламаса, жанбаса -

түк емес талант дегенің

өмірдің де өзі - далбаса!

Көңілге көктем толмаса,

шалқу да болмас онда аса,

атағың, даңқың медеу ме

бақытың бүтін болмаса?!

Не пайда мынау нұрлы өңнен,

бақытты жандай жүргенмен,

жүректің жасын жасырып,

күрсініп тұрса жыр-кеудем?

Талаппен ұшқан түлегін

аялай білген ұлы елім

қияды маған бақытты,

тілейді бәрі, білемін!

Сырластар, мені сынға алма,

бас ұрдың деме бір жанға,

жанымда менің жалғыз сол

“ Гаућартасты” айтып тұрғанда!

Жан досым, жүрсің бір келмей,

қия алмай, ақыл жүр жеңбей...

Ұғасың әлі-ақ, сонда біз

шалқимыз сонау күндердей.

Ләззат дәмін татып ем,

бақытқа баймын заты мен -

сүйіктім құшқан сәттермен,

елімнің махаббатымен.

Аялы ниет — шат шағым,

аяулы халқым — басты әнім.

Тербейін “Бұлбұл” сазымен

бақытты елімнің аспанын!

***

Бөтен ел. Басқа халық, басқа мекен.

өзен де, таулары да, тас та бөтен.

Салт өзге, өмір өзге, өзгермейтін

жалғыз-ақ жанары ортақ аспан екен.

Бәрі жат, ауасы мен жері, желі,

кей тұста даласының жез - реңі.

өмірде ұқсамаудың өзінен де

керемет ұқсастықтар сезіледі.

Таулар да Алатаудай көз арбады,

маужырап баурайында көгал бағы,

аумайды жауыны да,

біздегідей

ақ шаңдақ жолдары мен тозаңдары...

Барлайсың, қаласын да бетке аласың,

байқайсың өмірдің де шет-жағасын.

Құрылыс та қабат-қабат, көшіп келген

біздің үй емес пе екен деп қаласын.

Көміліп сәулесіне Ай нұрының,

Монреаль әнге құшақ жайды бүгін.

Ақ маңдай машиналар ығыстырған

айтулы Ұлы жазық сәйгүлігін.

Бір нәзік әнге деген жанында - үміт,

алыстан ағыстардай ағылды жұрт.

Монреаль аспанында Бибігүл - ән

самғады сұлу үнге табындырып.

Бұлбұл ән шарықтады, аспандады.

Елестеп Алатаудың асқарлары

тағдыры туған жерден жырақтатқан

жандардың жанарынан жас парлады.

Бұл – жандар (тағдрдан тыс қалған ба

адам,

Отансыз өмір - азап,

тағдыр - қараң)

туған жер топырағын бір-ақ құшып,

жұпарын бір жұтуды армандаған.

Ұмтылды сабыр сақтап сәл тұра алмай,

бір сезім кеуделерін шарпығандай.

Жүректі жайлап алған мөлдір үннен

даланың жусан иісі аңқығандай.

Тартты да мынау әуен жанды баурай,

ешкім де өңге өмірді қалды ұға алмай:

Жан шөлін, туған жерді аңсау шөлін

бұлбұл ән бұлақ үнмен қандырардай.

Елді аңсап жанарларда жанып ұшқын,

жүректі шымырлатты сағыныш-мұң.

Шарасыз халдегі адам сезінеді

тұрғандай ортасында жарылыстың.

өртеніп тұла бойы, тістенеді,

дәрменсіз, қарығандай мыс денені.

Қояды тағдыр солай тыпырлатып,

ортаның шындықты езсе күш, беделі.

Тұр солай жанарды мұң тұмшалаған

ел-жұртты арман етіп бір шама адам,

жан-күйді сағыныштың толқынына

кеткендей тұншықтырып бұл шағала-ән.

Білгізбей не күйініп, ашынарын,

не сезім шаттығы боп шашыларын,

адамды тоқсан күйге түсіретін

не деген кұдіретті ең, асыл әнім!

***

Сен барда бұл өмірде

жасытпас дұшпан-мұңым.

Бір сезім жүрегімде,

ол - саған құштарлығым,

Толғандай дала жырға

толқиды жанымда ағын.

Мұң тұнса жанарымда,

ол - сені сағынғаным.

Шашатын барша әлемге

сездім Күн шапағатын.

Бір тірек қалса менде,

ол - сенің махаббатың.

Сәуледей түнектегі

мен үшін шешім, үнің.

Бір үміт жүректегі,

ол - сенің кешірімің.

Қайғырсам құлап-талып,

булықсам жасқа демде,

ол - сенен жырақталып

күн көру басқа жерде.

Күш алып санам, денем,

өмірге құлшынарым:

ол - сенің маған деген

мейірім нұр-шуағың.

Сенсіз жоқ жақұт шырай,

қуаныш, күлкі де елес.

өзіңсіз бақыттыдай

жүруім мүмкін емес.

Әкем боп бұлаңдатып,

анам боп аймалаған,

мен үшін,— жыр, ән, бақыт,

өзіңсің, жайдары анам!

Шырқайын ән-жырың боп

өмірдің бұла таңын.

өзіңсіз тағдырым жоқ,

о, менің ұлы Отаным!

***

Таланттыны туады халық қана,

таланттармен халқы да алып, дана,

шырқатады көгінде, аялайды

және тастай алады “тамұққа” да.

Мейірімін төкпесе ел Ай нұрындай,

сенің дарын, атағың, айбының - жай.

Талант деген тым сирек құбылыс бұл

табиғаттың беретін байлығындай.

Абыройға ұмтылар жас, кәрі де,

бәрі өткінші — бедел ме, бақ, сәнің бе?—

Күні ертең-ақ мезгілмен көміледі.

Ал таланттың жол-жөні басқа мүлде.

Иә, бәрі уақыт пен шаңға бөгер,

тек талантты өлтірмес арман-өнер.

Бірақ өркен жаймайды, өсе алмайды

асылдарын аялай алмаған ел.

Шықпады деп әлемге даңқым дара,

өкпе-наз да айтамыз сәл тұлдана...

Жоқ! Көркемін көре алар көкіректер

бар әлемде, бар менің халқымда да!

ІІІарлау үшін жарқ етіп әлем жерін,

төккен терің түк емес, сәл еңбегің.

Елің мақтан етердей талант боп ту,

сосын оны ісіңмен дәлелдегін.

Халқың туған анаңдай сынар, барлай,

сенім тусын жаныңда тұман қалмай.

Туған елдің мейірім, сенімінсіз

таланттар да қанатсыз қырандардай.

Аялаған болсақ та шашақ тағып,

кейде еркіне жүйрікті босатпадық.

Кұлагердің қанаты кімге медеу -

шабар болса мәстекке қосақталып.

Дала тегіс десек те — сай-салалы,

жүйріктер де ор-жардан тайсалады.

Бөрібайлар жолында бұғып жүрсе,

сәйгүліктің сүрінбес қайсы амалы...

Жүйрік болған далада, дарын болған,

ерлер болған бермейтін арын қолдан.

Қопарғанмен уақыттың дауылдары

тіптен құрып кетпейді тамырлы орман.

Ол кезеңнен замана арылған-ды,

күнім нұрлы, шуақты таңым да алғы.

Біздің мынау бақытты ел, байтақ елге

жаңаша өрлеу, жаңаша даму — заңды.

Жолдары ұзақ өмірдің алда тағы,

келеді әлі таланттың сан қатары.

Менің елім бүгінде жүйріктерін

Бибігүл - ән секілді самғатады!

1978

***

Сен қалай есіңе алмай жүрсің мені,

ойламай: “Жүр-ау, - деп, - тек құр сүлдері”.

Жаныңды жүдетпей ме сүйіктіңнің

күндіз-түн сені ойлаумен күрсінгені.

Жоқ әлде уақыт таппай жүрсің бе оған,

болмаса жасырдың ба шын сырды одан?

Шындықтан сескенесің несіне сен:

адамдар білсін бәрін, білсін қоғам.

Білем: жүр өшкендей боп арай-нұрың,

жылатып жүрегіңді қамайды мұң.

Қалыпқа жұрт сиятын сыймаушы ең ғой,

бұл күнде шыдап жүрсің қалай, күнім?

1974

***

Өзіңді ойлап қайғыдан езіліп ем.

Аласұрған күйімді сез үнімнен.

Аң-таң болып әлі күн шошимын мен

сенің көктем күніндей сезіміңнен.

Есім кеткен, өртенгем сағыныштан…

Бірақ ешкім озған ба жазымыштан.

Иә... мен де бұл күнде түңілгенмін

көңіліңнен әркімге алып-ұшқан.

Мен өзімдей көргенмін. Бекер мұным.

Саған менен бұрындау жетер жырым.

Мен білмеппін сүйгенің, сағынғаның

мүләйімсу, көлгірсу екендігін.

Қайтем. Қатал тағдырға жүгіндім мен,

аңғалдарды жылатқан, түңілдірген.

Әлі сені қимаймын кінәлауға,

өмір шығар сені де сүріндірген…

1974

* * *

Бұлай сүймейді, жарықтығым,

сезім емес есті алар – анық мұның.

Сенен көзді жұмғызып тамсандырар

еш ләззат қалған жоқ. Қалыпты мұң.

Жүрек құрғұр құрметті ескере ме,

не атақтан, даңқтан сескене ме:

қайтем, сенен жанымда түк қалмады –

қуаныш та, қайғы да – ештеңе де!

Табынған боп, сүйген боп көндігер ем –

көнер емес жүрегім, сорлы денем.

Сыйлағаннан махаббат тумайды екен,

сирек келер сезім ғой ол бір ерен.

Мүмкін бұдан жаныңда мұң қалары –

ер жігіттің намыс қой бір жарағы.

Құлай сүйгізе алмаудан, сүйе алмаудан

сезімдер былғанады.

Солай.

Мейілің жек көріп жерлесең де.

Бірақ айыпты есмеспіз: мен де, сен де.

1975

***

Білемін:

өзге жанның шашы, басын

сыйпайсың, мойынына асыласың.

Ал менің өрлеу бейнем көңіліңде

тұрғанын (еркіңнен тыс!) жасырасың.

Сен мені еске алуды қаламайсың

(жүрегің маған ұшып барады-ай шын),

әйтеуір жүрегіңнің түкпірінде

ешқашан мені ешкімге баламайсың.

Қайтесің, көнесің де тағдырыңа,

теңегің келеді оны таң нұрына.

Зорлайсың өзіңді-өзің оған теліп…

жүрегің көнер ме екен ал мұныңа.

1974

***

Дүние бос қалды ғой сен кеткелі,

күлегеш достарды қой жер-көктегі:





ешбірі өзіңдей боп жүрегімді

шаттықтан не қайғыдан кернетпеді.

Ұйқыдан сен деп аштым жанарымды,

сенделдім, белден астым – дара, мұңды.

Көңілім құздан құлап жүрмін ессіз

жаутаңдап жетім қалған бала ғұрлы.

Жүремін асқақ басып – жанымда мұң,

сол мұңнан мүмкін емес арылмағым.

Сезсең де сезгің келмей жүрсің бәрін,

ал мен де біле көр деп жалынбадым.

Қақшиып жүрген болам, күлген болам.

Сенім жоқ. Төсек аяз. Түндер боран.

Оны тек сен білесің, мен білемін,

ұқшы деп кірістірем кімдерді оған.

Қаптаған жан-күйімді мұнар мынау,

мен үшін аспан мен Жер тұман-қырау.

өзімді білсем егер, өзіңді мен

ешқашан жек көре алмайтын шығармын-ау.

1973

***

Арылмай күйкі-кірбіңнен,

мазасыз өтіп түн мүлдем,

біресе жылап, бір күлгем.

Содан да – сені әлі күн

еркелете алмай жүрмін мен.

Жетесің ұшып, қайдалап,

сезімің шексіз, айдан ақ.

Қайтемін сөзбен майдалап,

сонда да тұрам жәй қарап.

Көрмедім сені жаныммен,

жүрегімменен аймалап.

Ұғынып өзің, сез мені –

өмірдің мынау тездері

қатыгездеу қып кетті ме

қатерлер көбін сезгелі.

Білмеймін, әлде қымбатын

қадірлей алмас кез бе еді…

1973

***

Білемін:

сүйем сүйсем әйтеуір құлап-талып,

дүниенің барлығы жырақ қалып.

Сені мен мен түсінер жай туралы

көргенім жоқ ешкімге сыр ақтарып.

Сені аңсаймын көзімнен жас ағыла,

көбейді ғой бұл күнде шаш ағы да.

Сыр ашпаймын еш жанға. Шағынғанда

біреу сенің орныңды басады ма…

Сезім қолдан ешқашан жасалмайды,

жасағандар ұзаққа аса алмайды,

не алдасып бір-бірін күн кешеді,

мен ондайға көнбесім қашан да әйгі.

Мен сондаймын.

Сүйсем егер, ғұмырлық сүйіп кетем.

Жұртқа менің жүрегім – тұйық мекен.

Аласарсам, ешкімге ұқсамайтын

сезіміммен көңілді биіктетем.

1974

***

Жүрегім алқынады бұл күндері:

қуантып, есімді алып күлкің мені

өзіңе, өмірге де ғашық етіп,

шырқатып жібердің ғой күрт ілгері.

Бермейсің жүрегіме титтей тыным,

сен басқаша болуың мүмкін бе еді?!

Кетеді сыздап шаншып бұл жүрегім:

кенеттен бұлт жамылса нұрлы реңің.

Сенің де, шаншылаған жүректің де

таба алмай дел-сал болып тұрдым емін.

Сен өйтпесең, тек маған қырсықпасаң,

ұғынбауым да мүмкін-ау мұңды менің.

Білмеймін белгісі ме анық кектің

(мен жалғыз сезім зарын жанып шектім),

жүрегім ауырмайды, өйткені өзің

кеудемнен суырдың да алып кеттің.

Құтқардың мені азаптан алаңдамай.

Ал бірақ…

салмағы қос жүректің саған қалай?

1975

***

Қателескен екенмін. Бір-ақ рет.

өкініштен өртен де жыла, жүрек.

Әр қадамды мысықша аңдамаппын,

айыптаңдар, қайтемін, кінәлі деп.

өкпелеңдер бұлалау қылығыма,

қондырмаңдар талпынған тұғырыма.

Бұның бәрі түк емес, ал өзімнің

өкінішім жетеді ғұмырыма.

Кінәм жоқ деп ақиқат қарғанбасым,

сыздатып тұр жүректі ар – қорғасын.

…Қателесу керек те шығар, мүмкін,

кешіре алар бір жандар бар болғасын.

1975

* * *

Мейілдерің, мені ойлап еске алмаңдар,

алар бір кез қасірет кешкен жандар.

өмір деген кетеді өкіндіріп,

еске алмаңдар. Бірақ тек кеш қалмаңдар.

Мұңаймаңдар мен жайлы: "Зарлы ғашық,

ұзақ түні жүр-ау, - деп,- таңға ұласып".

Мен өтермін арыма дақ түсірмей,

тек соңымнан жүрмеңдер қан жыласып.

"Қалай ғана жүр екен жанып, жылап,

бітті онда, - деп аялма, - дарын бұлақ".

Мейірімге тапшы-ау деп аялама,

кейін өртеп жүрмесін арың бірақ.

Неғып жүр деп көргеннен сұрамаңдар:

ұқпайды ешбір шындықты бұл адамдар.

Аласармай кетуі мүмкін мәңгі

менше күліп, дәл менше жылағандар.

1975

***

Мен сонда жылап қалғам.

Сен сезбедің. Кетті ұшып жыраққа арман.

Мұның бәрі неліктен? Білесің сен –

өзіңді ұнатқаннан;

сосын-сосын жүргеннен ұмыта алмай

алып-ұшып жеткенде жырақтардан

кездеріңді алдымда құлап-талған;

өліп-өшіп өртенген кезеңдерің,

сосын… түк болмағандай безергенің –

осыларға түсінбей мұң ақтарғам,

басым қатып шешілмес сұрақтардан.

Сезіміңнің мұншалық жалғандығы,

сен үшін бір сәт екен арман құны.

…Мен сонда жылап қалғам

өзіңді жек көргеннен және де… ұнатқаннан.

1975

***

Отырдың алдыңа алып – қымсынбадым.

Осы ма сүю деген тылсым, жалын?

Ұмыттым өзімді өзім. Соңғы кезде

сен менің есімді алып жүрсің, жаным.

Сен барсың. Басқа ештеңе керек емес:

тастадым жырды, мұңды – құрысын бәрін!

Апыр-ау, бұл не сезім ел кешпеген:

қалмады титтей сабыр, менде ес деген.

Жеттің-ау көп аңсатып… Келмес деп ем.

Саған ессіз бас идім. Белді буғам

еш адамға ешқашан сенбеске мен.

Біреулердің өткінші сезімінен

тұманданған көгілдір сағымды іргем,

содан мөлдір жаныма жалын кірген.

Сенде қандай күш барын біле алмадым.

Әйтеуір табындым мен.

1974

***

Сағынған, аласұрған шақтарыңда

ешқашан батпа мұңға:

есіңе ал менің саған құштарлығым

басылмас өрт еді ғой ұқсаң, күнім…

өзіңмен мені әрқашан бір деп білгін,

ерме сен жалғызына жүрдек тілдің,

мұңың жайлы ешкімге ақтарылма.

Мен сенің сеніміңді таптадым ба –

неліктен?

Ойландың ба оңаша жатқаныңда?

өзің сертті сақтадың да,

мен ғана жаламенен даттадым ба?

Күнәсіз періштесіп жүрсің жатқа,

ал маған дәрменсізсің ақталуға!

…алай бұл? Түсінбеймін екеуміздің

(әлде бұл саған мендей батпады ма?)

қор қылып өзімізді жүргеніміз

онсыз да шын досың аз шақта мына.

1974

***

Қараң боп онсыз Жер, ғалам

жанымды мәңгі мекендеп,

кеткен бір жанды сен маған

ұмыттыра алар ма екен деп

толғанып талай күрсінгем.

Талқысып жүрек дүрсілден

дөңбекшіп жатқам түндерде.

Жылағам жалғыз, үнсіз мен.

Мәз екен деме күлгенге –

қансырап қалған жүрегім.

Оралмайды енді білегім

ешкімге, - деп ем, түңілгем.

Жанымның серпіп түнегін

әлі естілмеген бір үнмен

сен келдің. Қалай? Білмедім.

Кетпес деп менен мұң-желім,

күрсініп өткен түндерім,

жүрегімді қалай жаздың сен,

жүргенде таппай бір де емін?

Жаңбырдан соңғы күн бе едің?

Қайғыдан соңғы бұл бақыт

жүректің жасын құрғатып,

жанымды тербеп жүр менің.

1975

***

Жұрт мені қатал дейді,

найзағайдай мінезі шатырлаған,

біреулері айтады ақыл маған:

өр көкірек, тәкаппар, менменсіген…

ұнатпайды дәл мұндай ақынды адам

(одан сайын мен шіркін қатуланам).

Біреулер қиялдайды:

мұндай адам ешкімді сүйе алмайды;

өтірік өлең жазады талықсыған,

қайдан ғана бал сезім таныс бұған?

(Түсініксіз қалпыммен байғұстарды

ойларымен өздерін алыстырам).

Біреудің жаны ашиды:

ол ақын ғой өзгеше, дара сыйлы:

ал ақындар сезеді барлығын да,

ақылды да болады, данасиды.

Жастар

жара түспеген жанына әлі

түсінгендей жанымды табынады;

менің асқақ әм мұңды жырларымды

іздеуі хақ солардың, сағынары…

Мен кешпеген дүние жоқ екенін

сезеді олар. Сезеді бәрі-бәрі.

Мен солай көрінемін,

Жер секілді құбылтқан өмір өңін.

Міз бақпайтын адамдай жүре берем

күйіп-жанып жатса да төңірегім.

Білмейді жұрт (білмесін көңіл емін)

Менің барлық бал қылық, нәзіктігім

сенің ғана алдыңда төгілерін!

1976





ӘЙЕЛ

Айсәуле анама

І

Жарқыраған нұр жамал –

он төртінен туған ай.

Жаны – тұнған сырлы арал

гүл өсетін қурамай.

Құралай көз – тұңғиық,

жылу да бар, мұң да бар.

Жақсы көрсе – нұр құйып,

жақтырмаса – бұлданар.

Көрсе жігіт, көрсе де ел,

адасады жол көрмей.

Жігіт жігіт болса егер,

қала алмайды өртенбей!

Адам біткен таңданар –

барсын қайда, қай елге.

Ол жанарға арбалар,

жігіт түгіл, әйел де!

Қас жүйріктің дәл өзі,

мықын қандай бұралған!

Ән мен ырғақ - әуезі,

тілдесу де бір арман.

Жанындағы сәби де

сезім соққан бір мүсін!

Мұндай ару әр үйге

ұялатар Күнді шын!

ІІ

Мен саған түсінбедім.

Неге осы мен тек сенің күшіңдемін?

Аңыз болған өрлігім былай қалып,

сезіміңнің алдында кішіргенім.

Мазамды текке менің

алма. Жетті. Сүймеймін. Жек көремін.

“Сазайыңды тартқызам, оңдырмаймын,

тек көзіме бір көрін!” – деп келемін.

Деп келемін,

кегімді шектемедім,

мәңгі өшпейді өзіңе өкпелерім.

Жалғыз жұмбақ – мен осы неге сені

осынша жек көремін?

ІІІ

Не болды осы?

Қайда ашуым қоймаған жанымды жеп,

қайда кезім тістенген налып, жүдеп?

Кінәлі сен, ызаның бәрін қуып,

жылуыңа балқытқан, жалын жүрек!

ІV

өзіңді-өзің жұбатып,

өзіңді-өзің алдайсың.

Күнді солай ұзатып,

түнді солай жалмайсың.

Батып жүріп мұң-шерге,

бір алданыш іздейсің,

болмайтынын білсең де,

бір үмітті үзбейсің.

Алдарқатып әр сәтті,

берілесің бір іске.

Толтырасың саусақты

алтын менен күміске.

Шаншиды деп бармағым,

дәріменнен алдадың –

ауыратынын бар жаның

сезіп-ақ тұр ар жағың.

Бойлатпайсың сырыңа,

қалаларды шарлайсың.

Төрт жағы да құбыла

бір керемет жандайсың.

Жеңе алмасаң төзіммен,

жеңе алмайды есті айла.

Бірақ өзің өзіңнен

кете алмайсың ешқайда!

V

Болмысы балбыраған таңғы бақтай,

тұлғасы заузадағы балқұрақтай,

бар жайды, айтқызбай-ақ, көзбен ұғып,

лыпиды

бабындағы арғымақтай!

өтеді, көзі түссе, кім бұрылмай,

ниетін ұқтырады құлдық ұрмай.

Сөйлесе зілді орта да бір жадырап,

күлкісі күміс теңге сыңғырындай.

Әзілі назымен тең, Күн – қарасы,

кетердей жүрегіңнің мұң, наласы.

Білмеймін теңеулерді, білетінім –

жігіттің оны сүйген шыңда басы!

VІ

Көңілімнің таппадым өзгеше емін:

жүрегімде - өзіңсің, ол – жанымда.

Шынында айтшы – мүсін боп мен де сенің

әлеміңде мәңгілік орнадым ба?

Көңіл-көзім кетеді жырақ кезіп,

сонау шақты мен ойша кешем жүдеп.

Бұлқан-талқан болмаймын жылап, безіп,

ол құшқанда қалмаймын есеңіреп.

Көзқарастан ойларды ұғып алып

сәл нәрсеге өкпелеп отырмаймын.

Қара тастай басады (мұным анық!)

оған деген сезімнің отын қайғым.

Байсалдымын байыпты, салмақтымын,

өрт кешкендей күйімнен арылғам мен.

Найзағайлы жылдарым – ардақ күнім –

ығып кеткен көктемгі ағындармен.

VІІ

Зауқың да жоқ күлерге,

жабырқаусың тағы да:

бір нәрсе ме, біреу ме –

жетпейтіндей жаныңа.

Жынданасың ашумен,

жаныңды өртеп бір өкпе.

Жылап алсаң, жасың да – ем,

жеңілдейді жүрек те.

Қарайсың да басқаға,

қызығасың мұңданып:

мәз болады басқа да,

жанарында нұр жанып.

Нені істесін – бәрінен

тек рақат алары,

бозбаламен, кәрімен,

әйтеуір, тіл табады;

өмірі де күнгейлі –

ұрынбайды бір сеңге.

Сені пәк деп білмейді,

періште боп жүрсең де.

Іш жағыңда зарлы мұң.

Не еткен жаза? Түсің бе?

Бұл өмірде барлығын

сезе алғаның үшін бе?

VІІІ

Сабырым сарқылды ғой

өзіңді күтуменен,

жансыздай бүкіл денем,

тамырым тоқтағандай,

сендегі отқа жанбай –

көңілді бүтіндемен!

ІХ

О дүние-ай, оралды-ау көктемдерім,

көктемдерім - өзеннің өбкен демін.

Сенен өзге ешкімнің жанарынан

мені өртер от көрмедім.

Жанарымды нұр шалмай көптен менің,

әрқайсысы ғасыр боп өткенде күн,

көңіл, көзім түспеді

толып жүрген

жанымда көп пенде кім?

Ұстап бүгін арманның нұр желегін,

тұрғандаймын үстінде Күн-кеменің.

… Орындалса, арманның өлгені.

Енді

мен қалай күн көремін?

Х

Сен күлгенде – нұрланам,

сен күрсінсең – алаңмын.

Азабы ма бұл маған,

мазағы ма ғаламның?!

Жақтырмасың – жауымдай,

осы күйді тауыппын.

Ауырсам да ауырмай,

сен отырсаң, сауықтым.

Жоқ өзімдік күш, жайым,

олар мүлде жойылды.

Ертектегі құстайын

қайталаймын ойынды.

Жатырқаймын келсе анам,

Бұл не сиқыр, ақылдым?!

Жылдан жылға мен саған

ұқсап бара жатырмын.

Алыс қалды ауылым,

сарғайтпадым сананы.

Бауырымнан бауырың

жақын болып барады.

Кейде өзім де таңданам,

мәнін жойсаң, бұл – апат.

Ең ғажабы – ал маған

соның бәрі рақат!

ХІ

Кемпір отыр қақ төрде

қарағайдай жаулығы.

Шырай берген жақсы өңге,

шіркін, деннің саулығы!

Шал соғыстан келмеді

/жігіт еді арлы бір/,

ананың бар ермегі –

екі жасар жалғыз ұл.

өсірді ұлын,

бүгінде

ерек тұлға елдегі.

Ана жанын, түрін де

жалғыздығы жеңбеді.

Рас, сонау кем-кетік

жұтты жастық жылдарын.

Немере енді ержетіп,

сүйгізуде ұлдарын.

Отыратын баппен кіл

/бабы болса, жылиды үн!/

ақ жаулықты ақ кемпір –

генералы бұл үйдің!

Халқымда сан жатталды

жақсы салт пен жақсы ырым

Қастерлеймін

қарттарды

аялайтын дәстүрін.

ХІІ

Ай қабағы күлімдеп сұлу жеңгей,

қояр емес дүниенің мұңын жеңбей.

өзі тұрған мәуелі бір бәйтерек,

ошағының маңайы рулы елдей.

Жанына оның сыйғандай дала мына,

айтқан сөзі былжыр ма, бағалы ма –

тексереді жымиып қарап қойып

төрдегі отағасының қабағына.

Кемпірі ме ауылдың, шалдары ма –

келе қалса солардай арға мұра,

таңданады жас келін

енесінің

жас баладай елпілдеп қалғанына.

Немерелер кіл ерке, заманы нұр,

ертегі емес әжесіз бала ғұмыр.

Кейде айырмай қалады тәмпіштерді –

қай ұлының, қай қыздың жаманы бұл.

Қара күйеу баланың түсінігін –

еркелейді өзіндей кіші ұлының.

Бар кеуденің салмағын арқалаған

Жер секілді бір өзі кішігірім!

1978





АНАНЫ ЖОҚТАУ

Айсәуле ана – ақ ана,

балаушы ем сені данаға,

өсиет сөзің санада.

Ұзатып сені сапарға,

жалғыз қалдым жағада.

"Ақ патшам" деп алдымнан,

шығушы едің, жан ана.

Енді кіммен сырласам,

енді кіммен мұңдасам?

Орның толмас жырласам,

өзіңді іздеп қырға асам.

Әкенің отын өшірмей,

алғыс алдың жұртыңнан.

Қазақтың ақыл-есіндей,

халқына дара ұл туған.

Батагөйі едің елімнің,

Сен кеткен соң келіннің

жанарына мұң тұнған.

Менің де жасып жігерім,

жыладым-дағы, жүдедім.

Жалғызсырап тұр жүрегім…

Әулиелер жатқан топырақ,

торқалы болар – білемін.

Жәннатта болғай жаны деп,

қол жайып тілек тіледім.

Арттағы ел, бала-шағаға,

жар болсын, Алла-тағала,

жебей гөй бәрін, Жан Ана!..

***





ҒАБИТ МҮСІРЕПОВКЕ

Қайда жүр екен жарқын жыр

шашатын шаттық шапағын?

Шаршаған дала, салқын қыр –

жайраңдағанға жат әнім.

Жүректен шыққан жолдардан

жанымның жасы тұр тамып.

Тайпалып жортқан жорға арман

кеткендей менен бұлтарып.

Қуайын жанның түн-мұңын

еңкейе бермей еңсем құр.

Онсыз да жетпей жүр бүгін

найзағай жарқыл семсер жыр.

Сылаңдап күлсе жыр-жеңге,

жылжиды жырақ мұң-желек.

Қайсарлық қажып жүргенде,

от құяр өлең тым керек.

Қонайын тарпаң тарланға,

жалтылдап тұрман, жез шылбыр!

өлең ұқпайтын жандар да,

құдіретін жырдың сезін бір!

Сыздамын бірақ, қоныс – түн,

тауысқам отты мен кеше.

Маңымда сәуле жоқ ұшқын,

найзағайын аспан бермесе!

1981

***

Дұшпан күліп – ісім жоқ – дос қорынған,

жырда жолым болмаса - өз сорымнан.

Қол соғуды күтпеймін дақпырт десе

елеңдейтін ойы өткел бос тобырдан.

Құбылса да сынаптай атырап мың,

желпініске, жарқылға заты жатпын,

қасиетіңді ұға алмас кейбіреудің

бабын табу – ісі ғой ақымақтың.

Күн – орнында, көмгенмен бұлт тасаға,

жете бермес тереңге жұртта шама.

Дабырларға дуылдап қол соғады

ештеңені байыппен ұқпаса да.

Ұқпаса да:

жер мен көк жалғасқанда,

биігірек қайсысы – тау ма, аспан ба.

Ұқпаса да жеңістің иесі кім –

қорғанған ба, жағаға жармасқан ба?

Көрінгенге жағу ма құрмет деген,

қайырлай ма онысыз жүрдек кемем?

Жерді басып жүргеннің барлығына

түсінікті болуға міндетті емен.

Мені шолжаңдатпады өмір ерек,

түскенім жоқ даңқтың төріне кеп.

Қайыспас қос сызықтай, қашаннан да

дақпырт пенен өнердің жолы бөлек.

1981

***

Өлең жазам өзімше данышпансып,

Жандай менен басқаға намыс таңсық.

Жарамаймын сүйтсем де құлап жатқан

саз-балшықтан алуға танысты аршып.

Теңдесі жоқ ойшылмын, сөзім – дана,

“ұсақталма, - айтарым, - төзім жама!”

Басқаға ақыл беруде, сын тағуда

менен мырза адам жоқ - өзім ғана!

Жүрсем деймін жұрт жетпес бағаны алып,

қарсы келмес өмірде маған анық

біреулерді жинап ап айналама,

көсем болып отырам дараланып.

Ұнағым кеп тұрады көпке менің,

Сезгіш, сырбаз ортаға беттемедім.

Ойы терең , дана ақыл жанар көрсем,

құтым қашып, ішімнен жек көремін.

Салмақтымын – қопарсын неше сең кеп,

маған жақын жүргендер есесі өрлеп.

Көмей көргіш ортада жақ ашпаймын

талғап айтар дана адам десе екен деп.

Өкпелімін халқыма жүрмей түйреп

мен секілді тұлғаны Күндей сирек

тас төбеңе шығарып, хан көтеріп

тайраңдатып қоюды білмейсің деп.

Көре тұра жандарды еңбегі шың,

кердеңдеймін еректей елден ісім.

Қалу үшін Адам боп, өз кеудемнің

менмендігін баса алсам – сол жеңісім!

1981

***

Шаршадым-ау…

Қайтсем енді тыныштық табар жаным,

жүйке менен жүректі тарамдадым.

Ләззат ап әрнеден басқалардай

өмір кешу – бұл күнде бар арманым.

Күйретердей жанымда жанар жалын,

жүрегіммен жыладым, алаңдадым.

Кең дүние салмағын, салқындығын

жиып-теріп үйгендей маған бәрін.

Тұрақтар ма менде бір киік-тыным?

Не жетпейді – халқыма - сүйіктімін!

Махамбетті, Блокты жылытқан Күн

тұр мінеки маған да құйып нұрын.

Сездірмейтін суық не ыстық жайды

достарым бар ойлатпас жұт, сыз жайлы.

Олар желкен-сезімін жайып салып

мені дауылды айдынға жұтқызбайды.

Не жетпейді – баптаулы ән-пырағым?

Қанағатсыз, тойымсыз қалтырадым.

Дауыл күнгі теңізді шыр айналған

шағаладай тынымсыз шарқ ұрамын.

Өтсе менде дырдумен мұңсыз әр күн,

Саялауға жанымды құлшынар кім?

Мен асылы тыныштық күйге түссем,

қайраңдағы балықтай тұншығармын.

1981

***

Керегіп жүр жаныма басқа бір ән –

қайсарлыққа, өрлікке тастар ұран.

Маңыма ылғи біреулер жиналады

сезімін – сел, жүрегін жас қарыған.

Аспан ашық, болғанмен қала жарық,

жүрмесе де үйінде бала налып,

жазатайым біреуге жасын түссе,

қалады олар жырақта жараланып.

Алдарқатса мені арман үмітті ғып,

жүдейді олар қалғандай құрық сынып.

Сен ойыңа алмаған жайларыңды

жүргендері ішінен ұғып, біліп.

Ортақ етпей ешкімді мұң - жайыма,

жығылтуға тырыспай ыңғайыма

жүрсем де, азап, бейнетім менен гөрі

бататындай солардың шымбайына.

өмір – нулы көл емес қаз жайлаған,

тірлігінен баз кеше жаздайды адам.

Қайғырғанды мен үшін көру қиын –

басқа азабы өмірдің аздай маған.

Жетер жолда шырқау көк – арманына

қырандардай қайырылмас жан қамына,

керегіп жүр маған да басқа бір ән

ұмтылыс пен от берер бар маңыма!

1981

***

Қонған екен тағдырдың құсы маған,

енді қалай төбемнен ұшыра алам?

Бақытым ба, болмаса азабым ба,

біле алмадым, ал бірақ сұсы жаман.

Тағдырымның жыр атты сыйына мен

кезіктім де, жол тарттым қиырға кең.

Маңдайыма осылай жазылыпты

ғажап та қиын әлем:

отау – айдын, жасауым – жасыл кемем,

ойнайды айдын көгінде жасын-жебең.

Думандатқан жерлерде отырамын

көзде – мұң, басымда - өлең.

Көп адамға көктем де, қыс та арайлы,

ал мен үшін алтын да – мыс талайғы,

жай құбылыс секілді құшсам – Айды.

Бақытым да әйтеуір басқалардың

бағына ұқсамайды.

Елтімеймін дауылсыз таң ғұмырға,

түк еместей шыңың ба, шалғының ба…

Жүрек емес жүрегім – антеннадай

қабылдайтын әлемнің ән, мұңын да.

Ем іздеуім бекер-ақ, бұл болмысым

қанымда, тағдырымда!

1981





ӨНЕР МЕН САЯСАТ

Тылсымында өлер Күн

билік – дерттің орманы.

Саясат пен өнердің

қиыспайды жолдары.

Толастамас тумайтын

саясаттың толғағы,

уын шашпай тынбайтын

әб жыландай ордалы.

Босатпайды бір түссең,

темір тырнақ торлары:

озбырлықтың құрты іштен

сезіміңді сорғаны.

Сезім өлсе, қалмайды

адалдықтың бір тіні –

жұтпадайын жалмайды

саясаттың құлқыны.

өнерге жат биліктің

иіс майлы қолдары.

Саясаттан сый күттің –

бейшарасың тордағы.

Қанатыңның жоқтығын

білмеу үшін мынау ел

қолда билік - оқ-мірің –

қанаттыны жыға бер.

Қорғансыздың жаны – гүл -

төзім тозып түбі өлер,

тіріледі бәрібір

шындық құйған шын өнер!

1983

***

Өзімді өзім қайраумен, тістенумен,

Қуат сорып, ұшқын ап іштегі үннен,

Табанымнан тілінген шөңге жұлып,

Сәйгүлік-күшке мінгем.

Тынымымды түндерде қамшыладым,

қыл бұраумен шыңғырттым жан шыдамын.

Жығылғанға жүгірдім елеместен

жүрегім шаншығанын.

Жаны кірсіз, жас қиял – бұла халық,

көрсетсем деп соларға бір ағалық,

өнер-құздың мұнарсыз биігіне

бастадым шырақ алып.

Жүрегімді-жырымды алау қылып,

тартынбадым қалғанша шамам құрып.

Жараспады жолымыз жандарменен

дауылда қалар бұғып.

Шатқал шыңның қауіпті-ақ от кемері,

сын сапарым жат қылды көпке мені!

Дақпырттарға бас бұрмай арт жағымда

аз ғана топ келеді.

Көз жасыммен алмасып күлкім, демім,

бұрқақ жолмен жүруден іркілмедім.

Түбі әйтеуір мәңгілік бір күнгейге

жетуім мүмкін менің.

1981

***

Көктем күліп келеді, көктем күліп,

жер қызулап, тас терлеп, бөктер жібіп.

Құбыланың самалы сыбырлайды:

“Сен де жаңар, - дегендей, - өткенді ұмыт!”.

Жан сезімін түнекке тасаламай

табиғатқа қызуын шашады арай.

Балғын бүршіктерімен сұлу қайың

толқысиды босанған жас анадай.

Жоқ әлемде тірліктен басқа мұра

тырмысады жабысып тасқа қына.

Қадалады үміттей ине-сәуле

көңілімнің жаңбырлы аспанына!

1982





ТОРҒАЙДЫҢ ТОРҒЫН ТҮНДЕРІ

Сырбай Мәуленовке

***

Астыма алып-ұшқан бір ат мініп,

онсыз да бітпес істі лақтырып,

алдымнан ескен желдің екпінінен

жанардан жас құйылып, құлақ тұнып,

шоқытып шоқылар мен белден асып

(қашаннан менің жаным елге ғашық!),

түсе қап ара-тұра,

аңсары ауған

кеудемді көк жусанды жерге басып,

жүйрік ат жүрегіммен жағаласып,

ізіне ілесе алмай шаң адасып,

күңкілсіз көкжиекке сіңіп кетсем,

қырдағы құйындармен араласып;

сүйтіп бір кең далаға шығандасам,

япыр-ай, жетер екем бұған қашан?!

Құдықтан кәусар суға қанып алып,

баяғы күміс құмға бір аунасам!..

Сырласып қырда кербез кештерменен

(қадірін құлын кезде ескермеген),

туған жер топырағының жылу күшін

қайта бір жүрегіммен сезсем деп ем,

осы бір арманыма жетсем деп ем.

Аңсаумен оралуды гүл шағына

басылар емес жанның сусауы да.

Сонан соң өкінбес ем кетсем мәңгі

айналып боз даланың жусанына!

***

Сәлем саған, Торғайдың топырағы!

өзендері, жылғасы, шоқы, жары!

Жыр кеуделі ұлдарың саған деген

жалын жырын жарқылдап оқыр әлі.

Оқыр әлі ерлік пен егіс жырын,

көкейкесті көп әнін жер үстінің.

Жыр ұқпаса ұқпасын мына жастар —

құшағыңды аш, киелі кеңістігім!

Құшағыңды аш — қалсын мұң, қалсын қайғы,

ақындағы ой — ертеңің, халқың жайлы.

Сонау жылғы семсерлер енді жыр боп

жауыздыққа жасындай жарқылдайды.

Жарқылдайды — жыр-әнге құндағың бай —

жалтаңдамай, жарамсақ сынға қыңбай.

Тобылғылы Тобылды аңсағанда

Сыр-ағаның нөсерлі жырларындай.

Жырларындай

көмілмес қырға, құмға,

қарлы қырат, көкорай, қырманың ба —

құбылтқанмен кейпіңді

қанға сіңген

қасиетің — қастерлі құндағыңда.

Күндер зулап, дүниеден жыл көшеді,

жыл көшеді — сәбиден тұлға өседі.

Бір ақиқат — сен барда, дархан дала,

жоғалмайды қазақтың жыр нөсері!

* * *

Қылыштай қайғы кескілеп,

жанымды жылытпай жалын-жыр,

біле алмай – қайда ес, жүрек –

жабырқап жүрген шағым бұл.

Әлім жоқ – құрып тұр дымым,

кеудемді басып бар әлем.

Қаланың тылсым тірлігін

тастап-ақ кетіп қалар ем,

бірақ та қайда? Емдейтін

кімім бар тосып от демін?

“Шаршадың, елге кел” дейтін

жан ағам бүгін жоқ менің.

Барамын сыймай жалғанға,

жарқылдап жүрер сәт қалмай,

жақын ба, мөлдір арман ба –

жырақтап бара жатқандай.

Кейде тым жалғыз сезіндім,

таба алмай мәңгі жақынды,

досым деп жүргендірімнің

сыйластығы да сатулы.

Шыдамайды ешкім мендегі

болмысқа, бұлтты тірлікке.

Сүйемін дейсің сен мені –

тағдырдан онда нұр күтпе!

* * *

Ешкімнің өміріммен ісі болмай,

мен жүрдім қуаныштың құсы қонбай.

Ауысар от басының тірлігінен

адам жоқ – заман тапшы кісіге ондай.

Ұрандап ұмтылғанмен Айға аптығып,

жатқан жоқ ешкімді өмір май қаптырып.

Үлкен мен кіші біткен сабылады

тірліктің тепең көгін жайдақ мініп.

Сергітіп, селт еткізбей бір үн мені,

жүргенде бәрінен де түңілгелі,

“Торғайға барып қайтсақ қайтеді?” – деп

Сыр-аға жанартаудай гүрілдеді.

Желпінді торғайлықтар үй бұзардай,

“Сыр-аға біздікі” деп тұр қызармай.

Бір ауыл меншіктейді

жүрсем Сізді

қазақтың аспанына сыйғыза алмай!

Тау басып түнгі аспанды, жұлдыз көрмей

жүргенге түн де мұнда күндіздердей.

Көңілім көсіледі біреу маған

тобылғы торы арғымақ мінгізгендей.

Ақ боз үй, желі, жусан аз-ақ бүгін,

Шаттық па, мұң ба - әйтеуір ғажап бір үн.

Қайранмын, қырдағы елдің әлі күнге

жоғалтпай жүргеніне қазақтығын.

* * *

Бұл ауыл ұмытқан ба ғұрыптарын,

қалдыңдар неге бірден бұғып бәрің?!

Бөліп ап қараша үйге қамайтындай,

бар ма еді менің бөгде қылықтарым?

Ұмыт боп қалар әлі бұл түн де өтіп,

сонда да келмей қойды күлкім кетіп.

Жамбастап жатып алған анау жігіт

қор қылды домбыраны шіңкілдетіп.

Сауықсыз сылқым кешке сән келер ме,

шыдамсыз ақын күй мен ән дегенде.

Жұлып ап күмбір кеуде домбыраны

бассам ба, әлде, “Кербез Ақжелеңге”!

Тұрғанда тосып белдер бетегелі,

қайтемін күтпедің деп жеке мені,

өкпешіл жанға мүйіз шығар болса,

қазақтың бәрі арқар боп кетер еді.

Еркелік, басқа зіл жоқ ойымда түк,

(барам ба наз бояуын қоюлатып).

Әйтеуір қазақтығың рас болса,

кетемін өнерімді мойындатып!

Үйретпен мені ұғыңыз, сезіңіз деп,

салқындық төзімнің де тезін үзбек,

Мен енді кетем кезіп Сарыарқаны

даланың қызды ардақтар кезін іздеп!

***

Ұлытау жатыр қойнына

шежірелерін жасырып.

Қастерлі мұнда ой, жыра —

кердеңдей бассаң — асылық.

Бұлақтың маңы ескірген,

ағады көзі де ашылмай,

Күші бар бірақ тепсінген,

өтетін жанға бас ұрмай,

Қалмаған маңда жан неге,

баяғы қоныс — бүгін жат.

Қайыңды тоғай әлде не

айтайын дейді сыбырлап.

Бұл жерде әсте жат қалғып,

сен болсаң — тұрсың қан ойнап.

Қазақтығыңды мақтан ғып

күрсіндің және абайлап.

Жайлатпай жанға кең жерді,

бабалар жауға шапқан жер.

Тапайын мен де ездерді —

қай жақта жүрсің, ақтаңгер?!

Қазақтың қызы, келсе орай,

найзалап жауын сұлатқан.

Бір зулап өтсем мен солай,

шығар ем шіркін мұраттан!





ҚЫЗБЕЛ

Табиғат, құпия әлі сырың жұртқа,

сұлулық сыйла әніме мұңымды ұқ та.

Келемін бас июмен талантыңа

ғашық боп ғұмыр бойы сұлулыққа.

Көміліп сен де талай мұнар-мұңға,

өлтірмей өнеріңді шыға алдың ба,

өмірлік өткелдерде сыналдың ба —

білмеймін,

Білетінім — бір ғажабың

көз тартып Қызбел тауы тұр алдымда.

Сағымға оранғанда, дала нұрлы,

керілген кеңдігі мен адамы үлгі.

Сұлулық сирек кезде

Қызбел тауы

талдырып бара жатыр жанарымды.

Қызықтап кезіп келем түзді ерінбей,

дөп басып бабалардың іздерін кей.

Даланың кеудесінде тау жотасы

шынында қынай буған қыз беліндей.

Басынан Қызбел таудың мұнар ұшып,

мөлтілдеп көк тасында тұнады шық.

Біресе жүдеу, жалғыз көрінеді —

Жанына енер ме едім сыр алысып...

Құздар жоқ жіберетін тіреп, демеп,

әлде ойда, әлде назбен тұр өкпелеп.

Аялап сұлулықты сезуге де

кез керек, сосын жота жүрек керек.





ЖЕР СӨЙЛЕЙДІ

Ей, ақыным!

Аузыңды ашып таңданба,

бүгін мініп тұр екем деп тарланға,

бүгін тымық күн екен деп бар маңда,

Қызбел таудың қыз көркінің ізіне

көзің сұғып алданба!

Көзіңді тік көне күнге, жалғанға:

анау жатқан екі бірдей қанды арна —

аңыраған “‡лкен қайғы” өзені,

аңыраған “Кіші қайғы” өзені,

қақ айырылған өзегі —

осыларға оймен қарар жан бар ма?

Неге алдымен “Қайғыларға” сүңгиді

Сарыарқаның қырандары самғарда,

Қомданғанда арманға?

Қызбел қалай жүрегіне жас тұнбай

қасіретсіз жатсын жай —

төбесінде ызың қақса жат сырнай,

өткеніне, өр күніне бас бұрмай,

жүрегінің шыңғырысын тыңдамай,

демей және бұл қалай,

тұрғанға мәз тас сынбай —

темір тордың ішіндегі тоқтыны

қызықтаған қасқырдай.

Ел қайғысын, жер қайғысын арқалап,

ғұмырында таба алмастан сәл тағат

Асаңқайғы өлгенде,

халықты аза көмгенде,

қасіретке оранғанда шартарап,

қазақтардың көз жасынан

“Үлкен қайғы” пайда болған жалғанда.

Асан өтті. Одан қалған жас тамыр -

Абат сынды асқақ ұл,

ойы — терең, өр кеуде,

ажал оған айдаћар боп төнгенде,

елдің жасы айналғанда көлдерге

“Кіші қайғы” пайда болған, таңданба!

Оған куә — мына Қызбел, мына мен,

Қызбелдегі жусан куә, қынамен.

Содан бері қайғы жасы тартылмай,

күрсіністср сарқылмай,

Жан күйініп жылап ем.

Тартыстарға толы ылғи да бұл әлем.

Елім деген ұлдарым

жалаң төсін қарсы қойып сынға мың,

қайсарлығы қыштан соққан қамалдай,

Заманынан лайықты баға алмай,

жанар кезде жанартаудай жана алмай,

туғап жердің бостандығы — бар несіп,

осы жолда рахаттан баз кешіп,

боран құшып, саз кешіп,

қыршын қаны “Қайғыларға” құйылған.

Кетер ме олар көкірегімнен, миымнан...

Ал, сен болсаң,

сағымдарға тамсанып,

кеудемді дәл құрсағандай ән, шабыт,

маған бүгін төгілгендей барша құт —

мәз боласың,

ақымақтай құр мидан,

төбесінен қойып қалсаң,

құлап жатып ыржиған,

Шаттығыңның қадірін біл, ұланым!

Бірақ сенен сұрарым —

ұмытпағын қан, қасірет бұлағын.

Оған куә — Қызбел,

Мен, оған куә — анау Ай мен мына Күн.

***

Ақ боз атты келеді зулап, ағып,

соңына ерген ақ түтін шудаланып.

Күн тұр Жердің шетінде

дүниені

қып-қызыл нұрға малып.

Тұяң тілді жол тінін тізбектелген,

тулап кетті жүрегім (күз жеткенмен)—

елеңдедім сен бе деп

мұнда мені

шыдамай іздеп келген.

Іздеп келген қарамай қамалдарға,

қиялилау үмітке шарам бар ма:

жігіт сондай ер мінез болған дейді

баяғы замандарда.

Асты зулап, не пайда, дөңнен өтіп

(үміт қудым тұрғандай өңге жетіп)

зырылдаған күштінің диірменіндей

даланы дөңгелетіп.

Алдында — алтын көкжиек, қашқан дала,

таба алмайсың басқа бір жасқар қара.

Шіркін, ақ боз жүйріктің құс екпінін

шектейтін аспан ғана.

Еркін самғау шыңы деп иен тірліктің

Сол аттыға қызығып желпіндік тым,

Ал, мен үшін мақсатсыз және сенсіз

мәні не еркіндіктің?!

***

Көзіңді жаулар

жап-жасыл

бидайдың толқыи жас көгі.

Шаңдатқан бабам сан ғасыр

аланың бүгін басқа өңі.

Қимайсың

нанның әр дәні

бесікте жатқан балғындай,

жаны жоқ Жердің жанды әрі —

қоймайды сені таң қылмай.

Адамы қандай жаны асыл,

тамырды термен суарған.

Осында-ау деймін шамасы

жеткізбей жүрген қу арман.

Дала да бейне көк аспан

жетпейді қолым сермесем.

Мотордың үні жон асқан.

Жұлдыздар көкте.

Жерде сен.

Еске сап сәби құндағын

дала

алтын шашу шашардай.

Кең жерде мынау

тұрғаның

аяғыңды аттап баса алмай.

Құлағын тігер кешкі үнге

шідермен шапшып қарагер.

Тілі жоқ – сырын ешкімге

айта алмай жатыр ана-Жер.

* * *

Арқаның жігіттерін-ай!

Найза жанарда шоқ тұнып,

қадалған жерін от қылып,

тәкәппар басқан арулар

(ару бар жерде жану бар)

қалады өртке соқтығып.

Ақ күміс діңгек ағамен,

ініде мерей-нұр үстем.

(Тірексіз талай мұң ішкем).

Әйел де сұлу ол барда,

жері де толы қорғанға,

ақсақалда да тыныс кең.

Көрдім де жайсаң жандарды

көсемі болар елдің де,

есімнен тандым мен мүлде.

Жасқаумен жерлеп жігерін

ақсұңқар құстың түлегін

ардақтай алмай келдім бе?..

Асқардай алып ел жүгін

арқаға салып көтерген,

намысы бірге мекенмен.

…Лақтырып жырдың жылымын

қолынан ұстап бірінің,

кетіп-ақ қалсам ба екен мен!

* * *

Ғазиза Жұмекеноваға

Ән қандай, ән болмысты қыздар қандай –

тоң жібіп, әуенінен мұз жанғандай.

Сырлы саз Сарыарқадан ескен сайын

барады көңілдерде ызғар қалмай.

Сары бар бұл әуенде жүректердің,

мұңы бар оралмаған білектердің.

Емдей түс жүрегімді ән нәрімен –

ой қазып, ортаңызға жүдеп келдім.

О бастан ән өрбіткен нұр босаға

әлі де өнерлімен сырласа ма,

бас иер ұрпағына ән серкесі

Ақанның өзі келіп тыңдаса да!

Даланың от мінезді өрт тірлігін,

кеңдігін, нәзіктігін, өткірлігін

паш етіп киіз үйден шалқыған үн

барады желпілдетіп көк түндігін.

Жердегі әр ырғаққа ән ілессе,

даланың ұласардай таңы кешке.

Мені де ән баурайды баяғы бір

сал мінез шақтарымды салып еске.

Түн. Жайлау. Әуен жанды арбайды анық,

тыңдайсың қыз-жігітті таңдай қағып.

Күнгейлі, көлеңкелі кең дүние

шынымен баратқандай әнге айналып!

* * *

Машиналар зулайды — жолдар қашық,

қырманда басылмайды ән.

Көз ілс алмай дүбірден жондар жасып,

тоғайлар шашын жайған.

Айналғанын шөлдердің баққа, нуға

бидайлы тыңнан ұғам.

Дән-балапан сапарға аттануда

даланың құндағынан.

Ақ маржанға толтырып, жер жанарын,

самғайды батыр Уақыт.

Тракторлар шарлайды кең даланың

кеудесін қақыратып.

Елең емес (әзір ол сең кешуге)

арқаның түнгі ызғары,

тіл қатпайды адамдар кеудесінде

жарқырап жұлдыздары.

Сәт жоқ ойлар —

дәнді алмай жиып тәмам —

әр жайды ақылға сап —

табиғаттың далаға бұйыртпаған

тауларын жатыр жасап.

Төзімді олар дән егіп термен жерге

білмегеп бел шешуді.

Көрместей боп жүрсем де, сен келгенде

көнбісті мен секілді.

***

Ақ жаңбыр — жалғыз жерде үміт,

жауар ма шіркін жарлықпен.

Аспанға қарай телміріп

тілейді жаңбыр жан біткен.

Жалғыз-ақ арман көңілде,

қараймыз көкке қалғымай.

Семгелі тұрған өрімге

себелеп өтер жаңбыр-ай!

Табиғат тұрды талма көк

ұлылық сырын ұқтырып,

Біз шіркін жүрміз бар ма деп

адамнан асқан мықтылық.

Нәр тамбай көктен, жарықтық,

тартылды неге желіні.

Сусаған дала талықсып

кезеріп кеткен еріні.

Себердей ажал шалғынға

өртейді жерді отты рең.

Табиғат-қазы алдында

мықтылар деген жоқ білем.

Күрсінді дала арманда

(шырағдан үміті жана алмай)

жаутаңдай қарап жандарға

жылылық күткен адамдай.

* * *

Түн.

Аспан - жасыл жайма.

Жұлдыз - ақық, бұлақ-қыз шолпы

таққан сылдыратып, көк - заңғар.

Дала - шалқар. Бұл сұлулық

тұр менің жүрегімнен жыр құлатып.

Кеңдіктен кете алмастай құлан асып, көкжиек - көз ұшында,

Бірақ ашық.

Тұнжырап тұман тұтса дүниені, қалады адам түгіл Күн адасып.

Торғын түн.

Көкте, жерде - түн шеңбері.

Тасалап жүлдыздарды бұлт өрмеді. Әрқайсысы өз нұрымен тұр жарқырап

Шолпаны,

Қарақшысы,

Үркерлері.

Бұл неткен ғажап тірлік аспандағы -әркімнің өз мамығы -

жастанғаны!

Көлі мен шөлі алмасқан далаға да керек бір заңдылықтар тас таңбалы.

Үнінен құлыншақтың құм жаңғырып, жортады қорқау қасқыр қырларда ұлып. Жансыз көк біздің жерден тар секілді -сан жұлдыз қалай сыйып тұр мәнгілік!

Кең дала, көзіңді ілмей мың дірілден білмейсің тыныстауды, түнді мүлдем. Мендегі келте ғүмыр мәнді-ау мүмкін сенің сол мазасыздау тірлігіңмен.

1982





АЙТЫС

Ақыл:

- Ей, жүрек! Есіңді жи, күңіренбе,

жараңды жаспен жума, күліп емде!

Қатерлі Жер үстінде жүр онсызда

шаттық пен күлкі жетпей тірілерге.

Тыным ал, көрінгенге күйіп-жанба,

жанудан тапқан, сірә, сыйың бар ма?!

Екеу боп кете алмайсың жылағаннан,

ешкім жоқ саған ерер қиырларға.

Қу құлқын, құмарлықтың таста бәрін,

соғылды содан тауға, тасқа жаның,

тұншыққан тамұқ жерден биікте де,

баста енді мәңгі жарық – аспан әнім!

Биікте жылылық та, нұр да басым,

табардай мәңгілікпен жыр жарасым.

өртеген өн бойыңды отты дерттің

Табарсың, тапсаң, сонда бір дауасын.

Ұқсайсың жерде тұрып тор құсына,

тағдырлас сұңқары да, сорлысы да.

Биіктен қара менің жанарыммен

қарбалас тіршіліктің болмысына.

Бәріне көрінгеннің сен елтіме,

жіберме алауыңды жел еркіне!

өртеніп кеткен көбі мықтылардың,

шыдамай жан дертіне, Жер өртіне!

Жүрек:

өртеніп жүрмін Жерде, рас,

алаулы күйді бір жеңбей.

Сөйлейсің жайып кең құлаш

биікте менен жүргендей.

Мені, шын, талай сынады ел,

өртену үшін тудым да…

Галилейлерді мына жер

салмады қанша қуғынға?

өзіңсің, рас, тұғырым

өрттерден қашар көпірдей.

Құрысын кешкен ғұмырым

өртенбей, күлмей, өкінбей!

Жасымды жұтып тамсар ма ем

о бастан болсам көн тері?

өзімдік отқа жансам мен,

басқалар сені өртеді.

Арқаңда сенің – алтын жүк,

желпінген күнің жоқ мүлдем.

Сені азаптаса салқындық,

қайғысын шектім оттың мен.

Тірліктің кешіп сеңдерін,

жалыны жанның басылсын.

От пенен мұздай сен менің

мәңгілік тағдырласымсың!

1982

***

Оңашада ой қазып күрсінгенім,

ызаланған жүректің дүрсілдерін

өзім тыңдап тұрғаным үнсіз менің;

ойым, қайғым, әр түрлі шешімдерім –

ақтармадым ешкімге, шешілмедім,

естелік пе, қылмыс па осым менің?

"Адам күні – адаммен" деген елім,

бірақ соны, әйтеуір, елемедім.

Оқшауланғым келеді неге менің?!

1982

***

Жарқылдап жанарымда бір от менің,

кешуге бел байлатты жыр өткелін.

Осынау бұрқанысты дариядан

білмеймін кімдер батып, кім өткенін,

кімдерді тербеп, кімді жүдеткенін.

Көбемді қақыратып шыр еткен үн,

жүгірдім туғызам деп түнекке күн.

Жабығып жүдегенге бір шапағат

тигізсем деген жалғыз тілекті едім.

Әйтеуір жүрегім мен жанды күйттеп,

күркемде күйбелеңдеп күнелтпедім.

Сонда да сәуле шашып жарытпадым,

атса да қалжыратып талып таңым.

Бәрібір шөлейттегі түйір дәндей –

жан салып жүгіргенім, тарыққаным.

Қол қысқа, жатағанмын – кейде мені

биік қып көрсеткенмен халыққа әнім.

өрем деп өлмес жырдың от өрнегін

майысып заман жүгін көтергенім,

қайғырып басқа мұңға, жақтырмадым

жүрісін жымысқының, жөтелгенін,

білмеймін бақ па қонған, қасірет пе –

әйтеуір дауыл өті – мекен-жерім.

өзге мұң, өз жырымның ортасында

өмірім өртенумен өтер менің.

1982

* * *

Сен қайда жүрсің,

мені осыншама сағындырып,

жүрегімді лаулатып жалын қылып?

Мен сені іздеп жүрмін

шығар-ау деп жарқ етіп түзден бір күн

мазасыздық жайлаған жанымды ұғып.

Жинап жүрмін жүрекке

ашу, ыза – кеудемде қамалаған үн,

шаттығым мен пәк күлкім, ән-арманым,

басқаларға айта алмас сырымды мен

ішімде бүгіп жүрем –

ақтаруға тек қана саған бәрін.

Жанымды жайып салам,

көмілмей жасқа, мұңға!

Орап сені сағыныш – ақ сағымға

(қымсынбаймын бар әлем қарап қалса),

сені ұйқтатып алдымда таң атқанша,

отырамын көз ілмей бас жағыңда.

Арпалысқан сәтте сол

сағыныш, наз, қимастық, арман, үміт,

әттең, атып қалады-ау таң да күліп…

Әлде әйнектен қызғанып Ай қарай ма,

Ол да сені нұрымен аймалай ма?

Қой, адамша қызғанып Ай не қылсын…

Сағындым ғой,

Сен… осы… қайда жүрсің?

1982

***

Жыр жазбай кеттім бұл күнде,

бой беріп күйбең-күңкілге.

Күйгелектенген күй кештім,

күлкі емес содан күлкім де,

Күндерім – мұнар, түн – түрме;

бақыты да – азап жандарға

рахатты кешу мүмкін бе?

Ағайын, айыптамаңдар

“не жетпей жүр, - деп, - шіркінге…”

Айырбастар ем ғұмырды

жыр-толғақ қысқан бір түнге!

Қасірет екен, сор да екен

тәтті тірлікті тамсамау,

жүйкені керіп, жан сабау.

О тоба, қандай қорлық бұл –

алаңсыз ғұмырды ар санау?!

Ықылық атқан тоқ тірлік,

одан бір ләззат алсам-ау.

Шақырғандай бір айбын-үн,

елегізіп өтіп жай күнім,

бей-жайлық шіркін бұйырмай,

жанымды жеуде ай, жылым.

Сәуірдегі күндер секілді

құбылмалы күймен айныдым.

Жаураймын нәрін жұтпасам

қимасым болған қайғының,

Қайтемін, тағы кешем мен

азапты тағдырдың айдынын.

1983

***

Мен әлі нүкте де емен, үтір де емен,

Қидаймын жаңбыр сіңіп түтіндеген.

Шаршаймын оған қоса, адамдардың

бәрінен кесек мінез күтуменен.

Ойнайтын қас жүйріктің құлағында

балаушы ем бар қазақты қыран ұлға;

ой терең, жаны биік жасқанардай

шың ба, әлде шыңда өсетін шынарың ба.

Қапасты қақ суымен тастар көміп

жүремін жұрттың бәрін аспан көріп.

Төбеме аспандардан жасын түсіп,

аттанып жүрем жиі мақшарға өліп.

Көңіліме көп адамдар нұр құйыпты,

кердеңдеп кейбіреулер мұң да ұйытты.

Тауы мен кеңдігі мол мынау Жерде

күтумен келем әлі шын биікті.

Деп жүріп: басым – шың да, сойыл – денем,

сезімім дариядай, ойым да ерен,

өлшеппін биік пенен аласаны

өзімнің жалғыз қарыс бойымменен.

Бірі екем мен де көптің иық керген,

бірақ та бір шындықты түйіп келгем:

биікті байқау үшін өзің биік

болуың керек екен биіктерден.

1982

***

Бойым дел-сал қалғандай жайрап денем,

шатастырып күнді аймен, айды аптамен,

ыққан малдай сезімді оқтын-оқтын

ақыл-дана алдына айдап келем.

Айдап келіп ақылға қамалаймын,

секілді еді ойым – тау, санам – айдын.

Сезім-дауыл айдында ойнақ салып

ойрандауда тынымын жағажайдың.

Ұры түскен отаудай шалқар жалған,

бытқылға енген түлкі боп жалтарды арман.

Шаңқылдап жүр шағала-жаным көкте,

денем – қайық ескегі талқандалған.

Ақыл – алтын қазықтай, тұр бұлдырап,

сол маңайда, байқаймын, бұлғын құрақ.

Күміс шынжыр тастайды Ақыл маған,

мен еркіммен алысып жүрмін құлап.

Теңіз – сұсты, көгім – бұлт, жаға – қырғын,

бұл дүлейден құтқарып алатын кім?

Шынжырына ақылдың қол созумен

тұңғиыққа шым батып баратырмын.

1983

***

Қарсы алдыңда отырмын балқып жаным,

сезім тұр тасығалы,

жанардағы найзағай жарқылдарын

кірпіктер жасырады.

От ұшқындар шашырап жанарыңнан

көзімді тайдырады.

Көңіл – толқын алқынып жағаны ұрған

екпіні айнымалы.

Мен білмеймін: әлдебір қорқу бар ма,

ерік жоқ санамызда.

Әлде мынау аппақ жал толқындарға

көміліп қаламыз ба?...

1981

***

Екі бөлме. Қос төсек

екі жақта бір-бірден.

Екі жүрек шоқ көсеп,

қылғынады құрғыр дем.

Екеуі де от басып

дөңбекшиді тыншымай.

Шыдамдарға шоқ шашып,

күлімдейді қырсық Ай.

Алда – құз ба, ғұмыр ма –

жатсын оны кім ұғып.

Ызыңдаған шыбын да

бұрышта отыр тығылып.

Сықыр етсе бірдеңе,

аспан құлап кетердей.

Айдын кезген түн – кеме,

әрбір бөлме – шет елдей.

Екі бөлме тынады

бір-бірінен үн аңдып.

Бірі ұқпайды түк әлі,

біреуінде – құмарлық.

Екі елде де – аң-таңдық.

Келіссөз бе? Бұл да ауыр.

Шекараны талқан ғып

кетер ме екен бір дауыл?!

1982

***

Құлақ аспай күндегі мұңды үніне,

лапылдайды көңілдің от құмары,

екі жүрек талпынып бір-біріне,

сезім-сең соқтығады.

Алақандар кездейсоқ тіл қатысып,

қайнау мен суу жайлы

заңдар қайда – қалды ма қынға түсіп –

саусақтар дуылдайды.

Ерік бермей ту сезім сылаң ойға,

есті де таптай салып.

Тулап жатыр толқындар тұла бойда,

тамырлар аттай шауып.

Жүрек арай таңды да, әнді ұғынбай,

көрмейді айналаны.

…Қиқулары – көктемнің жаңбырындай,

көңіл де – бәйге алаңы.

1983

***

Жамбастап жатыр іште жантақ-қайғым,

жүр соны шуағымен тарқатпай Күн.

Мен кейде өлең оқып бергім келіп,

жанымнан іздеп-іздеп жан таппаймын.

Алдыма қойса-дағы тамақты үйіп,

отырам сөлімді іркіп, тағат тыйып,

тәбетім қуырдаққа тіленеді,

бүйрегім жегізбейді қабақ түйіп.

Маңайым ығы-жығы күлкілі адам

жүйке жеп, тынымымды жұлқылаған.

Мен болсам, жанымды ұғар біреу таппай,

оңаша көз жасымды іркіп алам.

Күйбеңнен қажып, жүдеп кіл түнермей,

демалсаң жан мен жүрек бір түлердей.

Сен кетсең үй ішінде үлкен-кіші

жүргені кісі өлгендей күлкі көрмей.

Қалай жүр жүйкем құрып, тозбай тәнім,

бұйырмай өз тілегім, өз байтағым.

Отырам жиындарды көргім келмей,

алайда барам соған, сөз де айтамын.

Тырысып ат тақпауға тентек деген,

тізгіндеп жан дүбірін, мен шектелем.

Екі оттың ортасында жаным бықсып,

тек үнсіз іштей сосын жентектелем.

1983

***

Құпия ғой, құпия адам деген!

Таныс емес жайттар жоқ маған деп ем,

болғандай ем бәрін де көріп, біліп,

әлі күнге мен қалай аман келем?

Адамдардың болмысын білгендей ем,

сал тартпайды салқындық сіңбей денең.

Жастықтағы арынды тұрмыс жуып

оңдырады матадай күнгей жеген.

Бәрін көріп, білген соң бұ ғаламда

бұрынғыдай сүйремес ұран алға.

Бәрі өкініші жайлаудың ғұмырындай,

сынаған да өткінші, ұнаған да.

Самарқаусың: Күн сөнсе, “не”деместей;

ойыңдағың болмаса, ерегеспей,

жақсы көрмей, жек көрмей, күйіп-жанбай

жүре алмайтын баяғы сен еместей.

Сен еместей жан біткен адал дейтін

бірге жүріп, бір күліп, тамақ жейтін,

бәстесетін нан ұстап: “Адамда сәт

болмайды, - деп – жоғалтар адам кейпін”.

Енді күй жоқ лапылдар, сөніп бір күн.

Бірақ кенет өзіңді жолықтырдым:

келбетіңнен менде осы жақын күнде

бір өзгеріс боларын көріп тұрмын!

1983

***

Алып-ұшқан сезімдер

быт-шыт болып қалды сеңге соғылып.

өзің емде, өзің кел –

сүлдерімді сүйрелеп жүр сол үміт.

Жүрек-темір жылымай,

бұрыңғыдай жүгіре алмайды асығып.

Күл-талқаны шыққан бейне шыныдай

сезім кетті шашылып.

Кесел келді қайдағы –

сұқ өттіме, тіл-көз бе әлде күңкіл ме?

Ең жаманы – быт-шыт болған айнаны

қайта құрау мүмкін бе?..

1983

***

Жағынумен мұратқа жетсін деме,

тұңғиыққа одан да кетсін кеме.

Тіл табам деп анауы - мынауымен,

бейімделе алмаймын ешкімге де!

Жақтырмасқа жайым жоқ пейіл берер,

ұғып алар бар жайды кейіндегі ел.

Біреулерге қажетім болып жатса,

әлеміме өздері-ақ бейімделер.

Тіл тапқанға әр орта – тұнық мекен,

үйрене алмай мен жүрем сынып шекем.

Мен асылы күнімнен бұрын, сірә,

бейімделе алмаудан құрып кетем.

өмірге икемделуді бастар едім,

соған бірақ жоқ тіпті жастан ебім.

Бастырмайтын жайымды жақсартуға

дұшпаным жоқ өзімнен басқа менің.

Күн кешкендей жүремін тас қамалда,

қызығамын (білмеймін, жасқанам ба)

қай ортаға бармасын – су жұқпайтын

майлы қасық секілді басқаларға.

Қайтсем енді, япыр-ау, жай табамын?

Келте тондай ақылым, байқағаным.

өзгелердей сәнді өмір кешу үшін

әлде бастауым керек пе қайта бәрін?!

1983

***

Неге осы мен елпілдеп қуанбаймын?

Ілінген бе мойныма тұмардай мұң?

Қайда барсам, сумаңдап шығады алдан

шұбарлана ысылдап жылан-қайғым.

Жоқ соншалық өкінер, жылар ісім,

мені де өмір басқадай сынады шын.

өзгелердей менің де бір басыма

жеткілікті секілді қуанышым.

Ортақ жұртқа, маған да ғасыр пысық,

елден бөлек шалған жоқ шашымды шық.

Жерім аман, ел тыныш, тауым да асқақ,

жалғыз маған жатқан жоқ жасын түсіп.

Жарқылдамай, жанарым толар мұңға,

тұтқын құстай тұрғам жоқ тор алдында.

Халқым қамсыз, жаны тоқ.

Тегі осы мен

қанағатсыз бір байғұс болармын ба?

Бар сияқты менде де сана, шыдам,

жығылғанды демеуге тағы асығам.

Жасайын-ақ десем де бір астамдық

қорқам ардың айбалта-жазасынан.

Лайық-ақ жандаймын күлімдеуге,

қуануға – түріммен, үніммен де.

Неге менің жүрегім тілінгендей

қараймын да күрсінем жұмыр жерге?

1983

***

Біреу артпағанменен аса міндет,

бұл ғұмырда жүйкемді қашадым бек,

жылап жүрген үлкенге, кішіге де

жаным ашып, жақсылық жасағым кеп.

өз басымның жай-күйі, қамы, бабы

түзде жетім лақтай тарығады.

Керегесі көңілдің керілгенмен,

жұпынылау түндіксіз шаңырағы.

Жолым қиын өзгеден неге менің,

кімнен, қайдан іздеймін себеп, емін?

Керісінше, кесел боп шығар маған

жақсылығым, жан салып демегенім.

өмір сүру қаншалық ауыр әлі,

адамдардың бітпейді дауы-қары.

Жаманатқа мен қалам, шапағатым

тиген жандар өзіме жауығады.

Жан күмбезім солардан үгіледі,

қайғы сіңген бұл неткен ғұмыр еді.

Бірақ кердең қаққанмен ат мінгенде,

қиын кезде табады түбі мені.

Жақсылығым зая деп қайғырмадым:

сенем – түбі жеңеді айбынды әнім.

Қайғырарым – түске енген байлық сынды

жоғалыпты із-түссіз ай, жылдарым.

1983

***

Жылдан жылға сиреуде достарым да,

жаным жиі көмілер тоспа мұңға.

Жалғыз едім, барамын жартыланып,

бір өшеді бір жанып от жанымда.

Шыңдай болып көрінер шоқша құм да,

көлбеңдеген баяғы жоқ сағым да.

Жастық арын қалғандай беті қайтып,

дайын еді бұрында төс қағуға.

Жүйрік арман, тайпалған жорға мұрат

түсетіндей күні ертең қолға бір-ақ,

ақиқатты дәлелдеп өңеш керіп,

жанұшырар қалғанша орға құлап.

Жоқ бәрі де, тапжылтпай сана-қақпан,

теңіздейсің тартылып бара жатқан.

Уақытың ба, жасың ба – біле алмайсың

барған сайын өзіңді даралатқан.

Асып-тасар сәттерің, күндерің кем,

алыстайды жандар да бірге жүрген.

өткеніңді саралап, ойға сүңгіп,

жанға дауа іздейсің түндеріңнен.

Албырт арман суалып, ол да семер,

адам жанның азабын сонда шегер.

Тұңғиыққа балдыр-мұң батырады,

алаңдатар бір мақсат болмас егер.

1984

***

Тігілді жаным – ңұр тамбай

тосады тоттай мұң тұнып.

Қанаты сынған сұңқардай

жүрегім жатыр бұлқынып.

Оған да туды-ау бір дәурен,

қалар ма жайрап, апырмай,

алысқан жалғыз мың жаумен

ат үстіндегі батырдай.

Қырқа алмай, тінін сөге алмай

сезімнің тартқан торларын,

бір жәрдем содан болардай

санаға созып қолдарын…

Түнек пен жүрек – қос әлем,

ғұмыр жоқ қатар оларға.

(Нәзік ең, жүрек, осал ең,

пәктігің қорған болар да!)

Құлар да, бәлкім, кілт орға,

қайтпайды бірақ райдан.

Білерім: түбі бұл торда

қалмайды салмай бір ойран.

Сөнердей бейуақ жан шамы

жүрекке тор боп төнсе жер.

Еркіндік атты ханшаны

бір құшып өлер, өлсе егер!

1984

***

Қырсық, қыңырлығымды сөз етіңдер,

сөз етпеске қоймайды өжет үндер.

өжет үндер осқанда өзектерді,

адам емес, оған тек төзетін – Жер.

Жүгендеңдер құйынды, шілдерлеңдер,

шідер салмай, беталды жібермеңдер,

ол, әйтпесе, қоқысты көң қорада

шіріп жатқан күн көрмей жігерді емдер.

Қырсық мінез көрсетпес жемісті емген,

қыңырлықтар туады келіспеуден.

Келіспеудің түбірі – қайшылықтар

беті зермен өріліп тегістелген.

Сырғанаумен сарқылды әнім, күлкім,

дүмпулерден жұқарды жаным күн-түн.

Қайшылықты бұғаулап ұстағанмен,

талқандайды қоршауды кәміл бір күн!

1984

***

Жүргенім-ай

ештеңені, ешкімді сағына алмай

(сағынышсыз тірліктің мәні қандай?!).

Жүрегімде жараның табы бардай.

Қайда кеткен көңілдің бұлаң шағы

бір құласа құлайтын жаны қалмай?

Енді бүгін құба жон, құла түзде

иесіз қалған үйдеймін шамы жанбай.

өліп-өшкен әйелін, еркектерін

(сезе тұра сезімін, селт етпедім)

жақсы көргім келіп-ақ шын ниетпен

жанұшырып, жүректі жентектедім.

Кешпегендей сергелдең күйді бастан

(қалай сонау күндерден мен шеттедім?)

елемеймін сезімін, шен-шекпенін.

Тірлігімде

талай сөндім, қайтадан тағы атылдым,

тылсым-нәрін тамсадым қара түннің.

Күлге айналар сәтімде ұшқындатты

менің сансыз жанашыр аға, құрбым,

сол ниеттен қуат ап таң атырдым.

Күйіп-жанып күй кештім, тұрғандай-ақ

қақ үстінде қалтылдақ қара қылдың.

Сонда маған, сағыныш, ара тұрдың.

Енді неге мына мен салқын, сұрғылт

бір әлемге айналып баратырмын?

1984





АҚАН СЕРІ АҢЫЗДАРЫ

1.Шешім

Құлагердің қазасынан кейін бұрын Ақан серіге жанашыр ағайын боп жүрген бір топ адам істің ақ, қарасын ашпақ боп Ерейменге – Батырақтарға жол тартады. Апта өтеді, ай өтеді. "Жанашырлар" үйді-үйіне тарап жатып алса керек. Ақан сері осыдан бастап ағайыннан да, достан да біржола күдер үзіпті деседі.

Ақиқаттан бәрің де бездіңдер ме,

бездіңдер ме бой беріп ез күндерге?

Қажеті жоқ сылтаудың, ақталудың –

көздеріңнен барлығын сездім мен де.

Осындайдан туады кек те, міне,

озбырлығын жайып сап беттеріне

әділдігін айтуға,

тым болмаса,

біреуіңде батылдық жетпеді ме?

Шындықты айтсаң, шаба ма сол тақсырлар,

жорта шыншыл сендер де, жорта ақсыңдар!

Ақиқатты айтпаудың өзі – қылмыс,

сол қылмысқа сендер де ортақсыңдар!

Жалғандықтың айнасы – жалтақ жанар,

жалтақ жерде жол таппай ар қарманар.

Құртты ортаға инедей сәуле түссе,

ыбырсыған тірлігі талқандалар.

Мен ешкімнің биігін құлатпадым,

қарайсыңдар күмілжіп бірақ бәрің.

Тымырсыған тірліктер тыпырлайды,

сіңіре алмай әнімнің шуақтарын.

Бағы мүлгіп тұрғанға шаң борамай,

жүрдім жерді жұмақ деп таңдары арай.

Ұқтым енді шындық қат жерде

өмір

сәуле түспес, жел қақпас мал қорадай.

Ағаш ексең, қимылда тамыр қатпай.

Иіс кетпес желдетпей, жауындатпай.

Бықсық тірліктерді де құртар ма еді

жердің шірік қабатын қалыңдатпай!

Сенгендерім, самалым сендер едің,

зәр боп шықты жаныма ем дегенім.

Қанды жерден шошыған аққудайын

шыбын жаным шырқырап сенделемін.

Сұлулық деп шарқ ұрып қарашығым,

пәктік аңсап зарықты жан-асылым.

Енді іздеймін даладан, су мен желден

жанталасқан жанымның жарасымын.

1. Жан қуанышын іздеу

"Айрылдым тағдыр айдап бұлбұл құстан…"

Ақан сері.

Қайда менің кішкентай бұла құсым,

бұла құсым – балапан қуанышым?

Жазатайым жазым боп қала ма деп,

көзден ұшса қылпылдап тұрады ішім.

Шарлағанда шырылдап мұнар ішін,

сұр мергендер сұқтанса, құлары шын.

Оралғанда кеудеме қуанышым,

жақын тартқан секілді мың алысым,

тоқтатқандай болушы ем жыл ағысын.

Баяғы бір шаттықтар жоқ мендегі –

қайда кеттің көрінбей көптен бері?

Көк мұнарлы көңілім сені іздейді,

жыл құсындай сиредің көктемдегі.

Екеумізді айырған тағдыр ма екен,

жауратты ма сені әлде жаңбыр-мекен?

Пәктігіңнің жазасын тартып әлде,

қанаттарың қайырылып қалдың ба екен?

Сенсіз менің көзім жас, мұңым қалың,

өзіңді іздеп сенделдім, шырылдадым.

Жылы ұяңа түбі бір ораларсың,

шықпай жүрсе кеудеңнен шыбын жаның.

өзің жоқта мендегі ғұмыр да – ақпан,

қурап, ұшып кеткендей гүлім бақтан.

Бұл қандай күш – ұмтылған екеумізді

екі торға қамалап шырылдатқан?

3. Жылқышы жігіт хикаясы

Табиғаттан ғана сая іздеген Ақан серіні, оның қолында билігі жоқтығын білсе де, қорлық-зорлық көрген халық өкілдері іздеп, жүздессе, мұңдарын шағып, арыз айтады екен. Елтай атты ауқатты адамның Сардарбек деген тентексал інісі қолы жеткен жерден жылқы ұрлап, Қоянды жәрмеңкесіне сатып әдеттенсе керек. Жылқы иелері шағымданып, ұлыстық правитель Сардарбекті ұстамақ болса, Елтай өзінің жылқышысы Балғынды ұстап беріпті. Мұны естіген Ақан қатты күйінсе керек.

Аққу ғана аққуға серік болар,

сенімімен, сезіммен көрікті олар.

Жарасымға жалғандық қол сұққанда,

жараланған сезімдер семіп, солар.

Жер нәрімен – мейірім, ақыл, қайғы,

адамзат та көрікті,батыл, сайлы.

Жалаңаяқ жер басса, табаны енді

топырақтың қызуын жатырқайды.

Пенделіктің шырмалса арқанымен,

адам мәңгі қоштасар жалқы әнімен:

аққу-ғұмыр мазмұны билік болып,

онсыз өмір айырылар бар сәнінен.

Алыс-беріс, көбейіп есептері,

шешер ердің тағдырын өсек селі;

қадірі артып әншіден айқайшының,

ауыз салды тұлпарға есектері.

өмір кейде өзендей арнасы улы,

таба алмайсың нәр болар жанға суды.

Бір-бірінің қимылын аңдып, әлі

адалдық пен зұлымдық арбасулы.

Бір-бірінен қызғанып Айдың нұрын,

құрбан етер халқының айбынды үнін,

орман-жаудың ұртына өзі түскен

орталарда күн кештім – қайғымды ұғың.

Арман-шырақ осылай жанып-сөнер,

үміт шыбық нәр татпай талып, семер.

Озбыры да, зұлым да жаза тартпас –

Тақсыретті түбінде халық шегер.

4.Наркүміс қыздың әңгімесі

Зеренді маңындағы бір тойда Ақан серіні көрген Наркүміс атты қыз бала 5-6 ай өткесін ағаларына қолқа салып ақынды шақыртады. 16-17 жастағы Наркүміс Ақан сері келгенде көкірек ауруынан төсек тартып жатып қалған екен.

Күнім таяу ақырғы.

Сізді адам деп заты үлгі

айтып кеткім келді барлық сырымды,

анама да айта алмайтын мұңымды,

мәнсіз өткен ғұмырды.

Алдыңыз ба менің ащы хатымды?

Адамсыз ғой сезімі пәк, ақылды –

көкірегімнің запыранын тек Сізге

құйғанымды кешірсеңіз мақұл-ды.

Мен өйткені кездестіре алмағам

Сізден асқан жүрегіме жақынды.

Сізді көріп құлағам:

бар екен деп мені ұғатын бір адам.

Көзіңізді мұң тұнған,

өзіңізді сыр тұнған,

жаныңызды тор астында бұлқынған

елестетіп елжірегем, жылағам.

Жүруші едім қирағандай бұғанам –

содан бері аяғымнан тұра алам.

Сіз бар-ау деп –

запы болған жанымды

баурап алды тіршілікке құмар ән!

өзіңізбен кезсем деп ем жағаны,

ажал сұмның ашылғандай араны

қан ауруы қылғындырып барады…

Мен рақат көрмедім.

Көзім жасы көл менің,

мөлдірлікті бір көре алмай шөлдедім.

Сіздер өскен, мен сүйетін даланы

залал қаптап барады –

қасаңдықтың, топастықтың залалы.

Айқайымды естімейді адамы.

Көрдіңіз бе – күлемін:

менің әлі жасыған жоқ жігерім,

мен өзімнің ақтығымды білемін –

мансапқордың зары ма,

зұлымдықтың, көлгірліктің шаңы ма

жуытқам жоқ тәніме не жаныма –

содан мүмкін ақтар түсті қаныма?...

Сізге жалғыз тілегім:

түйгенімді түртіп, жазып жүр едім –

соны оқыңыз…

сырлас едім үкімен,

сіздің іздеп келгеніңіз… күтіп ем…

Күркілдеген өмірге енді түкірем.

Сізді күтіп жатыр еді жүрегім…

Сізден… іздеп… бір… емін…

5. Түйін

Көл жағалап, орман кезген Ақан серінің бұл тірлігіне арланған ағайындары оған кісі жіберіп, ел қатарлы түтін түтетуіне, үй болуына ақыл береді.

Бұл заманның ауруы – бала, шалы

бақ құсы деп билікке таласады:

қия шабыс, айыру мүмкін емес

терең, тайыз, биік пен аласаны.

Ағаға да қарамай, ініге де,

сыйластықтың құрыды құны неге?

"Ханталапай" ойнаған балалардай,

мұнша талас-тартыстың сыры неде?

Қарамайды –

құлай ма, сүріне ме,

көзі шығып, белдері бүгіле ме.

Биліксізді қоңыздай көретұғын

орталардан сескеніп түңіле ме?

Қайда барсаң, біреу-ақ адам мәні:

жұлқысуға, жығуға алаң бәрі;

Саумалкөлдің қыз көрік көгілдірін

ителгісі, ит-құсы талар да әлі.

Осы жайды ұға алмай миым жедім,

кімге жетер бірақ та күйінгенім?

Қайда барсаң, ентігіп, жүген алып,

сайлап жүрген бір адам үйірлерін.

Үйірлерге сіңуім қиын менің,

көл тартылып тарылар қиыр жерім.

Қашан, қалай япыр-ай, шешер екем

шиеленген жанымның түйіндерін?

1."Абылай алаңындағы" ой

Ақан серінің ең сүйікті орындарының бірі Көкшенің баурайындағы "Абылай алаңы" болыпты. Жылына екі-үш келіп, біраз тыныстап, жанына рухани нәр алғандай қуаттанады екен.

Тағы да мұң шағамын, жырым, саған,

мұңдасын мүжи берер түңілсе адам.

Жаныма, жабырқасам, дем беруден

сен ғана жалықпайсың, құлыншақ-ән!

Мұңымды сен ұқпасаң, ақ шағалам,

түсінбес, түсіне алмас басқа надан.

"Бұл неге жылайды, - деп жазғырар да,

Жер аман, Күн қадаған аспан аман".

Көргенім көз ашқалы – құлама жар,

бұл тағдыр мыңнан бірге мұра болар.

Жыбырлап Жер басатын амандықтың

маған аз екендігін ұға ма олар?!

Әніммен жанға дауа, дауыл екпін

шуақты жыр аспанын жауын еттім.

Ұғар ма нұр құшқандар

келетінін

баласын бар қазақтың бауыр еткім.

Елімде шың тұрғанда ерен үнді,

көрмедім ауылдағы төбені үлгі.

Кім ұғар қара жердің бетіндегі

адамның бәрін достай көрерімді.

Ұқпасын, ұға алмасын бүгінгілер,

көп болса жанымды үгер, түрімді үгер.

Жеткізер жүректерге мұңымды жел,

кетпесе төңкеріліп ғұмырлы Жер!

1984





ТҮҢІЛУ

Бездім мына қаланың тірлігінен,

қырық қабат үйінен, түрлі үнінен:

есалаңдай еліріп соқтығысқан

машинасы, адамы – жынды кілең.

Жұмыс барсаң, жиналыс, жалған ұран,

(бір жеңілдік адамға бар ма бұдан?).

Құжынаған кезектер деміктірер

бірін-бірі итеріп жан-жағынан.

Бездім Айды жасырған аспанынан,

табанымды талдырған тастарынан:

алыс-беріс - өмірдің басты мәні,

адамдарда дүние, ақша – жыр, ән.

Көкірегінен шер-түтін будақтаған,

өртенуден, Күн жеуден тулақ – далам.

Мен өзім де жанашыр қасиеттен

тамыры кепкен теректей қурап барам.

Айла білмес кеңдікте мен түлегем,

жаным таза, жасымнан дертім - өлең.

Жалғыз арман – жатаған үйім болса,

төбесін күн, табанын жер тіреген.

Жалаңаяқ жер басып, тұлпар мініп,

атты ұмытқан тақымды бір талдырып,

орман кезіп, құс тыңдап, үйге оралсам,

кетер еді жанымнан қылқан күдік.

Қажып біттім қаланың тұрмысынан,

рақатсыз тірлігі – кіл қысыр ән.

Тегі жермен жарасым тапсам ғана

жанарымнан, жанымнан мұңды ұшырам.

1984





ҚЫРАН ТУРАЛЫ ЖЫР

Сейдахмет Бердіқұловқа

Тыңда, Қастек, Қасқелең, тыңда, далам!

Тыңда, жақпар жоталар шың қамаған!

өзің қосқан бәйгеге бір жүйрігің

келді ортаңа сүрінбей сыннан аман!

Бәйге деген – от кешу, сынар жорық,

жанаярлар жүрмейді бұған көніп.

Баяғыда түлеген бір балапан

ұясына оралды қыран болып!

Қырандарға мәңгі жат күңкіл, егес,

бірақ аспан деген де кіл Күн емес.

Сұңқарларды баптаған бұл ортаға

басқа болып оралу мүмкін емес!

Пәк даланың тауы мен жоны да ардай,

қаны жатқа батырлық оғы бардай.

Бұл қастерлі мекенді басу – күнә,

ең алдымен Азамат болып алмай!

Ұл өсірген жанының оты жалын,

аялаған үкілеп тотыларын,

елдігіме нәр берген қасиетіңнен

айналайын, киелі топырағым!

Күн секілді шашатын нұрын сатпай,

құт мекеннің теңеуін тұрым таппай.

Мен өзім де бір аунап алсам ба екен

желісіне оралған құлыншақтай…

Құшағыңды аш, туған ел, шалғын далам –

аға болды ұрпаққа балғын балаң!

Елудегі ұланын бір сүюге

келеді, әне, топ жарып Жамбыл данам!

Ей, халайық, тұрыңдар!

Тағзым, бабам!

1982





ӨНЕР ДЕРТІ

І

“Не жетпейді саған?” – деп,

“Неге көңілің алаң?” – деп,

таңданады басқалар.

“Атағың бар, ақша бар,

жаныңды ұғар жас та бар,

аялаған халқың бар,

азды-көпті даңқың бар…” –

дегендерін талайдың

естіп, қайғы жамаймын,

жаным ашып қараймын.

Елін сүймегендерден,

жерін сүймегендерден,

өзін туған халқының

жанын ұқпағандардан,

қанын ұқпағандардан

әндей терең мұңымды,

сүтін емген тілімді

сезіп білмегендерден

жаным жылап, сенделгем.

Көтергенмен мені өрге,

ойларыма ерем де,

жүре алмаймын желпіне,

жібермейді еркіме,

дауа жоқ бұл дертіме.

ІІ

Алтын сарай үйім бар,

жұрт қызығар күйім бар.

Бала деген – бір мұра,

шеттерінен сұңғыла,

талғамы Айдан жоғары,

өкіндірген жоқ әлі.

Кейбіреуге үй қайғы,

кейбіреуге сый қайғы,

соның бәрі бар менде,

кәрі мен жас сыйлайды,

абырой ма – ол кәміл

бір түйеге сыймайды.

Тақыршақты шөлдегі

көк тіреген өңмені,

рас, шынардаймын мен,

қарыным тоқ, қайғым кем,

алшаңдаудың орнына,

ұқсап бейбақ сорлыға

өз-өзімнен жүнжимін,

таңдайыма құм құйдым.

Ертеңдерді, жерді ойлап,

адамды ойлап, елді ойлап,

жер күрсінсе, көз ілмей,

жаны ауырған өзімдей,

күнмен бірге күлмесем,

мен осылай жүрмес ем,

өнер дертін білмес ем!

1984

***

Жүрек, сенсің Отаным, қоғамым да,

мейлің күлдір, күрсіндір, ора мұңға –

мен бәрібір өзіңнен бөлінбеймін,

сенсіз менің әнім жоқ, жоқ арым да.

Сенсіз жоқпын ғұмырға бұл түріммен,

сенен бөлек тыншыман, кірпік ілмен.

Менің барлық жек көру, сүюлерім

басталады өзіңнің лүпіліңнен.

Құйттай дейді біреулер. Мұңсыздар-ай.

Сенің махаббатыңсыз, құнсыз маңай.

Жақсы көрген жандарым, байтақ елім –

соның бәрін сыйғызып тұрсың қалай?!

Лүпіліңсіз ойым тар, соқыр жаным,

жауын, желден жиналған тотым қалың.

Торғай ұя-кеудемнен аттамай-ақ

күллі әлеммен тілдесіп отырғаның.

Жүрген кезде жеткізбей құлын-бақыт,

қам жемеппін сен жайлы ғұмырда түк.

Қадір білмес үшін де, жау үшін де

сені от, суға салыппын шырылдатып.

Көрдің сұсты теңіздің мұзын да іреп,

нәр іздедің сорлардың тұзын күреп.

Қайтіп сақтасам екен түтіндерден

сені, қызыл жердегі қызыл жүрек?

1984

***

Кетпейсің ұшып сен неге,

жүрегім – жалғыз құс-бағым?

Қамалап қойып кеудеме,

қанша жыл сені ұстадым.

Көңіліңді бекер сергітпе,

көкірегім менің мыс құбыр.

Керімсал дала-кеңдікке

кеудеңді керіп шықшы бір!

Сенемін сендік қуатқа,

басымнан өткен ғұмыр-ды ол:

жылағандарды жұбат та,

жабырқағанға жылу бол.

Жүректерінде арманды үн

(ғұмыр жоқ мәнсіз күлкіде),

ойлы да мұңды жандардың

кеуделеріне бір түне.

Ортақтас – бұған не жетсін –

қасіретті көңіл, ойына.

Ұмыта алмасын сені ешкім

сонан соң өмір бойына.

Шөлдегендерге нәр беріп,

дерттінің тапқын бір емін.

Қалса да мені шаң көміп,

жылуымды сен шаш, жүрегім!

1984

***

Сен мені түсінсеңші.

Түсінер деп жыр-маржан төгіледі

(төгілсе жыр сол ғана көңіл емі).

Қошқар мүйіз әжемнің теруіндей

сөз тізбегі кеудемде өріледі.

өзің жоқсың жанымда.

Теңіз-көңіл қалайша толқымасын

(есің шығып сүймесең, ол күнә, шын).

Мәңгі кетер өзіммен мұң-қайғымды

сен де түсінбеген боп, тор құрасың.

Елестетші: жалғыз жан… жым-жырт бөлме…

Шыдам таппай он кіріп, он шығасың.

Айыпты өзің. Осылай құлазытып,

сонсын қайта көңілді толтырасың.

Менің көңіл-көгімнің жайлауысың,

сұраса жұрт, тек саған жол сұрасын.

Басқа ештеңе білмеймін. Есалаңмын.

(Азабы ғой бұл маған жасағанның).

өзің айтшы, айтшы өзің, сыбырлашы –

өрт сезімді қалай мен бала алармын?

Жеткізсінші жырларым саған, жаным,

сен екенін тек жалғыз алаңдарым.

Мені еш нәрсе өмірде таң қылмайды:

даңқ, мансап, кей “мықты” адамдарың.

Білесің ғой, өзіңсіз мұңды жаным.

‡нім шықпай мен іштей шыңғырамын:

“Түсінсеңші сен мені бар қалпыммен,

сарқылмашы мәңгілік, мың бұлағым!”

Саған деген сезімім теңіз сынды:

еш адамға көрінбес төңірегі,

толқындарға батады, көміледі.

Сен осылай құртасың, қуантасың,

тек моншақтар жыр болып өріледі.

***

Көңілімнен кетіп көп арман,

көзімде тұнып мұңдарым,

сәулелер быт-шыт жоғалған

құштырып маған құндағын.

Қызғалдақ гүлдер дөң басқан

қызығы тоқтап қалғандай.

Түссе де кенет Жерге Аспан

қарайтындаймын таңданбай.

Сезім – тұл. Күш жоқ кернеген,

өртенуге де аз шамам.

Ғашық боп жүргендерге мен

немкетті жүзбен көз салам.

Кездестің, менде жан қалғып

жүргенде, бұлттан Күн шықпай,

бей-жайлығымды талқан ғып,

шыр айналдырдың ұршықтай.

өртеді-ау мені тәтті ернің,

жолықтың, жаным, кеш неғып…

Күрсіндім осы сәттердің

өткіншілігін еске алып.

1984

***

Қаласам, жасаймын да жайдан құрық,

дүниені тас-талқан майдан қылып,

өршеленіп бұрқанған өзендердей

ағынымен жататын сайларға ұрып

(білмейсің ғой – жанымның түкпірінде

атылғалы жатқанын қайнар бұғып),

құлай сүйіп көрмеген жүрегіңді

алқындырып, көңіліңе қайғы алдырып,

келтірместен мұршаңды ойлантуға,

отыруға пайымдап, жайларды ұғып,

құздан құлап көрмеген өр басыңды

көкке сүйреп, сонан соң Айдан жығып,

шеңберлермен шектеліп жалтаңдаған

жасқаншақтық - барлығын қайран қылып –

алам сенің басыңды айналдырып!

Керек емес мекерлік, айла маған:

сүйем сені, сескенбей айналадан.

Менсіз сезбей, ұға алмай қаласың сен –

қайда жүрсің, тұрғаның қандай алаң.

Біреулер бар сескеніп аяқ басса,

біреу көріп тұрма деп тайғанаған.

Біреу үшін рахат, жұмақ өмір –

біреу үшін қантөгіс майдан алаң:

мазаланып көрмеген жандар ғана

жасқаншақтап жүреді айдаладан.

Жалтақтамай солардың барлығына,

тірлігіңді бір өзім жайлап алам.

Ақ сезімді алдыңа селдетемін –

тек сен шыдар ма екенсің… қайдам… оған.

1984

Бұл адамдар шыдап жүр қалай маған?

Сырбаздықты әдетте қалайды адам.

Шындықты айтар шыдамсыз болмысымнан

зардап шегіп жүргендей бар айналам.

өткінішінің бәріне қарсы жаным,

сезе қалсам, сарқылып бар шыдамым,

адамсыған ақылгөй орталардың

есіктерін сыртынан тарс ұрамын.

Содан мүмкін болмай жүр жолым менің;

содан мүмкін жарқылдап көрінбедім.

Жалғандықпен жарасым таппағанда,

жатады ылғи бұлт құшып көгімде Күн.

Жалтақтармен әйтеуір көп егесім,

көп егестің білемін жебемесін.

Төзіп бағам,

бәрі бір шыншылдығым

талқандайды шыдамның керегесін.

өмірге аяқ басқалы мұны білгем,

епсектілер жемімді бұрын ілген.

Ақыл енбей сонда да,

арпалысып

келем әлі сойылға жығылумен.

Шындық іздеп шыққанмен айбарланып,

ақымақтай көрінер жайды аңдадық…

Маған төзген жандардың шыдамына

отырамын кейде өзім қайран қалып.

1984

***

Кемімей күншілдерден мысқал жаным,

шарықтап шырқау көкке ұшқанда әнім –

жай түсіп, күңкіл кеуде қайнап қаны,

жылымшы тірліктерің жайрап тағы,

түнекке айналады-ау түс, таңдарың!

Кешсем де талай тылсым күй өткелін,

құлатпай, қолтығымнан сүйепті елім.

Бұған да сендер мені айыпты ғып,

қалай да қабырғамды қайыстырып,

мені бір сүріндіру – ниеттерің.

өлеңім – бар болмысым осы менің,

жалғыз-ақ күш-қазығым, досым – елім.

Мың алғыс - өздеріңді ұмыттырмай,

жүрсіңдер торларыңды құрып, тынбай –

мен болсам, одан сайын көсілемін!

Әнімнің айбынынан жаны жасып,

көңілін күншілдіктің шаңы басып,

деп: "Неге тұрады ылғи талабы өрлеп?"

Ызадан тағы талып қалады-ау деп,

сендерге отыр менің жаным ашып.

1978

***

Сен келмегенде

жанталасам сезімнің тасқыны ұрып

жанарға жас тығылып,

қоятұғын өзімді жер таба алмай,

жалғыздықтан жиналған шер таралмай,

отырамын ішімде қасқыр ұлып.

Арпалысам өзіммен

бәрін тұл ғып кететін жақ таба алмай,

думанды баққа бармай –

тарылғандай дүние аласұрам,

сосын, сосын таусылып шама, шыдам,

жер боламын біреулер таптағандай.

Саған аян бұл күйім,

бұрқанысым,

өзендердей өзгертер күрт ағысын.

Саған қарай қол созам, арман-әнім,

талықсимын, қайтадан жанданамын

тағы бір шырқау үшін.

1977

***

Менің тұнық сезімім

өзіңді сағынғанда,

соққандай ағын жарға

қара жердің бетінде сенделтеді,

сонда мені дару жоқ емдер тегі.

Желімделген жаныма

құтылсам бұл аңсаудан,

адамдай қыран сауған,

атан сойып бір тойды жасар едім!

Бірақ жүрек табады қашан емін?

өзіңе ғашықтығым

ешкімге ұқсамайды.

Қариды мұз самайды.

О жасаған! Сүйе алар жүрек беріп,

неге маған сүюді мұң еткенің,

дәл осындай қасірет тілеп пе едім?

1979

***

Тынбайды жүрек алқынып

келгендей маған жалқы жұт.

Қай жаққа барып жай табам,

назымды кімге айта алам?

Шағала көңіл шарқ ұрып,

іздейді сені қайтадан.

Найзағай-ашу ноқталап

булығып жаттым мен бес күн,

қажеті жоқтай енді ешкім,

жанары – тылсым, от қабақ

жасынмен жалғыз белдестім.

Айналып түссін аспаным –

көрмеймін енді деп сені,

көзімді аштырмай кек селі,

тулайды тәнде жас қаным,

жалынды жалғыз кешкелі.

Көміліп жаттым жас, мұңға,

сезбеймін – түс пе, кеш пе еді,

самал боп үміт еспеді,

қайықтай жойқын тасқында

быт-шыт боп қалған ескегі.

1979





БӨРІБЕКТІҢ ЕКІ ӨСИЕТІ

І

Ақыл айту дегенді жек көремін,

осы заңнан о бастан шеттеп едім.

Жасыңдағы тентектік, қателігің –

кештім бәрін, зекіріп тек демедім.

Жеттің енді, балашым, жігіттікке,

әкелмейді еркелік қылық түк те.

Тыңда – айтайын өмірден түйгенімді:

жақыннан да, жаттан да үміт күтпе!

Түк болмайды талантың, жалғыз санаң,

онда таяқ ойнатар әр күшті адам,

(өмір бойы мен көрген қорлықтарды

қайталасаң енді сен – қарғыс маған).

Құлағанға қол беріп, жанұшырма,

пайдасызды аттап өт әрі ысыр да.

Қайғысына біреудің ортақтаспа,

өмір мәні – байлық пен табысыңда.

Әділдіксіз шыңғырсын не бір пенде,

көрмеген бол. Ешкімге тегін сенбе!

Түйсігі жоқ мал болсын, пасық болсын –

жақ әйтеуір қайтсең де шені үлкенге.

Құрт алдымен – жаймай-ақ жұртқа сырды –

билігі жоқ, ойы артық тұстасыңды.

Дәл осылай дархан күй, дәурен кешсең,

жан болмайды өзіңді тұтпас үлгі.

ІІ

Біреулер жүр жанарын жасқа көміп,

белбеуі жоқ белінде, баста бөрік.

Көретіні – көлеңке бұл жалғаннан,

көрмейді олар Айды да ақша көрік.

Ой деп, ел деп біреулер сандалады,

жатқандай-ақ жау шауып сары даланы.

Жамандардың әдеті – ұрмай-соқпай

іштей тынып жүретін сарнап әрі.

Түк келмейді және де қолдарынан,

ебін тапсаң, өмір де жорға құнан:

өтпеймін бе тайпалтып өткел тауып,

омақаса қарғымай ор-жарынан?!

Байғұстардың қабағы бір ашылмай,

солар ғана жердегі шын асылдай.

Тек өздері айыпты – олар жүрсе

рақаттың көлінде құлаш ұрмай.

Шерткен болып ел қамын, халық қамын,

жүрген жері – қасірет, зарыққан үн.

Ой түбіне жетем деп үңілгенше,

жүрмей ме екен тып-тыныш тауып нанын?

Не жетпейді жүрердей шерден жасып,

күн кешпей ме жалғанды белден басып?!

Бір-ақ келер ғұмырда бермесін де

тартып алып жүрмей ме шеңгелді ашып?!

Жар қадірін білмейді ер, қатыны өлмей,

жалған көшін бұрмайды сәті келмей.

Жарылқамай өзін де, өзгені де

байғұстар-ай өтеді-ау ақыл енбей!

1979





ҚАЗАҚ ДАЛАСЫ

Қазақстан даласы,

талай дастан арналып саған әлі ,

талай жұлдыз-жанарлар қадалады.

Сенің құтты кеудеңнен кеңістікке

нан иісі таралады.

Құлан үйір салатын әр алаңы -

нан алабы бұл күнде, ән алабы.

Жусан иісін еңбектің тері шайып,

қаны, жаны даланың жаңарады,

жердің көне келбетін өрнектейді

темір тұлпарларымның тағалары.

Қорамсақтай жеріме

қол салып тыңгерлерім,

тамырымен өзгерген түрге енді елім:

аспандағы жұлдыздар жерге түсіп,

нұр шашты іргемде Күн;

жаз жайлауым айналып нан-теңізге,

дән тауымен қабысты қыр, белдерім.

Нанды алаңда еңбектің гимнімен

әнмән сіңген қаныма мұңды емдедім.

Доспын деген жандарға жанды тосып,

аялаймын даламның Күн мен желін,

күншуақты көңілімнен жыр демдедім,

Казақстан даласы

нұр таңдарын

шапағаттай шашады,

жұрт арманын

ұстағандай талтүсте.

Шырқалды әнім.

Байқоңырдан зулаған корабльге

ілесе алмай қалады сұңқарларың!

Далаға кеп Абайлар, Махамбеттер,

бүгін кездестіргендей іңкәрларын.

Сұлу Баян, Қыз Жібек

Кәмшат болып

жүгендейді бұл күнде тың тарланын.

Қынапқа сап кылышын Қарасайлар,

жібергендей түздерге тұлпарларын.

Отырғандай қазақтың бар жайсаңы

мақтан етіп артында ұл қалғанын,

ел қалғанын, ән менен жыр калғанын!

Қазақстан даласы,

тақырлары –

бақ-дәулетке оранып жатыр бәрі,

түлегенін даланың көрсем бір деп,

ертегінің ғарышы жақындады.

Тұлпар мінген даланың ұландары

жеткізбейтін жылдарды тақымдады.

Тасқын атқан теңіздей топан жырмен

гүлдестеге бөленді ақындары.

Адам болса көңілі ақ, батыл жаны,

жатсынбады жақын ғып жатын-дағы,

оның бәрі - бұл күнде тың даланың

тағдырласы, жұлдызды Батырлары!

Казақстан даласы,

Мен де сенің, ойласаң, бір түлегің,

қыңыр біткен еменнің бүртігі едім,

сенің мынау сәулетті шақтарыңда

жұпынылау жүруім - күлкі менің.

Жолбарысты пір өткен тұқымнан ем, -

неге,ендеше, мен бүгін іркілемін?!

Найзағайлар тілгілеп түн түренін,

дүркіре, бұлт!

Жау, жаңбыр!

Күркіре, Күн!

1983





КЕЙДЕ

Жұрттың бәрі жексұрын —

ер жігіті, таң қызы.

Жақтырмаймын ешбірін –

мені ұқпайды жалғызы.

Елең етіп әр үнге,

қимылымнан сыр аңдып.

Сезім емес, бәрінде

жай бір көрсеқызарлық.

Ортақ емес мұң, жаным —

жасы да алшақ, жат халық.

Отырған боп сырларын

маған ғана ақтарып.

Күдіктенем, бал ашам, —

неге маған келеді?

Бір пайдаға жарасам,

сол оларға керегі.

Көрер көзге - бәрі әсем,

балғын жасты сынар кім.

Тумай жатып, қара сен,

пайдашылын бұлардың!

Сөз-бөкпенмен алдадым

мен де бәрін, саспадым.

өзім, үйім — бар қамым,

керегі жоқ басқаның!

1989





ЖАЙЛАУДАҒЫ ТОЙ

Жасарып, жасыл шұға жамылса қыр,

жырақта бұлдырайды сағым шағыл.

Шалғында ақбоз үйлер - айналасы

машина, атты, жаяу - абыр-сабыр.

Кеңдікке татулық пен сый жарасқан,

дәл бүгін кірмейтіндей миға басқа ән.

Жайлауда - думан. Халық қарар емес

түссе де қазір жерге қирап аспан.

Жылынып шаттығына өрен елдің,

қызыға күлімдейді төбеден күн.

Жыр оқып кьіз-жігіттер желпінуде

келгендей бір тойына Төлегеннің.

Қарттар да қутыңдайды жігер өрлеп,

буымен думан сәттің жүрек емдеп.

Асыққан қыз қууға балаң жігіт -

өзі де, жарауы да тұр елеңдеп.

Көк жалау желбірейді бақ туындай,

шыдар ма көңіл мұндай сәтті қумай!

Қос етек көйлек киген келіншектер

көз байлар кең даланың аққуындай.

Жұрт жайсаң, тұр бәрін де үғып түге: бәйгеден, мейлі, біреу үмітті ме, кейбіреу билікті боп, біреу кенет даналар тізіміне ілікті ме...

Көздер жоқ сырын бүккен сынай қарап,

жігіт - мәрт,

әйел біткен - кіл ай қабақ!

Қызуы топырактың жан жылытып,

жүзіңді мейірім-нұр тұр аймалап!

1983





"НАЗҚОҢЫР"

Мүлгиді Ганг өзені, жағасы гүл,

қармақпен бір үндінің баласы жүр.

Ұйқыдан енді оянып жатыр Дели,

ежелгі үнді елінің қаласы бұл.

Көшелер маужырайды шаң үйірмей,

тымырсық, қарайды асқақ тал иілмей.

Шығыс бет сары жібек оранып тұр,

үнділік келіншектің сариіндей.

Жырақта - Гимлайдың бұлт мұнары

қашанда оған жету - жұрт құмары.

Алдағы ыссылықтан хабар беріп,

гүлдердің жанарында шық тұнады.

Қонақ үй отыз қабат - самала жай,

төменде түйіршіктей қала, маңай.

Делидің ортасынан тік көтеріп,

аспанды тіреп койған бағанадай.

Жайлап ап єнші құстар таңғы бақты,

сұңқылдап көмекейден ән құлатты.

Түнімен қалжыраған қонақ үйді

таң ата ұйқы басып маужыратты.

Кенеттен ағылған бір қара халық

шулады қонақ үйді қамап алып:

"Роза!" "Роза!" деп қайталаған

жалғыз сөз бара жатты ауа жарып.

Көрген бе Розада ән шектеліп,

алдында ел тұрғанда самсап келіп!

Сол сәтте ұйқыда еді, шаршағаннан

Делиде үш күн бойы концерт беріп.

Төсектен тұрды Роза Бағланова,

қарады түк түсінбей жан-жағына.

Портье, тілмаштары жүгірісіп,

қысылды жұрттың әлек сасғанына.

–Тұр, - деді тілмаш, - бұлар мұңын шағып:

"Ғажайып әнші дейді, ұға алса жұрт.

Концертке ақшамыз жоқ,

бізге осында

берсе екен тым болмаса бір ән салып!"

Қазақтың бұлбұл қызы күлімдеді,

тілмаш та нұрды көрді түріндегі.

Қол соғу, шапалақтан

Дели үсті

бәйгелі алаңдардай дүбірледі.

Балконға шықты Роза жайнап алға,

калың ел төмендегі айна алаңда.

Қонақ үй иран баққа айналғандай,

бұлбұл қызы сайрағанда!

"Ай қабақ, алтын кірпік, қызыл ерін…"

Табардай содан адам құзыр емін.

Кернеді ‡нді аспанын қазақ әні ,

әркімнің ұялатып жүзіне Күн.

Тыңдады тына қалып ел, қаласы,

сол әнмен шайылардай шер, наласы.

Делидің маңайына көшіп келіп

жатқандай қазақтардың иен даласы.

Жүйрік ән қорғанды да бұза жарар,

бұл үннен желден өзге кім оза алар?!

Әрқайсы әннен алтын мүсін құйған

жасаңдар, біздің бұлбұл Розалар!

1985





ІШІ ТАРДЫҢ ІШКІ ДАУСЫ

Мен данамын, уа, халқым, данышпанмын!

Ұқсаң ет-ті – түлкі кім, арыстан кім?

Ортаңда ылғи жарқылдап мен жүргенде,

бекер, бекер іздейсің алыстан күн.

Мендей дара тұлғаны туғызып ап,

қадір тұтпайтыныңа намыстандым.

Мылжыңдарға жүр кетіп бүгінде есем,

мен, әйтпесе, мұншалық жүгірмес ем.

Баяғыда-ақ шырқар ем

сен әлемге

тек осыған табынып, жүгін десең.

Сен түйсіксіз кереңсің,

амал құрып,

лай суда тобырдың күнін кешем.

Бағаласа, бұл жұрттан түңілмес ем,

түңілмес ем тек мені шын ұл десең.

Жапырылып даланың кәрі-жасы,

құлау керек алдыма, жығыл десем.

Тұмау тиіп түшкірсем, тыраң асып,

қуануға тиісті күлімдесем.

Мақтауға сен жоқсың-ау, дойыр дала-ай,

өзің жайлы жақсарсын ойым қалай.

Көк миларды қолпаштап көсем қылып,

мен секілді жақсыңды сойылдамай.

Мойындатам! Қашанда жат таныған

ұлыларды, өз елі мойындамай!

1982

* * *

Тұла бойы, жүйкесі – бәрі білім,

сұлу сөзбен өрнектеп әр ұғымын,

білмесі жоқ сол жанды тындағанда

ұмытасың дүниенің кәрілігін.

Қалай ғана сыйғызған бір басына

адамзаттың қол жеткен бар ілімін?!

Ол сөйлесе, ұмыт боп алдағы асың,

жын ұрғандай әп-сәтте арбаласың.

Көмейінен сөз-жебе атылғанда

шығармастай алдына жан баласын.

Бір дананың бір сөзін жаттамаған

байғұс екем өзім деп зар қағасың.

Жалғандыққа жерде адам құныққалы,

табиғат та талғамды құлыптады.

Лай суда күн кешсе, ойлайды адам

осындай деп кәусар да құдықтағы.

Құла түзде бұлақ боп көз арбайды

жұртта қалған шөлмектің сынықтары.

Қала көркем бұл күнде, дала ғажап,

тұрмысынан тарыққан адам аз-ақ.

Боз борықтай үлбіреп бара жатыр

күн қақтаған баяғы қара қазақ.

Тек… бойына топырақ нәрі сіңбей,

жәшікте өскен гүлдерге ауа да жат.

1981

***

Теңіз аласапыран

тұра қашып, көктегі жасқанды бұлт,

күркірейді жағада тас жаңғырып.

Дауыл құшқан толқындар өршелене

шапшиды аспанды ұрып.

Толқындарда толас жоқ

байсалдылық бұрынғы былай қалып,

(әлдекімді, әлде өзін сынайды анық)

арыстандай тордағы аласұрып,

құлайды шыр айналып.

Шыдатпайды теңіздің бұл сынағы,

құлағыңды шулатып тылсым әні.

Қалтылдаған жел қайық жел өтінде

толқынға тұншығады.

Тыныштықпен күн кешпей жай жылымда,

белді буып ағысқа, қайғы-мұңға

ақ желкен боп барамын тағдырымның

дауылды айдынында!

1984





СҰРАҚ

Жарқыраған ғұмыр-Күн,

білгім келіп сырын мың

өзгеге де үңілдім,

өзіме де үңілдім,

үңілдім де түңілдім –

құпиясын тірліктің

түсіне алмай мүң жүттым.

Жер-жаћанға қарадым,

қарап қайран қаламын:

сонау көктің жанарын,

Жердің нүрлы жамалын,

Жәндігі мен адамын

қалай, қай күш жасаған —

сырын, қайтсем, аша алам?..

1996





АНА

Жалғанда жандар жоқ-ау жыламаған,

Сүймеген, қуанбаған, құламаған.

Ғұмырда жек көру мен жақсы көру —

осындай қос сезімнен тұрады адам,

бұл заңға бағынбайды бір-ақ адам:

жар емес, әке де емес, балаң да емес,

мәңгілік құл болуға шыдар анаң.

Тек қана жақсы көріп, сезімінің

қарымын сенен ешбір сұрамаған.

Бала үшін құрбан болып сән талайғы,

тұл етер тұрмысты да хан сарайлы.

Бала деп бір жүгірсе, онан туған

немере күмістейді сан самайды.

“Көңілі жүдейді” деп, балаға айтпай,

келіннің қаңқу сөзін-де арқалайды.

Шыдайды бала жанға салса қайғы.

өлгенше ана ғана перзентіне

қызмет етуден бір шаршамайды.

Бала деп құлар сайға, жыраға да

(білмедім, мұны бала ұға ала ма...),

кешіріп қылмысын да сәбиінің

бала үшін батуға әзір күнәға ана.

Аршып ап оттан, судан төзіп, тілеп

басқа адам өмірбақи жүре ала ма?

Кереғар тірлігіңде, ей, адамзат,

не қызық көрсетесің бұл Анаға?

1992





АНКАРА

Ақ арғымақ от шашады жанары,

таңдандырып тау мен теңіз, даланы!

Арғымақтың жел ойнаған жалында

айдай ару хор қызындай жамалы

көкке самғап барады!

Аққудайын қанат қағып арғымақ,

ару қыздың жүзі алмадай албырап

шырқағанда, түркі әлемі сүйсінді,

кейбіреулер құлап жатты қалжырап…

Күміс жүген жарқылдайды,

аруда

айға жету – бар мұрат!

Шырқа, жаным! Қуат берсін әнім шын,

апалардың жаны мұңнан арылсын!

Сен арқылы бүкіл түрік қызының

даналығы дүниеге танылсын,

күңкілдердің көр кеудесі жарылсын!

Кешіп жүріп жердің былық – балшығын,

жүректердің шаңын жырмен аршыдым.

Шындық аз да, жалғандық көп өмірде,

табу қиын ақиқаттың бал суын.

Түркістанда әулиелерден тіледім:

"Арғымақтан түспегей,- деп,- Тансуым!"

1993





ТОЮ

Кекірмесе кеткендей селге салы,

тоюды ойлар адамның ең нашары.

Қарны тоқтың санасы түманданып,

сезімін шел басады.

Жан-жүрегін май емес, намыс емдеп,

нүрдай жүйрік қиялы алыс өрлеп,

бірде тоқ та, бірде аш жүргендердің

басы — айқын, жаны — сергек.

Қүлқын қүрты қүтырса, басар қайғы,

асағанша жай таппай қашан майды,

майлы жүрек, май балтыр, майлы тері

қарыннан аса алмайды.

Тоқтық жетіп түбіне ғұмырлардың,

жердің батпақты орына үрынды әркім.

Тою - күнә, қылышпен қырыққандай

қанатын шыбын-жанның.

1992

* * *

Жанашырым жердегі,

қанша күттім — келмеді,

тіршіліктің сеңдері

кетті ме екен ықтырып?

Жанарыма шық тұнып,

көңілді быт-шыт қылып

құлазыдым.

Мықтылық —

төзе білген сындарға.

Түңілем бе жырдан да?

Ол салмаған мұң бар ма,

онсыз шаттық, сыр бар ма?

Безгені ме жырдың да?

Құлағандай құрдымға,

баттым тағы бір мұңға —

жатыр қандай сыр мұнда –

жұрдай болдым бәрінен:

өр теңіздің ағыны ем,

шөл даланың сағымы ем,

жанмын деуші ем жаны кең.

Айтылмаған қанша әнім…

Құлқының мен мансабың,

пенделігің, аңсарың —

шын өнерге сор бәрі.

Шырмап тірлік торлары,

киелі құс қолдағы

жырақтаса, менде де

бір асылық болғаны!

1991





БІРЕУГЕ

Шықпайды деп ойлама жастан дана,

кәрі-жасы болмайтын тастар ғана.

Миы да жоқ, ойы жоқ шалдар қанша

басын бұлдар орап ап ақ шалмаға.

Ұқсап соғыс жылдағы басқармаға,

ел сыйлайды екен деп аспандама.

Ел сыйлайды сатусыз, құн дәметпей,

мейіріміңді сен оған шашсаң ғана.

Шын әулие болса адам, асқан дана,

“Мен әулие, — демейді, — жастар — бала”.

Дана болсаң, басыңды и ұлылыққа,

мынау үлкен-кіші деп жас таңдама!

1990





ҚҰТТЫҚТАУ

Өмірдің мылжыңы көп, өлеңі кем,

Жігіттің тауы сирек, төбе кілең.

Өмірге келген күнің құтты болсын –

Шашамын жыр-шашуды өлеңіммен.

Ортаңа жастайыңнан сүйіктісің

табиғи мінезіңмен, өнеріңмен.

Бастай бер жігеріңмен алға еліңді

батырдай қалған сонау көне күннен.

Адамы бұл заманның жынды кілең!

Жүгірер мансап десе қылғынумен.

Сен болсаң, жағынбайсың, жалтармайсың,

жүресің қарапайым шындығыңмен.

Сан ұлттан тілеулестер, бұл да ауылың,

қадірлер қаршығасын, қырғауылын.

Ешкімге ұқсамайтын болмысыңмен

жарқылдап биіктерде жүр, бауырым!

1998

***

Мен бір қызық адаммын:

қатал тағдыр сілкілеп мың сынаған,

құлап-тұрып, сонда да тыншымаған.

Жұртқа деген ызадан булыққанда,

сені орынсыз азаптап ұрсып алам.

Сен асқақсың – білемін.

Маған ғана иіліп кішіресің

(иілу де бұл күнде кісіге сын).

Қуаныштың мен үшін не екенін

бұл жалғанда сен ғана түсінесің.

Жыр жазбасам жабығам,

онысыз маған дүние жел өтіндей,

жұрт ұқпайды – жүрем мен неге күлмей.

Ал сен болсаң, қайрайсың, құлшынтасың,

содан саған бір пайда келетіндей.

Жандар көп қой,

жанашырсып жүретін көтермелеп…

жанымдасың болғанмен мекен бөлек.

О, мен кейде қорқамын көп ішінде

жалғыздықтан жарылып кетем бе деп…

Мен өзгенің көзіне

асқақтаған адуын, мұңсыздаймын,

ұқпайды олар – көзімде тұнсын қайғым.

Жыласам да, күлсем де – мен әйтеуір

сенің ғана алдыңда қымсынбаймын.

Сен жақынсың жаныма,

мейлің тіпті менімен күн-түн егес,

өзгелермен күлгенім – күлкі де емес.

Дос көп болсын деседі-ау. Сендей достың

көп болуы адамда мүмкін емес…

1971

***

Жатса да асып басынан күнәлары,

жоқ адамның өзі өзін сынамағы:

періштесіп, пәксініп, қайткенде де

іс қылады басқаға ұнағалы.

Бұл әлемде алағай-бұлағайлы

қара бұлттар бүркейді Күн, арайды,

кісі өлтіріп алса да, адам ылғи

өзін емес, басқаны кінәлайды.

Жақпайды оған өзгенің сынағаны,

жау көреді сынаған іні-ағаны.

өз жайына келгенде, адамдарда

әділеттің қыл мойны бұралады.

Жақсы сөзге есер де қалады оңып,

мақтаушыны іні не аға көріп,

ақымақ та данасың десең болды,

шалқаяды қалғандай дана болып.

Көңіл өссе, көрінер жон да шыңдай,

өзің – алып, жаныңда жолдасың – жай.

Сірескен мұз – санаң да мақтаулардан

балқи кетер от тиген қорғасындай.

Секілденіп тас мүсін – жансыз “құдай”

көнбегендер қақшиып қалсын былай.

Биіктіктен, пәктіктен жырақтатып

адамды адам ететін бір-ақ бақыт –

адамдардың, о қайран, әлсіздігі-ай!

1983

***

Теңіз қайтып, бұйығып жатыр бүгін,

кеше ғана аямай қатулы үнін

тау тасындай жатқан-ды жағаны ұрып,

толқын біткен көрсетіп батылдығын.

Кеше теңіз асаудай шапқылады:

көк пен жерің бас иіп жатты бәрі.

Кеудесіне жиналған запыранды

толқын тентек жағаға лақтырады.

Енді бүгін бірі жоқ. Жалқын маңай.

Су бетінде – аспанға талпынған Ай.

Арыстан жал толқындар аласұрмай,

шағалалар шарқ ұрып шаңқылдамай.

Қайтқан теңізге ұқсайды жаным менің:

кеше ғана жырлы едім, ағынды едім –

бүгін қымызы сарқылған торсықтаймын,

түк жоқ іште, бітіпті дабыл, кегім.

Құпия күш айдынның бағымен тең

бұрқанысты сырымен жаны көркем.

Теңіз қайтса – тартылу емес шығар,

шығар арпалыстарға тағы да ертең!

1984





ЖАН

Менің жаным шыбын ба шыныменен?

Шығып кетсе болғаны — бүгін өлем?

Жаным — шыбын және де біреу өзі…

айтшы, дәлелдейсіңдер мұны немен?

Шыбын болса, жарайды, шыбын болар,

Ал бір деген жай қате ұғым болар.

Жан дегенің жалғыз-ақ шыбын екен,

онда адамда не жөнді ғұмыр болар?

Сақтау үшін алысып жыртқыш елмен

қорғаймын деп жандарын жұрт күшенген.

Жан деп әлдеқандай ғып жүргеніміз

жалғыз шыбын дегенге тіпті сенбен!

өмір — айдын, тірлігім — кеме-көпір,

кеме үстінде бір шыбын келе ме құр?

Менің күйсіз ішімде жалғыз өзі

не деп отыр немесе не жеп отыр?

Бір клетка қалған жоқ тәнде жасаң,

өзімді алдап, жұртты алдап әнге басам,

Біреу емес, кеудемнен мың шыбынның

қашып шығар кезі өтті әлдеқашан.

Адамда, рас, мың шыбын жан бар шығар,

мың шыбының қырылса, арман сынар.

Ажал-бақа бір-бірлеп таусып бәрін,

қалса менде, біреуі-ақ қалған шығар.

1987





ПАРЫЗ

Безініп ғапыл ғұмырдан,

сезбеуге кейде серт етем:

көп түйіп, бәрін ұғынған

жаныңа қайғы-дерт екен.

Арманды қуып алға ұштық,

ойнақтап өмір тарланы.

Ащы да таттық, таң құштық,

батырлық, байлық - бар бәрі.

Мұздатып бірақ қар-ызғар,

батырды бейуақ ой-мұңға:

киелі қандай парыз бар

әрбір перзенттің мойнында?

Жайылса бойға атақ-у,

сезімді былғар тосап-құм.

Парыз ба - "жақсы" атану,

қамын жеу ме әлде ошақтың?

Кейбіреу сөзге шымыр-ақ,

көкірегін қағып күмбірлер;

иығына елдің шығып ап:

"халқымды тіреп тұрмын!" - дер.

Ақиқат жолдан бұлтармай

күн кешкен адамдар үлгі:

тұяғы сынған тұлпардай

шарасыз кейде қажыр-ды.

Корлыққа көніп, сынға да,

туған елінің ар туын

төбесіне тіккен ұл ғана

ары бола алар халқының!

1982

***

Бір жоқтаушың бар сенің бұл ғаламда:

сен қандай ма қиямет сында қалма,

мүмкін сынап-өмірде тағдырыңның

шуағы ылғи күлімдеп тұрмады алда.

Ауа-райың ұшырмай түнергенде,

күле алмадың шаттанып күлер жерде.

Мүмкін жұртқа ұқсамас бітіміңмен

өзің ұнай алмадың біреулерге.

Мүмкін кейде жаныңды жасқады үміт, семсеріңді сұққандай тасқа бүгіп, сен еленбей, сөз алды сенен гөрі өтімділеу, пысықтау басқа жігіт.

Жатырқады сені үйлер ақ шатырлы, сен есілер мінбеде басқа тұрды. Мүмкін біреу өзі үшін тырысады сені әйтеуір мұқатып, ақсатуды.

Мейлі сені жатпасын көтермелеп -қанға дарын қоспайды бөтен көмек -мүмкін кейде налисың біреулердің су құюмен қолына өтем бе деп.

Мезгіл-бұршақ жаныңа салып таңба, қайратыңнан қайысып, налып қалма -сені іздейтін аға бар тарыққанда, інілер бар дем берер жабыққанға. Бір ақиқат - бәрі бір жоғалмайсыњ жоғалмайтын жоқтаушың халық барда!

1985





АҒА РУХЫМЕН СЫРЛАСУ

Халқымыздың ардақты азаматы, белгілі қоғам

қайраткері Тұтқабай ӘШІМБАЙҰЛЫН еске алу

Күн кешіп бейнет, азапта,

шашырап жүрген қазаққа

азаматтар керек сендей бір,

даңғаза, дауға ермей құр

мейірімін елге таратқан;

ойын ұқтырып қабақтан,

әділдігімен, арымен,

жанашыр, жайсаң жанымен

аузына жұртты қаратқан.

Жастарға сілтеп жолды айқын,

халқыңның қамын ойлайтын,

естіні тартып, дос көрген,

мастанбай билік тағына,

көмілмей мансап шаңына,

жағымпаз бенен жылпосты

жақындатпаған маңына.

Қазағын сүйген жерім деп,

бөлшектеп бөлмей үш жікке :

арқа мен батыс, түстікке —

топтамай бәрін тең көрген.

Қарияны көрсе жол берген,

қиянат көргенге қол берген.

Билігін елге бұлдамай,

сыпсың мен сыбыр тыңдамай,

кісілігімен сыйлатқан,

кішілігімен тіл қатқан.

Ертелеу жұтып отты күн

ағаларым сиреп сендей кіл,

жанымның күйі келмей жүр,

көтерілмей қойды шоқтығым.

Әкім дегендер көп бүгін

көк тірейтіндей төбесі,

әділдігі мен өресі

қара басынан аспаған,

құрығымен жұртты жасқаған.

Адамдық пен адалдық

жасқаудан жасып ақсаған.

Бөріктінің барлығы

еркексінеді бекерге,

көліктінің барлығы

сарбаз емес екен де!

Жайылған жазық жапанда,

перзенті — мылқау, досы — жау,

өртеніп қалмағыр мекенге

өзіңдей ерлер көп керек:

ықтырып келген жат арна

көлденең шығып көк төбет

абалап маған үрмеске

өзіме-өзім өкпелеп, үйімде жасып жүрмеске; қосылуым үшін қатарға, алаңсыз таңым атарға!

1985

* * *

Адамдар-ай сыртынан жылтыраған,

сырты жылтыраса да, құлқы харам.

Сол шындықты бүкпесіз айтсам болды,

бар ғаламның төнеді бұлты маған.

Кешірмейді ешкім де мына жайды,

жамандығын бетке айтсаң - бұ да қайғы.

“Жұрттың бәрін жау етіп қайтесің”, - деп,

жанашыр да өзімді кінәлайды.

Бұл мінезім көп жанмен егестірді,

сырттай жамандамаймын мен ешкімді.

Ал біреулер жылмаңдап қарсы келсе,

көзің тайса, өсектеп кеңес құрды.

Бірақ олар жақсылар санатында,

шындықты айтқан – мен ғана қара тырна.

Жақсымен де тіл тауып, жаманмен де

жүрген адам – жұрт үшін дара тұлға.

Есі-дерті басының тұрмыс қамы

болса дағы, сырт көзге қызғыш бәрі,

үкім кесер өзгеге, өздерінің

бастан асып жатса да қылмыстары.

Мәніңді өзгерт, қалсын тек түсің ғана,

салмақ түсер, өйтпесең, қысымға да.

Келем ала қарға боп жер бетінде

ақиқатты айтқаным үшін ғана.

1983

***

Қасиет көп адамда табынардай,

(шығара алмай қалмаса бағы жанбай),

ең керімі солардың - жат біреуді

сүйіп, жақсы көруі жаны қалмай.

Күйіп-жанып ауырады, сенделеді, талпынады жан дертін емдегелі.

Сүйте тұра ол жаннан талап етер: “тиссің, - деп, - сүюге сен де мені!”

Болмаса да о баста еш тірегі, талмай жақсы көре алар естілері.

Тек адамдар өзінің сүйгенін де міндет етіп кейіннен тепсінеді.

“Сүйем, жаксы көрмейсің сен неге?” - деп,

сонау сүйіктісіне елден ерек бойындағы бар қарам қылықтарын, былықтарын көрсетер ең керемет.

Ұмыт калып сезімнің сағым таңы,

(адамзаттың кешірген сан ұрпағы)...

Басқаға өзі биязы,

сүйгенінің

жанын осып, жүрегін ауыртады.

Ақиқатқа күн тумас айла қалмай,

өмірің де қайнаған тай қазандай.

Көк темір де құрышқа айналмайды,

от-жалынға өртеніп қайнап алмай.

1983

* * *

Кейбіреуге қараймын:

желпілдейді түндігі;

керісінше талайдың

қыбыр-жыбыр тірлігі.

Маза да жоқ өзінде,

емінеді отқа құр;

пәтуасыз сөзінде

дән түгілі – жоқ тамыр.

Дариядай

күндегі

олар кешкен тіршілік,

өзі-өзінен жүргені

батып-шығып тұншығып.

Ауырса да, көремін,

ыңырсиді емделмей,

ақыр заман дегенің

тек соларға келгендей.

Жақын кетті жөнімен,

достарын да көрмедік,

жатқан да жоқ онымен

шаруасы жөнделіп.

Жүрегің де жаншылар,

ғұмыр өтіп осылай.

Күйбеңіңнің таусылар

күні бар ма, досым-ай?!

1983

* * *

Отыр менде екі адам.

Мен қайткенде екеуінен кете алам?

Кімдер бұлар,

мен өзім де білмедім,

ал, әйтеуір, екеуімен бір демім,

өткіземін бірге күн,

түндерде де біргемін;

бірге жатып, бірге тұрам,

қайталаймын үндерін,

жылағанын, күлгенін,

солар болып біреулерді тілдедім,

екеуінсіз ғұмырым да тұл менің.

Әйел заты біреуі:

дір-дір етіп жүрегі,

қара көзін жаудыратып тігеді,

қуанғанда дәл сәбидей күледі,

мейірімі – Күн елі,

нәзіктігі – дертіңіздің бір емі;

жер бетінің бар пәлесін сезініп,

қайғы шегіп езіліп,

адамзатқа тілек тілеп көз іліп,

бала десе – басқа арманнан безініп,

ана-құстай түледі,

үстінде нұр мейірімі, тілегі.

Екіншісі – ер кісі:

байқауымша, Толағаймен тең күші,

заманының беделдісі, белдісі;

жанары оттай күйдірген,

әйел затын ғашық еткен, сүйдірген.

Жек көргенде жалғаныңды төңкеріп,

жақсы көрсе, қара тасты идірген.

Елі десе, жалындайды жанында от,

ұғымында: дәл қазақтай халық жоқ –

дүниеде одан асқан дарын жоқ.

Бұл екеуі – мәңгі-бақи от маған:

екеуін де қуайын деп оқталам,

оқталғанмен тоқталам:

тоқтайтыным – екеуінсіз

ғаламда

мен өзім де жоқ болам!

1983

* * *

Кей адамда қылық жоқ аяр аса,

бойы биік бақандай, ойы аласа.

Болмысымен тұру жоқ,

жүре алмайды

беттерін де, мәнін де боямаса.

Қалса болды өзінің амалы ақсап,

өсектейді басқаны қара бастап.

Жұрт алдына шығады сүйтіп өзі

әшкерелеп, өзі өзін жалаңаштап.

Күншілдік те дертіндей қышыманың,

көкдәрісіз қоймайды қысыр әнін.

Сезбейді осы қалпымен

тек өзінің

абыройы дауылға ұшырарын.

Ондайлардың ісі мен ақылы арам,

өздерінен жоқ басқа мақұл адам.

"Мен жақсы да, ол- жаман" – ариясы

және өмірде түспейді сахнадан.

Бірақ олар кеңейтіп жиі өрісін,

тауып ала қояды сүйенішін.

Олар солай.

Оларға қол соғатын

жандар үшін өртеніп, күйеді ішім.

1982

* * *

Өсек айтып, әркімнің сөзін бағып

жүргендерден жүдеймін көңіл қалып,

керемет деп жүргенім аласарып,

отырамын өзімнен-өзім налып.

Шуақтарға шомыльш шапқан бұлақ

секілдімін,

сенімнен тапқам мұрат.

Күн дегенім жұлдыз боп шығады да,

өз-өзімнен жүремін аттан құлап.

Қиялыммен күмсәндап жасап алған

армандарым көжектей қашады алдан,

қалмайды олар кенеттен аласарып

бір жамандық өзіме жасағаннан.

Зұлымдығын олардың көргенім кем,

мені қадірлеуіне сенгеніммен,

шарт сынамын сезгенде

болмыстарын

шырматылған пенделік шеңберімен.

Кесек мінез, кеңдіктер — ер нышаны,

елі десе ойланбай сең құшады.

Сәл ұсақтық сезсем-ақ,

ондай жанның

қасиеті мен үшін желге ұшады.

Аңсай күтіп өтсе өмір, сарсаң күнің,

ол да бір дерт жұқартар жан саулығын.

Адамдардың бәрінен өмір бойы

кеңдік, өрлік күтуден

шаршаулымын.

1983

* * *

Тыңдаңдар, дұшпандарым!

Шарықтап шырқау көкке ұшқанда әнім –

жай түсіп, күншіл кеуде қайнап қаны,

жылымшы тірліктерің жайрап тағы,

түнекке айналады-ау түс, таңдарың!

Кешсем де талай тылсым күй өткелін,

құлатпай, қолтығымнан сүйепті елім.

Бұған де сендер мені айыпты ғып,

қалай да қабырғамды қайыстырып,

мені бір сүріндіру – ниеттерің.

өліңдер – бар болмысым осы менің,

жалғыз-ақ күш-қазығым, досым-елім.

Мың алғыс - өздеріңді ұмыттырмай,

жүрсіңдер торларыңды құрып, тынбай,-

мен болсам,одан сайын көсілемін!

Әнімнің айыбынынан жаны жасып,

көңілін күншілдіктің шаңы басып,

деп: "Неге тұрады ылғи талабы өрлеп?"

Ызадан тағы талып қалады-ау деп,

сендерге менің отыр жаным ашып.

Қайтемін көздеген оқ жықса бір күн,

жоқ менің жан сақтайтын қыш жамылғым.

өкінем /өз күшіме шүбәланып/ -

жайы жоқ айқасуға тұра қалып

бейбақтар болғанына дұшпанымның!

1984





АҚЫЛ

Қорқынышты емес шабуылдар мен жортулар,

жердегі өмір — өрт пенен дауыл, толқын, жар.

Ер жігіттер бар елдіктің туын көтерген —

оңайлықпенен құламас, бәлкім, ол тулар,

уәйім кешпеңдер! Бұл дүниеде тек сендер

көкірегінде саңылау жоқтан қорқыңдар!

Қорқынышты емес — кедейліктен де түңілме,

басың жасаса, бай болу оңай бүгінде.

Қорқынышты емес бейнетің бе, ауыр жүгің бе,

адалдығың мен қуатыңа сүйен, бүгілме!

Халқыңнан шыққан сәулесі жоқтар түрінде

жігеріңді сенің құм етер солар түбінде.

1986





МЕН

Қарным тойса, сезінуден жырақпын,

талып ұйықтап, түс көруді ұнаттым.

Кердең басып, күй кешемін қаперсіз,

жер бетіне орнағандай жұмақ – күн.

Кедейліктен намыссызбын, мылқаумын,

тамағыма кептелгендей қылқан-мұң.

Ыржиямын өлген әкем келгендей,

Табанында жатсам да өзім бір таудың.

өзім екен, жауым менің кім десем,

білсем-дағы жатқа жайдақ мінгесем,

қос індеттен арыла алмай, жалғанда,

бар-жоғым да беймәлім бір күн кешем.

Күрсінбесең, күлме бұған, дос қауым,

бұл күйімде шықпас менен оқшау үн.

Биіктерге бастырмайды шідерлеп

шірену мен жалқаулығым — қос жауым.

Кейбіреуде сана саяз, жыры кем,

мен барымды көрсете алмай түңілем.

Жақсылардың санатына қосылмай,

өтер ме екем шынымен?..

1990





ҚАРТТАР

Жырақта жүрсем – мақтаным,

жанында жүрсем – баптарым,

атырған көзден тірліктің

ақпанды таңын, ақ таңын;

көңілдерін кірбің шалмаған

кешсе де өмірдің шатқалын;

тарланы болған халқымның,

салмағы болған даңқымның,

қайырымды қайран қарттарым!

Аршып ап батпақ, балдырдан,

арқалап өткен сан жылдан

Намыс пен Арды

мұра етіп

ұрпақтарына қалдырған,

уызымен елдік, кеңдіктің

ұл-қызын ауыздандырған,

әкеңнің жоғын білдірмей,

аймалап шығар алдыңнан,

бәйтерегі биік бақтарым,

қайыңдай қайсар қарттарым!

Елімнің қанын сіңірген,

жерімнің нәрін сіңірген,

жүйрікті көрсе, сүйсініп,

жалтақтық көрсе, түңілген,

алдында ажал тұрса да,

ақиқатқа ғана жүгінген,

қасиетің мен құлқыңды

тілдеспей таныр түріңнен;

өздерің барда, мұңым кем,

сайраным көптеу жүгімнен,

шаңырағым биік, гүл іргем!

Ұрпағыма айтар мақтаным,

сендермен тірі салт, қаным,

алдымда дәйім жүріңдер,

қазығым – алтын қарттарым!

1984





АРМАН

Жұлдыздай шашыраған қалың елім,

Қалың ел қашан көрер таң іреңін?

Жаншылу, бейнет көру, бірлік кету —

Жанымды жейді осының бәрі менің.

Не қайыр нұрын шашқан таңнан маған,

өлгелі жатса алдымда саумал далам.

“Бозторғай қой үстінде жұмыртқалар”

Деп талай армандапты аңғал бабам,

Жаралы далам жатыр ыңыранып,

От құсып, шөлден қатып, дымы жанып.

Сырт бүтін, ішің түтін, тіл тістеулі —

Барады бізде осылай ғұмыр ағып,

Кеш мені — ұрпағыңды, қайран бабам,

Балаңда бас көтерер жай қалмаған.

өртенген шалғыныммен бірге өртенем —

Күлкі мен шаттық келсін қайдан маған?!

Жанымды жегідей жеп қуарған маң,

Селеу боп қара шашым, суалды арман.

Ұлдары ту көтерер өз халқыма

Ұлыстың ұлы күні туар ма алдан?

Иншалла!

1993

***

Қырға кеткім келіп тұр бүгін менің!

Жүрек - әлсіз, жүйке – қыл, түрімде – мұң.

Бір емдесе емдейді жанымды тек

саумал сүттің иісі бар іңірлерім,

сонда ғана дертіме дауа тауып,

ашылардай сарайым – үнім, демім.

Тірлік кешем қалада құлап-шатып,

жүргенім жоқ тындырып бірақта түк.

Жанды сығып әйтеуір сүйрейді алға

жеткізем деп түбінде мұратқа уақыт.

Мына ғасыр барады мені, әйтеуір,

құйқа иісті қырымнан жырақтатып.

Кейде менің жанымда шалғын қалмай,

сезінемін: маңым – су, алдым – жардай,

сарқылғандай қуатым, сонда менің

қалар көңіл шырағым қалғып, жанбай;

есі-дертім сол кезде қырға ауады

бір нәрсемді сонда ұмыт қалдырғандай.

Қырға барсам арылып мың күнәдан

сағыныштың шықтарын іркіп алам.

Жермен бірге мәңгілік қалатындай

қаным таза, тілім мен жұртым аман.

Сарайымды ашшы бір, іңірлерім,

тезек иісі, жылқы иісі бұрқыраған!

1984

***

Айналайын ауылдың адамдары-ай!

Сендер барда бұзылар заман қалай?!

Шуақ ұшып сендердің көңіліңнен,

ауатындай күн нұры маған қарай.

Көңілдерің сендердің, сенімдерің,

сенім сезіп, зілдерден жеңілдедім.

Төрт аяғын тең басып тұр бүгін де

өздеріңе сүйенген елім менің.

өмір салған жанымның тоты қалың,

тек сендерді медеу қып отырамын.

Мен жалғыз түп жусанмын, тамыр жаяр

сендерсіңдер құнарлы топырағым.

Сүтін емген тіл менен жыр сендерде,

менен жырақ күн қақтап жүрсеңдер де,

сендер деймін аршитын, бұл тірлікте

қалсам кенет ұрынып мың шеңгелге.

Қарапайым қазақтың ауылдары-ай!

Айналасы ақ шаңдақ, дауылға бай.

Жан біткенге жаны ашып елжірейтін

жүректерің сендердің ауырмағай!

Кеуде тосар жауынға, дауылға да

сендерсіңдер, болғанмен дәуір жаңа,

ана сүтін сіңірген мәнімді де,

әнімді де сақтайтын ауыл ғана!

Жалғастырар бұрынғы, бүгінгі әнді

сендер барда, қаным мен тілім нәрлі.

Ешкімге де қажетім болмас, бірақ

ауыл болса, менде де ғұмыр мәңгі!





АРАЛ

І

Ей табиғат – құпия, арман-ғалам!

Құпияңа сан ғасыр таңданды адам,

шағалалы шалқары жанды арбаған,

тартқан талай балығын тарлан бабам,

жағалауын тербеткен самал майда,

аппақ айдын баяғы Арал қайда?!

Арал қайда?

Тағдыры

жұтпа сордың

жылымына шым батқан адамдай ма?

Не еткен жаза?

Не үшін зауал мұндай?

Зауал келсе, астамдық ауар құмдай.

Арал-айдын тартылып бара жатыр

енді егіздей теңізден далам жұрдай,

маңайын да барады жалмап жұтып,

кетпейтіндей тірлікті қараң қылмай.

Тасқын қайда

жататын жасқанып маң,

жал толқынның түрінен тас жабыққан?

Жағалауда ызы-шу қиқу өмір,

жылжи алмай қайықтар жас балықтан…

Балықшылар өр тұлға, бейне судың

астындағы келгендей патшалықтан…

Көн тулақ боп құрысып Арал бүгін,

мәңгілікке жұмардай жанар-нұрын:

тойымсыз жер қылғытып жұтып жатыр

нәр-теңіздің тірлігін, адам жырын.

Ажал жетті Аралға.

Елер емес көздегі жасты да онша,

тағдыр-қашау құм қылар тасты жонса.

Шындық іздеу – күлкілі,

әділетке

табиғаттың өзі де тапшы болса.

1983

2

Табиғатқа не дерсің – о бір батыр:

тағдырыңның нүктесі қолында тұр.

Адуынды Аралды құм шағылдар

қалың қолдай қоршап ап сорып жатыр.

Сорып жатыр бар қадір, қасиетін –

жеткізді оны табиғат со күнге ақыр.

Арал шіркін жарқырап жатыр әлі,

тек… суының қалмаған заты, мәні;

балық салсаң, - о сұмдық, сайраны еді-ау, -

қимылдауға келтірмей қатырады.

Жаны бардың бәрін де Арал суы

тіл тартқызбай түбіне батырады.

Зәремді алды бір ой кеп маған кенет:

уақыт деген жалғыз көз адамды егеп,

сорып алса бар мәнін, қалар кеуек,

сонда адам да ұқсайды Аралға бек.

Қалтырадым – адалдық, мейрімінен

мен де бір күн жұрдай боп қалам ба деп.

Көзден ұшып баяғы самал, бақ та,

ақ бөкендер қаталап қарар қаққа,

қамыс сиреп, қабандар қаза тапты,

құсқа да енді қоныс жоқ Арал жақта.

Ақылы сорына айналған ғасырда

тек

бұл қасірет келмегей адамзатқа!

1983





АҚКЕНЖЕНІҢ ӨСИЕТІ

Сыр бойында “Ақ әже” атанған Ақкенже кемпірдің өсиет өлеңдері ауызекі тарап кеткен. Жоңғарлардың кезекті бір шабуылынан кейін әлсіреген елдің ішкі жағдайына байланысты жиналған “Билер кеңесі” үш күнге созылып, бір келісімге келе алмапты. Сонда Ақкенже келіп, былай депті:

Мұқатып бір-біріңді сынап, мінеп,

шетіңнен шіренесің бұғақ тіреп,

осынау атамекен аймағыңды

тастауға дайынсыңдар бір-ақ күреп.

Жатқандай бөлісе алмай бар мұраны,

айқайдан дауыстарың қарлығады.

Бірлігің шіл боғындай бытыраса,

сол ғана дұшпаныңның аңдығаны.

Анталап аш бөрідей тұр жауларың,

қоғадай қызуы жоқ құр қауладың.

Еске алмай ер бірлігі – ел бірлігін,

тақ тору, билік құру – жыр-дауларың.

Айбынды азаматың елмен көркем,

зауалы жазалайды сендерді ертең.

Ерлерден бірлік кету – ел-жұртыңды

жауыңа өзің ұстап бергенмен тең.

Қабан да, қаћар сезсе, тартар басын,

елдікті ұмытқанды ар қарғасын.

Қара күш аңда да бар, күшің емес –

жауыңды тұтастығың талқандасын!

1983





СУНАҚТЫҢ СҰЛУ ҚЫЗДАРЫ

Жігіттер, шағың мынау жырлап қалар,

салдықпен сұлу құшар, сырды ақтарар!

Қиғаш қас, құралай көз қыз іздесең,

сенделме, селтеңдеме – “Сунаққа” бар!

Қартаяр сүймеген жан жасы жетпей,

бұл да бір басқа түскен қасіреттей.

“Сунақтың” тобылғы төс сұлулары

қоймайды, жігіт болсаң, ғашық етпей!

“Сунақтың” жері – жұмақ, дала-бағы,

перзенті періштедей дара бәрі,

жаны мен тәні таза мұндай ұрпақ

тек қана құштарлықтан жаралады!

Сейіліп көңілдегі көп күдігім,

менің де шаттанатын жетті күнім.

Осында көргендеймін даламыздың

ертегі сұлулығын, тектілігін.

Мәніңді тоңазытқан мұз-жалғанда,

суынып сезім-алау, сыздар жан да.

Сұйылмас, суымас та ұрпақ қаны

“Сунақта” жаны шықтай қыздар барда!

1983





ҚОРҚЫТ ҚОБЫЗЫНЫҢ САРЫНЫ

Мынау жатқан кең дала

теңізді, таулы, қырқалы,

шүу десең, жарау тұлпары

ойнақтап барар Ұрымға,

жауларын жаншар жылымға

жауынгер жайсаң ұрпағы

оғыз деген халықтың

бабадан мұра жері еді,

дархан бір жатқан ел еді,

даладай жаны кең еді,

шыншыл сөздің шебері

шешендердің елі деі,

тұңғиық ойдың ерені

береке елге – беделі

көсемдердің елі еді,

маржаны сөздің – терері

ақындардың елі еді.

Көз салып бүгін барласам,

даланың төсін аңдасам,

ақылымнан алжасам:

ақсақалдың азуы-ай:

миы кепкен тазыдай,

қыңсылайды төріңде,

алар емес өлім де!

“Шешенмін” деп шатынап,

билік тисе, батыр-ақ,

халыққа ақыл үйретіп,

талтаңдайды ақымақ.

Қасиеті даланың

өсиеті бабаның

көр кеудеге қор болды,

қайран елге сор болды.

Бірлік кетіп, халықты

сөз ірітті, тарықты;

ойлыларды налытты,

өсекпен тағдыр шешілді –

осындай елдің несі үлгі?

Жылпос пенен алаяқ

билік құрып есірді.

Жалаң сөзді жайдақтар

ақынмын деп төс ұрды.

Керегі сол деп көз қысқан

сыпсыңдап жүрген көп дұшпан

жеріме назар салып тұр,

нысанаға алып тұр,

тағдырыңды шешсе нөпір жау,

ертеңі елдің тамұқ – дүр.

Осыны ойлаудан зарлы әнім,

зарымды ұқпады жан-жағым.

Жемсауды ойлаған жұртымды

ел ету еді арманым.

Азамат-ердің басын бір

біріктіре алмай зарладым.

Қайран да қоңыр қобызым,

қайғымды бірге талмадың

сен ғана әнімді жалғадың,

зарлағын тынбай, сарнағын…

1983





ҚЫЗЫЛ ТЫМАҚТЫ ҚЫЗ

Тиіннің мамық тонына

оранып апты анау бақ.

өртеніп жырдың шоғына

келеді жігіт алаулап.

Ақынның жаны Күнге асық,

ұйқыға батпас басқа ұлдай:

сәріден жырмен сырласып

көшеде жүрді жас Сырбай.

Жастықтың әні қашаннан –

тыным жоқ қолға қонса да Ай.

Сенімге тұнған жас арман –

Қызылорданың сол шағы-ай!

Ақынның кейде жаны-ағын,

кей сәтте – қажу, суалу.

Кенеттен қадап жанарын

жанынан өтті бір ару.

Қып-қызыл тымақ, түн-жанар

тұманды әлемге батырды;

бұл оқтан аман кім қалар –

жаралап кетті ақынды.

Азапқа түсіп қалды өрен,

ақыннан өзге көнер кім?!

Ол әлде келген таңменен

періштесі ме екен өлеңнің?

өтсе де шақтар солар гүл,

кетсе де ақ қар, жаңбыр күз,

жүректе әлі сонау бір

қызыл тымақты балғын қыз!

1983





ШӘКЕҢ МЕН ШОПАН

Қазалы маңы – қалың қой,

құйрықтарын-ай қақпадай!

Шопанда жалғыз жалынды ой.

“Көктемде төлім қаптағай –

он мыңға жетсе, бағым ғой!

Қызығар сонда жат талай!”

“Қой деген мал ғой, қарағым,

тоямыз етін кешке жеп.

Ал, менің жалғыз талабым –

тілеймін ойды кестелеп:

қара домалақ баланың

он мыңға саны жетсе деп…”





СЫРДАРИЯ

Сырдария, құм басқан қуаң жерде,

арпалыса ұмтылған мұнар-белге,

қанша заман куә боп даладағы

қырғындарға, шаттыққа, жыр-әндерге.

Болсам-ау деп бақытқа, ырысқа құт,

ел қорғаған батырдай қылышты алып,

құм даланың шөлімен алысуда,

жалғыз өзі жапанда ұрыс салып.

Ортайса да Сыр жатыр бұлқып әлі,

шөлейттерге нәр беру – ынтығары.

Қарым күтпей шашуда нәрін, түбі

адалдығын ту етер күн туады.

Оймен тыңда сыры мол Сырдың үнін -

бастағандай жаңа бір нұр ғұмырын.

Жұмыр жердің кіндігі – Сырдария

жатыр жалғап Дала мен Күнді бүгін!





ЖЫРАУДЫҢ МҰҢЫ

Айла менен амалға,

пайда менен арамға

тізгін берген кез болды.

Ақылды кім, адал кім –

тұңғиыққа қамалдың,

ерің жүнжіп ез болды –

құлқы осындай заманның.

Қолға билік алды кім –

шешті жердің тағдырын:

ар, абырой – барлығын

сәтте сатып аласың,

пұлың болса, табасың!

Билік арды тайдырды,

домалатты Ай, Күнді.

Күші болса қолында,

ақымақ та айбынды.

Кермек болды – татқаным,

кердеңдерге жақпадым;

бергім келді-ақ ақысыз –

алар ешкім таппадым

менің тордай қайғымды.





ҚЫЗЫЛОРДА

Халқымның нәрін іздесең,

қасиетті қанын іздесең,

анамның тілін іздесең,

бабамның жырын іздесең,

аздардың жанын жалмаған

уақытқа көнбей сары далам,

ұрпағым мәңгі мәнімен,

қанымен, әрлі әнімен

қалса деп жанды қармаған

өлкені жерден іздесең,

үмітіңді әлі үзбесең,

Қызылордаға барғайсың!

Ұясы – Сырдың аймағы,

бұзылмай жатқан қаймағы,

онда бір ел бар жайдары.

Қорқыттың сазды мұңынан,

Балқы Базардың жырынан

жанына қорек-нәр алған,

қыздары қудай таранған,

ұлдары жайсаң, жаны – арман;

жолдасқа жаны даладай,

достыққа сенген баладай,

атаның салтын, дәстүрін,

аналар сенген жақсы ырым –

қастерлеп бойға сіңірген,

даласын сүйген дірілмен –

салты бар, шыңдай даңқы бар,

сардары сұңғыла, халқы нар

ертеңі нұрдай жарқырар

қасиетті Қызылорданың!





ҮМІТ

Бір сәуле бар дүниеде үміт деген,

мен де соған талпынып жүріп келем.

Жазатайым көз жазып қалғанымда

жүрегімді түн жайлап, күдіктенем,

күдік деген – шығармас құдық терең.

Жете алмай-ақ келем мен соған әлі,

оны ұстайтын ешкімнің жоқ амалы.

Көлбеңдейді жарқ етіп біресе алдан,

бірде көзден ғайып боп жоғалады,

қаршығадай сыпырған томағаны.

Табиғаттың ғажабы-ай, бәрі өлшенген,

өлшеулермен шектеліп жанар сөнген.

Соның бәрін білсе де, өле-өлгенше

бір сәулеге жетем деп адам сенген,

арпалысып іштегі тажал-шермен.

Сенім менен үмітте - өмір мәні,

шайыла ма солармен көңіл зәрі.

Отырар ма адамдар жаулап алып

Үміт жанған отаудың төрін бәрі

(соны күтіп келемін өзім де әлі).

Үміт қуып, тоздырып құрыш қалпын,

жарқыраған жалғанда мұң ішті әркім.

Сол сәулені қуалап, құлап-тұрып,

ұмтылады туар деп бір ұстар күн.

Соның ұстатпауы да дұрыс, бәлкім.

1984

***

Үндемей мазаны алғандарды да,

өсек-аяңды таңғандарды да,

сенен бір пайда табу үшін тек

мүләйімсіген “тарландарды” да;

өкініш дерті жүдеткенді де,

жүректен шықпаған тілектерді де,

өртенбей, ессіз өліп-өшпей-ақ

сезімсіз, селқос құр өбкпенді де;

жүрегің жылап, күлімдеуді де,

міз бақпай қарап үгілген гүлге,

ызасын іркіп денең мен жаның

шарасыздықтан дірілдеуді де;

қимас жаныңның сатқындығын да

(о содан қанша баттым жылымға!)

көргенмін бәрін жер бетіндегі

күміс қамшыдай ақ түн – ғұмырда!

1985

***

Дала – менің қазынам, жыр сандығым,

жыр нәрімен жер балқып, бусанды құм.

Сортаң жердің тұзы бар тамырында,

ашқылтымдау сондықтан жусан-жырым.

Жусан деген тәтті емес, қышқыл тегі,

қышқыл сіңсе, бойыңа күшті іркеді,

раушан гүл иісіне үйренгеннің

қытықтайды танауын, түшкіртеді.

Түшкірдің бе, ендеше, басқа бәрі,

(одан топас тұмау да жасқанады)

жусан иісі дертіңе ойран салып,

жаның кенет айыға бастағаны.

өскен жерім – қу тақыр, күн жеген жер,

қаққылайды шаңыңды гулеген жел.

Жақтырмайды шындықтай, тыржияды

жусан иісі қанына сіңбегендер.

Жусан иісі өзімен шексіз бірге

(бұл қасиет бітпеген ешбір гүлге!)

мені мәңгі даламның қасиетінен

айыра алмайтынындай ешкімнің де.

Қырым болса, жанымның оты бапта,

мен ырзамын мінсем де қотыр атқа.

Тамыр жая алмаймын жусан сынды

басқа құрлық не басқа топыраққа.

Қуат берген, нәр берген жанымызға

қырмен бірге мәніміз, арымыз ба.

Жусанның да, менің де сонда, тегі,

сорымыз да және де бағымыз да!

1981

***

Білмейсің бе, қарағым,

менің мінез-құлқымды?

Осы күймен қаламын,

бола берсін “бір түрлі”.

Екі өлшеммен шектелем,

айыптасын көп пенде –

жақсы көрем, жек көрем,

орташалар жоқ менде.

Талабым сол баршаға,

кетем онсыз қол сілтеп:

кісі өлтіріп алса да,

шынын айтып келсін тек.

Басымды ойлап жүдемен,

өзгешелеу тұлғамды ұқ.

Досым үшін жіберем

ғұмырымды құрбан ғып.

Қиын-қыстау шақтағы

жеңбей өмір қыспағын,

ниетімді сатқаны –

мәңгілікке дұшпаным.

Мені емдейтін дәрі кем,

қыңыр дей бер сен мейліœ.

Жалғандықтың бәрімен

келісімге келмеймін!

1977

***

“Басынан Қаратудың көш келеді”.

Көш келсе - өмірімнің өшпегені.

Естісем елестейді көз алдыма

Қазақтың Ақтау, Арқа, өскемені.

Тарихтың бойламадым өткеліне,

кей адам өткеніне өкпелі ме?

Ал мені ойлантады туған жердің

бүгінгі көк тасы да, бөктері де.

Жылытпай бауыр көңілі, дос демі де,

ілескен қазақ өмір көштеріне.

Көңілдер көлшіктеніп, жайлау қашып,

қалғандай куә болып Көкше, міне.

Қала өсіп Қаратауда, сана да өсіп,

барады әлі күнге дала көшіп.

Көш - өмір қозғалысы. Тек бүгінде

дауысы бозтайлақтың барады өшіп.

Күтумен еркіндіктің таңын алдан,

жұтыпты сол көштерді сағым-арман.

Соңында Қаратаудан көшкен елдің

жаныма мұң сіңірген әні қалған.

Шапқанмен шырқ үйіріп тағы жалған,

көштердің жаны қалған, қаны қалған.

Көшермін мен де мәңгі тек ізімнен

ұрпақтар шырқап салар табылар ма ән…

1984





ЖЕРГЕ НАЗ

Жер!

Үстің қылмыс пенен жаза кілең,

менше, сенен дозақтың азабы кем.

Жылап келіп,

қойныңа жылап кетем,

сенде тозып мендегі ғажап ірең.

Жер – жаннат деп өткенмен балалық күн,

өмір мәнін жылдарға қарап ұқтым:

мен де Адам, Хауаның қылмысынан

адам болып о баста жаралыппын.

Азап сепсе тірлікке әр тынысың,

қайдан жұмақ жасасын жарқын ісім,

ата-бабам айдалып келсе Жерге

қылмысының жазасын тарту үшін.

Ендеше айып жансың деп бағар басын

мінеп-жонып тағу да адамға сын.

Жердің жұмақ болуы мүмкін емес

дозақты алмастыруға жаралғасын.

Тамыры ащы болғаны құрақ солса,

жоқтау бекер шындықты жылап сонша.

Менен пәктік күту де күлкілі жай

жаралғаным қылмыстан рас болса.

Бықсудасың, Жер атты жертөлеміз,

бекер сендегі өмірді сор көреміз.

Мен – қылмыскер, сен – дозақ, мәңгілікке

екеуміз де осылай өртенеміз.

1987





ЖІГІТТЕРГЕ

Мүлт жібермейтін жанар жоқ,

қателеспейтін адам жоқ,

алайда да түлей тірлікте

жаңсақ баспауға шамаң жоқ.

Көл-көсір болма күндікке,

ерлердің көркі бірлікте,

жарасымы жарты жалғанда

жүйріктер аз да, шабан көп,

сұңғыла сирек, надан көп.

Сәулең болса санаңда,

жаңсақ басқан жандарға

шалқаңнан түсіп шамданба.

Еліне тұлға-жақсы адам

кешірімді келер басқадан

жағада жалғыз қалғанға.

Адамзат тылсым жолсызда,

шытырман тірлік онсыз да.

Кеңдік жоқ мынау әлемде,

қусырылып барады от жалған.

Көңілінде кеңдік жоқтардан

мейірім күтпе, нұр күтпе,

сыздатпай жанын ел мұңы,

қайырымы мен ерлігі

қара басынан аспаған.

өркендер елдің баласы –

біріне-бірі жанашыр.

Кешіріп, қолдап бір-бірін

қызғанбас болар күн нұрын,

Ел деген бұлғын ішіктің

бірі – жең, бірі – жағасы.

өшетін елдің ұлдары

өз-өздерімен жауласар.

Келіспей жоқтан өзгеге

жағаларына жармасар.

Базарға айналар құндағы,

ыза-кек – таудың тасқыны

ақыл-еменді құлатқан.

Ашу-сел жайсаң-жақсыны

жырақтатар елдік мұраттан.

Ез болса ері, ел құнсыз,

алауыз болса, ер құнсыз.

Алшаңдап жүрген ерлерде

жайратып жауын тастарға

күш қалмас, бірлік қашқанда,

жайлауын былғар жат қарға!

1986





РЕНІШ

Адам емес адамдар, бүрге білем,

тесік тауып кіреді бір жеріңнен.

Жайбарақат қоймайды сені әйтеуір,

ешкімге де сүйкенбей жүргеніңмен.

Несібеңді жүрсең де тегін жемей,

тарихыңды талдайды не бір көмей.

Ойыңды айтсаң, бұзықсың, үндемесең

жабылады: “Отыр, - деп, - неге үндемей?!”

Мән тапсам деп тірліктен тырағайлы

еңбек етсең, жұрттарға бұ да қайғы.

“Жанын бағып үйінде отырмай ма,

не жетпейді бұған?” - деп кінәлайды.

“Көкте - жалғыз, ол неге құламайды?”

деп біреулер тепсініп сынар Айды.

Аспан Жерге түскендей ерсі оларға

ұғымдарың ұят пен күнә жайлы.

Мәні өзгерді тірліктің сор далада,

адамша өмір сүрем деп қорғалама.

Малша ойсыз өткізсең ғұмырыңды,

рақатқа батасың сонда ғана.

1988

***

Кейбір ісім дұрыс та емес шығар,

қылығым да көрінер егесқұмар.

Қайткенде де қанымда жоқ нәрсені

істеймін деп жайым жоқ кеңес құрар.

Сырығындай сыңарсыз көктеректің

қақиюмен көп жанды өкпелеттім.

Жаман көрсем – жасырмай, пайдам үшін

жоғымды бар, барымды жоқ демеппін.

өкпелеткен шығармын жақсыны да,

мүмкін содан шықпадым бақ шыңына.

Жақсы болып көріну – мақсат емес,

ар аттамау – мен үшін басты мұра.

Жүргеніммен тайсалмай, асқақ ірең,

өмірде тек арымнан жасқанып ем.

Талпынбадым тақтарға, тыңдамадым

жүрегімнің үнінен басқаны мен.

Көзімді арбап алдағы арман-ағын,

тастарына соғылдым жар-жағаның.

Жүрек кейде жаңсақтау басқан шығар,

жүрегімді мен бірақ алдамадым.

Ішек-сілемді қатырып күле білдім,

қорсылдамай жыласам шын егілдім.

Қылмысым да бар шығар, ақпын бірақ

мен алдында арым мен жүрегімнің.

1984

* * *

өмірдің желе-жортағы

толтырып шаңмен қолқаны,

тілдегенменен ортаны,

адамның бәрі өлердей

жалғыз қалудан қорқады.

Тұрса да мәңгі шам жанып,

самайы терлеп, сандалып,

біреуді іздейді қарманып,

жалғыз қалғанда

сөнердей

дүниедегі бар жарық.

Жалғыздық бейне жаман бай,

қамшымен қақтап сабардай,

мысық пен итке адам бай,

жабырқау жалғыздығыңнан

құтқарып солар қалардай.

Талпындың, адам, қашанда,

көппенен ғұмыр жасарға,

қаншама тыпырласаң да,

қолында қатқыл құрығы

серігің тұрар тасаңда.

Жан-жағың толы жас бала,

жақының, жарың, жақсы аға,

кенде еместейсің досқа да,

бәрібір, адам, құлсың сен

жалғыздық атты патшаға!

1984

* * *

Жылқы десе – Күн құлап жанарына,

жүйрік міну - қазақта баба мұра.

Тұқымымда, халқымда ешбіреудің

болған емес саудадан хабары да.

Сол дәстүрдің, сол қанның бұзған бәрін

мен екенмін.

Ойласам, сыздар жаным:

алыс-беріс, саудамен күнелтіппін,

бүгін сезіп отырмын ызғарларын.

Адам емес, мал емес сатқандарым,

байлық жиып, бармын деп мақтанбадым.

Қасиетті, қастерді саудаға сап,

енді өзімді келмейді ақтауға әлім.

Сезім менен сенімді саудалаппын,

содан тура туардай алдан ақ күн.

Жақсы көрсе өзімді – мен де құлап,

мені жақсы көрмейтін жанға жатпын.

Мейірімді, сыйлауды сатып алып,

борышқа да батамын ақыры анық.

Сезімімді өзім де айырбастап,

жіберіппін өмірді сахна ғып.

Жер бетінде көп дейміз неге қырғын,

мен қаншама жұрт қатал деп өкіндім…

Саудаласпай жарығын шашқан Күнге

дәтім бармай қарауға мен отырмын.

1984





УАҚЫТҚА НАЗ

Арман қуып ұмтылған арай шыңға

адамзатты

тоғытып талай сынға,

сыңар езу жүйріктей, екпініңмен,

уақыт, кімді жықпадың абайсызда?

Жықтың, жақсы, жасына карамадың,

шертер дәйім ел қамын, бала қамын

қайда жайсаң кешегі ағаларым?

Жойқын жолда мені де дараладың...

Күйіп жүріп өртіне күн-аптаптың

кұлазыған шөлдерден бұлақ таптым.

Қарып-жанып мені де от-мұзыңа,

жанымды ұғар жандардан жырақтаттың.

Жырақтаттың, жылаттың, сағындырдың,

жырақ кетсе достарым — жаным кірбің.

Отырар ма ем жайраңдап,

сағынысқан

жандарымның жиып ап бәрін бір күн...

Күн туар ма жүретін, шіркін, бұлай,

серпер

төнген тебемнен бұлтымды ұдай...

Кел, Уақытым,

жаныңда жүрмесін тек

жердің сілкіністері былтырғыдай.

Ер жігітке туғызба шарасыз күн,

ұқтыр қадір-қастерін әр асылдың.

Маздат мәңгі ошағын отаулардың,

ұмыттырма әуенін анашымның!

Тоспа маған тірліктің жай ырғағын,

қалсын желдің өтінде қайың бағым.

Тек

қасаңдау әлемде

мейірімнен,

жылуынан жанымды айырмағын!

1984





ҰМТЫЛЫС

Тастаймын бәрін:

ауылдың әдет-ғұрпын да,

бабадан қалған шыңырауың ба, жұртың ба,

қашаңғы жүрем айналып сайды

жылқыдай

тұсаулы тұрған бір қырда.

Шарттылықтар мен шектеулерден-ақ шаршадым,

қиялымды солар қырқуда.

Шекаралардың қақпасын ашам мен енді,

алдымда мейлі қара түн тұр ма,

күн тұр ма?

Тастаймын бәрін,

бастаймын әнін баршаның!

Жүректерменен үндестік табу – аңсарым,

армандап едім қанша күн:

жол тартам сұсты мұхиттар менен тауларға,

кеудемнен мейлі итере берсін қарсы ағын,

арман жоқ нұрдай қалса әнім.

Көңілінің көгін шарлаймын солай

Жер атты

тәкаппар, мұңды ханшаның!

1983

* * *

Қоршап тұрған көп адам құлдық ұрып,

жарың, тағың, не анау нұрлы жігіт

ұзап шықпай жаныңнан жарты қадам,

арашалап алардай бар күнәдан,

қылмысыңды, не түрлі сырды біліп,

жан жолатпай жаныңа, біреу кенет

орнымды алып қояр деп қалтыраған.

Жерің – дарқан, жайлауың – жарты ғалам,

жүрген жерің – жиын-той, толқыған ән.

Көз қаратпас ойнақтап тұлпар-бағың,

жан көрместей сүрініп, бұлтарғанын,

үймелейді алдыңа, артыңа адам;

түкірігің, түу десең, аспанға өрлеп,

тіршіліктің от, өрті шарпымаған.

Сұңқылдайды сұңқарсып қарғаларың,

қарғаға да, туады ханға да күн,

жалғыздықтың тартатын жан азабын

мәңгіліктей ақиқат – жаназа күн,

жан-жағыңа қолыңды қармағаның,

жазасынан қайқақтап бар жаланың –

тағдыр дәмін бәрібір татады жан,

болсын мейлі айбарлы ата қыран.

Мұның бәрі – амалы құтылудың

жалғандықтың қам қабақ қаћарынан.

Есімің кім – қарамай – тұқымың кім,

тірлігіңнің шығарар үкімін кім,

мен білмеймін, білерім:

мықтыны да

жалғыздықтың жайратар жұты бір күн.

1984

* * *

Көңіл қалып кейбіреуден,

шырқырайсың жаның ұшып.

Жегі құрттай жейді кеудең,

жүрегіңнен таң ығысып.

Бұдан кейін күн туады

құлазитын ескі жұрттай.

Жұрт алдамшы, кіл қу әрі,

жүргендейсің ешкім ұқпай.

Жуса да жас омырауды,

жоқ ешкімнен келер көмек.

өмір көші қоңыраулы

көшіп жатыр сенен бөлек.

Тірлік етіп, шам сөнердей

арылмайды жанар мұңнан.

Бірақ сонда қалсаң өлмей,

күн шығады тағы алдыңнан.

Адам біткен тілеулестей,

бәрі әдемі, бәрі жақын.

Сонау күнің – бір елестей,

қайғы жоқтай қамығатын.

Көзге бүгін күлкі үйірем,

келмегей деп тағы да күз.

Кейде жанның бір күйімен

өмірді өлшеп, жаңыламыз.

Жерде тудым, заманды ұқтым,

жаңылармын әлі бір күн.

Адамзаттың, адамдықтың

осы шығар мәні, мүмкін!

1983

* * *

Даналық-ау көз шұқып сынамау да,

бәлкім, бір күн соқтырар бұ да дауға.

Жастар бізді ұқпайды, бүйтпейді деп

біз бейімбіз оларды кінәлауƒа.

Күдіктенбе, бұл сөзге баға бер сен:

өзіңді-өзің —оңбайсың — дана көрсең;

шағылады бір күні шынында да

миын күнде олардың шаға берсең.

Майласаң да ақылмен, сөзбен неше,

(шұға болмайтынындай бөзді өңдесе),

балғын жасқа қонбайды данышпандық,

көкірегіне табиғат көз бермесе.

Білік құймас болмысқа жылдар да аса,

жаспен ақыл келмейді, бұл — далбаса.

Ссзім күтпе ешкімнен,

кеудесінде

тым құрыса оймақтай мұң болмаса.

Қайғырған боп батқанмен жалған мұңға,

шаттық жатар көзіңнен тамған нұрда.

Бұлбұл үні танылып қалар бір күн

қарқылдап-ақ жүрсе де қарға орнында.

Жамансың деп желкелеп жерлегеннен

ақыл-шыңның құзына өрлеген кем.

Ойсыздықтың дертіне шалдыққанды

тек халықтың әнімен емдер ем мен!

1984

***

Дүниенің кіндігінде тұрғандай,

өз болмысын, өз тірлігін сынға алмай,

дүбірі мен дабылы мол ортаның

қалт жібермей желісі мен жортағын,

аттандаса алаөкпе боп жүгірген

жанарында мұңы жоқтан қорқамын.

Жамандықты өзі бірден бастамай,

бастағанды көріп тұрып жасқамай;

жылағанның күйін бастан кешпеген,

байлаулыны бұрылып кеп шешпеген;

құлағанды көрмеген боп түбінен

өте берер жайлы, жайсаң түрімен

жылы жүзден сескенем.

Айналасы рақаттай көрініп,

жалғыз өзі ләззатқа көміліп,

ойлайтыны: “Тек жамандар кір маңдай

жүре алмайды жабырқамай, мұңданбай”.

Тамырлары ашытқыдан тұрғандай,

өз-өзінен ісінгеннен түршігем.

Менің қайғым – солар үшін күрсінем.

* * *

Жүрмегін күлмей, жылап,

жер нәрімен, шуақпен гүлдейді бақ.

Біреу сені армандай сүйетінін

сезіну де жаныңа Күндей қуат.

Жұққызбай арыңа шаң,

ұмтыл алға – сындарға тағы да сан!

Жанашырлық, мейірім – сүйгендерде,

жақсы көрмейтіндердің жаны қасаң.

Ақ ниетің тасада қалмас, сірә,

асылмын деп тек өзің салмақсыма.

Адам жақсы не жаман болмақ емес,

бір сүйкімсіз қылық бар әр жақсыда.

Далаң да, анаң да – ана,

бөлшектеме, жүйкеңді тарамдама.

Қастерлейтін бір қылық бары кәміл

нағыз жаман атанған адамда да.

өз-өзінен жиілеп бұлтты күнің,

биіксінбе, жазғырып жұрт қылығын:

жібіт қасаң, қырсықты шуағыңмен,

мейіріммен -

сол сенің мықтылығың!

1984

***

Мен бұрын бір адамды биік дедім,

өнерді тал бойына құйыпты елім.

Сезуші ем өрлігінің ар жағынан

өзіндік қайғысы мен күйіктерін.

Сезбеппін шын болмысын жайда мүлдем:

секілді бақырауық қайымалы інген.

ашуын жазықсызға төкті келіп,

зәр шашып ән салатын қайран үннен.

Тағы да қайран қалдым талғамыма,

қаншама қателестім таңда мына...

Қазақтың халық әні шыққан кеуде

қалайша зәр шашады жан-жағына?

Деуші едім өнерлінің пәк бәрі де,

ал, мынау аққа күйе жаққаны не?

Төгілді тегенедей, сонда ұялдым

өзімнің қызарақтар сәттеріме.

Ажарын қызғаныштың зәрі басып,

бір ысып, бір суынды қаны қашып.

Мен ілбіп әрең жеттім үйге, сосын

өзін де аяп кеттім жаным ашып.

1984

***

Менің екі тілім бар:

екі тілде екі түрлі ұғым бар,

екі түрлі ғұмыр бар.

Біріншісі — шындық тілі,

сайраса,

тұла бойың шымырлар,

жалғандықты, көлгірлікті сығымдар;

онда менің сезім, ойым сүрлеген

қасиетті сырым бар,

касіретті мұңым бар.

Мұң шалмаған кеуделерден зарықтым.

Тағдырласы халықтың,

өзіњменен мұраттымын, алыппын,

ғұмырыңа серік болғай жарық күн!

Адам деген — Уақытының сыңары,

заманының ұланы,

шырқап салар жыр-әні,

көкке өрлетсе — қыраны;

аяласа — ну бағы,

жерге салса — тулағы;

Жер бетінде қаншама рет, ойласаң,

уақыттардың ну орманы қурады,

сарқылды арна-сулары.

Сөйлейді адам заманының тілімен,

жаңа күннің үнімен.

Заманың да ұлы емес,

уақытың да түк емес —

адамдары өмір сынын жеңбесе,

тіршіліктің екпініне ермесе.

Уақыт тілі — менің тілім ендеше!

1984

* * *

Ұмыт қалып пәк сезім,

бал арман да,

кейде керең тұйыққа қамалғанда

/өмір – айдау жол емес, амал бар ма/,

өкпелейміз ортаға, адамдарға.

Сәулелерге ұмтылмай,

жігерленбей,

өзі өзінен жан күйі жүрер келмей.

Қырсықтардың барлығын соған қарай

әдейілеп біреулер жібергендей.

Әрбір сәті – шуақсыз,

тұман ұдай,

теңіз – ащы ол үшін,

бұлақ – лай,

өгізі өліп, арбасы сынғанына

заманы не ортасы кінәлыдай.

Жұрт кінәлы –

болмаса ол дара тұлға,

тұра алмаса даналар санатында.

Сонда ызаға булығып, таптауға бар –

аға тұр ма,

алдында,

ана тұр ма.

1979

* * *

Қойды өмір білеулерді әккі қылып:

жағдай мен саясатты қатты біліп,

көңілі болмаса да,

көрінгісі

келеді жандай ырза, тәтті қылық.

Ішінде жатсын мейлі қасқыр өліп,

тұрғандай кімді болсын жақсы көріп,

бет-ауызы майланады сырттай ғана,

кеудеге диірмендей тасты көміп.

Тұрғандай шуақ тарап пәк бітімнен,

ақылын ақтарады тәтті тілден.

Білмейді күні өтерін

диірмен-тасты

лақтырар бомба қылып сәт күтумен.

Еркімен байлағандай тас қамалға,

болады басын изеп атшабар да,

түбінде өзі билік алу үшін,

міз бақпас – жан өртенсін басқаларда.

Ұраны: "Тұншықсаң да өкпе, шерге,

іш берме еш адамға, көпке сенбе!"

Жансыздай өзі бұғып,

дайын бірақ

біреудің алақанымен от көсеуге.

өтірік ондайлардың елпектері,

не досқа, жанашырға селт еткені.

Мен енді соқпағымды бөлем сенен

жарылған су жолындай ертектегі!

1984

***

Жүргенде адам қайғысы ішінен жеп,

кей жандарды ұғар деп, түсінер деп,

ақтарылғың келеді ойды қағып

иықтағы салмақты түсірер деп.

Қалсаң одан ұғынған қабақ танып,

қапелімде кетесің қанаттанып.

Еңсеңді езген қайғыңды жайратуға

шығардайсың бар қару-жарақты алып.

өз-өзіңнен жүргенде мысың құрып,

жаның қуаттанғандай түсің жылып,

томағасын сыпырған қаршығадай

жалын атып жанарың ұшырды үміт.

Сен кетесің бойыңда сенім-бекіп,

қысыр деген үмітті желіндетіп.

Тек осылай жүрсе ғой адам шіркін

бір-бірінің өмірін жеңілдетіп.

Жаны қасаң жандардан жасқан бірақ,

одан сайын шығандар қашқан мұрат.

Сен алдынан шығасың жер бауырлап,

шамың сөніп, төбеңе аспан құлап.

Қадап қойған аспанның төсіне Күн

табиғаттың ілеспес көшіне кім.

Адамда да құпия күштер қанша

өсіретін бір-бірін, өшіретін.

1985





АЙША БИБІ

Қанша өліп, қанша тұрды жырлы дала —

жадына жазған жалғыз Күн-ғұлама.

Бабамның куәсіндей

"Айша бибі"—

қадалған құба жонға бір мұнара.

Қандай жан?

Сезімі үшін татты ма азап?

Ал өзім елестетем шақты ғажап:

сезімін, сертін мәңгі паш еткендей

құлжа атып, қыран салған атты қазақ.

Сол жігіт құлай сүйген ғашығы өлген,

күн сайын көру үшін жасыл өрден,

күңіреніп қоңыр күзде

жүрегінің

жасымен мұнараның тасын өрген.

Күнделік дырдуларда тоят бардай,

жүргенде жүйке жонбай, ой ақтармай,

қыпша бел, құралай көз Айша шығып

қандарды қалғып жатқан оятқандай.

Тұрғанда көл тартылмай, жер кішірмей,

шапқындар солқылдатып жел күшіндей

сүртсе де дала өрнегін,

сен қалыпсың

мәңгілік махаббаттың белгісіндей.

өмірдің жолдары ма, тоңдары ма —

құрғандай күстендіріп тоң жаныма... ,

Тәуба етем, саған қарап,

шын сезімнің

әйтеуір, Жер бетінде болғанына!

1981





БАБА ӘЖЕ

Өмірден ләззат таба алмай,

Өттің бе зарлап, жан ана?

Аңқасы кепкен адамдай

Шөлдедің бе екен балаға?

Біреудің сәби-балғынын

сүйердей жаның шырылдап,

аналық бақыт таң нұрын

тоспады ма әлде ғұмыр-бақ?

Немерең бе еді бал дәмді

аңыз боп қалған Айша қыз?

Далада бүгін

жандарды

адастырып жүр қайсы аңыз.

өткізіп қызбен дара кеш,

шығыпсың бірге жолға да.

өзіңнен туған бала емес —

ұғарым жалғыз сол ғана.

Құтқару үшін қыз жанын

өзіңді тостың ажалға.

Бір ысып, бірде мұздадым

қадалып мылқау мазарға.

Қайтер ем өзім? Әй, қайдам...

жетпес-ті, бәлкім, жігерім.

“Баба әже!”—деген айқайдан

тітіреп кетті жүрегім...

1981

* * *

Ботагөз Қалтаеваға

Әуезі — ән, жаны — раушан, күй — жүрегі,

шел басқан сезімді де идіреді.

Асқардай алпыс жігіт ынтығатын

қазақтың бүгінгі Айша бибілері!

Жаныңды сонадайдан ұғып, танып,

ойыңды аузыңды ашпай біліп қалып,

біле алмай қызығуға, қызғануға

әйел дал,

жатыр көрген жігіт талып!

Бір мерген әкетер ме жат мекенге,

әкетсе, бұл өңірден бақ кетер ме.

Бұл күнде даламызда көзден ұшқан

жаны пәк, жаудыраған ақбөкен бе?!

Тағдырдың Күні күліп, қонсын бағы,

оны да күтеді өмір жол, шыңдары...

Тірліктің сындары мол қыз балаға —

лүпілін жоғалтпағай өршіл жаны...

Бүгінгі қыз-бозбала түлектері —

даланың алтын қазық тірек, демі.

Табылса Көрпештер мен Төлегендер,

бар екен әлі Баян, Жібектері!

Халқымды ұқпай жүрсем жайда дәйім,

қараймын ұл-қызына айнадайын.

Қастерлі қасиетін жоғалтпаған

осынау байтақ елден айналайын!

1981





ЛУГОВОЙ ЖЫЛҚЫ ЗАВОДЫНДА

Тақым сап сәйгүлікке,

түсімде самғап жүрем.

Елтумен айна-үмітке

атырам таңдарды мен.

Қайда екен тұлпарлары

баяғы бабалардың?

Арманым бұл таңдағы —

қай жақтан таба алармын.

Осы бір іңкәрлығым

қоймаған жанымды жеп.

Кенеттен тұлпарлы күн

туғандай

ағылды кеп!

О, менің аңсауларым —

ай маңдай, кұс қанаттар!

Жалыңда талса-ау жаным,

жер жанап ұшқан аттар!

Қарагер құйғып келген

жанары шашып жайды.

Жарысып жүйріктермен

жүрегім тасырлайды.

Жаның жас, дене де сау —

ұш сен де, тұлпар-жырым!

Асылы, тек емес-ау

жүйрікке іңкәрлығым!

1981





МЫҢБҰЛАҚ

Жасымды сүртіп көзден жылжып аққан,

сеніммен көңіліме Күн құлатқан

жанашыр жандарыма нұр сіңірген

мен де бір татсам деп ем Мыңбұлақтан.

Бар дейді киелі Мыңбұлақта Күн,

татқан жан елең қылмай қыр аптабын,

қолымен көзін тауып аршиды екен

даланың құм бітеген бұлақтарын.

Сергітер емес мені гүлді бақ та —

жанымның Тайбурылы жүр жырақта.

Киелі қасиетін сіњірейін,

бауырым, апар мені Мыңбұлаққа!

Бұл жерде өсті, мүмкін, Айша мұңлы,

сонда да жатты-ау дала жай, сабырлы...

Осы өңір берген

елдің аспанына

Күн болар батыр ұлды, жайсаң ұлды.

Сен неге мен келгенде тұнжырадың?

Ағады арындамай, жылжып ағын.

Жанарың жылдан-жылға жуасиды,

соған мен кінәлідей қынжыламын.

Жүргенде пәктік іздеп, жұрт абдырап,

айнымай қасиетіңнен тұрсаң — мұрат,

қазақтың шөл даласын шарлайды әлі

нәр алған Мыңбұлақтан мың сан бұлақ!

1981





БИЛІКӨЛ

Ұшатын Билікөлден үйрек билеп

баяғы бір күндердей

түйдек-түйдек

менің жаз көңілім де көшер ме екен

жүргенде өлең куып, үйдеп-бүйдеп...

Іс түгіл, жаман ойдың арқалаған

жазасын түбінде бір тартады адам.

Баяғы мөлдірлігін көктен іздеп,

Билікөл жатыр үнсіз шалқалаған.

Алқынып, аяз қарып түзде демім,

менің де сол мөлдірлік іздегенім.

Қаз сиреп, үйрек кеткен Билікөлдей

қоңырлау бояуы мол кұзгі өлеңім.

Бал құрақ, шолпылы қыз базар күнін

еске алса, басатындай ажарды мұң.

Екеуіміз тағдырластай табысыппыз,

тек менің бітпегендей жазар жырым.

Зулайды уақыт деген құба тарлан,

шықпайды ылғи күліп мұрат алдан.

Қаздарың оралар деп, Билікөлім,

мен сені жұбатпаймын.Жұбата алман.

Нәріңнің куәсіндей балғын кұрақ

бас иді қоштасарда,

жаңбыр жылап.

Киелі қасиетіңнен арылмаған

қалпыңда қастерлім боп қалдың бірақ!

1981





АРЫСТАНДЫ-ҚАРАБАСТЫҢ ДАУЫЛЫ

Қазық-жұмыс, казық-үйге байланып,

жүрегім де майланып,

бара жатыр менің жаным күн сайын

қасањдыққа айналып;

көкірегімде — тұлпар емес — шабан жыр,

оның өзін басыр ойлар қамап жүр,

кеуделерді қақыратар дабылы -

Арыстанды-Қарабастың дауылы

керегіп тұр маған бір!

Қағындырар шемен болған шаңымды

шаңға бөккен жанымды.

Жүрегімнің баяғы бір лүпілін

Сезімім мен сенімімнің жыр тілін,

түндерімді ілінбейтін кірпігім,

аңғалдықтың бала қылық әлемін,

күйіп-жанған махаббаттың әлегін —

бәрін-бәрін қайтаратын сәтке бір,

көрінетін тәтті өмір,

сезілетін ақ армандай таң алғы,

арман оты жалындаған жанарды,

дос атаулы айнымастай көрінген,

Күннің нұры тарқамастай көгімнен —

қайтар маған,

шаңдарды қақ мендегі,

Қаратауым, киелім ең жердегі —

аршы мені тозаңынан уақыттың

аймаласын бақыт-күн,

дауылыңмен емде бүгін сен мені,

аш құрысқан кеудені,

Арыстанды-Қарабастың желдері!

1981





ЖЕТІМТАУ

Көп жұрттың ұғымында: Айға аттаған

мен жүрген жаны қайрақ, қайратты адам.

Ал, өзім “жетім” деген сөзді естісем,

сол бойда құздан құлап, жайрап қалам.

Сан ғасыр шыр айналып жұмыр жерім,

таппады жетімдіктің бүгін де емін.

Жан-жағы – тұлдыр дала тауға қарап:

“Жетімтау. Жетімтау…” – деп күбірледім.

Бұл дертті жоқ менің де емдер дәрім,

жанға, рас, жаны жүдеу дем берді әнім.

Таңдандым таулар да шын тата ма деп

жердегі жетімдіктің кермек дәмін.

Маңайда естілмейді жыр да, шу да.

Сонда да көңіл соқпас құр жасуға.

Жанында Жетімтаудың таулар түгіл

төбе жоқ сырласуға, мұңдасуға.

Айнала – қиыры жоқ сырлы далам,

Жетімтау асқақ қарап тұрды маған.

Тас жарып сайға қарай жарысады

қос бұлақ құлыншақтай құлдыраған.

Мен тұрдым ойлар сүйреп, мұңға кетіп,

Жетімтау шыныққандай сынға бекіп,

күлкілі, күбірлі орта қызықтарын

тұр асқақ жалғыздыққа құрбан етіп!

1981





ТАРАЗҒА СӘЛЕМ

Күйбеңдеп өткізумен бекерге күн,

тарылып асар тауым, кетер жерім,

шідерлі Шалқұйрықтай сезінгенде,

Таразға тартып кетсем бе екен дедім.

Сол жақта ел бар еді жаны жарқын,

ел-жүртың жарқын жүрсе, жабығар кім;

жасарып өнер десе кәрілері,

жастардың ұласатын таңына әр түн.

Хан ба, әлде періште ме шерлі жетім –

әркімнің қадірін сол ел білетін.

Тараздың халқы сондай: сөйлемей-ақ

көңілін көздерімен сездіретін.

Ақынға түғыр болған, батырларға,

түғырсыз тылсымды алар ақын бар ма ?!

Таразда сүлу сіңлі, жайсаң іні

жаныңды жақсы ұғатын жақыннан да.

Мыңбүлақ, Айша бибі, ‡ш аралы ...

киелі жерден адам күш алады.

Шіркін-ай, Ақкөл жақта ән қалықтап,

қаз-үйрек Билікөлден үша ма әлі ?

Адалдық ауылынан жұрт ығыстап

жатқанда, уақыт-ханның құлқы қыстап,

Тараздың саф самалдай көңілімен,

япыр-ай, қайтсам ба екен бір тыныстап ?!

1997





75 ЖАС

Қожамет Балахметұлына

Армысың, ұл мен қызы ардақты елдің,

өзіңмен тамырымды жалғап келдім.

Көкшенің асыл ұлы 75-ке

келіпті дегеннен соң арнап келдім.

Ұрпақтар Сіз өсірген қартаюда,

кей жанның жамалынан әр таюда.

Халықтың алғысымен қуаттанған

жігіттер тиісті емес қартаюға!

Көрінсе өзіңіздей марқа тұлға,

тағады қыз-келіншек алқа-сырға.

Қазақта Тоқсанбайлар болған талай

дәл Сіздей жігіттердің арқасында!

Толыққан тобылғыдай тепсеңдерде

жетіңіз осы күйде сексен белге!

Туар тек Ел сүйенер марқасқалар

Абылай, Хан Кенелер өскен жерде!

Сіздерден қуат сезіп жел күшіндей,

жүремін аласырмай, мен кішірмей.

Еншалла ұрпақ азбас сіздер барда

халқымның тектілігінің белгісіндей!

2001





БАУЫРЛАСТАРЫМА

Армысыңдар, бауырлар, бармысыңдар!

Ағаларым – асқар тау, қарлы шыңдар.

Жеңгелерім – жанымның жайлауы еді,

інілерім – шым болат шалғысыңдар.

Сіңлі, келін – періште тілеулесім, -

барлығың да әйтеуір бармысыңдар?!

Бар болыңдар,

сендер болсаң, туардай іркіт күнім,

қашар менің жанымнан сылтып мұңым.

Мен сендердің шөлдегі бір түп гүлің,

сендер барда самғайды бүркіт – жырым.

Сендер барда сезбеймін, сездірмеймін

иығымның, жанымның жыртықтығын.

Тағдырыма жызылмай кемел несіп,

жалғыздықтың бейнетін келем кешіп.

Шыбын жаным шырқырап, ертеңгі күн

не болар деп ел деген ерен бесік.

Менде арман жоқ – алдымда тілек тілеп,

сендер жүрсең, қаумалап, елеңдесіп.

Сендер барда жырым бар, қаным да бар,

желбірейтін туым бар, тағым да бар.

жүдеп жүрсем, жігер бер, жалынға мал!

Арқа тірер жалғанда сендер барда,

өзім кетсем, мұңдылау әнім қалар.

1983





ДАЛА ТАҒДЫРЫ

Фрагменттер

1

Аппақ мамық.

Күн нұры күміс шашып,

кең даланы қалғандай ырыс басып.

Дүние пәк. Тып-тыныш.

Ешкім мұнда

көрмегендей ғұмыры

қылыштасып.

Қасқыр жортып қаймықпай

жар – құзда да,

киік қырда жусайды қамсыз ғана.

Мал іздеген салт атты.

Көкжиек. Күн.

Аппақ дала. Мүлгіген жансыз дала.

2

Сексен көл – сексен сұлу қадалғандай,

аспанды аялатқан жанар қандай!

Айдынды жеке жайлап жатыр аққу,

жан көрмей, жағасына адам бармай.

Қыр мұңына болғандай жаны да алаң,

ойнақы, әсем әуеннен жаңылады ән.

Базарынан баз кешкен жансыз дала

сәбисіз үй секілді қаңыраған.

Дала қайғылы әйелдей жаны жара

(табиғат та, тағдырдың бағы да ала).

Көк шалғынға оранар бір сәттерді

армандай ма, қиялын сағына ма?..

Дала төсі көміліп құмға ғана

сарғаяды, жабырқап мұңдана ма?..

Сонда жылдар қақпасын дүбірлетіп,

атой салды күштілер тың далаға.

Бет қаратпай тұрса да сындар алда

(сынға толы – дала ма, жылға, жар ма),

тарихтың төсінде ту желбіреп,

бір шабуыл басталды тың далаға.

3

Шабуылдар…

Шабуылсыз тыншымас, тынбас адам,

жер үстінде егіздей бір жасаған.

Шабуылда ұран бар:

“Адамзатты

ойрандаймын, бірлігін сынға салам”.

Шабуылдар далада көз ашқалы…

Тарылғандай өз жері, өз аспаны,

сойылдады талайлар бұл даланы,

тыныштыққа тірілер жол ашпады.

Шабуылдар –

тапталып ғұмыр кешкен,

шабуылдар –

ананың тілін кескен.

Көңілдерде жатталған шежіредей

шабуылдар шықпайды бүгін де естен.

Шабуылдар – ақ сойыл суылдаған,

бір-бірінің апшысын қуырды адам.

Семсер менен найзаға түйрелсе де,

жығылмаған, жықпаған туын далам.

Бұл шабуыл – ол емес.

Басқа түрі,

желбірейді достықтың ақ шатыры.

Шапқындардан күйзелген кең даланың

таңдайына сонда алғаш ас татыды.

Ас татыды. Ақ бидай ырғатылды,

дала төсі еңбек пен жырға тұнды.

Астық тиеп жөңкілген керуендей,

жанарына даланың мұң да тұнды.

4

Құт мекен боп бүгінде жатыр бұл маң,

баяғы тақыр – қырман.

Арман қуып жалаң бас келгендерді

бұл дала батыр қылған.

Талай жұлдыз жарқырап жанады әлі,

алаудай даладағы.

Кең әлемге осынау тың өлкеден

сан жолдар таралады.

Алып қала. Алтын тау.

Даңқты әр күн,

Мекені еді мұзбалақ алыптардың,

қазағымның даласы қалжырады

табанына тапталып сан ұлттардың.

Дала,

талай қайғы да, мұң да жұттың,

туар деп шын жарық күн.

Арманда өткен бабамның мұрасысың,

мұрасысың, кең дала,

Қазақ деген

бір ұлттың, бір халықтың.

5. Сарыарқаға арнау

Сарыарқа,

сал көрікті сайын далам,

қалмайды сен тұрғанда Айыңда мән.

Кеудеңнен қиырларға көз жүгіртіп,

биік пен аласаны айырды адам.

Еске сап серілерді

сыңғырлайды

қаптаған қарағай мен қайыңнан ән.

Тарылып жан-дүнием баратқандай –

кеңдікті көзден ұшқан қайыр маған!

Кеңдік пен дархандықты іздестіріп,

таппап ем сабылумен күн кеш қылып,

қалса егер олар бүгін – тек өзіңде,

басқасын әкетті уақыт мінгестіріп.

Көгілдір көкжиегің тұрады әлі

дала мен көк аспанды жүздестіріп.

Қастерлі ең қырандарға тұғыр болған,

мені де шырқатшы бір нұр кештіріп!

Жайып сап жомарт жанын қыр, жазығың,

малынып жатыр бақыт-нұрға бүгін.

Берумен барын

содан ләззат ап,

ешкімнен дәметпестен бір қарымын.

Мен болсам – алу ғана есі-дертім,

сөнердей беру десе күн-жарығым.

Бер маған,

жомарт дала,

өзіңе тән

қарымсыз жан мен жүрек мырзалығын!

Сарыарқа,

көгілдір тау,

самалды алаң,

нәр іздеп самалыңнан саған барам.

Көлдерің келіншек көз сұқтандырып,

көңілге қуат құйып, жан арбаған.

Қарымсыз нәрін берген дүниеге

өзіңдей басқа әлемді табар ма адам?!

Бойдағы барды беріп, содан жанға

рахат алуды үйрет маған, далам!

6. Ұлы жол

Жолдар, жолдар…

барады алға асығып.

Жаяу – талып, ат – арып, арба – сынып

жылдар өткен.

Бәрібір жетелейді

көз ұшына қыз көрік таң жасырып.

Жолдар, жолдар

сағымды белес серік,

тұратындай бір үміт елес беріп.

Уақыт-толқын шаяды

парақтарын

жолдар жайлы жазса егер Жер естелік.

Дала жолы…

бастауын таба алар кім…

Ізі ме әлде боз інген, қара нардың?

Әлде бұл жол соқпақ боп басталды ма

қызыл-жасыл көшінен бабалардың?

Дала жолы – құпия сыр қаптаған,

бастауы да, шегі де – жұмбақ маған.

Жұмбақ маған үмітпен өтті үстінен

қиял қуған қаншама күн қақты адам.

Дала жолы керіліп сал қылықпен

(талай мен де жолымнан таңды күткем),

ертіп кетіп барады кең даланы

жүздесуге қозғалыс-мәңгілікпен.

Дала жомарт, жасарған бүгін ол да,

бірақ үнсіз - өткерген сыны мол ма?

Нені кештің басыңнан, сары дала,

жеткеніңше бүгінгі ұлы жолға?

7. Суреттер елесі

Келіп ем жолдар соғып, жаным жасып,

кеудемді нөсерлеткен жауынға ашып,

қия алмай тұрмын енді, қалғандаймын

Көкшеге, Сарыарқаға бауыр баып.

Келіп ем – көңіл күйреп, арман сүйреп,

өмірде – бәрі алдамшы, жалған сый деп,

ана – Арқа аялады,

жүргенде мен

көтерер еркелігімді жандар сиреп.

Шығып ап сұлу Көкше күмбезіне –

күмбезі ұялатқан күнді өзіне

көңілім – көкте,

тұрмын оралғандай

баяғы арман қуған нұр кезіме.

Сырласып жатқан шақта Дала Күнмен,

өңіне, өткеніне қарадым мен.

Көкшенің өр төсінен сексен көлді

тағы бір аралайын жанарыммен.

Кенеттен…

жан біткендей қыраттары,

таулары жақындады жырақтағы;

даланың өмір жолы қыр көшіндей

алдымнан өтіп жатты шұбап бәрі.

Тіл қатты “Оқжетпес” те маңғаз жаны,

бауырынан Сырымбеттің шам маздады…

Бір жақтан алаңдарды дүбірлетіп,

барады Абылайдың сарбаздары!

Жіктеліп халық быт-шыт, тұтанды дау,

келбеті боз даланың жұтаң, қырау.

Бір шетте

сала құлаш ақ сақалын

салалап отыр ойда Бұхар жырау.

Тыңдаумен сан заманның әнін қанбай,

елтідім сол үндерге жаным қалмай.

Тізілді көріністер,

Дала жайлы

түсірген Уақыт өзі кадрлардай.

8. Едігенің арыздасуы

Жігіттер,

маған да жетті сұр жебе.

Еңсені көтер, жүнжіме –

бастарында ойнақ салсам деп,

өлкеңді жайлап алсам деп

дұшпаның жатыр іргеде.

Біріңді-бірің тілдеме,

күңкілдеп, күмпіп күндеме –

жауыңның сол-ақ баққаны.

Бірлігің кетсе басыңнан

іриді халқың ашынған

атаңа нәлет дұшпаның

хақ сені сонда таптары.

Шырқырап жүріп қорғаған

қазынам, мүлкім – төл далам

таптаса сені орман-аң

күніңнің болар батқаны.

Оқсыз-ақ дұшпан айламен

туғызып басқа қараң күн

санасын шырмап балаңның

ұмыттырар тілін анамның,

қан сөлін сорар далаңның.

Түздерге түнеп, сыз еміп,

сақалға қатқан мұз еріп,

қабағынан елдің күй тыңдап,

қызыл алаңдарда қиқулап

ойранды салған біз едік.

Күндердің күні болғанда,

сібірде, сазды орманда,

жырақта туған жерімнен

жүздестім жемқор өліммен,

осыдан асқан сор бар ма?

Не көрдік мынау өмірден…

Халықтың қамы жанды үгіп,

таралғы тақымды талдырып

таулардан астық, шың бардық,

рақатын жанның құрбан ғып,

дұшпанның қыбын аңдыдық.

Тоқтамыс – жойқын жебелі

ел үшін туған ер еді,

тіріде басым бірікпей

кетіп ем.

Түртті не мені?

Бір қазанға сыймаған

әлі күн соған қиналам

қос қошқардың басындай;

бір шешімге келе алмай,

қабақтар бұлттай ашылмай,

(ақыл енбейді жігітке

бармағын шайнап ашынбай)

ат құйрығын кесістік,

сонда немен жетістік?

Желеу қып жеке өкпені

көрместей болып кеткелі,

қинайды ойлар көп мені:

бірлігі үшін елімнің,

тұтастығы үшін жерімнің

көкіректі құрбан етуге

батылдық бізде жетпеді –

менмендік торы шектеді.

Бір түсіп отқа, жалынға,

серігім болған жанымда,

қанды көйлек жігіттер,

датым бар өлер шағымда,

айтайын есім сауында:

сүйегімді менің жеткізгін

Тоқтамыс жатқан қауымға –

жүзімді беріп жауынға,

беткейі қаулап көгерген

Ұлытау атты тауымда,

тіріде жаңсақ бассам да,

кешірім сұрап мақшарда

көңілдің кірін жуайын,

қайғының бұлтын қуайын;

атаның егіз ұлындай,

ажырамас екі бұрымдай

жатайын қатар сол ермен.

9. Оқжетпестің монологы

Мен шың едім,

менменсіген батырлыққа сын едім,

жас қыранның қайрайтұғын жігерін,

жалғайтұғын тілегін

биікті аңсар жүректерге жыр едім.

Сұлу Көкше – сан ғасырдан сыңарым,

өмір деген су, ағын

шайып кеткен замандарға куәмын,

замандарды лайлаған адамдарға куәмын.

Мылқау куә қалпымда әлі өтуде

қайталанбас қайран күн,

көріп келем қантөгісін

тірлік атты майданның,

тартылғанын қайнардың.

Көре-көре тамырларым суалып,

қатпар тасқа айналдым,

әлі орнымда тұрғаныма қайранмын.

Қайранмын мен

бірін-бірі жылатып,

бірін-бірі сүріндіріп, құлатып

жүрген адам

куәгер деп бәріне

мені қалай тастамаған сұлатып.

Адамзаттың арсыздығын көрумен

қабырғамды сөгумен

тұрдым сонда. Мұңдымын.

Бір-бірінің талқан қылып тірлігін,

қадірін де бағаламай

адамның

өздеріндей кетіреді кім құнын?

Шырқауларға самғатып ап,

кенеттен

құз басынан лақтырады бір-бірін.

Не дерсің бұл адамға –

тыным бермей маған да,

теріскейден, түстігімнен келгендер,

кейбіреулер шығысымнан телмеңдер,

тау емессің – төбесің деп көнерген,

тепкіледі төбемнен.

Тірлік заңы мықты да –

бірақ мұны жаны барлар ұқты ма –

соның бәрін уақыт-жемқор жұтты да,

куәсы боп қалдым мен.

Талай ғасыр жасай берем әлі де.

Ей, адамдар!

Бармын мен.

10. Бұқар жыраудың Абылайға айтқаны

Бас болсаң да аспағын.

Алыс пен жақын жерлердің

кәрі мен жасын, асқағын

айбарыңменен жасқадың.

Ақ өреге сені көтерген,

сен түшкірсең – ол жөтелген

халықтың мынау көбесін

қақыратып тұр таспа-мұң.

Қазақтың небір асқары

қолдасаң – елге бас бәрі –

шідерлеп қойдың сайратпай,

қоршалап өңкей жайдақ тай

тірсектен шайнап жасқады.

Қаћарыңды төгіп төнесің,

кісі емес, күшік көресің

Шыңғыс тұқымынан басқаны.

Бұл күнде саған кекті елің,

бейбастақ батыр, бектерің

шашу қып елдің дәулетін

көрмейсің тасып кеткенін,

шуылдақтарыңды шектегін!

Шыңғыс бабаңның әулетін

қақпастай ешбір жан бетін

қазақты халық ететін

қаймағы сол ғой деп пе едің?!

Алдыңа шықпай еш пендең

семсер сұсыңнан сескенген.

Халықтың жады жоғалмас

Бұхардың басын кескенмен.

11. Абылайдың Бұхарға айтқан жауабы

Сұңқарды сұңқар деу керек,

тұлпарды тұлпар деу керек.

Ақымақ қара қарғаны

түлкіге баулып салғалы

қыран деп баптау – күлкілі:

өлімтік көксеп құлқыны

қарқылдап қояр бір күні.

Ашылып ылғи араны,

уайымы – тесік тамағы,

жалпылдап жыртық балағы,

тойдырсаң тексіз қараны

бақ пенен таққа таласып,

жағаңа қолды салады.

Жасаған баста жаратқан

айдынды, шыңды, даланы,

ақсүйек пенен қараны.

Тегінде түк те көрмеген

шатастырады орданың

табалдырығын төрменен.

Шуылдақтарды тойлатып,

төбемдей тақта ойнатып

тайраңдататын жайым жоқ,

онан да басқа уайым көп.

Борпылдақ өзек үйеңкі,

жарытпас тегі қайың боп.

Он екі қанат ақ орда,

ой кешем – көзім салам да:

босаға – алтын төр емес;

кереге – темір тор емес;

жалпылдап арттан ергенмен

аттының бәрі қол емес.

Халық, халық дегенмен,

табырлардың көбі - елес.

12. Бұхардың екінші сөзі

Жалаңаш жатып, жай тұрып,

төстеріңе таңда май тұнып,

тымырсық, тыныш кең жерде

жемсауларыңды жемдеуге

күн кешу үшін дара тым

тыныштық керек сендерге!

Бықсықтарыңды қағатын,

мазаларыңа ойран салатын

алапат дауыл – желдерге,

теңіз қопарған сеңдерге

қарайсыңдар ма қалшылдап,

зәрелерің ұшып, жан сыздап?

Қорқыңдар (тұрмай ісініп)

бейшаралықтарыңды түсініп!

Алдамшы адалдықтарыңды,

арбаушы адамдықтарыңды

талқан ғып көкке ұшырып,

төбелеріңе жайды түсіріп,

келеді дауылы Арқаның,

тақсырсыған талай талтағын

паналап жүрген хан тағын

алжыған атанды көсем деп –

Күнбатыстан қара нөсер кеп

шығарады әлі-ақ талқанын.

Жанталасасыңдар сонда бір

тыпырлап тыңдап жалқы әнін

халықтағы қара балтаның!

13. Абылайдың жауабы

Басшысыз үйде бала азар,

тәртіп жоқ жерде жан азар,

хан мисызда бәрі азар,

ірілік кетіп жігіттен,

күн кешер бекер үмітпен .

Айғыры – азбан үйір тоз,

шешені – мылжың жиын тоз,

бірлігі кетсе, елің тоз,

айдыны кетсе, жерің тоз,

осыған, Бұхар, қарсы ма ең?

Даланы жаудан аршып ем,

талайды таптап жаншып ем.

Әрқайсысы шалғай мекендеп,

жалғыздан жортқан қазақты

біртұтас халық етем деп

өзім де кешкем азапты –

айта аласың ба бекер деп?

Көпшілік деген пара-пар

жайылған анау қойыңмен,

ұстағын оны ойыңмен,

бұзау тіс болат дойырмен,

қылыш қаћармен, сойылмен.

Тәртіптен бірлік шығады,

әділдік – бірлік шырағы,

елдіктің бірлік – тұрағы.

Хандарға мейірім керек деп,

қаталсың елге ерек деп,

аталы сөздің мергені,

нысанаға алдың сен мені.

Қазақтың байтақ даласын

бүрмес пе жаудың шеңгелі –

қаталдықпенен ел етіп

ұстамас болсаң пендені?

14. Бұқараның үні

Біз бұқарамыз – кәдімгі қара халық,

санымыз көп, жатырмыз даланы алып.

Таласпаймыз тағыңа, біздегі мұң –

жан асырау мал бағып, бала бағып.

Жыртық жаға жүн шекпен,

жаяу жүріп

мырзалардың тұлпарын тағаладық.

Бала болдық –

санассын сәбимен кім,

үстемдіктер жүрегін қариды елдің.

Жігіт болдық – жаутаңдап,

сенім жоқта

теңсіз күйі қайратын жаниды ердің.

Жер күркеден желбегей тұра салып

шаңырағын көтердік ақ үйлердің.

Малмен түзде түнедім ақ боранда,

пішен шаптым шілде-күн қақтағанда;

ата-баба, мына біз –

күн кешірдік

ғұмыр бойы тері илеп жат қоғамға.

Біз жасаймыз байлықты біреулерге,

бізге – бейнет, атақ пен бақ – соларға.

Біз бұқара

ойында тек – күнелтіс, аста үміті,

мойнымызда бейнеттің тас қамыты.

Кінәлы – біз

аспаннан тамшы тамбай,

жер көгермей даланың қашса құты.

Мал суарып, жер қазу – біздің үлес,

атақ, мерей, абырой – басқанікі.

Біз бұқара

демі де жаны – дала,

жанға бір күн тыныштық табыла ма?

Орнын сүртіп мырзаның нан табамыз,

бұл кедейлік ғұмырда арыла ма?

Мәңгі қара халықпыз,

бар мүлкіміз –

бабамыздың тілі мен қаны ғана.

15. Ақан серінің мұңы

Ей, сор дала, сортаңды сорлы дала,

соқыр, сотқар жандарға болдың ана.

Жаны қәри болмаса мына халық

сезімдісін, серісін қор қыла ма?!

Сайрандайтын шындыққа жұрт кенеліп

қайда шыншыл қазы мен нық төрелік?

Аз-ақ ауыл шалаптай сұйылуда

өз-өздерін бөлшектеп жікке бөліп.

Қақыратар надандық-түнегіңді

адамдар аз жаны – пәк,

тілегі – үлгі.

‡йір-үйір жүреді кеңес құрып,

біле алмайсың қай топқа кіреріңді.

Әр жүректе – тырысқан арша күдік

(күдіксізді таппайсың сан сабылып),

жолатпайды үйірге жауыр аттай

ар аттамас жаныңды қалса біліп.

Адамдардың бәрінде үркек сенім,

сенгіштерді көресің күлкі еткенін,

сосын адалдығы үшін ақымақ деп

ақиқатты басынан бір тепкенін.

өмір кештің – шық қару-жарағыңды ап,

ұран біреу: тірлікте қал адымдап.

Ойлың – ойда, ойсыздар тайраңдайды…

Қайда кетіп барасың, ана-құндақ?

16. Бүгінгі көрініс

Көкжиекке еніп бар елес,

бір кезде мен де ес жидым:

айналам – қырман, дала, кеш,

еңбектің күйін естимін.

Жан-жаққа жолдар жөңкіліп,

зулайды мойнын сәл бұрмай,

лапылдап-сөніп өрт үміт,

тоғыспай кеткен тағдырдай.

Бидайлы дала іңірде

толқынды теңізге ұқсады:

байсалды қалпы – түрінде,

тереңде – бұрқаныстары.

Ай, күні жеткен дәндерден

қайысып жатыр қыр белі,

алқапқа ән мен әр берген

қалықтап корабльдері.

Көз салып көктен бұл маңға,

самғайды қыран ақиық,

қыз-жігіттер жүр қырманда

бидайдан алтын тау үйіп.

Жарқылдай көкке өрлеп Күн,

жайқалып жатыр бесік-қыр.

Егінжай жақтан еңбектің,

халықтың үні есіп тұр!

17. Гимн

Қазақстан –

бақытты өлке өрлеген, шарықтаған,

толастамай көгінде қалықтар ән.

Қазақстан – мекені қайсарлардың,

Қазақстан – Алатау, алып далам!

Қазақстан – жеңісті жаңа күндер,

Қазақстан – толқынды дала, гүлдер…

Қазақстан - әлемді елеңдетіп,

Байқоңырдан зулаған корабльдер.

Қазақстан

асқақ ойлы адамдар өр тұлғалы,

тау жасаған алыптар ол тыңдағы,

Қазақстан – уақытпен жағаласқан

Бұқтырманың бұғаусыз толқындары.

Қазақстан – ел даңқын өрлеткен жер.

Қазақстан - сындарда ержеткендер.

Қас жауына қаћарын төккен Батыр,

досына адал, шетінен еңбекте Ерлер.

Қалса да артта

сан асу, қаћарлы өткел,

сала алмаған далама

жат өрнектер…

Қазақстан – сал Біржан, саңлақ Сара,

Құрманғазы, Абай мен Махамбеттер.

Қазақстан – көк орман, ашық аспан,

асқақ жыр мен жүйрік ой ғасыр асқан.

Қазақстан – жұлдызды жерім менің,

өмірінің аңыздай басы – дастан.

Қазақстан – тағдырым, бақ-талабым,

күйінішім, сүйерім, мақтанарым.

Қазақстан осылай қарыштайды

болашақтың бетке алып

қақпаларын!

1983





