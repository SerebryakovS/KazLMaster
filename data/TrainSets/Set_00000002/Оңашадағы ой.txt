	Ұзақбай Доспанбетов

	Оңашадағы ой





	Повесть





	Стол басындағы əңгiме менi жалықтыра бастады. Бұдан он-он бес жыл бұрынғыдай емес, қазiр көп жұрт жиылған жердегi қызу əңгiме, iшiмдiк, суық тамақ, темекi түтiнi менi қатты елiктiрмейдi. Сонда да мұндай жерден бас тартатын хал менде жоқ. Бар тiрлiк, қызық, қуаныш көзi ашылатындай болса оны осындай бас қосулардан күтiп, алаңдайтын дағды көзiмдi, санамды тұмшалап, бiтеп тастағандай басқа жаққа бұра тартқызбайды.

	Əлi есiмде 16-17 жасар қыз кезiмде осындай жұрт жиналған жер десе ес-түсiм қалмай бүгiн түсер қалыңдықтан əрмен əуреленiп, қушықтай кеудемдi неше бұрап, неше сықап, шар айнаның алдында iстемеген əрекетiм қалмайтын.

	Табиғаттың бермегенi болса тап осы арада тартып алатындай, сыртқы ажар-нышанымнан əлдебiр жаңсақтық белгiлер көрсем қол күшiммен түзеп жiберетiндей жан-тəнiммен берiлiп, өзiмдi-өзiм күйттей беретiнмiн. Бұдан шаршамаймын да, жалықпаймын да. Егер маған бiткен шаш, қас-қабақ, тағы басқаларында сөйлер тiл болса олар менен көрген азабын зарлап айтар едi. Бiрақ олардың зарына құлақ тiгер мен жоқ. Өз шыбын жанымды осынша қинап жүргенде олардың шықпаған үн, бiтпеген тiлiне көңiл бөлiп қайтемiн. Жұрттың көзiне жарқ етiп көрiну, жiгiттердi, тiптi үйленгендерiн болса да əлдебiр жақтан ұшып кеп қонған, ендi-ендi ұшып кетер перiштедей ғажап көркiммен естен тандыру тұла бойымды шып-шып еткен ыстық қанға толтыратын асыл арманым. Ешкiмдi шын көңiлiммен сүйiп көрмеген сол бiр бүлдiршiндей кезiмде бəрiне көктен қарап, бұл жеткен межем əлi аз, бұдан да биiктеп жұрттан оқшау əлi де даралана түссем, маған сұқтанатын көз молая берсе екен деп жатсам-тұрсам жалбарына тiлейтiнмiн. Сонда кiмдi мұқатпақпын, қай бақталасымның iшiн өртемекпiн, оны ойлайтын мен емес.

	Өзiм туралы ой-пiкiрiмнiң қаншама шырқау жатқанын айтсам, қазiр ешкiм сенбес те едi деп ойлаймын. Сол шақтарда бiреу бəлен жерде сұлулығы сенiмен тең түсер бiр қыз бар деп əлдеқалай айта қалса, мен бəлкiм еңiреп жiберер едiм. Ал қазiр ше? Қазiр ондай тасығыш көңiлден жұрнақ та жоқ. Жасым 35-те. Оны бəрiнен жасырып, кейде жұрт ортасында жас мөлшерiн амалсыз бiлдiруге тура келгенде оны ешкiнiң сақалындай шұнтитып, күзеп айтамын. Мынауың шындыққа сай емес, кiшкене қосыңқыра деп, шаншу сөз қадайтын ешкiмнiң жоқтығына етiм əбден үйренген.

	Сол он екiде бiр гүлi ашылмаған балауса кезiмдегi дағдыларымды əлi де жалғастырып келемiн. Бұрынғыдай жiгер, жалын қуат болмаса да əлi де көзге түссем, бiреудiң көңiлiн аударсам деген ынта тереңiмде жасырулы жатады.

	Ештемеге зауқым соқпайтын салғырт көрiнсем де көңiл көтеруден кет əрi емеспiн. Ескi көз, таныс құрбыларым көп-ақ, бəрi де үйлi-баранды, мен сияқты бiрi жоқ. Осы халiме мүсiркей қарай ма, үйлерiне əлдебiр себеппен дос-жарандарын жинаса менi қалдырмайды. Əсiресе, басы бос бiреулер келетiн жерге ерекше ықыласпен шақыратындары бар.

	Бiрақ осындай жерлерде отыру бұрынғыдай емес, ауыр тиедi. Темекi түтiнiнен тез басым ауырады, шарапты да бұрынғыдай көтере алмаймын. Жұрттың дабырласқан сөздерiн де жақтырмаймын. Жүрегiмнiң жұмысы да нашарлаған ба, сол жақ кеуде тұсым кейде қозғалтпай тастайды, ауық-ауық шаншып қоятыны бар. Жансебiлдiкпен мұның бiрiн де елегiм келмейдi, екi қолға ермек етiп, темекiнi тастамаймын, шараптан да тартынбауға тырысамын.

	Бүгiн де осы дағдылы халде едiм. Құрбым Айсараның үйiндемiз. Ұзыннан-ұзақ қойылған стол басында мен танымайтын адамдар да бар. Əсiресе, үнемi ыржиып, екi езуi құлағынан кетпейтiн қозғалысы жеңiл, ашаң денелi бiр жiгiт назарымды аудара бердi. Өзiнiң қарасы жаман. Көздерiнен қасқырға ұқсас жырындылықты аңғарамын.

	Оның осы назарын Айсара да байқады бiлем, маған игi тiлекпен қарағандай күлiмсiрейдi. Көздерi ұшқын шашып, «жаным, құрбым, сен өз бақытыңа бетпе-бет келiп отырсың» дегендi айтатын сияқты.

	Бiрақ менiң жаным түршiге бередi. Ол жiгiт қараған сайын достық ниетiнен гөрi əлдебiр пайда түсiрудi, бiрдеменi жымқырып қалуды ойлайтын ысқаяқ алакөздiгi кеудемдi тесiп бара жатады. Кəдуiлгi темiр пышақтың өзi қадалғандай шыбын жаным шығуға шақ қалған. Тек жылдар бойы күстенiп қатпарланған көнбiстiгiм ғана қалпымды бұзбауға, терiс айналмауға демеу бередi.

	Сəлден соң үзiлiс жарияланып, ер адамдар залдың бiр бұрышында карта ойынына үймеледi. Əйелдердiң бiразы терезе алдында тiзiлiп, қалғандары ас үйге Айсараның қасына кеттi. Стол басында қарақшыдай сопиып жалғыз қалдым. Жаңағының көзiнен ендi құтылам ғой деп едiм, жоқ ол əлi де картадан басын көтерiп қасқыр көздерiн маған қадап қояды. Картаға онша ынтасы жоқ сияқты. Орнымнан ебедейсiз түргелiп, терезе алдында өсек айтып, ақырын сыңқылдасқан əйелдердiң қасына барып едiм, олардың дағдылы тұрыстары бұзылғандай сөздерi тыйылды. Əрi жаңағы қасқыр көздi ендi осы жаққа қарағыштай бердi. Мұндай тұрысым өзiме де, өзгеге де қолапайсыз көрiнгендей, ендi ас үйге беттедiм. Айсара қасындағы екi-үш келiншек те əлденеге мəз болып, дауыстарын қатты шығармай күлiсiп жатыр екен. Менi көргенде бұлар да сап болды.

	Айсараның көзi менiң тап осында келiсiмдi жөнсiз көргендей жүзiне аяныш көлеңкесiн түсiрiп, залда неге отырмағанымды сұраған кейiппен қарады. Жаңағы жiгiттiң тап бiр шипасы тиердей соған жақын болғанымды қалайтыны анық, ол қасқыр көздiнiң өңменiмдi тесiп бара жатқанын қайдан бiлсiн.

	Мұнда да орын таппай айналсоқтап, ендi қайда сырғимын деп сəл бас қатырдым да, бəрiне қолды бiр-ақ сiлтеп, стол басына манағы өз орныма барып қайта шоқидым. Дастарқаннан əр нəрсенi бiр шұқылап алып жеген болып, карташылар жаққа қарамауға тырыстым. Сонда да киiмiмнiң сыртынан əлдебiр шанышқы көздiң уыты өтiп бара жатқанын сеземiн. Шыдап баққаннан басқа амал жоқ.

	Буы бұрқырап, бiрнеше табақпен ет келдi. Жұрт стол жағалай орын-орындарына қайта жапырласты. Мен ендi ғана ел қатарлы болғандай сəл көңiлдендiм. Бұл ұзаққа созылмады. Табақтағы еттiң бiраз мұрты ойылған соң жұрт қайта түрегелiп, үй iшiнде топ-топ болып, гу-гу əңгiмеге кiрiстi. Ендi əйел, еркектiң ара жiгi ажыраған жоқ, бəрi аралас-құралас. Не ғажап екенiн қайдам, мен қасқыр көздiмен оңашалана берiппiн. Тiлi де шанышқыдай екен, айтқан əзiлдерi көңiл көтермейдi, түрпiдей. Менiң жанымды ауырту үшiн қасақана айтатын сияқты.

	Сөздерi – көбiне сұрау. Мен тура жауап бермеймiн. Сонда да ол өткiр көздерiн өңменiме шегендеп, өмiрбаянымнан бiраз деректердi тiзiп алды. Бетiн қатты қайтарып тастауға қайрат-жiгерiм де, батылым да жетпейдi. Талайды беттен қағып, артынан опық жеген күндерiм не мазаққа көнуге мəжбүр еткен. Өз бишаралығымды түсiнемiн. Содан да iштегi үмiт сорлы мынаның қасқыр көздерiнiң тасасында жақсы ниет жатқан шығар деп, солай қарай шыр айналдыра бередi. Қарайлаған сайын iштен үгiтiлемiн. Бəрiбiр терiс айналар мен емес. Мынау да осы халiмдi бiле ме, жабысып жүйкемдi кемiрiп барады.

	Ырсиған бет терiсi мұны кейде күле қараған адамға ұқсатпайды. Жас та болса əжiмi қалың, жаратылысы осы нағыз атжалман дерсiң.

	Ақыры ыздиып маған қойған бiр сауалы:

	– Сiз өмiрiңiзде бiр рет болса да бiреуге құлай берiлiп көрдiңiз бе? Егер мұндайлық жəйт өмiрiңiзде бiрнеше рет болса, соның ең алғашқысы туралы айтыңызшы? Тек нағыз махаббат шоғына өртенгенiңiз туралы. Сондай болды ма сiзде? Болса қалай?

	– Сiз не, менен махаббат туралы сұхбат алмақ па едiңiз?– деп алғаш рет кесiп айттым.

	Одан бiржола күдер үзiп, терiс айналғаным да осы. Ендi жабысатын болса бас-көз демей салып қалатын дөрекi сөз iздедiм. Тəйiрi, осы өмiрiмде бiр сəт болса да үмiт күткен жiгiт осы ғана ма? Бұған шаңымды ғана көрсетсем маңдайымдағы жазмыш сызуы өзгерiп кетпес.

	Айсара үйiнде би басталды. Қасқыр көздi менi iздей бастағанда-ақ залдан сытылып шығып, ас үйдегі Айсарадан кетуге рұқсат сұрадым. Жағдайым болмай, басымның ауырлай бастағанын сылтау еттiм. Айсара қаншама жiк-жапар болғанымен ештеме өндiре алмады.

	Сыртқа шыққанда таза ауамен кеудем кеңейiп сала бердi. Бұл ақпан айы едi. Қыс – жұмсақ. Жақында жауған қар қаланың өңiн кiргiзiп, жас баладай қас-қабағын мөлдiретiп қойған.

	Мен жаяу қала ортасындағы паркке тарттым. Бiраз таза ауа жұтпасам тұншығып кететiн сияқтымын. Ағашы қалыңдау тұста бiр ұзын орындыққа отырып, мүлгiген тыныштықта ойға шомдым.

	Мұнда адам аз. Анда-санда қосақтасқан бүлдiршiндей қыз бен жiгiт өтедi.

	Күн ақ мамық бұлт арасынан шұғыласыз көрiнедi. Ол жарқырап шыға келсе, мынау ақ қар жидiп кетпек. Онсыз да анау қараағаштар мойылдай қалпымен сидиып тұр. Оған қар жұқпайды. Əне алба-жұлба қарға басқа ағаштан ұшып келiп, бiрiнiң бұтағына əрең жармасты. Тырнағы сəл тайқыса құлап кетер ме едi. Автобустың басқышына аяғын əрең салып, күйбежектеп елмен бiрге əрең iлiнетiн кəрi-құртандай ол да сол бұтақтан айрылмау үшiн қалбалақтап, қанат-құйрығымен жалп-жұлп етiп зорға орнықты. Оның желпуiмен жерге бiр уыс қар түстi.

	Қалың қараағаш пен алба-жұлба құсқа қарап отырып, жаңағы қасқыр көздi қойған сауалдың мəнiн ашқым келдi. Апырау, ол менiң өткендегiмдi бiлуге неге ынтықты? Бiреуге құлай берiлiп көрдiң бе, шынайы махаббат сенде болды ма дейдi. Тағы оның алғашқысын сұрайды. Апырау, мұны бiлудiң ол үшiн не қызығы бар екен? Əлде маңдайымда сондай бiр алабажақ жазу бар ма? Мүмкiн менiң осы түрiме қарап, сен де бiр кезде жаны таза, тəнi таза қыз болдың ба екен, алғашқы құштарлық дегеннiң қуанышы мен күйiнiшiн сондай пəк күйде сезiнiп көрдiң бе деген қитұрқы сыңайы ма?

	Көкiрегiме у қорғасын құйғандай iшi-бауырым талан-таражға түсiп, шөгiп барамын. Тағы бiр сəтсiздiктен соң өзiмдi-өзiм езгiлейтiн аяусыз сəттiң туғанын байқаймын. Тек мұндай халден дер кезiнде сытылып шығатын тəжiрибем ғана бiржола құрдымға кетуден сақтады. Сонда да дел-салдықтан ажырай алмаймын. Жаңағы қасқыр көздi ақсиған тiстерiн менiң жанды жарама дəл бастырып ушықтырып жiбердi.

	Қазiр Айсара үйiндегi оның мен қатарлас құрбыларын қызғанышпен елестетемiн. Тобынан өзiм бөле-жаралғам жоқ, қасқыр көздiнi алға салып, менi тықсырып шығарғандай өз оқшаулығымды жəбiр көрдiм. Өздерiне тең санамаған iшкi ызғар пейiлдерiн де танығанға ұқсаймын.

	Апырау, менi бұл халге ұшыратқан кiм? Жапандағы жалғыз моладай дүниенiң бəрi менi тосырқап, аулақтап кетуi қалай? Тең-теңiмен, тезек қабымен жиналған жерде маған орын жоқ.

	Осы халiм үшiн кiмдi кiнəлайын? Анау қараағаштарды ма, жоқ алба-жұлба қарғаны ма? Жоқ, оларды кiнəлауға болмайды. Табиғат бұл қалпымен де тамаша, ауа тұнық. Қандай да қайғы-қасiреттен соң тек осының аясынан дамыл табасың?

	Бiраз өрекпiп басылғасын алыс қиялға кеттiм. Қасқыр көздiге жауап үшiн емес, өз балауса шағымды қызықтап, содан жұбаныш таппақпын ба? Жоқ, бəрiн сол алғашқы күйiп-жану, сəтсiздiктен бастап, қайта қорытпақпын ба? Сондағы жетерiм не? Оны өзiм де бiлмеймiн. Бiр ғана ажыратарым, тəттi қиял жетелей бередi. Соңына бiр түссем ештемеге мойын бұрғызбайды.

	* * *

	Он сегiзге жаңа iлiккен, он екiде бiр гүлi ашылмаған деген шағым. Студентпiн. Кеудемде тау қопарар ыстық жалын бар. Осы жалынмен кiмдi болсын ұрып құлатам деген сенiм басымнан асады.

	Əлдеқалай бiр құрбым жаңа жыл қарсаңында туған күнiне қонаққа шақыра қалды. Сыйлық алмаққа қала ортасындағы үлкен дүкеннiң баспалдағынан көтерiле бергенiмде екi таныс қыз менi көрiп бассалды. Олар қасында екi жiгiт бар таудағы «Просвещенец» демалыс үйiнде өздерi стол ұйымдастырып, жаңа жылды сонда қарсы алмаққа кетiп барады екен. Маған да жүр деп жiк-жапар болды. Ондай жерге баруға менi көндiрудiң мүлдем қиындығы жоқ. Алдын-ала шақырған құрбының туған күнi жайына қалды. Төрт кiсiлiк таксиге шофердiң көңiлiн тапқасын менi де отырғызып, «Просвещенецке» тартып кеттiк.

	Күн аяз. Пальтомның жағасын көтерiп, бет-аузымды тұмшалап алғанмын. Жеткенше ана екi жiгiттiң жүзiн дұрыстап аңғара да алмадым. Олар да менi байқамады. Тiптi өзара гуiлдесiп осында тығылысып отырған бесiншi адамның барын ұмытып та кеткен. Жол тайғақ, машина өрге қарай əрең жылжып келедi. Бұлардың сөздерiнен емiс-емiс ұққаным, ана екi жiгiт Ленинградтан осында киноға түсуге келген актерлер. Мына қыздар «Просвещенецте» iстейдi. Ендi əлдеқалай танысқан жiгiттерiн мынадай ғажайып түнде тау баурайындағы көңiлдi кешке жаңа жылды бiрге қарсы алуға əкетiп барады.

	Ақыры жеттiк. Бiз машинаны сайда қалдырып, қар көк мұз етiп тастаған биiк баспалдақ арқылы төбедегi демалыс үйiне жетiп, ұзын коридорға ендiк. Байқаймын, жиналғандар көп. Бəрi қосақ-қосағымен жүрген өрiмдей қыздар мен жiгiттер. Кештiң бас ұйымдастырушысы осы демалыс үйiнiң дəрiгерi, маған бұрыннан таныс Марат екен. Ол iздегенге сұраған дегендей мыналардың қасында басы артық менiң келгенiме өлердей қуанды. Маған деген бар қамқорлықты өз қолына алмаққа жан ұшыра бастап едi, мен көп ырық бере қоймадым.

	Қыздар таранып, жiгiттер олардың пальтоларын құшақтап, безектеп жүр. Мен пальтомды Маратқа бермегем.

	Көздерi кiнəсiз қарайтын, жүзi айшықты мейiрбан Маратты ренжiткiм жоқ. Сонда да оның бас-көзсiз бiрден ие бола кетуiне көнгiм келмейдi. Пальтомды ең артынан iлiп, босап қалған айна алдында асықпай тарануға кiрiстiм. Сол жақ есiктiң ар жағында стол басына орналаса бастаған жұрттың үзiк-үзiк сөздерiн, орындық сықырын естiп тұрмын. Осы шуыл басылғанша тарана бермекпiн. Үстiмде ол кезде сирек кездесетiн қабылан терiсi түстес қоңырқай дақтары бар сарғыш барқыттан тiгiлген ұзын көйлек. Шашымды сол жақ иығыма түйдектеп тастап, табиғи сұлулығымның жарқылын барынша аша түсуге күш салдым.

	Ақыры залға кiрiп барғанымда бəрi рюмкаларын қолдарына ұстап қалған екен. Маған тегiс жалт қарасты. Қыздардың да, жiгiттердiң өзiме көзi сүрiнгенiн ұқтым. Дегенiме жеткен едiм. Кешiгiп кiргендегi мақсатым да осы болатын. Ең алдымен жұрттың назарын мықтап бiр аударып алып, тұла бойымдағы жарқылмен, сұлулықпен əрқайсысының iшiн үңги бермекпiн.

	Мен кiргенде сөйлеушiнiң де сөзi тиылып қалды. Жұрттың бəрiнде толқу мен абыржу пайда болғандай. Аяғыма дейiн жауып тұрған ұзын көйлек маған тосын айбат бергендей. Тап бiр орманда адам көзiне сирек ұшырайтын азулы, бiрақ сойқан сұлу аң осында кiрiп келiп, отырғандар қалай бассауғалап, қайда жалт берудiң амалын ойлап қалғанға ұқсайды.

	Тыныштықты менi осында əкелген манағы екi қыз бұзды. Солай жылжығанымда қасындағы екi жiгiт те атып тұрып, менiң ыңғайыма қарай төртеуi ауысып отырысты. Мен екi жiгiттiң ортасына, қыздар шет жақтан орналасты. Бiз жайғасқасын да стол басындағы жұрт бiрден қарқын алып кетпей, тост көтерушi жiгiт тамағын қырнап, үзiлiп қалған сөзiнiң жiбiн жалғай алмай əлекке түстi.

	Екi-үш рюмкадан соң бəрi қалыпқа келген. Сонда да маған қараушылар көп. Қарсы жақтағы жiгiттер қастарындағы қыздарын ұмытып, ең алдымен менiмен рюмка соғыстырмаққа қолдарын соза бередi. Марат та өзiнен алшақ кеткенiмдi өкiнiш көрiп, көздерiн жарқ-жұрқ еткiзiп қарап қояды.

	Осынша мол ықыласты топтың ортасында менi байқамаған өзiммен бүйiр соқтығыстырып отырған екi актер жiгiт қана. Мен оларды, əсiресе, орыс пен кавказ халқының тұқымдасуынан туған (бұл болжамым кейiн дұрыс болып шықты) бiреуiн айна-қатесiз бiр қарағанда-ақ жадымда сақтап қалдым. Аты – Ровель. Анасы, атасы, есiмi əр жақтан, бiрнеше ұлттың ең жақсы қасиетiнен жаратылғандай кесек сом жiгiт. Сөз мəнерiнде адамды қыртысынан аршып, түлетiп, түрлендiрiп əкететiн ерекше iлтипат, бөлек саз, ырғақ бар. Оның баурына кiре түсетiн менiң құрбым Ира iшкен шараптан емес, сол ырғақ күйiмен от боп жанғандай, бетi қызарып алыпты. Осы бақытын менiмен де бөлiспектей маған қарасында шарасынан асып-төгiлген мейiрбандылық бар. Менiң халiм он ұйықтаса түсiне кiретiн емес.

	Бұл кеш мен үшiн мəн-мағынасын жоғалта бастады. Ол кезде денсаулығым күштi ғой, сонда да шарапқа зауқым соқпай, не iшiп-жесем де, бəрi тамағыма кептелiп тұрып қала бердi. Əрi-берiден соң аузыңда ерiп сала беретiн суық тамақ емес, құм шайнап отырғанға ұқсаймын. Iштегi лапылдаған жалынмен кiмдi болсын ұрып құлатам деген басым Ровельдiң өзiме деген бiр сəттiк нəркес ынтасын оята алмаған əлсiздiгiмдi алғаш рет түйсiндiм.

	Би басталды. Өзiмдi орнымнан көтерiп əкеткен Маратқа ықылассыз iлестiм. Сыр алдырмаудың қамымен бас ауруына шағындым. Қиюы кеткен түр-түсiме қарап, неге бұлайсың деп, жабыспауы үшiн айттым. Қазiр бiр ғана Ровельге үздiгiп, басқаға келгенде сiркем су көтермейдi. Ровельдiң би үстiндегi мiнсiз қимыл-қозғалысы мүлдем басымды айналдырды. Ираны құшағында толқытып, музыка ырғағымен аяқ басысы менi жар басында тұрғандай қалтыратады. Iшi-баурымды сыммен жалғастырып, бұрап əкетiп бара жатқандай шыбын жаным шығуға шақ.

	Қолымның, иығымның терiсiне дейiн жыбыр-жыбыр етiп, əлдебiр жəндiк жорғалап жүргенге ұқсайды. Апырау, бұл сойқан сезiмге қалай қарсы тұрмақпын? Мен бiлемiн, Ира өте жеңiлтек қыз, Ленинградтан келген мынау сұлу жiгiт оған опа бермейдi. Ал менiкi болса, мүлдем далбаса. Осыны өз санаммен қорытып, айқын түсiнсем де оған деген ынтық көңiлiме қайыру берер шама жоқ. Алматыда да жiгiттiң небiр бағландары кездеседi. Олардың да бiразын ұната тұра бүйтiп құлай берiлген емеспiн. Қайта оларды өзiме ынтықтырып, мөлиген көздерiн көрудi, ақырында жер соқтырып, опқа жығуды үлкен бақыт санайтынмын. Мұндай ғашық болушылар қадам басқан сайын жолыға берсе екен деймiн. Сөйтiп, бiрiнiң аяғын екiншiсi құшып, шаңыма iлесе алмай қалса деймiн. Ендi өз басым көлденең көк атты бiреудiң сондай көп құрбандығының бiрiне айналғалы тұрғанымды айқын болжамасым бар ма? Амал не, бұл да маған тоқтау бола алған жоқ.

	Кеш ортасына қарай аздап қайрат жидым. Ленинградтық актерге қарсы бiр амал ойластыруға аңсарым ауды. Ол менi əлi де байқаған жоқ, бiр рет те биге шақырмады. Қасақана менен терiс бұрылып, құлағым берекесiз ызың-шуға толы осы халiмдi ұзарта түскiсi келген өшпендiлiгi бар ма деймiн.

	Стол басына қайта жиналғанда ол əдеттегiше менiмен iрге тиiстiрiп отыра кеттi. Рюмка қағыстырғасын, ол ащы ақ арақты қағып салғанда столдан шанышқымен қияр алып, аузына тоса қойдым. Өзiне бұрылып қарамай, сырт жаққа керексiз бiрдеменi лақтырып тастағандай iстедiм. Өзiм қарсы жақтағы бiреудiң əңгiмесiне елiккендей солай қарай кеудемдi ұмсына қыбырсыз қалғанмын. Ол аузымен қиярды алғасын шанышқыны столға тарс еткiзiп тастай салдым.

	– Кешiрiңiз,– деп мен тастаған шанышқыны ол көтерiп ала қойды. «Кешiрiңiз». Маған арнап айтқан ең алғашқы сөзi осы. Мен қияр ұсынғанда оны аузымен алған сөлекеттiгiн жуып-шайғандағысы екенiн аңғарам. Кешiрiңiз. Сiз қандай мейiрбанды жан едiңiз.

	Доғадай иiлiп кеп менiң көзiме қарамаққа əрекет жасады. Мен ештеменi байқамаған адамша жаңағы қарсы жақтағы əңгiме айтушыға мойнымды созып, тұла бойымды гипспен қатырып тастағандай қозғалмадым. Ровельдiң «кешiрiңiз» деген алғашқы бiр сөзi iшiме барып, бомбаша жарылғанын оның өзi байқамағаны анық. Бұл сөзде пəлендей көңiл көншiтер мағына жоқ. Бар қасиетi менiң өзiме арналып айтылуында. Ғажап көркi бар əдемi сыйлықты кеудеме басып, қайтып шығарып алмайын дегендей сол сөзден буын-буыныма жылу таралып жатты. Көз алдымда мұз айдынының тоңы жiбiп, буы атқақтай бастағанын көргендей боламын. Сөзiне жауап болмағасын ба Ровель қайта басылып отырды. Сонда да назары менде. Өзiмнiң жеңе бастағанымды ұқтым. Ендiгi мiндет қатаң салқын қалпымды бұзбау.

	Ровель келесi биге менi шақырды. Оның құшағында жүрiп, екi адам бетпе-бет тұрса да бит терiсiндей жұқа қауыздың iшіндегi бiр-бiрiнiң сырына көз жеткiзе алмайтынына таң қалдым. Темiр екеш темiр де iшiнен от жақсаң жылу таратып, айналаны жалынмен шарпиды. Ал адам терiсi неше пəленi қымтап ұстайды. Мейлi iшiнде от ойнап, өзегiн кемiрсiн, көзге шалынбас дiрiлмен ғана болып, сырт жанға белгi шалдырмайды.

	Ровель өз құшағында жүрiп, осы кеште менде оянған ынтызарлықтың қандай тегеурiндi күшке айналғанын, iшiмде ту-талақай дүние дауыл мен өртке қабат ұшырағанын мүлдем аңғармайды. Бар ойы өзiне деген аз-кем ынтамды ояту, сөзге келтiру.

	Бiр-екi рет өзiне тура қарап едiм, адамның қиялында ғана болатын ғажап сурет көзiме оттай басылды. Аппақ өңiне жапсырылған қап-қара қастар, көкiрегiңе үңгiп, тұла бойыңды қытықтайтын қос жанары, тек сүйiп рахаттану үшiн ғана жаратылған əдемi ерiндерi қарай берсең, iшкен сайын мiсеңнен аса түсетiн шарап қызуындай iшiме дендеп енiп, бiржола əлсiретiп əкетерiн сеземiн.

	Сағат он екiнi соқты. Бəрi толы бокал шампан көтерiп, жаңа жылға құтты қадам айтқанда мен осында отыруымның соңғы сəтi екенiн сездiм. Ендiгiнi көтере алмасым анық. Ровель маған құрақ ұша бастады, маған ендi керегi не едi, оны өзiм де бiлмеймiн. Əйтеуiр көптi қалаймын, көптi, бiрақ ненi? Доғаша иiлген сұрақ белгiсi тағы көлденеңдейдi. Байқаймын, Ровель менi екi рет биге шақырғанда Ираны бiр рет қана шақырды. Ира манағы көл-көсiр қуаныштан арылып қалған. Шарап емес, су iшкендей бет-жүзi тоң-торыс, босаң рең өңiне қалқып шығыпты.

	Жаңа жыл туғасын Маратқа бардым да, машинамен менi қалаға үйiме апарып тастауын өтiндiм. Ол қуана келiстi. Көзiнiң құртын жеген қызбен мынау залда болмаса да, машинамен қала iшiнде қыдырыстауға мүмкiндiк туғанын бiр басына жетерлiк бақыт санаған түрi бар. Ол машинасына от алдыруға кеткенде мен коридорға шығып, киiмiмдi алдым. Ровельдi ендi көре алмасымды ойлап, сол жерде көз жасым ақтарылмасы бар ма?

	Апырау, бұл жерден ешкiм менi қуған жоқ қой. Жұрт мына қалпымен таңға дейiн отыратыны анық. Менiкi не? Өзiм кетiп, өзiм өкiнетiнiм қалай? Жоқ, iштегi мынау толқумен бəрiбiр ұзаққа шыдай алмаймын, залдың есiгi ашылып, бiреулер көрiнсе бетiмдi жұмсақ шəлiмен сипап тастаймын. Көз жасым қайта сорғалайды. Аздап ерiк беремiн де, есiк сықыр етсе, не бiреудiң аяқ тықыры естiлсе тағы сипаймын. Көз жасын сүрткен емес, басқа қимылға ұқсатып, iстеймiн. Су толы шелектi еңкейткендей бұл толастайтын емес. Манадан iшiмдi кернеген ынтазарлық көз жасы боп жинақталып қапты.

	Залдан шыға бергенiмде Ровельдiң екi жарыла алмай сасқалақтап қалған түрiн байқадым. Қалайда Ирамен жүрегiн жалғаған жiп əлдеқайда мықты сияқты. Оны үзiп кете алмасы анық.

	Мен сыртқы есiктi өмiрiмнiң ең бiр аяулы шағымен қоштасқандай жаптым. Тарс еткен дыбыс өзiмдi кiлт шошындырып қайтып қарасын шалдырмас үлкен бақыттан аулақ лақтырып тастаған құдiрет үнiндей құлағымды жарды.

	Жаңа жыл түнiндегi суық аз-кем ғана демеу болған түрi бар. Апырай, сол түнгi тау суретi əлi есiмнен кетер емес. Аспандағы жұлдыздар əрең-əрең шалынады. Белуарына дейiн ағарып, қап-қара боп тұтасқан қарағайға ұласып, төбеңнен төнiп түсер құдiреттiң өзiндей мынау алып емiс-емiс шалынатын жұлдыздардан алқа тағып, бас шайқайтын сияқты. Жұлдыздар ары-берi жосылып, көз iлестiрмейдi. Тұла бойы күңгiрт тартқан тау менiң көңiл күйiмдi күндiзгiдей танып, əлдебiр ырғақпен билегiсi келе ме? Айнала тегiс қозғалыс үстiнде сияқты. Аппақ қар түн дүниесi үшiн жарық көзi болып, сиқыр құбылыстар менiң жасқа толы көз алдымда бiрiнен соң бiрi асыр салып өтiп жатыр. Мен алдымдағы сай ернеуiне жеткенiмдi сездiм. Төменде Мараттың машинаға от алдырып жатқанын көрдiм. Баспалдақ сатыларын қар астынан əрең ажыратып, төмен түсiп келемiн. Өз өмiрiмдi өзiм қиып, мұхит тереңiне кетiп бара жатқандай көз жасымды одан сайын бұладым. Апырау, бұл қайдан шыға бередi? Тап осы сəттiң өзiнде-ақ телегей теңiз боп ақтарылып келедi. Сарқылатын уақыты болды емес пе? Мараттың қасына əрең жеттiм. Көзiмдi сипалай қазiр ғана өзiм түскен тау басына қарап едiм, бiр ғажап көрiнiс оттай басылды. Анау қалың қарағайдың арасынан шыға екi аң бiрiн-бiрi қуып келе жатыр екен. Жоқ, аң емес, бiрақ солай деп алғаш көз тастаған сəтте кiм де болса ойлап қалар едi. Тас түйiн боп таудан төмен домалаған екеудi басқаша жору мүмкiн емес. Жасты көзiмдi екi-үш сүртiп барып қана аңғардам. Пальтосының екi өңiрi далақтап Ровель, оның артынан Ира пəрменiнше құлдилап келедi. Мынандай еңiсте тайып жығылып, мертiгемiз-ау деген екеуiнiң де ойында жоқ, ақ тозаңды бұрқыратып, аяқпен емес, кеудемен сырғанағандай шапқан атқа жеткiзгiсiз жылдамдықпен зымырайды. Мен алғашқыда олардың түрiн көрiп шошып, бiр сəт аңырап қаппын. Тек бар дүниенi артқа тастап, құйындай ұшқан Ровельдiң мынау жылдамдығы менi сiлкiп оятты. Олар жеткенше тез машинаның алдыңғы жағына жайғаса қойдым. Ровель сол ағынмен кеп, машинаның есiгiн аша жарты кеудесiмен iшке қарай лап бердi. Менi жаншып кетердей өзеуреп:

	– Алаукеш, сен қайда кетiп барасың? Əлi ерте ғой,– дедi. Мен үндегем жоқ. Ира да жетiп үлгiрдi. Ол Ровельдiң сыртта қалған қолын шынтағына iлiп, өзiне қарай əлсiз күшпен тарта бередi. Сыр алдырмаудың қамымен маған сырттан дауыстап:

	– Алаукеш, шынында да əлi ерте ғой. Жұрт тарағанда бiр-ақ қайтпайсың ба?– дейдi. Даусында өтiнгендiк бар. Бiрақ менiң қалуымды емес, осы бетiммен кете баруымды, Ровельдi өзiне қалдыруымды өтiнгендiк. Шынтағына iлген Ровельдiң қолын жiбермей өлетiндей жабысып алғанын бiр жақ қырыммен-ақ байқап тұрмын. Менiң қалатын ойым жоқ. Оны Ровельге ашық айттым. Ровель:

	– Ендеше мен де кеттiм,– деп машинаның артқы есiгiн ашты.

	– Мен де кеттiм,– деп Ира жандəрмен ұмтылды. Ровель оны алдымен кiргiзiп жiбердi.

	Қалаға жеткенше жарытып ештеңе айта алмадық. Алғашқыда, Ровель қарсы алдындағы маған қолын созып, бетiмдi сипағысы келдi. Қыздырынған темiрдей ыстық алақанын керi ысырып, еңкейiңкiреп отырдым. Қасындағы Ира қызғанар деп ойламай ма, Ровельдiң осы қылықтары маған бiртүрлi көрiне бастады. «Жаңа бəрi бiттi, ендi қайтып көру жоқ шығар» деген басым қазiргi халiмдi де жұбаныш ете алмаймын. Бар жетiскенiм көз жасым тыйылды. Ал iштегi алай-түлей ылаңын тоқтатқан жоқ, жан жүрегiмдi одан сайын ойрандап барады. Пальтомның жағасымен аузымды бүркей, тас түйiн болып, тарс етiп жарылып кетуден сақтанғанға ұқсаймын.

	Ара-тұра Ира ғана Ровельге бiрдеме деп қыңсылап қояды. Оның да жағдайы онша емес, бода-бода боп отырғанын аңғарамын.

	Ровельде үн жоқ. Анда-санда пальтомның сыртынан саусақтарының ұшымен ғана сипап өтедi.

	Қала iшiне келгенде бiздiң мына жүрiсiмiзден түк түсiнбей, руль ұстап мелшиген Маратқа:

	– Мен Шевченко-Дзержинский көшелерiнiң қиылысқан жерiнде тұрамын. Соған жеткiзiп тасташы,– дедiм.

	Ол үндеген жоқ, солай қарай бұрылды. Үйдiң тұсына кеп, Марат тормозды басқанда мен «Сау болыңыздар» демекшi едiм, үнiм шықпай қалды. Есiктi тарс жауып, суық түннiң құшағына қарай жалт бердiм. Аяз емес, бетiмдi жалын шарпығандай, денем қатты қалтырап кеттi. «Бiттi, бiттi, ендi оны қайтып көрмеймiн» деп жаңа жұрттың думанын тастап шыққандағы алай-түлей сезiм өзiмдi тағы жұлқа тартты. Көз жасым шарасынан асар көлдей боп, iркiлiп қалса керек, тағы ақтарылды.

	Үйге жетiп құлау үшiн көшенi кесiп өте бергенiмде жаңағылар кеткен жақта бiр квартал төмен машинаның ысқырып барып кенеттен тоқтағанын құлағым шалды. Мынадай үнсiз түнде Мараттың машинасы екенiн айқын сезгенiм соншалық, Ровельдiң өзiмдi жоқтап, шыңғырған жан даусындай құлағымды жарды. Қиялмен ғана iздеген асыл арманым соңымнан елес боп, осы кеште əзiр айрылмай келе жатқанын түйсiнiп, қаралы жүрегiм сол сəтте қуаныштан қарс айрыла жаздады. Көк зеңгiр аспанда алмас қанатымен жарқылдаған сұңқардың бетiн осымен үш рет өзiме қайырғаным есiме түстi. Содан да қуанышқа тым ерiк бере қоймай, дүрсiлдеген жүрегiмдi саябырлатқым келедi. Артыма көп қарағыштамай, аяғымды жеделдете бастым. Тарс-тарс деген аяқ дыбысы естiлер ме екен деп үмiттендiм. О, ғажап! Шынында естiлдi. Мен неден үмiттенсем соның бəрi қара борандатып кеп, табанда орындала қалатындай ертегiде ғана болатын қасиет басыма орнағанға ұқсайды. Сол қасиет жоғалмай тұрғанда тағы бiр ең басты қажетiме жаратып үлгермек пейiлмен мынау жүгiрiп келе жатқан Ровель болып шығып, мəңгi ажырамас құшағына орауын жалбарына тiледiм. Бұл да табанда орындала кеткендей.

	– Алаукеш, Алаукеш, тоқта!– деген дауыс қақ желкемнен естiлдi. Сəл тəкаппарлықпен аздап жүре түспек едiм, екi аяғым ағаштай қатып, қозғалмай қалды. Өзiне бұрыла тоқтаған менi жерден көтерiп əкетiп, құшағына қысты. Сəл де қарсылық жасамадым.

	Бiр квартал өтiп барып, өзiме қарай машинадан шыға жүгiрген Ровельдiң қазiргi қимыл-əрекетiнен мұның басына да мендегi от боп лаулаған ынтазарлықтан бiр ұшқын түсiп, лап ете қалғанын байқаймын. Асқар таудай басалқалы адамның бұлайша сабырдан айрылуы тегiн емес.

	Мұның соңынан Ира көрiнбедi, Мараттың машинасымен ары кете барды бiлем. Аяқ қолым тiрлiк нышанынан айрылып, алғаш рет жiгiт құшағының лəззатын таттым.

	Аязбен құрсанған жаңа жыл түнi сұрапыл жалын боп шарпып, сықырлаған қар қып-қызыл шоқтай жаман табанымды дызылдатты. Осы оңаша сəтте ол бет-аузымнан сүймеген жер қалдырмады. Сəл ес жиғасын бiр төрт қабатты үлкен үйдiң ауласына барып, бiр қарыс қар басқан орындықты тазалап жiберiп, таң атқанша сонда отырып шықтық.

	Қызбен сөйлесуде, оның iшi-бауырын өзiне бұрып əкетуде тамаша тəжiрибесi барын бiрден аңғардым. Бiрақ мұны құр жылтырақ сөзшеңдiкке қимадым. Əр сөзiне үлкен мағына берiп, оның тасасында мен күдiктенерлiк ештеме қалмасын деп, астарын аша сөйлейдi.

	– Адам қаншама жеңiл жүрiстi көрiнгенмен онда өзiне тең дос, көңiлiне күншуақ түсiрер дос iздеген көңiл қашан да болады. Мiне, сен ойлайсың мынау Ровель сонау алыстағы Ленинградтан келген актер, кеше Ирамен болып едi, бүгiн маған қарай жалт бердi. Ертең кiмге қарай тайқып кетер екен дерсiң. Жоқ, бұл жолы мен ешқайда тайқымаймын. Өзiң көкiрегiмнен қақпасаң мен сендiкпiн.

	Сонда да тап осы сөздерiнiң тұсында бiр қорқыныш көкiрегiме ұрлана кiрдi. Менiң алдымда ант-су iшкен сөздерiмен бұл шақтың жарқ етер бiр көрiнiстей алдамшы сəт екенiн ұқтырып тұр ма деген ой келдi. Ендi ол не айтса соның бəрiн ұғатынға ұқсаймын. Шынында бұл сонау қиырдан келген өнер адамы, ұшарын жел, қонарын сай бiледi, қайда барса да мынау кескiн-келбетiмен, сөз мəнерiмен өзiне құлша табынатындарды тауып алады. Осыған келгенде мен шынында, тағдырдың қатал соққысына ұшырағалы тұрғанымды сездiм. Сол сəтте-ақ Ровель алтын кездiктiң ұшындай жарқылдап келiп, жаныңды ауыртатын, менiң «ет пен сүйектен жаралған» кеудеммен еш бiрiкпейтiн алыс жат қасиеттей көрiне бастады. Махаббат құшағына малынған бүгiнгi жаңа жыл түнiнде аспандағы жұлдыздардан көмек сұрағандай осындай бөгде бiр күдiкпен арпалысып шықтым.

	Таң атқанша Ровельдiң құшағында отырып, еш суықты сезбедiм. Көп сөйлеген де жоқ. Ұлпа қарға малынған ағаштардың сидам бұтақтарын, үй қабырғаларын, айналаны тегiс қараңғылықтан арылтып, жаңа жылдың күнi де туып келе жатты. Ұзақ уақыт махаббат пен күдiк араласып, мұнартып, жұмбақ халде көрiнген дүниеге жарық түскендей. Ендi санам айқынырақ, бəрiн жiтi көзбен аңғарсам деймiн. Ровельдiң түнде өзiмдi құшқан қасы-қабағы да айқынырақ шалына бастады. Кеше ғана анау «Просвещенецтегi» жаңа жыл дастарқаны жайылған залда аспандағы сұңқардай жарқ-жұрқ етiп, адам қолы жетпестей алыс көрiнген жанның өзiмдi құшағына қысып, бүк түсiп отыруы ғажап түстей осы халiме сенгiм келмейдi. Ұйқысыз өткен түннiң өзiмдi манауратып алдамшы бiр көрiнiспен селт еткiзгенi секiлдi. Айналаны байқастап, денемдi қимылдатып, басымды сiлкiп, санамды қаншама айқындатсам да бұл түс болмай, өңiмдегi өзiм өксiп iздеген бар қызығымдай көзiме оттай басыла бередi.

	Биiк үйдiң алдындағы асфальтпен ары-берi жүргендер көрiне бастады. Ендi отыра берудiң мəнi жоқ, уақытша айрылысу сəтi туды. Ровель қонақүйдегi бөлмесiнiң нөмірiн, телефонын берiп, бiздiң үйдiң де телефонын жазып алды. Түстен кейiн ұйқымыз қанғасын сол қонақүйде кездесетiн болдық.

	Үйге келдiм. Əке-шешем, олар да жаңа жыл кешiнен соңғы тəттi ұйқының құшағында екен... Менiң келгенiмдi дыбысымнан бiлiп, оянғанмен қайда болғанымды сұрамады. Бұрын да осылай түнделетiп жүргенiмде қайда болдың деп тəптiштеп сұрай қалса жөндеп жауап бермейтiнмiн. Бүгiн мерекеге орай мүлде есеп берiп жарытпасымды iштерi сезгесiн бе лəм демедi.

	Беу сол күнгi ұйқымның тəттiсiн-ай! Балбырап, саған төрт шамасында оянғанымда жақсы тыңайып қалыппын. Кешегiнiң бəрiн есiме түсiрiп, аласұра бастап едiм, шешем:

	– Саған жаңа бiр орыс жiгiтi телефон соқты ғой, ол кiм?– дедi.

	– Ол не айтты?

	– Не айтушы едi, сенi сұрады.

	– Сен не айттың?

	– Ұйықтап жатыр дедiм.

	– Ол не айтты?

	– Олай болса ұйқысын бұзбай-ақ қойыңыз дедi. Сəлден кейiн тағы телефон соғармын дедi. Ол екiншi рет қонырау шалғанда сен əлi ұйықтап жатқансың. Ол ұйқыңды бұзбауды тағы да өтiндi. Ол өтiнбесе де сенi оятайын деп тұрған мен жоқ. Соншама iлтипат бiлдiре сөйлегенiн айтам.

	– Шешемнiң көзiнде өзiнiң жеңiлтек қызына деген таңырқау бардай. Телефонмен бiлдiрген ықыласына қарап, менiң тап сол жiгiтпен жүруiме қарсы еместей.

	– Үшiншi рет телефон шалған жоқ па?

	– Жоқ əлi.

	Тап мынау – Ровель. Басқа бiреу болса, менiң ұйқыма бүйтiп қабырғасы қайыспас едi ғой. Шынында солай екен, үшiншi ретiнде трубканы өзiм көтердiм. Ол жаңа жылдағы алғашқы ұйқымның қалай болғанын, көңiл-күйiмдi сұрады. Мен нақ-нақ жауап берiп жатырмын. Ақыры ол жатқан қонақүйге тарттым.

	Ровель мен келе ме, жоқ па дегендей қатты алаң боп отыр екен. Есiк тықылдатқанымда осы сəттi кiрпiк қақпай күткен адамның қимылымен есiк ашып, iшке қарай менi көтерiп əкеттi. Тағы да ұзаққа созылған үнсiз сүйiс. Бөлме ортасында құшақтасқан күйi қалшиып, қозғалмай қаламыз. Екi балтырым дызылдап, аяз ба, от па, əйтеуiр бiрдеме қарып бара жатқандай, тəлтiректей жаздап, өзiмдi Ровельдiң кеудесiне сүйеп, əрең тұрмын.

	Сəлден соң менi стол басына жайғастырып, шарап, тамақ бəрiн əзiрлеп, құрақ ұша бастады. Ровельдiң қасы-қабағы, жанары қандай көркем болса айтқан əңгiмесi, əзiл сөздерi де соншама ашық, түсiнiктi. Iшi-бауырыңа дендеп енiп, күлкiден қанат бiтiргендей өз-өзiңнен шалқи бастайсың. Мағыналы сөздiң ара-арасында өткiр əзiл тастаса ол баяндап отырған шындық күштi жарық ағыны шалғандай, ерекше сұлулықпен көз алдыңда жарқ етедi.

	Осы отырыста бiздi мазалаған Ровельдiң көршi бөлмедегi жолдастары ғана. Алғашқы бiреуi əлденеге кiрiп, менi көргесiн таң-тамаша болып, Ровельге күдiк көзiмен қарай бастады. Олар мұның кешегi жаңа жыл кешiн тастай жөнелген қылығына əлi дұрыс мəн берiп үлгермесе керек. Мəселенiң байыбын ендi ғана ұққандай одан кейiн кiрген тағы бiр-екеуi де маған бажырая қарасты. Сiрə, Ровельдiң тобы көп. Бiрiнен-бiрi естiп, оның бөлмесiнде ай мен күндей болып отырған менi көрмекке мұнда бас сұғып шығу үшiн ендi сылтау iздей бастады бiлем. Келесi келушiлер мүлдем жиiледi.

	– Ровель, сiрiңкең бар ма? Бұл қалтасын шарлап, оған сiрiңке суырып бергенше, келiп тұрған жiгiт менiң түр-түсiмдi барлап шығады. Аларын алғасын да қипақтап бiрден кете қоймай, бөлме қабырғасы мен шкафты көзiмен тiмiскiлей айналшақтап тұрғанын байқаймын.

	– Ровель, сенде тұз бар ма?

	– Ровель, пышағыңды бере тұршы?

	Есiк əр ашылған сайын басқа бiреуi көрiнедi. Бұлардың қылығы Ровельдi де мезi ете бастады. Əрi-берiден соң:

	– Бұл сендерге немене, жабдықтау бөлмесi ме?– деп, соңғы келген жiгiтке қыр көрсете есiктi тарс жапты. Маған берi бұрылғанда жүзiнде ашуланған белгi жоқ, жайдары қалпына көлеңке түспеген күйде қарсы алдыма келiп отырды. Ендi ол достардың мазалауы тыйылды. Ровель жарқырап, өзiме одан сайын ашыла түстi. Өз басым соншама рахатқа да батып отырғам жоқ. Ровель iшi-бауырыма дендеп енген сайын бiр күдiк алып бара жатты.

	Не iшiп, не жесем де бəрi кеудемнен көтерiлiп, тамағыма жеткен сол күдiкке тiрелiп қалатын сияқты. Ары қарай зорлап жұтамын. Əлi де санам айқын, мен iстiң соңын ойлауды да ұмытқам жоқ. Күз түсе алыстағы оңтүстiк құрлықтарына қарай, қанат сермейтiн қайтқан құсты ұстап қалу мүмкiн емес. Темiр торға салсаң ол адам айтқысыз зорлық болады. Мынау уақытша киноға түсуге келген Ровель де көзiме сол қайтар құстай көрiнiп, қиялымда ертегiнiң аппақ шаһарындай жарқыраған Ленинград бұл бармай қоймайтын оңтүстiктiң жылы құрылығындай шалынады. Тек уақыты жетпегесiн ғана бұл көз алдымда көл-көсiр болып отырған сияқты. Жеңiл күлкi, жеңiл жүрiс үшiн ғана басымды байлап берiп отырғам жоқ қой, өмiрлiк мұрат үшiн тайталасар шағым екенiн түсiнемiн. Мен қалай да iстiң басын ашып алуды ойладым.

	Шарап қызуы бойыма тараған бiр сəттiк батылдығымды пайдаланып, жанымды жегiдей жеген осы күдiгiмдi ортаға салдым.

	– Ровель, сен менi кешiр. Бiлесiң бе? Менi қинаған бiр нəрсе бар.

	– Ол не, айтшы, айтшы, жаным. Мен үндей қоймап едiм, ол аяғыма жығылғандай жiк-жапар болды.

	– Айтшы, жаным, қинамашы менi.

	– Кеудемде бiр күдiк бар. Ол тiкенектей қадалып алды. Тiптi кетер емес. Сен менi өзiңе тартқан сайын ол одан сайын қадалып, жанымды қинап барады.

	– Қандай күдiк? Ашып айтшы, қандай күдiк?

	– Өзiм де анық бiлем деп айта алмаймын. Əйтеуiр бiздiң осы жарастығымыздың өмiрi ұзақ емес сияқты.

	Осыны естiгенде Ровель тез салбырап, менi қатты бауырына басты да қайта өз орнына оңдалып отырды. Байқасам, жүзiнде менiң күдiгiмнен абыржу жоқ, қайта əлде бiр ұнамды нəрсенi көргендей көңілi жайланған сияқты. Көздерiнде, ернiнде шаттық сезiмi ойнайды. Менi сəл салғыртып барып айтқан сөзi:

	– Ондай күдiктiң болуы заңды. Ата-ана өздерi шын сүйген жалғыз баласының өмiрiнен үнемi қауiптенiп отыратыны сияқты сен де мүмкiн, өз кеудеңдi жайлаған осынау үлкен сезiмнiң тағдырына шошына қарайтын шығарсың. Мұндайда қорыққанға қос көрiнедi дегендей қауiп пен күдiк адамға өзiнен-өзi келе бередi.

	Осыны айтты да, бiр өткiр əзiл тастады. Қандай əзiл екенiн ұмытып қалыппын, əйтеуiр ішек-сiлемнiң қатқаны əлi есiмде. Сол күлкiмен бiрге iштегi күдiгiм де бiрауық сейiлiп кеткендей. Содан бастап бiз Ровельмен күнде кездесiп тұратын болдық. Ол киноға түсуден бос уақытын түгелдей маған арнады. Ал Ираның не күйде екенiн мүлдем бiлгем жоқ.

	Ровельдiң бөлмесiнде мен түнге қарай да болып жүрдiм. Осы уақытта оның тамаша адамгершiлiк қасиетiн əлдеқайда терең ұқтым. Сонау Медеуде «Просвещенец» демалыс үйiндегi жаңа жыл кешiнде оның жарқ етiп көзiмдi тартқан асыл қасиетi, алмастай көркi тегiн болмай шықты. Мен қателеспеген екем. Мен оны қалай сүйсем, ол да менi солай сүйiптi. Көздерiнен жүрегiмдi елжiреткен байсалдылық, мен шарт сынып кетер əйнектей немесе ұстауын бiлмесең бояуы оңар, əрi кетер жаратылысы аса күрделi нəзiк дүниелiктей көретiн ерекше ылтипатын, ыждаһаттылығын бiрден байқағам. Қолда тұрғанда iске жаратып қалайын деген жанталасқан обырлық, қомағайлық мүлдем жоқ. Мынадай салалы қолдары, аршын төс, арыстан кеудесi көрген олжасын тарпа бас салып, ұмар-жұмар жемтiкке айналдыру үшiн емес, қайта бұл өмiрде кең дүниеден көз сүзiп iздеген аяулы қадiрлiсiн əлпештеп, күннiң көзiнен, желдiң өтiнен қорғаштап, мəпелеу үшiн жаралғандай. Əрбiр дене мүшесiнiң анау екi көздегi сыралғы досқа лайық мейiрiмге сай ғана əрекет ететiнiн, оның өрiсiнен ешқашан аттап баспасын, айқын сезiнемiн. Ровельдiң бұл тəртiбiнiң шынайылығы, ақықтай iшкi ажары мен сияқты шəлкес мiнездi, анау-мынауды белден басып, қың демей жүре беретiн тəкаппар қызды ғана емес, тумысында қорқақ, қоян жүрек жандардың қай-қайсысын болмасын иландырар едi. Сөйтiп, олардың шын сезiмге көзiн ашар едi.

	Өз танығаным, ол маған өз өмiрiндегi үлкен қайталанбас құбылыстай қарады. Бiр көрiп тастай салатын жай əшейiн дүниелiк емес, бүкiл өмiрiне сəуле шашар, жоғалтпай қастерлеп ұстауға лайық асыл зат деп, ең алдымен маған қауiпсiз орын сайлап, анау-мынау қаққы-соққыдан аулақ болуымды қадағалаған сыңайы бар. Қонақүйдiң оңаша бөлмесiнде ақ жаймасы ашулы төсекте жартылай жалаңаш жатқан мен мынау көрген түстей ғажайып сезiм толқынымен оның еш сұғанақ əрекетiне қарсы тұра алмас едiм. Бiрақ ол менi зорлап көндiрмекке күш жұмсап, қол батырар емес, тек өне бойыма жүгiрген жұмсақ алақанында мен өмiр бойы сезiп, бiлмеген бiр шарапат оты бар. Ол алақанды өз қолыммен тартып, кеудеме қаттырақ батырсам деймiн. Тек артық қимылды өз бетiмше жасағым келмеген ұяңдық, əзiрге бетi бүркеулi құмарлық iштен тынып, қозғалтпады.

	Əзiргi əлпештеуiн де мен артық көрiп тұр деп ойлады бiлем, ол:

	– Мен бiлемiн, сен затың – əйелсiң. Сенiң организмiңе қайшы келетiн ешқандай əрекетке бармаймын. Егер қазiр болмайды десең мен бiрден түсiнемiн. Қыстайды деп ойлама. Бəрi өз қолыңда,– дедi.

	Иə, бəрi менiң қолымда едi. Мен бұған шындап сендiм.

	Ровель сыпсыңы көп достарының көзiнен аулақ оңаша болу үшiн «Арман» кинотеатрының сыртында бiр кемпiрдiң үйiне пəтерге шықты. Бұл екеуiмiзге де жайлырақ болды. Қыдырыстап келетiндер болмау үшiн Ровель жаңа мекен-жайын ешкiмге айтпапты да. Белi бүктелген, бетi əжiмнен айғыз-айғыз үй иесi кемпiрдiң де бiзге ешқандай зияны жоқ. Аядай тар бөлме мынау кең дүниенiң қауашақтай ғана бөлшегi болса да, мұхит айдынындай бiздi еркiн əлдиледi.

	Даладағы тырс еткен дыбысқа дейiн естiлетiн мылқау тыныштықта мен махаббаттың отына жандым. Бұл менiң өмiрiмдегi ең бақытты күндер едi. Басыма қиын-қыстау iс түскенде, жалғыздық тақсiретiн тартқанымда сол бiр күндердiң рухына табынғандай, тым болмаса соның лебi желпiп өтер ме екен деп тiлейтiнмiн. Ол қайталанбас шақ қиялшыл басым ойлап табатын небiр ғажайып бақыт аралынан, небiр қызық дəурен дейтiннiң бəрiнен асып түсушi едi.

	Белi бүктелген, бетi əжiм-əжiм орыс кемпiр перiште бейнесi де, ол шаң қондырмай ұстайтын аядай бөлме бiзге арналған жұмақ төрiндей. Оны тiлмен суреттеу қиын да, бəлкiм.

	Сонымен не керек, Ровельдiң жұмысында бiр айлық үзiлiс жарияланды. Бұл уақытта ол мұнда қала алмайды. Ленинградқа барып келуi керек. Жұмыс бабы солай.

	Менiң қатты жүдеп кеткенiмдi байқапты шешем. Əрi сабаққа қырсыздығымның да қаншалықты дəрежеге жеткенiн көрмей жүрген жоқ. Осы Ровельмен достасқан күндерде қанша лекцияға қатыспадым екен оны өзiм де бiлмеймiн. Ровель қашан да, өзiнiң жұмысынан, менiң сабағымнан тыс уақытта ғана жолығуды ұсынатын. Оның жұмысына бөгесiн жасар мен жоқ. Ал өз сабағыма баруға құлқым болмай көбiне қолды бiр-ақ сiлтеп жүре беретiнмiн. Ровель «сенiң лекцияң бар емес пе?» деп сұраса түрлi сылтау айта саламын. Шешем осы жағынан сыр тартып көрiп едi, ерке өскендiгiмнен бе, бетiнен алдым. Сосын оның сұрағы тыйылды. Жалпы, əкем де, шешем де менiң басымда апай-топай не пəле болып жатса, оны бiлуге жандарын салған емес. Мейлi көл-көсiр көз жасымды, шектен тыс қуанышымды көрсiн, мұның мəнiсi не деп екеуi болып ортаға алып сұрағаны есiмде жоқ. Бiр үйде тұрғанмен, туыстығы жоқ, сырт бақылаушым ғана сияқты. Кейде бұлар өз бастарындағы ескiлiктi бiр мəселесi шешiлмей келе жатқан жандарға ұқсайды. Былай ерлi-зайыпты адамдардай екеуара бiр шүйiркелескенiн де көрмеймiн.

	Əкем жұмыстан үнемi көзi жұмылыңқырап манаурап қайтады. Киiмiн iлiп, залда мол денесiмен шалқасынан жатады да шешемнiң тамаққа шақыруын күтедi. Мен үйде бармын ба, жоқпын ба аңғармайды да. Оқитыны тек халықаралық жағдай туралы басқа əдебиеттi баланың ойыншығы санайды шамасы.

	Шешем де əкемнiң осы қалпына орай мiнез қалыптастырған. Сырттан кiрген өз жұбайы екенiн сезсе де, ас үйден берi шықпайды. Тек əлден уақытта ғана оған келiп, салқын үнмен «тамақ дайын болды» дейдi.

	Екеуi тамақ iшкенде қастарында шыдап отыру мен үшiн үлкен азап. Əкем тамақты қарпытып асап жегенде аузынан, мұрнынан шығатын неше түрлi дыбыс менi қатты жирендiредi. Əрi жүрегiнiң жұмысы да ауырлау ма, көкiрегiнен шығатын бiр сырыл да жетiп тұрады.

	Шешем оған сəл қырын берiп сазарған қалпын бұзбайды. Тамақ желiнiп болғанша екеуiнен лəм деген бiр сөз шықсайшы.

	Мұндайда үшiншi адамның желкесiнен зiл қара тас басып жермен-жексен болатыны сөзсiз ғой. Сондықтан мен олардан үнемi бөлек тамақтанамын.

	Егер екеуi жазатайым тiл қатыса қалса, сөздерi мына құралпылас болып келедi.

	Əкем:

	– Сен Құлықбектердiң үйiмен хабарластың ба? (Құлықбек дегенi бұлардың ескi досы).

	Шешем:

	– Өзiң неге хабарласпайсың?

	Əкем:

	– Мен ендi еркек басыммен солардың алдында басымды кiшiрейтейiн бе?

	Шешем:

	– Əйел екенмiн деп, менiң де кiшiрейе беретiн жайым жоқ.

	Əкем одан артық сөз жарыстыруды жөнсiз көредi де, жұмсақ диванға гүрс етiп, мемлекеттер арасындағы саясаттың ұзақ-сонар шиырына iлесiп кетедi.

	Құлықбекпен хабарласуға əкемнiң өзiнiң де құлқы жоқтай. Тек ендiгi мынау ұзақ үнсiздiк ортасында өзiнiң тiлi, құлағы орнында, қызмет iстеуге жарамды екенiн тексерiп алу үшiн ғана айтқаны сияқты.

	Кей-кейде жоғарыдағыдай сөздерiнен кейiн менiң басыма келетiн ой, бұлар жас кезiнде де бiр-бiрiн елжiрей сүйген емес. Əлдеқандай келiсiм-шартпен бас қосып, кейiн екеуiнiң де күткенi болмай шыққасын, тоң-торыс халге ұшыраған сорлылар сияқты. Бiздiң үйде қонақ сирек болады. Онда да келген кiсiлермен бұлардың пəлендей жүрекжарды сөз айтысып, көңiлдi күлiсiп, шүйiркелескенi есiмде жоқ. Кеңседегi iс адамдарынша ғана мəселе шешiсiп, тарасатынға ұқсайды.

	Мен осы өзiм тұрған шаңырақ астындағы даладай аңыраған суық тiрлiктен бойымды аулақ ұстауға тырысамын. Дүниеде қандай жылылық бар десе, оны тек сырт өмiрден iздеп дағдыланғанмын. Бұған əке-шешем де өз мiнез-құлықтарымен жөн сiлтеп тұрған сияқты. Егер ара-тұра шешем заты əйел, ана екенiн сездiрiп, менiң iшкi iсiме араласпақ пейiл бiлдiрсе қазiргiдей беттен алып, шаң-шаң етiп ұрсып тастайтынмын. Бұған оның да етi үйренген. Бұл дағды арамызда қазылған орды одан сайын ұлғайта түскен.

	Менiң жүдеп кеткенiм туралы жаңағы сөздерiнен кейiн оңашада отырып шеше сөзiне мəн бере айнадан өзiмдi-өзiм мұқият барласам, шынында бұрынғы балғын жүзiмнiң сеңi бұзылғандай сүйек-сүйегiм айқындалып қалыпты. Бұл ненiң əсерiнен деп, көп ойланып жатқам жоқ. Өмiрiмдегi өзгерiс ағайын-туғанға сырымды ашпасам да, өзiме аян ғой. Оның кескiн-сымбатыма осынша таңба саларын алдын-ала ойламаппын. Бiрақ өкiнетiн не бар? Өмiрдiң бұлай кiлт бұзылғанына дəн ризамын. Өзiмдi тынымсыз толқында жүзiп жүргендей сезiнемiн. Құшаққа симас теңiз жалдары кеудемдi ыстық ұрып, аспанға лақтырады. Күнге жарқылдаған күмiс тамшыдай мендегi сойқан сұлулық мұндайда айналаны тегiс жадырата ма? Қалайда кең дүние мендегi көрiк, мен түйсiнген бақыт шұғыласынан жарқырайтын сияқты.

	Ленинградқа кетуiнiң өз басым үшiн қандайлық қияметi боларын бiрден аңғара алғам жоқ. Тiптi Ровельдiң бұл аттанысы туралы ойға дұрыс мəн де бермедiм бiлем. Ол менi бiр ғұмырға жетер қуаныш қызығымен суарып, тоқмейiлсiтiп тастағандай. Бұл аңғарусыздығымды мен ең соңғы сəтте ғана табаныма шоқ басқандай жүрегiм шар етiп жылап, сезгендей болдым. Ровельдi əуежайға шығарып сап, оныңұшаққамiнер сəтiнтосып, ресторанда отырғанымызда мен ештеңенi сезбедiм. Тек ол баспалдақпен көтерiлiп, ақ шағала құстай əсем, алып лайнердiң бүйiрiндегi үңiрейген есiкке ене бергенде ғана жан даусым шыға жаздады. Мынандай айрылысуға алдын-ала өзiмдi əзiрлемегенiмдi сезiп, тұрған орнымда құлап қала жаздадым. «Ровель, Ровель»– деп жан дəрмен қайта шақырайын десем, маңымда топырлаған халық ашық алаңды қоршай, арандай боп аспанға шаншылған iстiктей қара темiрге айғайлап, тiл бiтiре алмаған əлсiздiгiме сақ-сақ күлетiнге ұқсайды. Шынында, темiр шарбақ, тұмсығын сыртқа бұра бастаған ақ самұрық құс менiң ендiгi талпынысымды мүлдем түкке тұрғысыз еткендей.

	Қазiргi халiм, басқалармен бiрге өзiмнiң де жұдырықтай жүрегi бар жан боп жаратылғанымды, мынау қатал дүние өмiр заңын ышқынған үнмен өзгерте алмасымды сезуiм, бастан ұшқан дəуiрдi көзбен ұзатып салған мынау əлсiздiгiм менi секунд сайын жермен-жексен етiп бара жатты.

	Апырау, бұл менiң Ровельмен ақтық қоштасуым емес қой. Бiр айлық қана үзiлiс емес пе, мұншама күрт кетуiм қалай, əлде бiр жамандықты жүрегiм сезе ме деп, бұл жағдайымның төркiнiн сəлден соң ғана сарапқа сала бастадым. Мен ес бiлгелi пəленше жыл өтiптi, соншама мерзiмнiң көзге шалынбас бiр айы ғана ғой. Иə, тап солай. Ровель алдады дейтiн емес, оның бiр айға Ленинградқа баруы керек екенiн қасындағы жолдастары да айтқан.

	Олардың көбi осында қалды.

	Сонымен қойшы,өзiмдi əрең жөнге келтiрдiм. Тек Ровель кеткенненбастап, күн санап, сағат тiлiн бақылайтынды шығардым. Олар өтпей жүрмей бiр орында қатып қалатын сияқты.

	Ерте заманның қарттары кеш түссе бiр күнiм өттi-ау деп зарлайды дегендi естiгенiм бар. Мынау ауыр мұң дүниесi болып басыма төнген бiр айды солардың үлесiне берер ме едi деп қиялдаймын. Ондай атты құдiретке қолым жетпесiн сезiп, бiр орында қатып қалған уақытпен бiрге жермен-жексен бола түсемiн.

	Көшеге шықсам күнге жарқырап, ақ шаңқан тартқан зəулiм үйлер, менiң қасiретiмдi сезiп аяушылықпен басын игендей үнсiз мүлгiген тал-қайың, ашық аспан – бəрi қабырсыз дүниенiң осы қалпын көкiрегiме шоқтай етiп басып, ес таппай жүрiп кетемiн. Қайда барарымды өзiм де бiлмеймiн. Ровельмен бiрге жүрген жерлердi шарлағым келедi. Бiрақ оның бəрiн жүрiп өтуге тауаным жетпейтiн сияқты. Ал аялдасам көкiрегiмдегi Ровельдi жоқсынған алапат сезiм жанымды шоққа салып шырылдата бастайды.

	Əлдеқалай Ровельдiң бiр əрiптесiн ұшыраттым. Оны бұрын көргенiммен пəлендей араласқанымыз жоқ едi. Ол Ровельмен тек жұмыс бабы бойынша ғана жолығатын, былай бiр-бiрiмен шаруасы жоқ адамдар сияқты болатын. Мына кездесуiнде маған көптен бергi сыралғы досындай қатты жылы ұшырап, асты-үстiме түсе бастады. Бiр жақ маңдайына түсiрген кiп-кiшкене кекiлi мен қой көздерi iлтипатқа толы. Ровельге түрi ұқсамағанмен, маған қарасында оның көп қылықтарын қайталайтын сияқты.

	– Алаукеш, сен Ровель кеткелi берi жүдеп кеттiң ғой.

	– Қайдам, жүдеген жоқ сияқтымын.

	– Ровель екеумiз жақын доспыз. Екеумiздiң ұлтымыз бөлек. Ол орыс мен қазақ болғанымен солай. Арамыздан қыл өтпейдi деу өз алдына, былай ет бауыр туыс сияқтымыз.

	– Ровельдiң барлық достары да оны сiз сияқты жақсы көре ме?

	– Қалай деуге болады. Əрине, оның көзiнше бəрi де жылтырайды. Бiрақ бiразында қызғаныш та жоқ емес. Кинода бiлесiң бе, актерлiк талант қана емес, адамның сыртқы пiшiнiне де көп мəн берiледi. Бұл жағынан келгенде Ровельдiң теңдесiн таба қою қиын.

	Кiшкене кекiлi бар қазақ жiгiтi мұнымен де шектелмей Ровельдiң мен бiлмейтiн көптеген жақсы қасиеттерiн тiзбелей бастады. Мен бұл əңгiменi сүйсiне тыңдаймын. Ровель туралы жақсы сөз менiң ендiгi халiмнiң шипасы сияқты.

	Тұла бойымды жылы ағын кернедi. Байқаймын, Ровель кеткелi менi қинаған айрылысу азабы емес, қатты зерiгуiм екен. Мына жiгiт соны байқады бiлем, қолтығымнан ұстап көтерiп əкетердей өз ырқына көндiре бастады. Мен қарсылықсыз ере бердiм. Жоқ, мұның ешқандай сөкеттiгi жоқ деп ойладым. Апырау, өзiм соншама өзеуреген Ровель туралы көбiрек бiле түссем оның не айыбы бар. Əрi өзiмдi қинаған азаптан құтылу үшiн де осылай iстедiм. Мүмкiн басқаша да шығар, қалайда бұл қылығымды өзiм солай түсiндiм.

	Ол алғашқыда киноға шақырды. Сосын кейде бiраз уақыт сыртта отырып қалатынды шығардық. Құрық тимеген қыр асауы анау-мынаудың парқына бара бермейдi. Мен өзiмнiң Ровель алдындағы жауапкершiлiгiмдi бiр сəтке болса да ойлағам жоқ. Тiптi ондай атты жауапкершiлiктiң болатыны менiң басыма кiрiп шықпапты да. Мен тек əңгiмеге елiккен болдым.

	Кiшкене кекiлi бар қой көздi қазақ осы бiраз күннiң iшiнде Ровель туралы маған не айтпады десеңшi. Бiрде ол солтүстiк жақтағы қалың қар басқан орманда аюмен де арпалысыпты. Əрине, жалғыз өзi ондай қатерлi аңды ала алмаған. Достары келiп үлгергенше тек қорғанып тұрыпты. Бiле бiлгенге мұның өзi қандай ерлiк десеңшi.

	Ровель əрi қысты күнгi қырық градус аязда қалың мұзды өз қолымен ойып, оның астындағы терең суға да түсе бередi екен.

	Əсiресе, мына жiгiттiң көп айтқаны актерлiк жұмыстың қыр-сырлары едi. Тiптi Ровельдiң өзi бұл хақында көп шешiлмептi. Ұғуымша, Ровель тумысынан өнер үшiн жаратылған екен.

	Мен ендi кекiлдi жiгiттi бiртүрлi жақсы көрдiм. Əрине, Ровель үшiн. Маған ол осы бiр ғажап жанның көптеген қасиеттерiн ашып бердi ғой. Мен ендi онымен сол Ровельмен бiрге болған жерлермен жүре бастадым.

	Сiрə мен сияқты жеңiлтек қыз үшiн бiр ай деген аз уақыт болмаса керек. Бiрде əлгi белi бүктелген, бетi əжiм-əжiм орыс кемпiрiнiң үйiнiң тұсына келiп қалыппыз.

	Ешқандай кəдiк көрмей-ақ:

	– Бiз Ровель екеумiз, мына үйде жатқамыз,– дедiм. Кекiлдi жiгiт мен нұсқаған үйдi сыртынан барлап бiраз тұрды. Сосын, қой көздерiне барынша мейiрiм жиып:

	– Кiрсек қайтедi?– дедi.

	– Қой, ұят қой, не бар онда?– Солай десем де, Ровель екеумiзге жылы ұя болған сол аядай бөлменi сағынғанымды сездiм. Əрi кекiлдi жiгiттiң ұсынысынан мен ешқандай бөгде ойды сезгем жоқ. Оны Ровельге жанашыр дос деп түйдiм. Əйтпесе осы күндердiң iшiнде Ровель туралы соншама iлтипатты сөздердi шығын етер ме едi деймiн. Сонда да алғашқы күнi кемпiрдiң үйiне кiргемiз жоқ. Келесi кездесуiмiзде кекiлдi жiгiт менi өзi солай бастап жүрдi. Тағы да сол үйдiң тұсына келгенде жiгiт «кiрсек қайтедi» деп аса инабатты түрде қолқа салды. Мұның ар жағынан ешқандай кесепатты аңғармай, апырау, соншама неге керги беремiн, мұнда тұрған не бар деген түйсiк жеңiп шықты менi. Сөйтiп көзiме керемет жылы ұшыраған аулаға қарай бұрылдым.

	Кемпiр менi байқап, қасымдағы жiгiттi Ровель деп ойлап, оған түстеп қарамаса керек, қың деместен баяғы бiз жатқан бөлменiң есiгiн ашып бердi.

	Ол менi арсыздықпен иемдендi, мен өлi балықтай тұяқ серiппедiм. Қайтып келген жоқпыз. Бұдан кейiн жаңағы жiгiттi де сирек көрдiм. Ол келедi де, анау-мынауды сылтау етiп тайып тұрды.

	Ровельдiң келетiн уақыты болды. Мен анау-мынаумен алданып жүрiп, оны пəлендей сағына да алмағам ба, əйтеуiр оған деген жүрегiмде бiр түйткiл бардай лапылдап жана қоймадым. Телеграмма келгесiн, əуежайға барып қарсы алғанымда ол менi баурына қатты қысты. Сол шақта ғана оған деген мендегi ынтызарлық сойқан күшпен қайта оянды. Бiрақ бұл ынтызарлығым əлдебiр кесепатқа ұшырғандай оған кесе көлденең тұра берген тағы бiрдеменi байқаймын. Бiрде ол кiшкене кекiлi оң жақ маңдайына қайрылған қазақ жiгiтi боп елестейдi. Оның қолында қанжар бар, сонысын көлденең қойса, Ровель менi кеудесiне қысқан сайын оның өткiр жүзi кеудеме кiрiп бара жатады.

	Ровельге мұңымды шығып, зар жылағым келедi. Бiрақ қалай дауыс шығарайын,мұның не десе аузымда айтар сөзiм жоқ қой.

	Ол қонақүйге орналасты. Кемпiрдiң үйiне екi-үш күннен соң ғана бармақшымыз.

	Алған нөмірi жақсы мебель қойылған тамаша бөлме екен. Кешке қарай оның құшағында жатып, шыдамымның жеткен жерi осы болса керек, ағыл-тегiл жыладым. Ровель алғашқыда өзi шошып қалды.

	– Саған не болды? Айтшы, Алуакеш... Бiреу жаныңа тидi ме?

	Не болды?

	Аузым икемге келмей, солқ-солқ етiп, одан сайын еңiреймiн. Ровель менi жас балаша алдына алып, əлдилеп, əбден жiк-жапар болды. Ендi кiшкене кекiлi бар қазақ жiгiтiн бауырымнан жүгiрiп өтiп, уытын қалдырған сары шаяндай көре бастадым. Тiл қатсам, сұмдық шындық аузымнан шығып кетердей екi ернiмдi бiр-бiрiне жапсырып, мұрныммен ыңылдап əн салғандай жылаймын. Маған ненiң салқыны тигенiн бiле алмай Ровельдiң де зықысы шықты бiлем, ақырында маған қатаңырақ сөйлеп, ұрса бастады.

	– Алаукеш, сен де осындай ма едiң? Əлде маған опасыздық жасап, сол жаныңа батып жатыр ма?– деп сап еткiздi.– Тiптi ұға алмай қойдым ғой. Бұл не жылауың?

	Неде болса тап осы тұста дүр сiлкiндiм. Ровель үстiме суық су құйып жiбергендей. Жылауым да қалт үзiлiп, сыр алдыруға шақ қалып едiм. Санам айқындалып, ендi не iстеуiм керек деп, қас қаққандай сəт ойланғанымда есiме түскенi ештеме болмағандай, Ровель сөзiне мəн бермегендей жылай беруiм керек. Тамағымды күшпен қырнап, үзiлiп қалған даусымдықайтажалғап ыңылдадым. Соңғы əуенiм басқашалау естiлгенмен өкпемдегi ауаны қаттырақ сығымдап, зорайта түскiм келедi.

	Байқаймын, маған ес кiре бастады. Құр жылау аяқсыз кете бермейдi. Қайтсе де мұны тиянақтайтын бiр кез тауды. Сонда Ровельге бiр сөз айтуым керек. Тым болмаса осы жылау үстiнде бұл мiнезiме қандай мəн-мағана берiп сөйлеуiм керек, соны шешiп алмаққа əрекеттендiм. Ендi даусым жарықшақтана шығады. Басымды сол оймен қатты шаққаныма байланысты болса керек.

	Көктен əлдене кеп үн қатқандай сөздiң бiр ыңғайы аузыма оралды.

	– Ровель, сен менi ендi тастап кете көрмешi. Сен кеткелi менiң көрген күнiмнiң не болғанын бiлсең ғой. Бiр ай дегенiң мен үшiн бiр ай отқа жанғаннан да артық азап болды. Басымды тауға да, тасқа да ұрдым. Тiптi шыдай алмадым. Көшеде бiреу келе жатса көзiме сен болып көрiнедi. Үйде телефон шылдырласа, не есiктiң қоңырауы шыр етсе сен екен деп ес-түсiм қалмай ұмтыламын. Бiрақ бəрiнде де көңiлiм су сепкендей басыла бердi. Сенiң əзiр келмейтiнiңдi бiле тұра сағат сайын, минут сайын алаң боламын да отырамын. Тiптi сенесiң бе, кейде сағынып, сарғайған шақтарымда сен сол Ленинградқа бiржола кеткен сияқтанасың да тұрасың. Қайтып көрiсу жоқ шығар деген қауiптi ойлағанда, мен үшiн мына дүние қараң қалғандай балконнан секiрудi ойлаймын. Сондай бiр шақтарда морт кетiп, бiр сəттiк ессiздiкпен өмiрiмдi үзiп ала жаздадым. Күнi-түнi өзiмдi қылыштың жүзiнде тұрғандай сезiнемiн. Айнала күңгiрт тартып, көзiм қарауытады. Өмiрiмдегi жалғыз шамшырақ сен менi адастырып кетiп, ендi қайтып жүрер жолымды көре алмайтын соқырға айналдым ба деймiн. Мен дегенде дүниенiң де құлағы тарс бекiтiлiп қалған сияқты. Аһ ұрғандағы күрсiнiсiм, тiптi ащы айғайым ешкiмге естiлетiн емес. Тiптi елең етер бiреу табылсашы. Сенi анада ұшаққа мiнгiзгенiмде аэродром алаңын қоршаған қап-қара iстiк темiрлер менi бақытты өмiрден айырып, оған қайтып қолымды жеткiзбеу үшiн тiзiлiп тұра қалғандай жүрегiмдi шошытты. Менiң осы халiмдi ешкiм байқағысы да келмейдi. Бəрi жөн-жөнiмен кетiп барады. Тiптi, аспандағы күнге дейiн менен бетiн аулақ салған сияқты. Ровель, жаным, менi ендi тастап кете көрмешi, тастап кете көрмешi. Егер айрылысу азабына тағы душар болсам, мен оны көтере алмаймын, бiрдемеге ұшырап кетуiм оп-оңай. Ровель, жаным!

	Ол менi əрең тоқтатты. Тереңiмнен суырылған осынау толғанысты сөздердi айту маған қиынға соққан жоқ. Шынында бұл сөздерiм кекiлдi қазақ жiгiтiне жолыққанға дейiнгi халiмдi анық бейнелейтiн едi. Содан болар, Ровель маған қатты сендi. Екi тiзесiне отырғызып, ыңылдап, маған бесiк жырын айтқан сияқты. Өзiме өзiм келгенге ұқсаймын. Қалайда Ровельге солай көрiнгiм келедi. Тек жаңағы айтқаным тұнығы лайланбаған көңiлiмнен шықпады-ау деген арман iшiмдегi ала күшiктей тықыршыта бередi. Қалай да Ровельден таза еместiгiмдi жасыра алмаған дəрменсiздiгiмнiң азабын шектiм бiлем. Сол азап белгiсiн танытпау үшiн ғана қиғылық сала бергiм келедi.

	Ақыры бұған да шек қоюға тура келдi. Мен Ровель құшағында күдiк пен үрей түнiн өткiздiм.

	Келiсiм бойынша ертеңiне кешкi сағат бестерде мен тағы келдiм.

	Бөлмеге кiрген бетте өзiм көптен күдiктенген бəлекеттiң қарсы алып тұрғанын көрдiм. Ол бəлекет Ровельдiң қасы-қабағында жазулы тұр едi. Менi көргенде ол əдеттегiдей маған қарай жүрмедi. Екi қолын салбыратып, тұла бойында жiгер жоқ, дүниенiң бəрiнен тұлдыр қалған адамша салы суға кетiп тұр екен. Көздерiнде бұрынғы от сəулесi жоқ, менiң бет құбылысыма «ендi қайтер екен» деп сығалай қарасында көкiрегiмдi табанда тiлiп түсер бөлек пиғыл бар. Мен осы сұмдық халiн бiрден байқасам да, өз бақытым үшiн ақырына дейiн шыдамдылықпен айқасып бақпақ болдым.

	Ештеме байқамағандай қасына өзiм барып, екi алақанымды кеудесiне қойдым. Осы əрекетiме жауап ретiнде ол еш ишарат бiлдiрмедi. Көзiне тура қарағанымда өкiнiш табын қоса байқадым.

	– Ровель, қалың қалай?– деп, сөзбен мазалай бастағанымда ғана екi бiлегiмдi қабат ұстап, менi сəл шегiндiрдi. Арамызда ашық кеңiстiк қалды.

	– Саған не болған?– деп, түйдек ашудың маған да келгенiн сездiм. Егер ол менi қинаған жəйттi тап басып айтар болса тарс жарылғалы тұрғанымды аңғардым. От тисе оқ-дəрiше атылатын мiнезiме ие болмасым анық. Күдiк пен қауiптiң жүйкемдi жұқартуынан шығар.

	Өзi де солай болды. Ровельдiң алғашқы айтқан сөзi:

	– Ана кемпiрдiң үйiне мен жоқта кiмдi ертiп бардың?

	– Қашан? Қайдағы жiгiт? Бұлай деп саған кiм көкiп жүр?

	Ровель қозғалған жоқ. Тек көзқарасы қоюлай түскенге ұқсайды.

	– Кiм айтқанда шаруаң қанша? Онан да кiммен бардың соныңды айт.

	– Ровель!– Менiң ащы үнiм шықты.– Сен осындай ма едiң? Тым болмаса айтып өлтiршi, бұлай деп саған сықпыртып жүрген қай досың?

	– Қай досым екенiн өзiм де бiлмеймiн. Айтқан Ира, шауып алсаң?

	Мына есiмдi естiгенде есiмнен тана жаздадым.

	Ира, менiң тамаша Ирам, саған жасаған қиянатым үшiн, өзiңдi қаншама рет қинала есiме алып едiм. Ендi мынадай сұмдықты менiң алдыма тартқаның ба? Ау, мұндайлық та өнерiң барын бiлмеп едiм. Ендi менен кек алу үшiн қандай адам болып тұрсың?

	Сəл ес жиған болып, Ровельге:

	– Сол Ираның сөзiне сенiп жүрсiң бе? Сенi өзiнен тартып əкеткенiм үшiн, қаны қарайып, маған зұлымдық iстемек əрекетi ғой. Соны неге аңғармайсың?

	– Оған қапаланбай-ақ қой. Мен бəрiн де аңғарамын. Ира қанша зұлымдық еткiсi келсе де, сенi басқа бiр жiгiттiң қанжығасына байлап берiп, соған илiктiруге шамасы келмес, егер өзiң жақсы болсаң.

	– Сен қалай сөйлеп барасың? Оның айтқаны шылғи өтiрiк деп тұрмын ғой.

	– Гəп сонда, бұл мəселе өтiрiк болмай шықты,– дедi Ровель iркiлместен. Манаурай қарағанда жүзiнде əлi де ұстамдылық басым.

	– Қалай өтiрiк болмай шықты? Анық-қанығын тексердiң бе?– Iстiң ақырына тез жетейiкшi деп жалбарынғандай, үнiмнен бiр жарықшақ байқалды, даусым қарлыққанға ұқсайды.

	– Тексердiм. Кемпiрдiң үйiне барып едiм, ол əнеугүнi түнегендерiң үшiн ақша неге төлемей кеттiңдер деп өзiме кейiдi. Ертiп барған жiгiтiңдi мен деп ойласа керек. Оған не дейiн? Тиесiлi ақшасын бердiм.

	Мiне, тап осы жерде маған бiткен ашу желке жүнi күдiрейген жыртқыш аңдай ойнақтап шыға келдi. Өзiме-өзiм ие болудан бiржола кеттiм, ендi ешкiмге қайыру бермесiм анық.

	– Сен менi, сондай деп ойлайды екенсiң ғой. Солай деп ойлайды екенсiң ғой. Мен бiлмеппiн. Мə, саған? Бұрқан-талқан болып ең алдымен столда тұрған минералды су құмырасын сервантқа қарай жiберiп қалдым. Салдыр-гүлдiр еткен əйнек дүние тарс жарылып, оның қайтып оңалмасын аян еткендей. Құмырадан соң стақан кеттi. Оның да бүлiгi аз болған жоқ. Қалғанын жұдырықпен қиратпақ болып, серванттың жақтауларында iлiгiп қалған əйнек сынықтарын ұшырып түсiре бастадым. Егер осы бүлiгiм үшiн Ровель менi сойып салса маған көп жеңiлдiк болар едi. Бiрақ ол өйтпедi. Тұрған орнында қалшиып қозғалмады.

	– Мə, саған, мə, саған! Менi кiм деп жүрсiң? Кiммен шатыстырасың. Қолымды əйнек кесiп, қан судай ақты бiлем. Əйнектi тауысып болып, серванттың ағашына ауыз салдым.

	Оны парша-парша етiп, тiспен кемiрiп жiберуге шамам келе қоймағасын, бөлменiң ортасына еденге отыра қалып бар даусыммен жыладым.

	Ровель менi алғашында жұбатпады да. Сəлден соң бөлменi тым даңғаза етiп бара жатқасын ба мен кiргелi алғаш рет қозғалып, қасыма тiзе бүктi. Құшағына қысып едi, мен бiрден көндiге қоймадым. Құлағыма сыбырлағандай байсалды үнмен:

	– Алаукеш, осыншама шала бүлiнетiн не бар? Мүмкiн, сен кiнəлi емес шығарсың? Жаныңды ауыртқаным үшiн кешiрiм сұраймын,– дедi.

	Ол тағы кеш бойы менi жұбатумен болды. Бiрақ түнге қарай оның қасында қала алмайтын сияқтымын. Ол да менi төсекке қарай тартып, пейiл бiлдiрiп тұрған жоқ. Ақыры мен көз жасымды аз-кем тиып, шығуға ыңғайланғанымда екеумiз де үнсiз болдық. Табалдырықтан аттап, есiктi тарс жапқанымда осыншама аз ғұмырда сүйiнiш пен күйiнiш толқынына батырған жалғыз адамды бiржола тастап шыққандай басым айналып, көзiм қарауытты. Тəлтiректеп, коридорда құлап қала жаздап, мас адамша қабырғаларды сипалай сыртқы есiкке əрең жеттiм.

	Ровель де, мен де бiр-бiрiмiзге ыстық-суығымыздың бiржола басылғанын ұққандаймыз. Əйтпесе, тап қазiргi айрылысуымызда мұншама салқынқанды болар ма едiк. Менiкi өз күнəмдi амалсыз мойындап, көз жасым мен ашуым сарқылып, ұят жеңiп шыққандағы қол-аяғымды қайда қоярға бiлмей тығырыққа қамалуым шығар. Ровельдiкi менен көңлi қалған, маған деген үлкен сезiм ендi дертке айналып, қанаты қайрылған шақтағы дəрменсiздiк, шамасы. Мүмкiн, буын-буыны икемге келмей бiр сəт сал болғаны ма?

	Менi өз бақытымнан айрылуымнан гөрi, Ровельдi отқа жыққаным қинайды. Маған деген сүйiспеншiлiгiнiң оңай-оспақ нəрсе емес екенiн баяғыда-ақ ұққанмын. Ендi, мiне, жүрегiнен қара қан аққандай. Бұрынғы Ровель жоқ.

	Үйге келдiм. Тағы сол жылау. Əке-шешем менен ешқандай жауап ала алмады. Шолжаң өскен қызының қандай қасiрет шегiп жатқанын мен қанша өкiргенмен олар болжап бiлмек емес. Оңай-оспақ бiрдемеден бетi қайтқасын басына құрық тимеген еркелiгiне басып, қиғылық салғаны шығар деп ойлай ма, əйтеуiр, көп жұбата қоймады. Қайта шиыршық ата түс, ең ғұрмаса осы бойжеткен шағыңда саған қаталырақ болайық, өмiрдi түсiнгенiңе жақсы дегенi сияқты.

	Алматыдағы ең бiр көрнектi қызмет иесi, ауқатты отбасы, халықаралық жағдайға байланысты əдебиеттi ғана оқитын əкем, соның ыңғайына қарай қалыптасқан шешем де, тап осы кiмнiң де қол ұшын беруiн керек етiп, қылғырған шағымда үйреншiктi дағдыларына басып, селт етпедi.

	Бəрiбiр бiздiң ақылымызды тыңдап жатқан жоқсың, өз ақыл-ойыңмен, қайрат-жiгерiңмен тiршiлiк ет деп, менi тағдыр тəлкегiне салғаны ма? Қалайда əке-шешемнiң осы бейтарап мiнездерiн бұл жолы ерекше сездiм. Айтпақшы, мен тап осылай болып жүрген күндердiң бiрiнде бiздiң үйге əлгi Құлықбек деген ескi досы зайыбымен келдi. Бiрақ араларында пəлендей шүйiркелесу болған жоқ. Залда iшмдiк пен тамақтың неше түрi самсаған стол басында тым салқын отырысты. Iшiп-жеп жарытқандары да шамалы. Тек əлдебiр мəселенiң шегiне жете алмай делсалдыққа ұшыраған күймен бəрi қызмет орындағы ресми əңгiмеге ұқсайды.

	Құлықбектiң зайыбы мен менiң шешем ас үйге кеткенде де жер ортаға келген екi ер адам өздерiнiң осы оңашалығынан да көңiл көтерерлiктей iлiк таппады. Сол бiр салқын ресми қалыптарынан аумады.

	Мен шешемнiң Құлықбектiң зайыбымен ас үйде бiраз отырып, берi шыққанда көзiнiң қызарып кеткенiн байқадым. Əлдебiр мұңын шағып, көңлi босағанға ұқсайды. Апырау, бұларды осындайда да соншама толғандырып, ал жайшылықта оқтау жұтқандай кекiрейтiп қойған не деп, аз-кем дағдардым бiлем.

	Қоштасарда шешем:

	– Келiп тұрсаңыздаршы,– дедi. Құлықбектiң зайыбы:

	– Ау, өздерiңiз де үйдi бiлесiздер ғой,– дедi.

	Бұл сөздерiнде де пəлендей жылылық жоқ, айту, бiлдiру парыз – бер жақтарындағы ғана лебiздерi сияқты. Өздерi осындай адамдардан не қайыр деп артынан қортынды жасағаным да бар.

	Мен кеткеннiң ертеңiне не Ровель телефон соқпады, не өзiм бармадым. Iшiм алай-түлей, аздап басым ауырды. Осылай хабарсыз өткен бiр жұмадан соң ғана Ровель бiздiң үймен хабарласыпты. Мен жоқ едiм, шешемнен Ровель телефон шалды деп айта салуын өтiнiптi.

	Осы хабарды есiтiсiмен дүр сiлкiнiп едiм. Тез хабарласа қоюға телефон нөмірiн бiлмедiм. Əйтсе де мен бiлетiн Ровель болса бүйтiп, бұл хабарласуын аяқсыз қалдырмас деп, үйден шықпадым. Ойлағандай-ақ телефон шыр еттi. Ровель «татуласайық» деп менi нөмірiне шақырды. Жан ұшырып келгенiмде ол баяғысынша табалдырықтан көтерiп алды.

	Сөйтiп тағы қауыштық. Ол əнеукүнгi мен талқандаған сервант əйнегi үшiн қанша төлегенiн мəз-мейрам болып айтты. Осы күндерде ойлаймын, баяғы қой көздi кiшкене кекiлi бар қазақ жiгiтi оңашада ұшыраса кетсе бассалып түтiп жер едiм. Оны менен тiрi күйiнде жан баласы арашалап ала алмас едi. Бiрақ ондай атты күн кезiкпедi.

	Ровельмен қайта қауышуым да ұзаққа бармады. Оның қараптан-қарап рухы түсе беретiн болды. Кейде қолындағы рюмкасын, не шанышқысын жерге түсiрiп ала жаздап, көзiнiң ағы молайып, маған қарағанда тап қазiр шамасы келсе тарс жарылып жоқ болып кетуге əзiр екенiн байқаймын.

	Соңғы кезде маған ақыл кiре бастаса керек. Ровельдiң осы халiнiң төркiнiн танысам да, мəн бермей байсалды болуға тырыстым. Амал не, мұның көмегi болмады. Бiрде Ровель оңаша отырғанымызда арақты əдейi басыңқырап iшiп, батылданып алды да менiң алдымда ағынан жарылып еңiремесi бар ма?

	– Алаукеш, түсiншi менi, сенi қанша сүйсем де əлденеден жабырқап, құлази беремiн. Кеудемде жiгер жоқ, жалын жоқ, бəрiн əлдене сипап кеткендей үгiтiлiп түсуге дайын тұрамын. Менi кешiршi, кешiршi, өзiмдi-өзiм қанша зорласам да ұмыта алмай қойдым. Бəрi тамағыма тiрелiп, көз алдымда елестегендей болып, маза берер емес. Кешiршi, мынауымыздан ешнəрсе шықпайды.

	Басым айналып, көзiм қарауытқандай бiр сəт ессiздiктен соң күш жиып, орнымнан тұрып жүре бердiм. Ендi сирек жылайтын болғам. Бiрнеше күн хабарсыз болып, менi тағы шақырды. Ол десе менде не жан қалатын едi! Басымда қанша ой сапырылысқанмен бəрiн ысырып, суық теңiздiң толқынын жарғандай кеудемдi күшпен, жiгермен сiрестiрiп тағы келдiм. Бұл қауышуымыз да келте болды. Ровель менi қимай бəрiн ұмытқысы келсе де, оған шамасы келмей күрт кете бердi. Мұнысына мен сұмдық долылықпен жауап беремiн. Стол үстiндегi ыдыстарын лақтырып жiберердей болып, өзiне шаптыға бiраз сөздердi айтамын да тайып тұрамын.

	Ақыры Ровель мен армандаған əрекетке өзi барыпты. Ол əлгi кiшкене кекiлдi қазақ жiгiтiн ұрып жығып, он бес тəулiкке қамалды. Көп ұзамай жұмысынан да аластатылып, Ленинградына кетiп тынды.

	Иə, шынайы махаббат отына алғаш рет күйiп-жануым туралы əңгiмемдi бiреуге айтар болсам, осымен тəмəмдауға да болар едi. Бiрақ айтар сөз тағы бар.

	Ол Ленинградқа бiржола кеткесiн де бiз телефонмен хабарласып тұрдық. Бiрде əлдеқандай көп адам жиналған кештен оралып, ойыма көп нəрсе түсiп, мас күйiмде телефон арқылы сөйлесуге тапсырыс бердiм. Бұл көп күттiрген жоқ. Бiр сағат өтпей-ақ екеумiз бiр-бiрiмiздiң даусымызды естiдiк. Мен жылап отырып, өзiмнiң қиын халде екенiмдi, тез келуiн өтiндiм. Ол да менi қатты сағынған үнмен келемiн деп уəде бердi.

	Екi күн өткесiн бiз сол орталық мейманхана нөмірiнде кездестiк. Алайда Ровель маған деген көзқарасы жөнiнде əлдененiң салқыны тиген адамға ұқсайды. Алғашқы кездесу минуттарымыз қаншама ыстық болса, арты сонша тас кесек мұзға айналды.

	Ол осы келiсiнде көп болған жоқ, үш күннен соң аттанып кеттi.

	Бiр жыл бойы тек телефонмен хабарласушы едiк. Кейiн бұл да мəн-мағынасын жоғалта бастады. Телефон арқылы əңгiме екеуiмiзге өмiрдегi жалғыз жұбаныштай көрiнiп едi. Байқасам, Ровель бұған да сүлдесоқ сияқты.

	Екi жылдай уақыт өткенде Ровельдi бiр көрiп қайтпаққа аңсарым ауды. Ол не күйде?! Мейлi тағдыр бiздi алшақ етсе де, онымен бiр жүздесудiң ешқандай айыбы жоқ. Мүмкiн, оның басына бөгде бiр қасiрет жабысқан шығар, менiң көмегiм керек болар. Ондай атты күнде менiң аянуым адамшылыққа жатпайды. Бұл сапарымды өзiме-өзiм осылай түсiндiрiп, Ровельдi сүйген жүрегiмнiң əлегiн есепке алмаған адамға ұқсаймын. Аттанар шақта оған телефонмен хабарласып, қарсы ал деген едiм. Ол қуана құптаған. Ұшақтан түскенiмде əуежайда жоқ болып шықты.

	Əрбiр тасы тарих iзiндей тамаша қала өзiнiң көл-көсiр сұрапыл бейнесiмен көңiлiмдi алаң етiп, қапалануға мұрша бермедi. Сонда да қала тамашалауға əзiр зауқым жоқ, ең алдымен Ровельдi тауып алуым керек едi.

	Телефонмен де, мекен-жайы бойынша да iздедiм, Ровель ұшты-күйлi жоқ. Есiгi тарс жабылған, ешкiм дыбыс бермейдi. Көршiлер үйiнде сирек түнейтiнiн айтты. Ешбiр қонақүйде орын жоқ, түн болса вокзалда ұйықтап, күндiз оның пəтерiнiң алдында басқышта отырумен болдым. Бiр келер деп үмiттендiм. Ақыры ол келдi. Астыңғы қабаттан шашы жалбырап, қабырғаға сүйенiп бiреу көтерiлiп келе жатты. Мас екенiн бiрден сездiм. Бөгде бiреу деп ойлағам. Байқасам Ровель. Өңi адам танымастай өзгерген. Тура тұсыма келгенде де маған түстеп қарамай, қалтыраған қолымен есiктiң құлпын ашып жатты.

	– Ровель!– дегенiмде ғана ол жалт қарап, талып түсе жаздады.

	– Алаукеш, Алаукеш, бұл сенбiсiң? Менi сенен басқа кiм iздеп келушi едi, жаным, махаббатым менiң,– деп құшағына қысып жатыр.

	Бөлмесiне кiргенде ол жынынан айрылған бақсыдай тағы да бұзыла қалды. Маған:

	– Отыр!– деп бұйыра сөйлеп, қаңыраған бөлмесiнiң төрт бұрышынан көздерi тұрақ таппай, түбi кесiлiп, ендi-ендi құлағалы тұрған дiңгек ағаштай қалт-қалт ете бастады.

	Аядай бөлмеде темiр төсек пен жалғыз столдан басқа түк жоқ. Қолқаны қабатын жаман иiс бар. Бұрыш-бұрышта түрлi шарап пен тройной одеколонның бос шынылары бiр-бiрiнiң бүйiрiне бас сұққандай айқасып жатыр. «Апырау, аналары несi, бұл шарапты iшiп, артынан одеколонды төбесiне құятын болғаны ма?»

	Сол шақта қиялым жүйткiп, сонау Алматыда Ровельмен алғаш ұшырасқан Медеудегi жаңа жыл түнiн есiме алдым. Сондағы алмастың жүзiндей жарқылдап, жүрегiмдi кескiлеген Ровель бейнесiн қайта табар ма едiм деп қанша үмiттенсем де мынау көз алдымдағы қалт-құлт еткен жан анау босаған шынылардай оның босаған қалдығы ғана сияқты. Бұрынғы Ровель жоқ.

	Бiрақ мен ешнəрсеге мəн бермеуге тырыстым. Жер аяғы құрдымнан кеп тұрғасын қалай да мұнымен ақыр аяғына дейiн түсiнiсiп кетуiм керек қой.

	– Ровель, сен менi неге қарсы алмадың? Əнеукүнi телефонмен сөйлескенде солай келiсiп едiк қой?

	– Оһ, Алаукеш, мен ұмытып кетiппiн. Сол өзiңмен сөйлескен күнi жолдастарыммен кетiп едiм, мiне, келiп тұрғаным қазiр.

	– Ровель, саған ендi арақ iшуге болмайтын шығар. Тiптi түрiң өзгерiп кетiптi ғой.

	– Иə, арақ iшуге болмайды,– дедi ол жұлып алғандай. Көздерi ажырайып, шалқасынан түсердей екi иығымен теңселе бастады.– Иə, арақ iшуге болмайды. Мұны жұрттың бəрi айтады. Бiрақ, сол арақты немен алмастыруға болады? Өмiрдегi қызықпен бе? Махаббатпен бе? Аһ, адал махаббат болсашы? Бiрақ оған қолым жетпей қойды ғой.

	Мойны сылқ етiп, басы салбырап қалды. Жүрегiм қысылды. Маңдайымнан шып-шып тер шығып, əлдене алқымымнан алғандай тынысым тарыла бастады. Шiркiн-ай, сол жерде менi бiреу қылышпен маңдайымнан қақ айырса өлiм азабы мынау қорлықтан əлдеқайда жеңiл тиер едi. Олай етер кiм бар? Сезiм соққысына қарсы тұрудан аз-кем тəжiрибе жинақтауымнан ба, жоқ Ровельдiң мынадай халi тұсында өзiмдi-өзiм ұстайын деген ниетiмнен бе, əйтеуiр жаңағы жерде мiз бақпай шыдап бердiм.

	Ровель маған қайтып орындық ұсынған да жоқ, жайғас деген ишарат та бiлдiрмедi. Тiкеңнен тiк тұрған күйi шаруаңды бiтiр де қайқай деген белгi сұрланған өң-түсiнде жазулы тұрғандай. Тiптi жаңағы ең алғашқы көрген сəтте құшақтап, бетiмнен сүйiп, сағынғандық белгiсiн көрсеткенiне өкiнiп тұр ма деймiн. Адамның жалпы мiнез-құлқында аз уақыттың iшiнде осыншама өзгерiс боларын мен бiлмейдi екем. Ровель алдындағы кiнəмдi, өзiмнiң де сүттен ақ, судан таза еместiгiмдi қанша сезiнiп, шыдамдылық етсем де, Ровельдiң мына қалпы менi түңiлте бастады. Шығуға ыңғайланып көрсем қайтер едi. Мүмкiн менi құшақтай алып, сəл кешiрiм сұрағандай өз қолымен аялап, аз да болса қонақжайлылық мезiретiн жасар. Ал өйтпесе ше, шығуын шығып кетiп, бұл қозғалмай тұрып қалса қайтпекпiн? Мұның бiржола айрылысу боларын сеземiн. Осы ойдан жүрегiм шошып, не əрекет етуге ақылым жетпей қатты дал болдым. Ақырында түсiнгенiм, ендi Ровель мен үшiн жоқ. Жүйкемнiң жұқарғанынан ба, ендi бəрiн шорт кесiп, батылырақ сөйлесуге аңсарым ауды.

	– Ровель, анау жатқан тройной одеколонның шынылары немене? Сен иiс суға шомылатын болғасың ба?

	– Мен оны iшемiн,– деп салды. Сөйттi де көзiнiң ағын молайтып, маған сүзе қарады. «Одеколон iшетiн адаммен мына тұрысың қалай? Неге кетпейсiң?» дегенi сияқты.

	Шыдамым осыған ғана жеттi. Сумкамды ұстаған күйi:

	– Қош бол, Ровель!– деп шығып жүре бердiм. Ол да:

	– Қош бол,– деп қалды. Бұл сөздi бiртүрлi еңсесi көтерiлгендей айтты. Манадан берi құтыла алмай, мен шыққасын ғана еркiн тыныс алатынының белгiсi сияқты. Есiгiн тарс жауып, баспалдақпен түсе бастағанымда оның төсекке гүрс етiп құлаған дыбысын естiдiм. Мен өзiмнiң алғашқы махаббатымды бастан осылай кешiп, онымен осылай қоштастым.

	Қазiр де қолым бақытқа жетпегенiмен бiраз өмiр өткелiнен өткен шағымда сол алғашқы шынайы сүйiспеншiлiк сезiмiмдi еске алсам оған бiраз ой қосып, толғануды жөн көремiн.

	Бұл сезiм сонша неге лапылдап басталып, аяқсыз қалды? Жай алданыш нəрсе ғой, көңiлдiң бiр ойсыз селт етiп, қайта басылғаны ғой дейтiн емес. Қай қырынан қарасаң да бұл шынайы махаббат. Егер адамға тəн осындай атаулы қасиет бар болса, ол алғашқы сəтте Ровельге де, маған да қонғаны ақиқат, оны ешкiм жоққа шығара алмайды. Ал ол неге ғұмырсыз болды? Менiң опасыздық етуiмнен бе? Жоқ, бұған жауапты əрiректен iздегiм келедi. Менде сондай үлкен сезiмге, үлкен махаббатқа ие болуға дайындық жоқ екен. Мен оның алтын қасиетiнiң сырын бiлмедiм. Алтынды ұстай бiлмеген құм етедi дейдi халық. Сонау кекiлдi қазақ жiгiтiне ойсыз берiлген күнiмдi ғана қаралап, сол уақиғаны ғана қарғап-сiлеумен тынсам менiкi бiржақтылық болар едi.

	Өмiр атты ұзақ жолда жалғыз кiшкене кекiлдi қазақ жiгiтi ғана кездесiп қоймас. Өшпендiлiктен, қызғаныштан қаны қарайып, əлдекiмдердi менiң жолыма тосу үшiн, батпаққа батыру үшiн үгiттеп айдап салатын менiң тамаша құрбым жалғыз Ирина ғана болмас. Ондайлар қысқа ғұмырдың қай кезеңiнде болмасын ұшыраса бередi.

	Бар гəп адамның өз басында. Мүмкiн Ровель актерлiк жұмысында адамдағы асыл сезiм туралы шындықты жаттап өскен болар. Оның махаббат туралы түсiнiгi сол арқылы қалыптасқан шығар. Иə, егер сонау Медеудегi жаңа жыл түнiндегi кештi, Ровельдiң сол кештегi менi тұтқан тұлғасын, қимыл-қозғалысын еске алар болсам, ол шын мəнiндегi кiршiксiз адал махаббатқа лайық адам. Егер сонда оны шынайы сезiм баурамаса, мен өз жеңiлтектiгiммен оған мұншалықты жер соқтыра алмас едiм. Ол менен жалт бергесiн өмiрдегi көп Ириналардың бiрiн құшақтап жүре берер едi.

	Ровель өйтпедi. Ол тым күрт кеттi. Кейiн осы Алматыда соның бiр əрiптесiн жолықтырғанымда ол əлдеқалай Ровельдiң актерлiк творчествосында да режиссерлердiң пiкiрiнше өзiндiк мəнерi шалына қоймағанын айтты. Оның басына екi сəтсiздiк қатар тиген екен. Мейлi, солай-ақ болсын. Бəрiбiр мен өз басым алдында қаншалықты жауапты болсам, оның тағдыры алдында соншалықты жауапты екенiмдi, əрi оны түзетуге соншалықты дəрменсiз екенiмдi түсiнемiн. Мейлi, Ровель сияқты махаббат тəлкегiн көтере алмайтындай адамдар өмiрде сирек те болар. Мүмкiн өте сирек шығар. Солай болған күнде де мен қорытқан ойға қайшы келмейдi.

	Иə, Ровель менi шын сүйдi, мен де солай. Сөйте тұра осы сүйiспеншiлiк жүгiн көтеруге менде қуат, дəрмен жетпедi.

	Ол жөнiндегi жауапкершiлiк турасында кезiнде менiң басымда пiскен ой болмады. Алтын кездiкпен ойнап, оны көзiне тигiзген баладай, өз махаббатымды мен өз көкiрегiме жəне Ровельдiң көкiрегiне оқ қып аттым. Ол сезiмдi көтерiп жүре алмадым. Сол кездегi қалпыммен оны көтерiп жүре алуым мүмкiн де емес едi.

	Ровельден кейiн де оңаша түсiнiскен жiгiттер болды. Бiрақ олардың бiрiн де тап сол Ровельдей көре алғам жоқ. Мүмкiн олардың ешқайсысымен де тұзымның жараспауы сол Ровельге деген ықыласымның қасында бəрiнiң тым көрнексiз бола беруiнен бе деймiн.

	Оларды Ровельге тең көре алмай, бiраз ауыз жаласқан соң да қасақана кеудеден қағып, жөнiме жүре берушi едiм. Бұл бара-бара мен үшiн дағдыға айналды. Одан бас тартуға, бəрiн ақылмен шешуге iштегi бұрқан-талқан ашу кемерiн соққан асау өзендей лықсып, мүмкiндiк бермейдi.

	Сол бiр алғашқы жалын махаббат күйiгi жазылмас жарадай кеудеме бiтiп, сəл толқыған шақта, не шарап қызуымен аузы ашылып кететiн сияқты. Сол-ақ екен мен өзiме ие болудан қаламын.

	Бара-бара өз ортамда осы мiнезiм сөзге айналды. Жiгiттердiң ең бiр көнектiлерi менi айналып өтетiн болды. Жұғыспаудың амалын жасап, маған бiлдiрген жылы лебiздерi менi жұлып жеу үшiн тiсiн ақситқандай көрiнiп, жынымды келтiретiн. Сондай шақтардiң бiрiнде əлдеқандай бас қосуда кеудемдi көтерiп əкеткенде ыза дауылымен айғайлап, шу шығарғаным бар. Менiң дию мiнезiмнiң қандай шапшаңдықпен көтерiлетiнiн дер кезiнде болжай алмай қалған əлдебiр биязы жiгiттiң бiр жақ бетiнде, мойнында арлан тұяғындай боп өскен қып-қызыл тырнақтарым өзi түстес бес жолақ iз қалдырған. Бұл да маған аз даңқ əперген жоқ.

	Мен бұл мiнезiмнен кейiн келе денсаулығыма байланысты күш-қажырым, жiгерiм сарқылып, басыма саңлау түскенде ғана арылдым. Анау-мынау ашу əлi де бар, бiрақ сыртқа бұлқынып шықпай көкiрегiмде қорғасын ертiндiсiндей тұнып қала бередi. Өз халiмдi əбден мойындасам керек. Бұрын басымнан құс ұшырмастай едiм, ендi өзiме деген терiс пиғыл, жеңiл-желпi қиянат атаулыны да төбемнен асыра беремiн.

	Жас жетiп, амалсыз дамыл табатын тұрмыс қамын ойлағасын ғана үмiт атты пəленiң жетектеуiмен Айсара үйiндегi езуi құлағынан кетпейтiн, қасқыр көздi жiгiт сияқты суқаным сүймейтiн бiреулердiң мазағына көнуге мəжбүр боламын.

	Иə, ол кездегi күнiм мен бүгiнгi күнiмнiң арасы жер мен көктей.

	Өмiрдiң думанды шағына аттап басқандай адамда жауапкершiлiк, жақсыны қадiрлеу жөнiнде түсiнiк, дайындық болғаны жөн. Бiрақ оны кiм бередi, əке-шеше ме, орта ма? Менiң қаншама күйiп-жанған жүрiсiме соншама салқын қараған əке-шешемдi кiнəлауым орынды ма? Жоқ, орынсыз шығар. Себебi, əрбiр тiрi жан сияқты мен де əке-шешемдi жақсы көремiн. Қазiргi қартайған шағында бұлай деп олардың көзiн шұқығым келмейдi. Өз өскен ортамды кiнəлай алмаймын. Ол менi шалқытты да, толқытты да. Сонда да жас балауса көңiлге кiмнiң де тарапынан болсын тағы бiр көз, ынта, ұстаздық ықылас керек шығар. Егер менiң осы күнiмде, мынау тым-тырыс дүние осынау сарғайған, аш өзегiм талған шағымда менiң бақыт аңсаған көңiлiме қол ұшын берер болса мен бар даусыммен айғайлап, өмiрдегi алғашқы бақытқа дайындықсыз, мойны-басың сылқ-сылқ күйде ұшырасу дегеннiң не екенiн жыр ғып айтар едiм. Алайда дүниенiң құлағы адамға бiр кезде ғана ашылып, сол шақта оның құлақ құрышын қандырар өнер таныта алмасаң кейiн ол бiржолата тарс жабылатын сияқты. Iшiмдегi əлсiз наразылық осыны сезiп, ояна бередi. Сонда да айтарым, əлдебiр француз жазушысы, адам ұзақ уақыт бақытты бола алмайды дептi. Қазақша оның семiздiктi қой ғана көтередi деген шорт кеспе баламасы бар.

	Мен мұның екеуiне де қарсымын. Əңгiме адамның ол бақытқа, семiздiкке қалай, қаншалықты шыныққан күйде жетуiнде болса керек.

	Бұлай деп жар салуға мен жалғызбын, əрi оның өз басым үшiн қажетi қанша деген пендешiлiкке де кетемiн. Бəрiбiр кейде өз үнiмдi өзiм булықтырғым келмейдi. Бақыттың да бақыты бар.

	Оның аспандағы шоқ жұлдызына жұрттың бəрi қол жеткiзiп жатыр деймiсiң? Мейлi жеткiзiп жатқандары да болсын. Мейлi олар көп болсын. Сонда да жас адамдар өмiрдегi, еңбектегi қиындықтан белi қайысса да басына қонған жақсылықтан белi қайыспайтын болса екен деймiн. Адамға ғана тəн үлкен сезiмнiң жүгiн көтеретiн болса екен деймiн.

	1974 жыл.





	https://t.me/kzkitap





