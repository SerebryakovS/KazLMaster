	Ұзақбай Доспанбетов

	Тұяғынан от ұшқан

	Әңгіме



	Бұл 1995-жылдың тамыз айының соңғы күндері еді. Алматыда жаздың желсіз тымырсық шағы. Түс ауа адамның ұйқысырайтыны бар ғой, соның әуселесімен жантайып жатпақ едім, есіктің қоңырауы шылдырлады. Үйге бір кемпір және бір толықша денелі жасаңдау әйел келіп тұр екен. Екеуінің де түстері таныс, әрі алыс ауылдың адамдары екені бірден бетке ұрады. Ай-шайға қарағам жоқ:

	– Кіріңіздер! Кіріңіздер! – деп жік-жапар болыппын.

	Табалдырық аттамас бұрын жасаңдау әйел арт жағындағы кемпірге бір жалт қарап, қайта бері бұрылғанда жүзінде бір түйдек ашу білінгендей әсер етті. Ерткені күні таусылуға шақ қария адам емес, тәртібі бұзық маскүнемдей-ақ, «кәне, бойыңды түзу ұста» деп, оған ызғар шаша ескерту жасағанға ұқсап кетті. Онысына пәлендей мән бере қоймадым, тәйірі, ауыл адамдары өздері сирек қатынайтын қалаға келгенде үйреншікті емес ортамен сыйыспайтын ұсақ-түйек мінез көрсете беретінін баяғыда-ақ байқап үлгергенмін ғой.

	Табалдырықты бірінші болып, жасаңдау әйелдің өзі аттады. Үстінде ұзын жеңді, етегі де тізесінен көп төмен күңгірт қызыл қыжым көйлек. Басына көкшілдеу орамал тартқан, қаланың ыстығынан біраз терлегені білініп тұр. Томпақша бетінің, әлде бір үрей бардай жылтыраған көздерінің айналасын уысына қысып алған жартымсыз шүберекпен сүрткілей береді. Маған бір, соңындағы кемпірге бір жалтақтап, сосын кемпірді де білегінен ұстап, бері табалдырық аттауға болысты.

	Назарымды бірден тартқаны кемпірдің екі жағы бірдей ақ бәтеспен таңулы еді. Кәрінің жақ сүйегі қақсай ма, жоқ, тісі ауы ра ма деген сыңайдамын. Бұл да сол кездегі ауыл кемпірлерінің дағдысымен кимешек кимей басына түсі күңгірттеу орамал тартыпты. Жағын таңған ақ бәтес пен күңгірт орамал бір-бірімен сыйыспай өзара айқайласып-ақ тұрғандай.

	Тағы бірбайқағаным, кемпір табалдырық аттағасын да аяқкиімімді шешейін бе, жоқ па деп, жасаңдау серігіне қарағыштанғанға, ал жасаңдауы «шеш» деп, көзімен белгі бергенге ұқсады. Бірақ кемпір еңкейіп, аяқкиіміне қолын созып үлгермеді, жасаңдауы маған қарап саудырай жөнелді:

	– Сіз мені таныдыңыз ба? Мен әлгі «Көктастыдағы» соғыстан қайтпай қалған Алшан деген кісінің қызымын ғой. Атым Назерке!



	Мүмкін есіңізге түсірерсіз. Біз сияқты алып-жұлып бара жатқан ештеңесі жоқ жандарды сіз сияқты дүниенің төрт бұрышын аралап жүрген жазушылардың есте сақтауы қиын-ақ, әрине! Ол үшін сізді айыптап жатқан біз жоқ. Мына кісі менің шешем! Ныспысы Күнсая! Биыл соғыстың аяқталғанына елу жыл толды емес пе? Соған орай...

	– Апырай, келген шаруаларыңызды осылай табалдырықта тұрып айтайын деп пе едіңіздер?! Аяқкиімдеріңізді шешіп төрге шығыңыздар! Шаруаға сосын да уақыт табылар, жау қуып бара жатпаса!

	Ия, мен бұларды есіме түсірдім. «Көктасты» дегені сонау Талдықорған өңіріндегі менің туған ауылыммен көршілес екінші ауылдың ескі атауы. Тек есептеп қарасам, бұл екеуін менің көрмегеніме отыз жылдан асыңқырап кетіпті. Назерке денесінің сәл толысқаны демесең аса көп өзгермеген, өзім қатарлас елудің мол ішіндегі әйел. Қол-аяқтарының бұлшық еттері білеуленіп, қара жұмыстан бас алмайтын ауыл адамдарына тән мол қайраттан елес береді. Ал шешесінің түрі, әрине, өзгерген. Қасындағы қызы болмаса мен бұл кісіні танымас та едім. Алғаш бетте қанша жасы жетті дегенмен бойының тіп-тік екенін байқадым. Бұлар қазақы тілмен айтқанда бізге алыс жамағайын болып келеді.

	Екеуі еңкейісіп, күйбең-сүйбеңді көбейтіп, аяқкиімдерін әрең шешті. «Танымаған жердің ой-шұқыры көп» деген. Қалалық пәтердің қуықтай дәлізі бой жазып қимылдауға тарлық еткесін сөйткені шығар деймін. Екеуінің де аяқ басыстары тым сылбыр. Кішкене дәлізбен бері әрең жылжып, залдың есігіне жеткенше біраз уақытты жұтты.

	Менің білуімше ауыл мектебінде болса да аздап оқығаны бар Назеркенің бұл қалаға бірінші қатынауы емес, сөйте тұра аспаннан бүгін түскендей-ақ мына кішкене дәлізде сонша қипақтағаны несі дегендеймін. Ал кемпірдікі тіпті бөлек, алға созыңқыраған оң қолын, жағы таңулы басын шайқаңқырап, алдындағы қызы салған ізбен жүруді ғана мақсат тұтқандай сақтық атаулыны жүз батпан жүк етіп мойнына артқаны ап-анық. Ол ізден сәл тайқысам, салдыр-гүлдір етіп, мына дүниенің ойраны шығар деген қауіп тұлабойын тарамысша тартып тұрғандай-ақ. Осы сықпыттарынан-ақ бұлардың мына келісі жай келіс емес екенін топшыладым.

	Залға кіргесін де шеше мен қыздың басы артық қимылқозғалыстары уақыт оздырып, созбұйдалана берді. Әсіресе, кәрі кісінің жайғасуына жұмсақ диван лайық па, жоқ, арқалы орындық дұрыс па деген мәселенің шешілуі күйбең-сүйбеңді тіпті көбейтті.



	Ақыры, диванға күмп беріп отыра кеткенде кемпірдің аузынан мына жағдаймен сыйыспас бір жайсыз дыбыс шықты. Мені селк еткізген ол дыбыс емес, соған орай Назеркенің шешесіне қарай атылған оқты қарасы еді. Себебі, осы шақта бұл әйелдің көздері ғана емес түсі де бұзылып кетіп еді. Аузынан көбігі шашырап, кәріге ең ауыр ащы сөздерді қазір-ақ айтып тастардай іштей жұлқынған түрі томпақша бетіне қан болып тепті. Ыза мен қаһар қабаттаса онсыз да тырсиған бетті жарып түсердей. Ия, мынау баяғы қыз, келіншек кезіндегі мен көрген Назерке емес, тұрмыстың неше қат қақпақылынан өтіп, айтысқанда, жұлысқанда өлер жерін аңдамайтын, ауылдың әлгі түкірік орнына қақырығы жүретін жертемір қатындарының біріне айналғанын шамаладым. Әрі қас пен көздің арасында бұлардың мына жүрісінің тегін еместігін осымен екінші мәрте ішке түйдім. Сонда да сыр бермей барынша биязы мінез көрсетуге тырыстым.

	Осы екі ортада дүкенге кеткен жұбайым да оралып, оған келген қонақтарды қысқаша таныстырып, тезірек шай демдеуді тапсырдым. Бірақ Назерке шайға қарайтындай емес екен, аузы түттігіңкіреп келген шаруасын ұқтыруға асыққан сыңай байқатты. Оны енді тоқтату қиын екенін аңғарып, амалсыз құлақ тостым. Назерке толық денесімен астындағы арқалы орындықты бір сықыр еткізіп, оңдалып отырды да сөзге кірісті:

	– Өзіңіз білесіз, менің әкем Алшан...

	– «Өзіңіз» демей-ақ «өзің» дей берсеңші! Осы екеуміздің жас шамамыз бірдей емес пе? Мен 1941-жылы туғанмын, өзің қай жылғы едің?

	Сөйтсем, ол да сол соғыс басталған жылы туған қыз екен, екеуміз түйдей құрдас болып шықтық.

	– Енді қайтейін, сен бұл күнде атаққа шыққан адамсың, елге келгенде біздің ауылға соқпайсың, көріспегелі неше заман, сосын да бірден «сен» деуге тілімнің буын-буыны жібермей тұр ғой. Ия, тыңдашы, менің әкем Алшан соғыстан қайтпай қалған адам ғой. Қан майданның ортасында жүріп ерлікпен қаза тапқан деген де бір құжат табылғанға ұқсайды. Биыл соғыстың біткеніне елу жыл толды емес пе? Менің мына шешем Күнсая жастай жесір қалса да қайтіп күйеуге тимеген адам. Менен екі жас үлкен ағайым екеуімізді жалғыз өзі бағып-қақты. Биыл тоғызыншы май мерекесі қарсаңында үкіметтің бір қаулысы жарияланды ғой. Әрине, газеттен оқыған шығарсың. Астымыздан су шыққандай болып жүргеніміз содан. Сол қаулыда жазылыпты, осы менің шешем іспетті жар қосағы соғыста шәйіт болған, өзі кейін екінші мәрте тұрмыс құрмаған кемпірлерге осындай-осындай жәрдем көрсетіледі деп. Сол жәрдемнің бірі мына менің шешеме қаладан ба, даладан ба, әйтеуір, солардың бірінен тегін үй берілуге тиіс екен. Құдайдың дайын ырзығынан қалай құр қалайық, соны қолға түсірейік деп, бірден жан ұшырып едік, аудан мен облыс ана құжат, мына құжат жетіспейді деп, ит сілікпемізді шығарды. Соның әуселесімен мына кәрі шешемді сүйреп, осы Алматыға келіп едім. Мұндағылардың тірі адамды алдына әкеп тоспасаң да бұзыла кететін бір қитұрқысы бар шығар деп, ескертіп еді ауылдағылар. Ия, рас, мұнда да асулы қазандай дайын тұрған ештеме жоқ екен, осындағы үлкен құжатты алу үшін ауылдың тағы бір құжаты керек деп, тағы бір кедергіні көлденең қойды. Біздің бұл Алматыға келгенімізге екі-үш күннің жүзі болды. Алғашында осындағы бір әке жағынан туысқанымыздың үйіне қонып едік, олар бала-шағамызбен түгел тұмауратып жатырмыз, өздерің жол жүрген адамдарсыңдар, ауруымызды жұқтырмай тұрғанда қонатын басқа үй іздеңдер деп шығарып салды. Сосын бір мына шеше жағынан туысқанға барып едік, бір күннен соң «әйелім науқас, мен мына кісіге ас әзірлеп бере алмаймын» деп ол да азар да безер болды. Сосын қайтейік, қуып шықпас деп, сұрастырып жүріп, сендердің үйлеріңді таптық. Егер бірер күнге мына кемпірді ауырсынбасаңдар мен осы қазір таксимен Талдықорғанға кетемін де ертең түске дейін әлгі керек құжатты іздеп тауып, ертең кеш ке қарай тағы да таксилетіп осы Алматыға жетпек ойым бар. Кезмайыстан кезмайыс туындап, тұсаулап жатса бүрсігүнгі түстен қалмаспын! Әзірге бар бұйымтайым осы!

	Тоқтаусыз ағытылып, сөзін тауысқан Назерке менің бет пішінімді бір барлап, сосын шешесіне тағы да бір мәрте жаман көзін қадады. Мына қарасы алғашқысынан да сұрапыл. Мен сан сұрақтың астында қалдым. Апырау, ақыл-есі бәрі түзік Назерке өзін, ағасын әкесіз өсіріп, жұрт қатарына қосқан мына шешені, жарты ғасыр бойы жар қызығы дегенді білмеген ғазиз адамды, әрі осы кәрінің арқасында мемлекеттен тегін үй алғалы, басқа да көмек көргелі отырып, бұған неге сонша атарға оғы жоқтай қарайды деп іштей булықтым.

	Осыған жалғас кей нәрселерді есіме де түсірдім. Бұл Күнсаяны ертеректе өте сөзуар, әрі арғы-бергінің ықпал-жықпылын көкірегіне жақсы тоқыған жан деп еститінмін. Бұл менің көлемді тари хи шығарма жазуға бет бұрған шағым еді. Алматыдағы Ғылым Академиясының Орталық кітапханасында тарихи зерттеулерді, көне жазбаларды сарыла оқып, әрі түрлі облыстарға ауық-ауық сапарға шығатынмын. Өткен ғасырлардың қыр-сырын аңдаудың қиындығын бірден-ақ түсінгенмін. Енді қалай, өзіңе қажетті бір мысқалдай деректі анықтау үшін том-том кітаптарды ақтарасың. Ел ішіне шыққанда да бәрін саған ас та төк етіп, жайып сап отырған ешкім жоқ, сол бір титімдей дерек үшін қап-қап алтын іздегендей табан тоздырамын. Кейде сол өткен ғасырлар оқиғаларына қатысы бар деген ескілікті жаргон сөздердің бірер нұсқасын естісем де соның өзін олжа көріп, марқаятыным бар. Міне, осындай күнде мынадай тоқығаны көп дейтін адамның өз аяғымен үйге келуін мен неге құптамайын? Тек бір секемденерлігі бұл кісінің тым кәрілігі, ақ шүберекпен жағын таңып алғандығы, әрі өз жерлестерім бола тұра бұларды отыз жылдан астам уақыт көрмегендігім еді. Ия, уақыт деген бәрін өзгертеді, ешнәрсе бір қалыпта қатып-сеніп қалмайды деген ұғым басыма мықтап шегеленген шақ. Сосын да аса елпектемей:

	– Апырау, Назерке-ау, бұл кісі саған ғана емес, маған да шеше орнына жүретін адам ғой, неге ауырсынамыз, жатсын, неше күн жатса да өз еркі! Түбі бірге туыстықты ұмытқамыз жоқ, – дедім. Назерке менің райымнан көңлі тоғайғандай еді. Бірер шыны шай ішуге де уақыт табатынын білдірді. Басын дағы көкшілдеу ормалын шешіп, шашын сәл-пәл оңдап, диванға, шешесінің қасына жайғасты. Көптен жүздеспеген маған да көз құмары қанбағаны байқалады. Жұтына қарап, тек ауық-ауық дүр сілкіне қасындағы шешесіне жалт бұрылады. Міне, мен Назеркенің осы мінезін түсіне алмап едім. Тіпті бұл өз шешесі тарапынан бір қатер күткен жанға да ұқсайды.

	Алдарына шай келгенде Назерке шешесіне зілдене:

	– Жағың біржола түсіп қалса да ана таңған шүберегіңді былай ала тұр! – деді. Сонда ғана менің батылым барып:

	– Апырай, бұл кісі жағын неге таңып алған? Тісі ауыра ма? – деп сұрадым. Назерке тура жауаптан қашқақтады:

	– Кәрі кісілердің ауырмайтын жері бар ма?

	Күнсая қап-қара салалы саусақтарын жыбыр-жыбыр еткізіп, жағын таңған ақ шүберекті сыпырды да басындағы күңгірт орамалды жөндеп қайта тартып алды. Мен кемпірдің бет-ажарын енді ғана толық көре алдым. Шындығында бұл сүйекті адам еді. Соған орай жағы да кере қарыс деуге келеді. Әжім тілгілеген бет терісі әбден күнге күйіңкі, әрі құрақ-құрақ сияқтанып көрінеді. Маңдайы алға қарай сәл түсіңкіреген. Қасы білінбейді.Есесіне қос жанары тым үлкен бе дерсің. Әрі ол қос жанар емес, екі кішкене құтыға құйылған қою қара май сияқты, кемпір басын қозғаған жаққа қарай лық етіп, төгіліп кете жаздайтындай.

	Кемпірдің, әрине, басты назары столдың екінші жақ шетінде өзіне қарама-қарсы отырған менде, тек қасындағы тізе түйістірген қызын да көзден таса қыла алмайды. Маған бір қараса қызына екі қарап, маңдай астындағы қос құтыдағы қою майды ары-бері шайқай береді. Ия, анық байқадым, кемпірдің де ішін тескен бір мазасыздығы бар.

	Алдымызға шай келіп, кәрі кісі алғашқы кесені қолына ала бергенде:

	– Сүбіхан алла! – деді де оған түсініксіз бірер сөзді қоса жалғады. Кенет сол мезетте Назеркенің сол қолымен қасындағы шешенің сан етін аямай шымшып алмасы бар ма? Қатты шымшығаны кемпір түгілі Назеркенің өз жүзінен де білінді. Осының сәл алдында ғана кемпірдің осы диванға жайғасар сәтінде осы Назеркенің бетжүзінде бұрқ еткен долылық жаңа күшпен қайта шапшығаны анық. Мен де ыңғайсызданған едім. Соны сезді ме, Назерке өз шешесінен көздерін тез жұлып әкетіп, менен қысылғансып, бетіндегі ашу реңін жұмсартуға күш салғандай. Тек беттегі ашу реңі тамырын тереңірек салып үлгерген екен, Назеркенің ырқына көнбей тапжылмай тұрып алды. Назерке күшке күш қосқандай. Сонда ғана оның сәл-пәл сеңі бұзылып, жұмсара бастады. Назеркенің өйтпеске амалы кәне, мына түрімізбен мына жазушы кәрі шешем екеумізді қазір-ақ үйінен қуып шығар деген қауіп жеңгені соқырға таяқ ұстатқандай еді.

	Шай үстінде әңгімеміз аса жараса қоймады. Назерке енді өз шешесі емес, мен тарапынан қатер күткендей көздерін көлгірсітіп, маған қарай көбірек төңкере берді. Баратын шаруасы да асықтырып, қылпылдап отырған түрі бұл әйелді қыл үстінде тұрғанға ұқсатады.

	«Тез кете қалсам мына кемпір бірдемені бүлдірер» дей ме, жоқ, онда-мұнда сабылып, әбден шөлдегесін мынау сүт қатқан қою қара шайдан біраз ұрттап қалайын дей ме, қалайда жіпсіз байланған сиқы айдан-анық танылады. Ал өз басым бұл Назерке тезірек кетсе екен, ал мына жұмбақ мінезді кәріні менің құзырымда тезірек оңаша қалдырса екен деп, тілек айтқандаймын. Бәрінен де бұл үлкен кісі бұрынғының әңгімесін келістіріп айта ала ма, жоқ, қуыс қурай секілді бос кеуде біреу ме, міне, сол жағын тезірек ажыратуға асыққан райым бар. Тек Назерке отырған орнында омала берді. Қаталағаны да рас екен, дастархандағы дәм атаулыдан аузына салуы мардымсыз, есесіне ыстық шайда кегі кеткендей үстіүстіне сіміре береді. Бірақ өз шешесін қырағылықпен бақылауы да бәсеңдемеді.

	Кемпірдің бір дағдысы кейде шай ұрттағанда, немесе, бірдемені тістеп шайнағанда «қырқ» деген жайсыз дыбыс шығарады екен. Осы дағдысы ең алдымен Назеркенің өзін мезі етсе керек, оқты көзін шешесіне қарай жарқ-жұрқ еткізеді. Арасында бір-екі рет оны қара саннан тағы да аямай шымшыды. Сөз барысында Назеркенің өз басының үйлі-баранды, күйеуінің дені сау, жұмыстан қол үзбегенін, балаларының алды үйленіп үлгергенін білгенмін. Осылай төрт босағасы түгел бола тұра бұл әйел мұндай мінезді қайдан тауып алған деп, таңырқай да бастап едім.

	Қалайда, мен үй иесімін ғой, қонақтардың мұндай өзара сыйымсыздығын сезе тұра бәрін жаймашуақтатуға тырыстым:

	– Қазір апай дұрыстап шайға қансын, сосын біраз демалсын, сосын мен бұл кісіден өткен-кеткеннің әңгімесін сұрай бастаймын.

	Сол-ақ екен, мен сөзімді аяқтаған да жоқ едім, Назерке әлдекім қойнына жылан салып жібергендей ыршыды:

	– Аттан, ойбай! Бұл кісіні сөйлете көрме! Сақылдаған тіс, тарамыс кеудеден басқа дымы жоқ, бұл кәртамыс нені ырғап қарық қылады демексің? Жаным, мені сыйласаң, әрі бұл кәрінің өзін сыйласаң мына шайын ішіп болғасын ана ақ орамалмен екі жағын мықтап таңсын да жантайып, біржола қылжисын! Сосын қозғай көрме! Аузына сөз салғаннан безе қаш! Жанымның бүйтіп шырылдағаны үшін сөкпегін, бұл кісі не тапса да тілінен тауып келді. Енді бір аяғы төрде, бір аяғы көрде тұрғанда сол құрт жегір тілінен тартып неғыласың? Күнім, жаным дейін, айналып кетейін, бұл шешеңді сөйлете көрмеші!

	Назеркенің мына шаптықпасы алдымдағы асымды біреу тартып алғандай әсер етті.



	* * *

	Хош, сонымен Назерке кеттті. Ең соңғы табалдырық аттасында шешесіне деген оқты қарасын енді маған арнағандай. Бұл іштегі сауалға сауал жамады.

	Назеркені сыртқы есіктен ары шығарып сап, дәлізбен бері жүріп, залға кіргенімде кемпірдің әлгі ақ шүберекпен екі жағын мұқияттап тартып, қайта таңып жатқанын көрдім. Саусақтарының қозғалысында бір түрлі асығыстық бардай. Мен онысын шаршағандыққа балағым келді. Мүмкін, тезірек жантайып жа туды жаны қалаған шығар. Жұбайым жастық әперіп, кемпірді оң жақ қырымен, бетін іргеге қаратып, жатқызып салды. Тіпті күннің ыстығына қарамай үстінен жұқа көрпеше жапты. Сосын кемпірді залда жалғыз қалдырып, тырс деген дыбыс шығармауға тырысып, басқа бөлмеге кетіп, тілімізді тарттық.

	Менің ойым кемпірді бүгін мазаламау еді. Сөздеріне қарағанда бұлар сонау алыстан жол жүріп келіп, әрі мына қалада да екі-үш күн сабылып, әбден дамыққан жандар. Мұндайлық мына кексеге, әсіресе, ауыр, жақсылап тыныс алмаса болмайды.

	Кенет, кемпірді оңаша қалдырғанымызға он минуттей де уақыт өткен жоқ, зал жақтан құлаққа жағымсыздау тағы бір дыбыс естілді. Іле-шала бөгде бірдеме даңғыр еткенге ұқсады. Кемпір диваннан құлап кеткен жоқ па деген жаман ой мені жатқан жерімнен ыршытып тұрғызды. Дереу залға жетіп, есікті ашып қарасам, әбден дамықты ғой, демалсыншы деген қариям диванда түрегеп отыр екен. Басын төменірек салып, таңулы жағын оң алақанына тіреп, бүктүскен жайы бар. Жаңағы құлақ тескен дыбыс пен даңғыр еткен не нәрсе екенін түсінсем бұйырмасын. Тек Назеркенің өз шешесіне деген оқты қарасы мен мұны қара саннан аямай шымшуының мәні енді ғана ашыла бастағандай. Қызының дәл жүрерде «бұл кемпірді сөйлетпеші» деп зар илеуі өз алдына, бұл кәріні оңаша қалдырудың өзінде үлкен қатер бардай!

	– Апа-ау, жантайып кішкене демалмайсыз ба, түрегеліп отырғаныңыз қалай? – дедім, аз-кем жік-жапар болғансып.

	– Демалып, мен қара жердің қыртысын ойды ғой деп пе едіңдер?

	Мен демалғалы неше заман?

	– Енді жол жүрген адамдарсыздар. Жол да адамды қажытады ғой.

	Кемпір мырс еткенге ұқсады. Сол шақта маған да кезек келгендей. Енді мені түлен түртті, шамасы. Өткен заманға қатысты деректер түгілі сол заманғы адамдардың аузынан шығуы мүмкін жекелеген сөздер, тіркестер қойын кітапшама түссе соның өзін алтынға бағалайтын дағды иектеп үлгерген. Ал мына кемпір қалайда сол ескіліктің адамы, мұның аузында ғана емес, мінез-құлқында да сол ескіліктің нышандары көмулі жатуы мүмкін. Қолға іліктірсең ол да қымбат қазына. Назеркенің бұл кемпірді көп сөйлетпеші деген зар тілегін мұқият есте сақтай отырып, сол тілекке мүлдем кереғар әрекетке бел будым. Мен кемпірді керісінше, жағдайы көтерсе бүгін сөйлетуге аңсарым ауды. Ішкі сарайында бірдемесі бар жан болса осы қазір ақтарылсыншы дегенге көштім. Не жыны, не қитұрқысы болса да шаңырағымызды шайқалтып, ортасына түсіріп кетпес, біз де адамбыз ғой, анау-мынауына төтеп берерміз, қайта өткен күннің күміс теңгеліктей нышандары ірілі-ұсақты әпселеңдерде айқынырақ белгі беруі мүмкін ғой.

	Ең алдымен мен өзімнің болашақ романыма бас кейіп керлер етпек, он сегізінші ғасырда Жетісу өлкесінің шығыс бөлігіндегі жалайыр еліне басшылық жасаған Ескелді би, Балпық батыр, Қабан жырау – үшеуінің ныспыларын тіздім де сол төңіректегі өзімнің аздаған білігіме ши жүгірттім. Алғашқыда Күнсаяның дүр сілкінген түрі анық еді. Не жайда да сөз жарыстыра кетуге әзір кәрі кенет түсін өзгертіп, қызы Назеркенің қатаң бұйрығынсыз-ақ өз тіл-жағына өзі құлып салғандай қатулана қалды. Мен байқамағансыдым. Бұдан арғы сөзімді де Күнсая шешей үнсіз тыңдады. Кенет жүзін көтеріп, қасында диванға шөккен маған бұрыла қарады да:

	– Ол үш әулиенің құлағын неге шулатасың? – деді. Қоңыр даусында сәл өктемдік білінді. Екі құтыға құйылған қою қара май секілді қос жанары шынында лықсып, төгіліп кете жаздағандай.

	Мен мән-жайды түсіндіргенсідім. Сірә, жолай қызы Назерке де менің аздап кітап жазатын өнерім барын мұның құлағына құйса керек. Сол есіне түсті ме жерден басын көтеріңкіреп, терезеге, одан арғы көрініске біраз тесілді:

	– Құста сүт жоқ, жылқыда өт жоқ. Сол сияқты, жаным, адамның тілін де құдай буынсыз жаратыпты. Сол буынсыз тіл еркіне қоя берсең бас білмейтін шүу асаудай жердегі шөп-шаламды да сыпырады, тау мен тасқа басын ұрғылап, не өзі өледі, не өзгені өлтіреді. Буынсыз тілге бұғалық салған жөн-ау. Кейде қызым Назеркені де текке кінәлаймын. Ол байғұстың қанаты отқа күйген торғайдай шыр-пыр болатыны да жайдан жай емес. Жә, бірді айтып бірге кеттім-ау. Өткендегі әулиелер адамға қылған жақсылығына қарымта сұрамаған. Тек тыныш ұйқыны қалайды. Артық құлағын шулатсаң киесін жіберіп, өзіңе қаһарын төгеді. Жұртқа жария етер, немесе, жария етпес жайлар қайсысы қайсысынан басым түседі, ол тек бір алланың өлшеуінде. Сенің көмекейіңдегің жария етпеске жатады-ау! Мұны тек көзі қарақтылар, алла мен аруақтың алдында жылқыдай жусап, қойдай өретіндер ғана бірінен бірі ұғып, іште сақтап жүреді. Біз сияқты шашы ұзын, ақылы қысқа қатындар түгілі, ер адамдардың өздері ол әулилерді жөнді-жөнсіз атай бермейді. Аруағынан қорқады. Ал сенің мына кәсібіңді ол әулиелер хош көре ме, жоқ па, қайдан білесің?

	Бүйтіп бетімді қайтарып тастар деп ойламаған мен сәл кібіртіктеп, кәрінің осы күдігінің де тасасында өзім үшін бір қуанышты жай барын танып, шабытыма қайта міндім. Қуаныштысы сол – кемпірдің сөз үстінде ешқандай бас жарып, көз шығаратындай алабөтен мінезі жоқ, қайта дұрыс бағыт сілтесең ескексіз қайықтай сырғи жөнелетіні көпе-көрнеу шалынып еді. Тіпті әуелгіде жағын таңған ақ бәтес орамалды қайтып олай қарай жақындатпады да, қайта оң қолының алақанына қысып ұстап, «тіл-аузымды буған сені ме» дегендей оны одан әрмен умаждай берді. Ал бабалар аруақтарымен қорқытқан райы маған көп бөгесін болған жоқ, ұзақ жылдар газет-журнал редакцияларында қызмет істеп, іссапарларға шығып, сан алуан тірлік иелерімен сұқбаттасып, жинақтаған тәжірибем кемпірдің көкірегіндегі мұздың көбесін сөгуге жәрдемдесті.

	Ақыры ол алғашқы бетінен айнып, жалайырдың үш көсемін ретретімен «Би атам», «Батыр атам», «Жырау атам» деп атап, аз-кем деректердің құлағын қалқитты. Кейбір қариялардың кәдік көретінін ескеріп, қолыма диктофон, қағаз-қарындаш сиқтыларды алмадым. Екеуара қай жағынан да тең құрбыдай адамдармыз ғой дегенге келтіріңкіреп, жүзімді шырайландыра бір құлағымды аузына тақай ұстадым. Оныма Күнсая дән риза секілді. Әжім тілгілеген, күнге күйіңкі, қап-қара сүйекті жүзін кенет маған бұрып, сәл барлай, әрі тітіркене қарады да тосын бір жайды алдыма көлденең тартпағын білдірді. Онысын менің дәл байқағанымды ол да танып, іште тіпті үлкен ризашылығы оянғанын ашықтан ашық айғақтады. Сол-ақ екен, түсі қайта бұзылып:

	– Қор қылған құдай-ай! Осы сөзімізді де жақтырмайды жұрт! – деп шаж етті.

	– Апырау, апай-ау! Сөзіңізді жақтырмайтын қай жұртты айтып отырсыз? Сіздің аузыңыздан шығады-ау деген лебізге ындыным құрып, сөйлетіп отырған менің өзім емеспін бе?

	Кемпір тез қалпына келді:

	– Сенің мына жайды біліп алғаның жөн. – Осыны айтты да қою қара қос жанарын дүр еткізе шайқап, есік пен терезе жақты мұқият тағы бір шолды. Әлдекімдер сол есік пен терезеге жабысып тың тыңдап тұрған жоқ па деген күдігі де бардай.

	– Сөйлей беріңіз, апай бұл үйде келініңіз екеумізден басқа жан баласы жоқ.

	Тағы сөзге кірісті. Қоңыр даусы күмбір-күмбір етіп, біресе жақыннан, біресе алыстан естілетіндей. Кейде тым алыстап кетіп, жер түбінен талып жеткенге ұқсайды. Бір қиыны өткеннің оқиғаларын бүгінгі күндікімен араластырып жібереді. Сымдай тартылған ортақ желі жоқ. Мен бірақ шыдамды едім, көп топанның арасынан өзіме керекті түйіршіктерді ғана қағып түсіретін ептілікке бейімделе бастадым. Мысалы, өткендегі бабалар тірлігін тілге тиек етіп, кенет өз басынан өткерген жайларға құлап түседі. «Маған керегі мынау емес, анау» деген сияқты қыстырмалардан бойымды аулақ ұстадым. Өз жайындағыдан ұққаным – бұл кісі 1920 жылы туған екен. Соғыс басталып, қосағы майданға аттанғанда бір ұл, бір қызбен қалған бұл небәрі жиырма бір жаста екен. Жесірлік атты бұғау сол күннен-ақ мойнына оралыпты. Соғыс және одан кейінгі жылдарда өгізді соқаға жегіп, жер жыртқанда ауыл әйелдерінің алдыңғы шебінде болыпты. Колхоз жұмысынан осыдан он жылдай бұрын ғана қол үзіпті. Қазір жасы жетпіс бесте.

	Біраз дуылдап барып сәл қипалақтады:

	– Жаңа айттым ғой, сенің мына жайды біле жүргенің дұрыс деп!

	– Апай-ай, ол қандай жай еді, анықтай түсіңізші.

	Қайта күмбірлеп-ақ еді, тағы да сол айтпақ жайына соқпай бороздадан шығып кетті. Енді өзінің әжесінің ныспысы аузына оралды:

	– Менің нағашы әжем сонау Алтай тауының етегіндегі елдің қызы ғой. Үлбі деген өзен Ертіске құйғанда екі үлкен судың қосылысы таңда маһшар кейпіндей зәремді ұшырушы еді деген бір сөзі әлі жадымда. Ол әжем көп дүниені сапырушы еді, жарықтық, ол тіріде тұлымшағы жілбіреген қызбын, одан ұққаным сол-ақ. Тек шешем сол кісіден қалған бір әңгімені маған кейін сағыздай созып еді. Нағашы әжемнің сол төркін жұртындағы бір жамағайынның шағыр қасқа тұлпар аты болыпты. Сол өңірде жиырма бес жыл бәйгенің алдын бермепті. Кейін сол тұлпар әбден қартайғанда оны төбесі ашық тас қораның ішінде жеке бағыпты. Бірде сол маңда үлкен той болып, ат шабыс өтіпті. Кенет бәйге аттар тап тұсынан зуылдап өткенде әлгі шағыр қасқа биіктігі кісі бойындай тас қабырғадан секіріп кетіп, оларды қуып жетіп, басып озып, бірінші келіпті дейді. Бірақ сөреден өткен бойда бір орында шегеленіп, басын төмен салып жіберіп тұрып, өліп кетіпті. Ондай малды союға болмайды ғой, оны адамша ақ арулап қойыпты дейді. Бұдан да мәні зоры сол – бұл шағыр қасқа тұлпардың тұяғында бір қасиет бар екен. Тұяғы ешқашан кетілмепті. Шапқанда тасқа тисе шақ-шұқ етіп, тұяғынан от ұшқындайды екен.

	Мынаусы бас-аяғы бүтін әңгімеге ұқсағанмен бұдан соңғысы тағы да өткен мен бүгінгінің екі ортасында ерсілі-қарсылы жосылуға айналды. Ылғи үзік-үзік оқиғалар, өзара жалғастығы жоқ.

	– Жаңа мына жайды біле жүргенің жөн деп ескертіп едіңіз, апай, сол не жай?

	– Ия, ұмытпай тұрғанда соны зердеңе ұялатайын. Шынында біле жүргенің абзал.

	Өстіп біраз зықымды шығарып барып, сол көздеген соқпаққа әрең түсті:

	– Бұл колхозға ұйысардың сәл алдындағы сұмдық. Мен сегізтоғыз жастамын. Әкемнің қыстауы әлгі Би-атамның моласы бар Үштөбеден сәл арыдағы құмда ғой. Көктемде жайлау қайдасың деп, бері сырғымаймыз ба? Бір-екі күндік көштен соң әлгі Биатамның моласына тақау жерде бөгеліппіз. «Әй, мынау әулиенің жатқан жері ғой, жұрттың әулиеге тауап етері, берер садақасы бар шығар, қара от мұнда да табылады, екі-үш күн аялдайық» деседі өзара. Сонда Би-атамның басына түнеп, әулиеден бала сұрағандар, ауру-сырқаулар, садақа берушілер, тағы басқалардың бас-аяғы үзілмей зират басындағы шырақшыларды, айнала кедейкепшікті бір тоғайтып тастапты. Сұмдық ертең қозғаламыз деген күні түс ауа әулие моласының маңында болыпты. Сонда әкем жиырма бес жастағы жігіт екен, бәрін көзімен көріп тұрыпты. Кейін мен есейгесін де талай жыр қылды ғой.

	Күнсая шешейдің ендігі төкпесін жинақтап, жұмырлап жеткізу үшін бұдан әріде өз баяндауымда берейін. Ия, түс ауа Ескелді би моласынан әудем жерде ақсақал, қарасақалы аралас бір шоғыр топ әңгіме-дүкен құрысады. Кенет алыстан жеткен бір ащы дау ыс бәрін елең еткізеді. Қараса Үштөбе жақтан баран атты біреу далбалақтап, бар пәрменімен шауып келеді екен. Шабысынан гөрі даусы жаман, мына отырғандардың төбе құйқасын шымырлатады. Қазақ үркіншілікті көп көрген халық қой, сөйтіп, табанда бәрінің берекесі кетеді. Ақыры, әлгі шапқан адам жетіп, мыналардың алдында атынан құлай жығылады. Мән-жайды түсіндіруге аузының икемі келмей өкіріп жылайды келіп. Сондағы бір жасы үлкендер оны сабасына түсіріп, жөн сұрайды. Бұл келген жастау неме екен, айғыз-айғыз бетін одан әрмен жан шошытарлықтай етіп, әрең тілге келеді: «Ойбай, ағатайлар, анау келе жатқан НКВД-нің үлкен бастығы қазір мені өлтіреді». Сөйтсе Үштөбе жақтан осылай қарай тағы бір қара соқтырып келеді екен. «Ол үлкен бастық, жайлауға көшкен ел осындағы бір әулиенің басына түнеп, садақа беріп жатыр дейді, сол әулиенің моласын көрсет, мен оның төбесінде отырып дәрет сындырамын дейді. Көрсетейін десем әулиеден қорқамын, көрсетпесем анау қазір менің жанымды жаһаннамға жібереді. Сіздердің алдарыңызға келіп жығылдым, басқа паналарым жоқ». Қысылтаяңда сондағы ақасақалдардың бірі ақыл табады: «Әй, балам, жанға шын қатер төнгенде құдайдың да, әулиенің де анаған-мынаған рұқсат етері бар. Сен ана жаналғышқа әулиенің моласын көрсет! Аржағын әулиенің өзі біледі!» дейді. Көп ұзамай айғайлап, ұрандап, жер-дүниені басына көшіре әлгі НКВД-нің үлкен бастығы да жетеді. Өзі мұздай қаруланған. Сосын әлгі жігіт оған Ескелдінің моласын көрсетеді. Үлкен бастық оның дәл төбесіне отырып, құйрығын жалаңаштап, ластайды. Онымен қоймай, «міне, сендердің әулие атағандарың» деп, куәгер жұртқа қоқан-лоқққы жасап, мысқылдап, Талдықорған қаласына қарай бет түзейді. Ал жаңағы жігіт оның соңынан кетеді.



	Қалған жүрт не істесін, әулиенің моласын тазартып, таза топырақ сеуіп, жөнге келтіреді. Басына құран оқып, «Би-ата, кешір, саған қорған бола алмадық» деп, жалбарынады. Көздеріне жас алғандар да бар. Сөйтіп, сәл дамылдасып отырғанда әлгі өз бастығымен кеткен жігіт еңіреп-боздап, осылай қарай қайта шауып келеді дейді.

	«Әй, тағы не болды?». «Ойбой, ағатайлар, ана бастығым атынан құлап, ес-түссіз жатыр, енді оған сен қастандық жасадың деп, мені жазаға тартады-ау!» «Әй, сен ешкімге қастандық жасаған жоқсың, біз куәлікке жараймыз, кәне, көрсет ол бастығыңды!». Бәрі аттарына мініп жетіп барса әлгі бастық жол үстінде шалқасынан құлаған кұйі, тілі күрмеулі, қарақұсымен жерді соққылап жатыр дейді. Қос жанары асты-үстіне аунап түскендей мүлдем түсі белгісіз бірдеме, тура қарауға дәтің шыдамайды. Сосын бұлар Үштөбеден арба алдырып, соған тиеп, оны Талдықорғанға жөнелтеді. Бірақ оған жетпей үлкен бастық жолай жан тапсырған екен. Сөйтсе, сап-сау адамның миына әп-сәтте қан-құйылып кетіпті. Міне, әулие моласын қорламақ бейбақтың сазасы.

	Бұл жыр тиянақталғасын Күнсая қап-қара майша жылтыраған көздерімен мені атқылауды жиілетті. Сол НКВД бастығының кебін өзің киіп жүрме деген ескертпесіне де ұқсап кеткендей. Кемпірдің бұл күдігін сейілту үшін аталмыш үш әулиеге қатысты осы заманғы кейбір аномалиялық жағдайларды өзімнің де білетінімді жеткіздім. Кейбір мысалдарды сыздықтаттым. Кеңес дәуірінде сол өңірде қазылмақ канал Ескелді моласы арқылы өтер болғанда жұмыс жүрмей, техника бұзылып, тіпті адам шығыны да орын алып, ақыры жергілікті білгірлердің ақыл-кеңесімен айналма жасалып еді. Тап осы жағдай сондағы Балпық әулиенің моласы үстінен шойын жол тартыларда да қайталанған. Бұдан ұсақтау мысалдар қаншалықты. Солардың біразын тізіп барып:

	– Апа, маған керегі ол үш әулиеге қатысты бүгінгінің оқиғасы емес, осыдан үш ғасыр бұрынғы қалмақ шабуылы кезіндегі солардың өз бастарынан өткергендері, – деп, осымен нешінші мәрте екені белгісіз өтініш жасадым.

	Кемпір сәл-пәл сол заманға шегініс жасағанға ұқсап еді. Сөзуарлығында шек жоқ екен. Тек оның асау арнасын өзіме ке рек бағытқа бұрып отыру үлкен мехнатқа айналатын түрі бар. Ананы-мынаны сапырылыстырып, кейде ол үш әулиеге байланысты жайларға де соқтығып, тек одан тез қара үзіп шығып, басқа өңір, басқа қиырлар би-батырларының құлағын шулатып, онда да көп тұрақтамай ойға-қырға тоқтаусыз шабысқа түсті. Бұл кісі әжем Алтай таудың етегінен деп еді ғой, соның әсерінен бе, сол өңірдің де арғы-бергісін адақтап, кейде батпақтап шыға алмай, тек өзіндегі қажырдың көмегімен жұлқына көтеріліп, сар даланы кезіп кететіндей. Бір ғажабы сөйлегенде тісі тісіне тимей сақылдап, бөгде бір қуат иесінің әрекетін еске түсіреді. Кенет манағы өзі мансұқтаған шағыр қасқа тұлпарды елестеткендей. Төбесі ашық қораның кісі бойындай қабырғасынан қарғып өтіп, бәйгеге қосылып, әбден қартайғанына қарамай тасқа тигенде тұяғынан от ұшқындап, сөреге бірінші келгенде талай елдің жағасын ұстатты деді емес пе? Мына кемпірде де сол тұяғынан от ұшқындаған кәрі тұлпардан дарыған бір қасиет бар, шамасы.

	Қиялға шомып, кемпір баянынан санаулы секунд көз жазғанымда кемпірдің ащы даусы құлақ жарды:

	– Тайқы маңдай етіп жаратқан құдай-ай! Осы гөй-гөйімді де былайғы жұрт жақтырмайды! – деп манағы ашу-ызасын қайталай шаңқылдады. Бірақ бұл жолғысы тіпті ересен. Жартасқа қонған жабайы бүркіттің шаңқ-шұңқы мұның қасында торғай шырылындай ғана шығар.

	– Айналайын апатай! Сіздің сөзіңізді жақтырмаған кім бар? Көзін шұқып көрсетіңізші! Бұл жерде тіліңізден тартып отырған мына менің өзім емеспін бе? Бұл үйдің қожасы мен! – деп, қоқиландым.

	Сондағы қайтарған жауабы:

	– Алтындай асыл сөздеріңнің қадіріне жетіп ұғатын бұл заманда кім қалды?

	– Мені есепке алмағаныңыз ба? Сөз ұғатын мен бар емеспін бе? Сөз ұғуға жарамасам несіне жазушы атандым?

	– Кейде бір оқталып, ащы зарыңды төгейін десең ойдағының да, қырдағының да бастарының жарығы ашылып кете жаздайды. Қайдан білейін?

	Бұл кісінің жағдайын түсінгенсідім. Ел ішінде жасы үлкендердің күмбір-күмбіріне құлақ қояр, өткен замандардың сын-сықпатына ықылас танытар жан иелері көсенің сақалындай селдіреген ғой. Оны байқамағансып, кәріні сөзбен үптеп, жігерлендіруге тырыстым. Тарихи романға бас кейіпкерлер ретінде алмақ жандардың ныспыларын қайта ескерттім. Сонда кемпір тағы да шошына қарап, оларға қатысы жоқ бірдемелерді тізе келіп:

	– Үлкен шаруаға пейіл берсең мынаны да біле жүргенің жөн, – деп, осының алдындағы соқпақты қайта нұсқағанға ұқсады.

	– Ол не жай? – дедім мен жалма-жан.

	Нақтылы кіріскен сияқты еді, тек тағы да бороздадан шығып кетті. Менің ендігі жолдастарым – шыдамдылық пен ынта ғана еді. Тағы да ұзаққа сілтеп, менің екі-үш ескертпемнен соң ғана төбесінен түсті. Сөйтсем кемпірдің жеткізе алмай отырғаны мынау екен. Алпысыншы жылдардың басында Талдықорған өңіріндегі менің туған ауданымның орталығы Қарабұлаққа таяу Қарасу, Екпінді атты ауылдардағы бес-алты қария бір іске бел буыпты. Онысы сол Үштөбе маңында жатқан Ескелді би атаның басына мазар тұрғызу еді. Ол үшін не істеу керек? Әрине, ең алдымен қаржы жию керек. Сөйтіп орталықтары Қарабұлақ, Үштөбе, Тентек аталатын үш ауданнан ақша жиылады. Би-атаның аруағынан именетін тұрғындар ақшаны оп-оңай жиып берсе керек? Ендігі шара не? Текелі қаласындағы бір құрылыс объектісінің жұмысшыларымен жолығып, мола төбесін солар көтермекке келіседі. Алдын ала жасалған сызу бойынша арматурадан, қалақтай-қалақтай темірлерден мазардың нобайы құрастырылып, Екпінді аулындағы Би-ата ұрпақтарының бірі – аздаған молдалығы бар Мұқаш дегеннің үйінің ауласына әкеп түсіріледі. Айнала жұрттан оны келіп тамашалаушылар да табылады. Бәріне ұнаса керек. Бұл жақтың жері қара топырақты, шалғынды келеді, сосын да керек құм, қиыршық тас, цемент сияқтыларды да алдын-ала алыстан дайындап, олар да осы молда Мұқаштың ауласына төгіледі. Бәрі дайын, бәрі құпталды. Енді бұларды Үштөбедегі әулие моласына апарып орнату керек. Тап соның қамымен жүргенде ашық күнде төбелерінен найзағай ұрғандай болады. Қарабұлақтағы аудандық партия комитетінің біріншісі хатшысы бір топ адаммен сау етіп жетіп, молда Мұқаштың төбесінен әңгір таяқ ойнатады ғой:

	– Әй, қақпас, сен ненің қызуымен желігіп, жұртты қоздырып жүрсің? Мына жатқан дүние не? Бұған пұлды қайдан таптың? Ә, жұрттың қалтасының түбін қақтың ба? Оған кім рұқсат берді? Кәне, бүгін мыналардың көзін жой! Әйтпесе, мына арматурадан өзіңе ноқта жасатып, итжеккенге айдатамын!

	Бұл басшы өзі жақында ғана сырттан келген адам еді. Жергілікті елдің жақсысы мен жаманын, асылы мен жасығын әлі саралап та үлгермеген. Ал молда Мұқаш жуастау жан, алғашында тілі күрмеліп, соңынан әулиенің қасиеті хақында тісінің арасынан бірдемені сыздықтатпақ еді, ананың одан сайын желке жүні күдірейіп, ой, аузынан ақ ит пен қара ит шықсын. Мұқаштың жер-жебіріне жетіп, тіпті әкесі мен шешесіне дейін тіл тигізіп, балағаттасын келіп. Жұртты тәртіпке, мәдениетке шақыруға тиіс бірінші басшының аузының сонша лас екенінен айғай-шудан тез жиналған көрші-қолаңдардың көздері алайып, ұясынан шығып бара жатады.

	Ақыры, бұл «жаналғыш» бастық кеткесін бәрі сең соққандай күй кешеді. Ауылдың ақсақал, қарасақалдары жиылады. Біразының Алматыда оқитын студент, аспирант балалары бар еді, солар шақырылады. Бәрі ақыл қосады. «Жаналғыш» бастықтың бұйрығына ешқайсысы селт етпейді. Елден жиналған ақшаның біраз артылғаны бар, соны үстеме ақы ретінде пайдаланып, әлгі Текелі қаласындағы жұмысшыларды түнде жұмыс істеуге көндіреді. Олар бірнеше жүк машинасымен осы Екпінді аулына қас қарая келіп, мазардың дайын қаңқасын, құм, тас, цемент сияқтыларды, құрал-саймандарды тиеп, молда Мұқаш бастаған ауыл адамдарын да асай-мұсайларымен отырғызып, бұдан қырық шақырымдай қашықтықтағы Үштөбе қаласының маңына тартып береді. Жағдайды жақсы түсінген орыс жұмысшылары бірнеше машинаның шамын жағып қойып өнікті қимылдайды. Ал қазақтар апарған малдарын сойып, самауырларын қойып, бауырсақ, ірімшіктерін аямай төгіп, оларға бір түнде екі мәрте тамақ береді. Сөйтіп, таң сібірлеп атқанша мазар тұрғызылып бітеді. Жұмысшылар ақыларын алып, сүтке тойған мысықтай жым-жырт болысып, жүк машиналарымен тайып тұрады. Ал қазақтардың садақаға деп сақтаған тағы бірер қойы бар екен, соларды сой ып, Үштөбенің бергі шетіндегі жұпыны үйлердегі бала-шағалы отбасыларға шикілей таратып береді. Сосын бұлар да рейстегі автобустардың біріне мініп, із жасырғансиды.

	Бірақ қазақтардың «ұзынқұлақ» атты күндіз-түні талмай, бұзылмай жұмыс істейтін «аппараты» бар емес пе? Үш күн өтті ме, өтпеді ме, молда Мұқаштың үйіне әлгі аупарткомның бірінші хатшысы қайта келіп, ой тағы да ойранды бастайды-ау! Мынаусының қасында алғашқысымен жылап көрісуге боларлықтай еді. Бұл ойранның қаттылығы соншалық ол бүкіл ауылды басына көтереді. Ақырында қалш-қалш етіп, Мұқашқа, тағы төрт-бес ақсақалқарасақалға «жол киімдеріңді әзірлей беріңдер, алдымен темір торға, сосын өздерің әулие тұтқанның соңынан біржола кетесіңдер» деп, қарасын батырады. Мұқаш, тағы біраз аталған адамдар жол киімдерін шынында оңайға шығарып қояды. Бірақ тыныштық күндердің қатары үзілмейді. Кенет тағы бір жаман хабар қара жерді солқ еткізеді. Сөйтсе әлгі «жаналғыш» аудан басшысының отбасында біраз жаманшылық орнапты. Сап-сау, жап-жас әйелі өз-өзінен еш себепсіз мойнына қыл арқан салып, асылып өліпті. Оның топырағы кеппей, әлі балиғыға толмаған жап-жас қызын көлденең көк атты біреу зорлап кетеді. Ол аздай жалғыз ұл баласы бар екен, ауырмай-сырқамай, басқа да себепсіз өз-өзінен ол да өледі. Міне, сонда ғана аудандық басшының басына әлдененің түйсігі жетеді. Екпінді аулындағы Мұқаштың үйіне келіп, оның аяғын құшып, «сізден де, әулиеден де, осындағы баршаңнан да кешірім өтінемін» деп, көз жасын көлдете еңірейді-ау сабазың.

	– Е, әулиенің ісінде менің не шаруам бар, кешірім сұрағыш болсаң сол әулиенің өзінен барып сұра! – деп, молда Мұқаш та жаустан жуан шыққансып, қыр көрсетеді. Жер бауырлап жылаған басшыға қой-қойлаған да жан баласы табылмайды. Ақыры, ол иттен қадірсізденіп көзін жоғалтады. Кейін ол басшының жұмыстан да шығып, өзі келген жаққа қарай табан аударғаны анықталады.

	Бұл оқиғадан менің де хабарым бар еді, сөйтсе де Күнсая шешейдің өз аузымен ежіктеуіне шыдап бақтым. Себебі, мұны да ол көлденең жайларды көптеп қыстырып, шөп-шаламды ілестіріп, сапырылыстырып, ұзаққа созып еді. Енді оны түгесіп, менің де дұрыс ұққанымды бажайлап, кәрі кісі бойына жаңаша қайрат жиғанға ұқсады. Көн шарыққа ұқсаған жүзі қатуланып, көздері де әлденеге шаншылып қарағандай, төгіліп-төгіліп кете жаздап отырды. Сөз дегенің енді қарлы қыстан соң наурыз бен сәуірдің күрт ыстығында таудан лап қоятын арынды селдей ағытылды-ау! Қабағының екі арасынан бір жайбарақаттық та шалынды. «Әулиенің аруағы қаттылығын екі мысалмен ескерттім, енді менің арым таза, өзгесін өзіңе қалдырдым, жазғыш балам» деп, іштегі білігін түгел сарықпаққа бет алғаны аян еді. Менің де тұлабойымды бір жылы ағын кернеді. Кемпір сол екі мысал арқылы алған тақырыбымның тым қомақты, әрі жауапты екенін шекеме шегелеп тұрып қаққандай. Кемпірдің бұдан кейінгі баянында Ескелді би, Балпық әулие, Қабан жырауға қатысты аңыздар, шежірелік деректер шынында жиірек қылаңдады. Олармен замандас өзге би-батырлар, бақсыбалгерлер, жыршы-шешендер әрекеттері де бой көтеріп, мені одан сайын құнықтырды. Кейде ауа толқып кетеді дегенмен де сол ауа толқу үстінде де сол өткен заманның көп қыр-сырына менің көзімді ашатындай нәзік сырлар төгіледі. Кәрінің сөз ауанына қарасаң осыдан үш ғасыр бұрынғы бақсы-балгер, тәуіп атаулының қолының шипасы керемет екен. Мысалы, сол кезде осы қазақ ішінде неше түрлі ауыр дерт түрлері етек алыпты. Сонда жасы тоқсаннан асқан бір кейуана соның емін тауыпты. Қалай тапқан? Өлген адамның жамбасына шыққан шөпті, қарала сиырдың сүтін, сарбас жыланның уын пайдаланып, дәрі жасаған екен. Кемпір баянының осындай тұстарында өз басым да сәл қиялға салынып, осының бәрі менің қазағыма біткен қасиет-ау, жау шабуылы, өзге де нәубеттер кезеккезек тұтқиылдан тисе де жоғалтпаған қасиеті, егер дұрыстап аша білсең алтын қазынаға белшеңнен батарсың-ау деймін.

	Кемпірдің тіл мен жағы талатын емес. Тістері тістеріне тимей сақылдағанда мана өзі айтқан, әлгі тұяғынан от ұшқан шағыр қасқа тұлпардың жүрісі қайта елестейді. Кейде маған қазақтың ең қасиеттісі, ең алғыр күш-қуаттысы сол өткен заманмен бірге кетіп қалғандай да көрінеді.

	Құдай жарылқап, бір кезде кемпірдің дәрет сындырғысы келді. Жұбайыма ым қағып, мұны туалетте, ваннада көбірек бөге деп, белгі бердім де дереу басқа бөлмедегі жазу столыма отырдым. Кемпір баянынан ұстаған өзіме ең керек деректерді тез-тез қағазға түсірдім. Себебі, өзара байланыссыз олардың кейбіреулерін ұмытып та қалуым мүмкін еді. Бұдан кейінгі екі-үш үзілісті де осындай мақсатта пайдаландым. Мүнда өзім кейіпкер етпек тарихи тұлғаларға қатысты деректер ғана емес, ескі сөздер, сөз тіркестері де шаш етектен еді. Мен де көктен түсе қалған жан емеспін, Алматыдағы ғылми ұжымдар шығарған сөздіктердің неше алуанын жиып алғанмын. Міне, соларға кірмеген, әрі өзім де білмейтін небір тың атаулар, теңеулер, қылыштай өткір тіркестер, сөз орамдары енді менің де игілігіме айналғандай. Осыған жалғас тағы бір ой түсті. Мұхтар Әуезов айтқандай ата-бабаларымыз бізге сәулет өнерінің тамаша туындыларын, ғимараттар қалдырмапты, есесіне шетсіз-шексіз тіл байлығын мирас еткен екен-ау деймін.

	Кешкі ас үстінде де кәрінің жағы сембеді. Бұл кезде өзім де қалжырап, әңгіме тыңдау қабілетінен айрыла бастағанмын. Сондағы тапқан бір айлам, кемпірдің тізесін жапқансып, әртүрлі шәлі, орамалдар әкеліп, білдірмей диктофонымды бір шүберекке орап, тап қасына қойдым. Сөйтіп, ендігісін сол диктофонға тапсырып, басыма тыныштық алуға талпындым. Бұл да оңай емес. Екіүш мәрте «құдай-ай, осы сөзімізді де бұл жұрт жақтырмайды» деп, шаңқылдайтын дағдысын қайталады. Тіпті бірінде өз даусынан өзі шошынды ма, күндізгі жағын таңған ақ шүберекке жармасты. Бірақ бұл кемпірдің бер жағы ғана екен, шүберекті қап-қара салалы саусақтарымен умаждай қысып, қайта көсілді.

	Түн ортасына таман:

	– Апай, шаршаған шығарсыз, енді ұйықтап демалайық, – дедім. Сонда кемпірдің көздері үшбұрыштанып, қатуланып, құлағына жаманат хабар тигендей басын шайқады:

	– А, сендер де менің аузыма қақпақ қояйын дедіңдер ме? Тек, айналайын жарықтығым, қара саннан шымшымаңдаршы! Сендерсіз де ана жынды қыз Назерке үсті-басымды көкала қойдай қылды!

	Бұдан кейінгіде тістері бұрынғыдан да жаман сақылдады. Мынау көп пәтерлі қалалық үй ғой, тіпті көршілердің ұйқысы бұзылар ма екен деген де қаупім оянды. Түн ортасы ауғанда кемпір әрең қисайды-ау! Жаздың қысқа түні ғой, сағат бестерде-ақ бөлмеде таң жарығы білінеді. Әлденеден оянып кетіп, кемпір есіме түсті де дәлізге шығып, залдың әйнекті есігі арқылы ішке көз салсам, Күнсая диванда түрегеліп отыр екен. Дәліздегі мені көрді де жалмажан қасына шақырды.

	– Шырағым, мына бір ескіліктің нобайы ұмытылмай тұрғанда ақтарып тастайыншы! Кәне, отыршы! – деді. Мен азар де безер болып, кемпірдің қасынан әрең құтылып шықтым.

	Бұл түнгі ұйқыда мән-мағна қалмап еді. Басым мең-зең. Таңғы шай үстінде Күнсая шағыр қасқа тұлпарға қайта мінгендей әсер етті. Құс ұйқылы ма, біз сияқты қалжыраған ештемесі жоқ, жақсы тыңайып тұрғандай-ақ қоңыр даусы күмбірлегенде тұяғынан от ұшқындағанға ұқсады. Тістерінің бір-біріне тимей сақылдауы да сол қалпында. Тек менің әңгіме тыңдауға қауқарым жоқ еді. Диктофонның қызығын сол жолғыдай көрмеген шығармын.

	Түс ауа есіктің қоңырауы шылдырлап, Назерке кіріп келді. Сондағы кемпірдің түрін көрсеңіз. Аузы сап тыйылып, кешегі жағын таңған ақ шүберекті таппай шала бүлінді. Құдайға, аруаққа күнәкар болсам да айтайын, Назеркенің бұл келісі маған қуаныш сыйлағандай еді. Мұның шешесіне деген оқты қарасын мен енді жақсы түсіндім.

	Назерке аяғын да шешпестен дәлізбен тез жүріп барып, залдағы өз шешесін, үйдің төбесін, менің қас-қабағымды барлаған. Шошынған түрінде «заржақ қақпас мына үйдің шаңырағын ортасына түсірген жоқ па» деген сұраулы сөйлем ілігіп тұр еді. Екі көзі шарасынан шығып, онда-мұнда тез-тез жүйтки берді. Әсіресе, мені жиірек сүзіп өтеді. Алқымына ашу тығылып, толықша денесі пысынап, самайы тершіп, алқын-жұлқын келісі өзін күткен көп сұмдыққа қайратын жия жеткенін айғақтайды. Енді ғана байқадым, мұндайда көздері үшбұрыштанып, лайланып, шешесіне ұқсатқан кейбір белгілері атой салады екен.

	Ештемеге мән бермегенсіп:

	– Ия, қалай, Назерке, Талдықорғанға, ауылға барып қайттың ба? Керек құжатты әкеле алдың ба? – деп қалбалақтап сұрап жатырмын. Назерке маған жауап берместен, залда диванда қарғаша шоқиған шешесіне айғайлады:

	– Әй, апа! Тез жинал! Тұр! Кеттік! Тап қазір тағы баратын бір жеріміз бар!

	– Ойбай-ау, Назерке, не болды? Отырып шай іш, аптығыңды бас! Жау қуып бара ма, түге?

	Назерке шынында қатты қаталаған екен. Дайын шайдан үш-төрт кесені тез-тез ішті де одан арғысы тамағынан өтпейтін сыңай танытып еді, мен қыстап тағы екі-үш кесеге иіктірдім. Екі ортада маған бір марапат тастады:

	– Керегесін итіне қомдасын дейтін кердең мінез, бес жастағы қызының мойнына алтын алқа тағып, өзін ашпа-жалап етіп жариялап, жалайырға жар салатын, қашан көрсең таңдайы тақылдап, барын жоқ санап маңдайымен жер сабалайтын қу тұяқ қытымырлар өріп жүр ғой бұл күнде. Осынша жыл қалада тұрып, қазақтың қонақжайлылығынан ажырамаған екенсің, саған мың да бір рахмет! Алланың нұры жаусын!

	Назерке маған ризашылығын білдіре отырып, әлдекімдерді қағытып, мұқатқандай еді. Басым шаршағасын ба, олардың кімдер екенін анықтауға мойным жар бермеді. Тек осындай халімнің үстінде де өзіммен құрдас бұл Назеркенің де аса қара жаяу емес екенін ұқтым. Қазақтың ескілікті сөз орамдарын түйдек-түйдегімен төгіп-төгіп сөйлейді. Қолайлы ортада аттың басын қоя берсе бұл да біраз жерге барып қайтары анық. «Сөзшең адамы бар үйдің балалары қазақшаны жақсы біліп өседі» деген қағиданың дұрыстығына оның осы екінші келісінде тағы бір мәрте көз жеткізгендеймін. Ия, Күнсаядай шешеден туған қыз ғой бұл Назерке.

	Ақыры, бұларды табалдырықтан ары шығарып салуға тура келді. Кемпірдің бізге жота көрсетіп, «Сүбіхан алла» дегенін құлағым шалды.



	* * *

	Бірер күн ұйқы қандырдым да диктофонға қайта жармас тым. Күнсая шешейдің қоңыр даусын қайта тірілтіп, өзіме керектерін қағазға түсіруге жанталастым. Оның алдындағы жазбаларды да мұқият сүзекіден өткізіп, кеңейтіп, таза қағазға көшірдім. Диктофонға да, қалам ұшына да ілікпей, тек жадымда қалғандары да бірқыдыру екен, оларды да тұсап, жүгендеп дегендей қойын кітапшаға сүңгіттім. Бұл да оңай шаруа емес еді, бір аптадай уақытымды жұтты. Енді соларды ежіктеп оқып қарасам, үйіме Назеркенің күні еңкейген шешесі Күнсая емес, ел кезген ертегінің данышпаны келіп кеткендей-ақ мол қазынаға кенеліппін. Бірауық өз романыма кейіпкер етпек аруақты бабалардың маған рахымы түсіп, Күнсаяны біздің үйге қарай әдейі жұмсап жібергеніндей көрінді. Ия, бұл мені осы тақырыпқа одан әрмен жігерлендірді.

	Осыдан жарты жылдай өткенде Талдықорған өңіріндегі өз туған аулыма маған да жол түсті. Ол жылдарда шешем тірі еді. Мен сұрамастан-ақ ол Күнсая мен Назеркеге қатысты бір қосымша ақпаратты өзі-ақ айтып берді. Онысы мынау: шеше мен қыз өткен жазда Алматыда біздің үйге соққанда өз халдерін Назерке сәл басқашалау түсіндірген екен. Әлгі бірі әке жағынан, екіншісі шеше жағынан деп, бізге атаған екі бірдей туысқаны Күнсаяның сөздерінен шошынып, бұларды үйлерінен тура күштеп қуып шығыпты. Оның сыртында олар «Құдай сақтасын, Күнсаяның тістері сақылдағанда тасты тасқа соққаннан жаман екен, балалар түгілі өзіміздің басымыз тарс жарыла жаздады. Жүз жыртыспай өкшелеріңді көтеріңдер демеске лажымыз қалмады» десіп, Алматы мен Талдықорғанның екі ортасында өсек атаулыны қардай боратыпты. Мұны естігенде біздің қазақта екінің бірінің от басы, ошақ қасында асыл қазынаға да орын табылмайды екен-ау деген ауыр да, ащы ойларға бөктім.

	Одан беріде де он алты жылдай уақыт өтті. Күнсая былтыр ғана тоқсан жасында ауырмай-сырқамай таңғы шай үстінде үн-түнсіз ақирет сапарға аттаныпты.



	16-мамыр 2011 ж.





