	Оралхан Бөкей

	Əңгімелер





	Жазушының өткен ғасырдың 60–70-жылдары жазылған алғашқы əңгімелері мен 80-жылдары дүниеге келген «Ауыл хикаялары» атты əңгімелер топтамасы енген. Мұндағы əрбір əңгіме кезінде оқырманын да, əдеби ортаны да тіл көркемдігімен сүйсінткен, ой тереңдігімен тəнті еткен.





Бірінші бөлім


	АУЫЛ ХИКАЯЛАРЫ





БАСТАУ




	Ойлап отырсам, күні бүгінге дейін, демек, ат жалын тартып мініп, қолыма қалам, қағаз алып, жазу өнерін қуғаннан бермен, елден ұзап шыққан жиырма жылдың ішінде кезекті еңбек демалысымды бірде-бір рет бөтен жұрт, өзге жерде өткізбеген екенмін-ау. Кейде «биыл көдедей көп демалыс үйлеріне барайыншы-ақ» деп қамданамын, амал не, жеме-жемге келгенде, «қайдасың, ауылым» деп аңырата тартамын-ай, туған жер, өскен елге. Бұл не? Ала бөтен махаббат па, жоқ болмаса қолдан жем жеген құстың алысқа ұшпайтыны сынды үйкүшіктік пе, ол жағын əлі күнге жігін аша түсінген емеспін, əйтеуір, қолым босаса болды, аңсарым ауылға ауады да тұрады. Содан соң жан жарым Айманды ертемін де ауылға тартамын.

	Мен ауылға барған сайын, сол бір... беттері күнге тотыққан, тіпті қалай болса солай киіне салатын шаруа баққан жерлестерімді көремін. Қол беріп амандасамыз. Баяғыны еске аламыз. Той-томалағы болғандарға құтты болсын, ал өлім-жітімі барларға көңіл айтамын. Қаладан көлеңкеде өскен шөптей сарғыш тартып оралатын мен, өз замандастарымнан əлдеқайда жас кеспіріме қарап, ақ саусақ, қара таяқ пошымымнан ұяламын да. Ұялғаныма көрінсін, кейінгі жылдары əкемнің ескі-құсқы киімдерін киіп алып, «қарапайым» көрінгенсіп те жүрмін. Сонда ауылдастарымның тайға таңба басқандай артықшылығын да сезінуші едім. Олардың өңі қартайғанымен, мінез-құлқы сол қалпында қалғанына қайран қалатынмын. Ал біз ше, заманның ағысы, уақыттың ығына қарай əманда өзгеріп отыратын «модалы» мінез тауып алған жоқпыз ба осы?.. Қайдан білейін... Ендеше, өзімнің анық білетінім, өмір бақида өз болмысын сақтап қалатын ауылдастарым жайлы əңгімемді бастайыншы.





АПАМНЫҢ АСТАУЫ




	Ол кезде мен бала едім, Апам жастау еді. Əке-шешеміз қиыр жайлап, шет қонып мал соңында жүретін де, айында-жылында ғана болмаса, бет-жүзін үнемі көре бермейтінбіз. Соғыстан кейінгі жылдарда есін жиып, езілген еңсесі көтеріле бастаған елдің берекелі де бейбіт тірлігі жар жағасында отырған жалғыз үй – əрине, бізге де ортақ. Қос бөлмелі шатырланбаған тоқал ағаш тамның маңайы қысы-жазы жыбырлаған, айғайлап-шулаған балалардың базарына айналатын. Біздің үйден тас лақтырым жерден арқырап ағып жатар ағыны қатты Бұқтырма – жаз шыға суға шомылған, қыста сырғанақ тепкен баланың жер-көкті шарқ ұрып шарласа таба алмас қызыққа толы мекені еді. Тоң боп қатқан пимасын, сүңгілесе су болған көйлек-дамбалын біздің үйге келіп кептіретін. Сонда Апам менің ғана емес, мұқым ауыл балаларының абзал анасы сықылданатын.

	Он бес жасыма дейін Апамның қойнына жаттым; он бес жасыма дейін əкенің, шешенің кім екенін білмей, сол айналайын Апамның тəрбиесінде өстім; он бес жасыма дейін Апамның етегіне жабысып, соңынан қалмай бүлкектеп құлындай еріп ер жеттім. Сол кісімен жүрсем, мал сойған үйдің құлағы, тəттісі мен дəмдісі менің аузыма тиетін. Мен ол кезде Апамның өмір тарихын, тіпті кім екенін білмей, алаңсыз шуақты күндерге марқайып маңар едім. Бүгінде көз алдымда: арық ашаң кемпір, тарамысты мықты саусақтар, ерні мен иегін күйік шалып тыртықтанған əдемі ажар, кимешегінен дудырап шығыңқырап жүретін ақ шалмаған қара бұйра шаш қана... менің көз алдымда: қандауырын қайрап, басының қаны тасыған еркек-ұрғашының кеудесіне мініп, арам қанын ағызып тұрған; немесе тері илеп, көн тігіп отырған; жүн түтіп, арқан ескен, жіп иіріп, алаша тоқып, оюлап сырмақ тігіп отырған Апам; ертеректе қазақ əйелі не істеу керек болса, түгел қолынан келетін Апам; қазақ əйелінің ғана емес, ер-азамат атқарар істі қара нардай қасқая көтерер Апам.

	Жаз шыға, бəріміз (əпкелерімді айтамын) Апам есіп берген жіпті алып, тоғайға отынға аттанатынбыз. Бір-бір арқа отын көтеріп ең алда Апам, содан кейін құндыздай шулаған біздер, күліп-ойнап келе жатар едік. Ол шақта қыстық шөпті де ала жаздай арқалап тасып, қораны маяға толтырып қоятынбыз. Қысқы соғым мен ұн ғана əке-шешеміздің мойнында. Огород, шұрқыраған қаз-тауық, екі сиыр мен ұсақ малымыз бар, ол кісілерге зиянымызды көп тигізбейтін едік. Шынымды айтсам, бізді, тіпті бізді ғана емес, ертеректе əкемізді, оның іні-қарындастарын асыраған – Апамның теректен ойып жасаған келісі мен ескі астауы еді. Осы келі мен астау тіпті əкемнен де үлкен, Апам Алтайдың арғы беті – төркінінен ала келген аса қымбат заттары болатын. Апамның біздің атамыз Дос марқұмға ұзатылуы да қызық. Кейде, əсіресе, қазіргідей қараша туа, темір пешке отты маздатып жағып тастап, пештің жыртығынан саулаған жарық түсіп, ала көлеңкеленген қоңыр үйде отырып Апамның əңгімесін тыңдайтынбыз. Тегінде, ол кісі əңгімеге сараң, көп сөйлемейтін, тек өз ісімен ғана жүретін, қақ-соғы жоқ, инабатты, жуас адам еді. Дүниеде өсек-аяң, қулық-сұмдықты білмейтін, не болмаса тірі пенденің бетіне «əй, сен сондайсың» деп қарамаған немесе тірі пендеге тілі тимеген, жарықтық ораза-намазы бұзылмаған, таза да тəкаппар əйел еді. Бала кезімізде байыбына барып бағамдадық па, бізді қойып бүкіл ауыл-аймақ, тіпті қазақ елі ең соңғы қасиетті əйел, тұрмыстық-салттық өмірдің этикалық, этнографиялық, тіпті археологиялық байлығынан айырылғанын білді ме? Қазір ойлаймын, егер қазақтың əйелдері атқарар бүкіл ісмерліктің қолөнер институтын немесе фабрикасын ашып, менің апамды бастық сайласа, тұтас бір он саусағы өнер ұрпақ дайындап шығарар еді. Иə, ол кісі тірі кезінде ешкім елеп-ескермеген, алтын қолды құдіретті əйел еді. Қазақта осыншалық мықты, осыншалық ақылды ұлы əйелдер болғаны қандай жақсы. Бірақ біздер, жиырмасыншы ғасырдың азаматтары, көп ретте осындай асылымызды байқамай айналып өтер едік. Айырылып қалған соң ғана айы өтіп, сан соға өкінер едік. Өзгені қойып, мықтымсып жүрген мына менің өзім сол Апамнан тірі кезінде неге ғана бəр-бəрін: киіз басып, үй тігуді, арқан есуді, тері илеп, өңдеп киім тігуді, алаша тоқып, өрнектеп сырмақ тігуді, саба, сүйретпе, торсық істеуді тəптіштеп жазып алмадым. Енді, міне... қолымызды мезгілінен кеш сермеп отырғанымыз. Енді, міне, бұзауы өлген сиырдай тұлыпқа мөңіреп, жыртық астаудан Апамның алақанын, Апамның қауыздаған талқан-тарысын іздеп тамсанып отырғанымыз. Білем, жер-көкті шарлаған Қорқыт та ажалдан қашып құтыла алмаған; білем, мың жасаған Лұқпан Хакім де өлмеудің, өлтірмеудің амалын таба алмаған; адамзат – өлу үшін туарын... бəр-бəрін білем. Құдай-ау, мəңгілік тіршіліктің жоғын сезе тұрып, Апам сынды адамдарды жер басып жүрген кезінде неге ардақтамадық, неге бағаламадық? Хан көтеріп, пір тұтудың орнына, шікірейіп жүріп, өлтіріп алдық; егер олар ортамызда жүрген шағында ардақтап, əр сөз, əр ісін жоқ дегенде үйреніп үлгерсек – өлмегені ғой, өлтірмегеніміз ғой, ал біз тірі кезінде-ақ өлтіріп аламыз... Қазір Апам жоқ! Қара жер қойнына алған. Былтыр мен кигізген атлас көйлекті ала кеткен жоқ, арулаған адамдар киіп жүр. Сексен жыл жолдас болған жыртық астау да қаңсып қалды, əне... қаңсып итаяқ болып қалды, əне... Апам ала кеткен жоқ.

	Иə, сонымен қараша туа от маздатып, қарағайдың шəйірін жалмаң-жалмаң шайнап, екі бүйірі, жон арқасы нарттай қызарып кеткен темір пешке шырт-шырт түкіріп, шыжылдатып отырған тамам баланың ортасында қарқарадай қасқайып отырар Апам менің қап-қара болып тілім-тілімі шыға жарылған аяғыма қаймақ жағатын. Қаймақ тиіп удай ашығанда, шыбын жаным шырқыраушы еді. Қаздың балапанындай алқақотан жайғасқан немерелерін айналып-толғанған əжемнің тек қарашада, қылаулап алғашқы қар жауғанда ғана айтар əңгімесі ағып-тегіл. Оның ақылы жүздеген ұстаз, мың сан мектептен артық, тəрбие деген ұғымның асқаралы таптырмас үлгісі екенін қайдан білейік. Дүние жүзінде Апамның қойнынан аңқып шығар əжелік иістен жағымды не бар екен жалғанда. Бұл жалғанда картопты тіліп-тіліп жіберіп, қызара бөрткен темір пешке қарып жегеннен дəмді не бар-ау. Бұл жалғанда қас қарая малды жайғап келіп, Апамның айналасында тырайып жатып əңгімесін тыңдағаннан қымбат сəттер табыла ма, қайта айналып келер ме?

	Апам – Алтайдың арғы бетіндегі Керей елінің қызы. Əкесі аса бай болған, текті тұқымның тұяғы. Апам еркелеп өскен жалғыз қызы, он беске толған соң, іргелес байдың ұлына жасауын беріп сыңсыта ұзатқан екен. Өз заманының аса көрікті қызы, əрі он саусағы өнер Апам босаға көрген бірер жылында-ақ маңғаз, инабатты, пысық келін атанады. Содан, бір күні екі кештің арасында, басқа ауылдан сый қонақтар келіп, тай сойып, тайқазан ет асып жатқан шақта, жер ошақтағы отты үрлей берем дегенде, Апамның шылауышына шала тиіп, лап етіп жанады. Тыртыстыра тар киген, екі жақтауы зерленген кимешек-шылауыш шешілмей, бет-аузы түгел күйіп қалған екен. Күйеуі де ізгілікті жақсы жігіт болған. Алты ай емдетіп, шыбын жанын аман алып қалыпты. Келіншегім жарымжан болып қалды деп кезептенбей, тату-тəтті өмір сүріпті. Алайда, бір жылдан соң өзі дүниеден қайтып, жесір қалған Апам төркініне оралған. Осы шақта Алтайдың теріскей бетіндегі Əбдікерім болыстың биі атанған жақ жоқ шешен жігіт – біздің атамыз Достың қатыны өліп, қыз таңдап бұлаңдап, қыр қыдырып, жер сыдырып жүрген. Əрі сері, əрі атақты, салт басты, сабау қамшылы жігітке тиеміз деп бүкіл Қаратай елі қыздары қырылып қала жаздапты. Бірақ біздің атамыз бірде-біреуін менсінбеген. Сол менсінбеген қалпы, «Ауылдағының аузы сасық» дегендейін, Алтайдан асып арғы беттегі Керейден жар таңдайды. Күйеуі өліп, бет-аузын күйік шалған Апамды көріп, атының артына мінгестіріп бір-ақ түнде алып қашып кеткен. «Дос келіншек əкеле жатыр, қырмызыдай құлпырған бізді көзіне ілмеп еді, Керейден алған қызы ай мен күндей сұлу шығар, көрелік», – деп алдынан шықса, ерні салпиған, тыртық біреу екен, тамам қыз бетін шымшып күліпті. Сонда атамыз айтыпты:

	«Ей, Қаратайдың қатын-қыздары, неменеге жетісіп күлесіңдер, менің келіншегім «Еліңнің қыздары мынау ма?» – деп сендерге ернін шығарып отыр» – деп, сөз тауып кеткен екен марқұм.

	Темір пеште маздай жанған отқа талтая қыздырынып, ала көлеңке ағаш үйде Апамның тізесіне басымызды қойып, мұрнымыз пысылдап ұйықтап қалушы едік. Қашан өзіміз оянғанша, тырп етпей ұйқымызды күзетіп отыра берер еді жарықтық.

	Апамның қайсыбір мықтылығын айтып тауысайын. Дегенмен, бір-екеуін сіздерге əңгімелеп бермекпін.

	Əкем Ынтымақ колхозының сиыр фермасында бастық болатын. Ауылдан он шақырым Қаражер деп аталатын фермада тұрады. Шешем сиыр сауады. Бұл – қыс мекендері, ал жаз шыға жайлауға көшіп кететін. Жаздың жаймашуақ бір күнінде үйге сиыршы шал – Жүніс келеді. Тауға көшкенде, аяғы құрттап, жүре алмай қалған қара бас қойды қозысымен жұртқа қалдырып кетіпті, бір лажын тауып соны жеткізіп алсын, содан соң Қаражерге егілген картошканың арам шөбін жұлып, суарып, қопсытып түптесін деген хабар айтыпты. Таңертең Апам екеуміз жаяу жолға шықтық. Күн ала бұлтты болғанмен, қапырық ыстық еді. Біз Қаражердегі шілікке салған картошка алқабына жеткенде, күн түске айналған. Бағанағы шайдай ашық аспанды қара құрым бұлт торлап, əп-сəтте күннің көзі көрінбей қалды. Мен шөбін отап, Апам түптеп, лезде бітіріп тастадық. Біздің осы жұмысты аяқтауымызды күтіп тұрғандай, əлгінде ғана тас төбеге ілінген қара бұлттан бауырсақтай-бауырсақтай бұршақ төпелей жөнелді. Апам ұстарамен күні кеше ғана жалтыратып алып тастаған тақыр басымды ұрғылағанда, тулаққа тиген сабаудай тарсылдақ үн шығады. Апам желеткесін шешіп басыма жапты. Ала жаздай сиыр фермасының күзетіне қалатын Қашыбай деген шал отыратын қыстаққа қарай безектеп келеміз. Жалғыз үйлі шалдың өмір тарихы жеке бір кітаптың жүгі. Жарты ғасыр тоғыз жолдың торабында жылжымай мекен етіп келе жатқан ақсақалдың бар ермегі – ары өткен, бері өткен жүргіншінің пикет жайы болу, үйіне түнетіп, жол нұсқау болатын. Апам екеуміз осы үйдің табалдырығынан аттай бергенде, əзірде ғана төбеден төпелеп тұрған бұршақ сап болды да, шығысқа қарай қара құрым көшіп бара жатқан.

	Қашыбай төр алдында дамбалшаң, ерігіңкіреп, бəйбішесі Мəмəтəйді түрткілеп ойнап отыр екен. Біз кіргенде, кəдімгідей қутыңдап, қуанып қалды. Зерігеді білем, жетпіске жақындап қалса да дені сау, қапшағай шапшаң, саңқылдап сөйлейтін қағілез адам екен.

	– Кеспіріңнен айналдым, кеспіріңнен, – деді Апама. – Судан шыққан су тышқан секілдісің ғой, төрлет, төрлет. Сақалы тұштаңдап, өзі төмен ысырыла берді.

	– Мені қойшы, сен екеуміз тоқпақтаса да өлеміз бе? Балам тоңып кетті, – деді Апам менің басыма жапқан желеткесінің суын сығып.

	– Ұлыңды мен ақ киізге орап тастайын. Шешесінің құрсағында жатқандай рақаттанып бусансын, – деп Қашыбай отырған орнынан қарғып тұрып, ірге тұста керіскедей жиналып тұрған жүктен аппақ киізді суырып алды: – Кел, балам, орап тастайын, шеш үстіңдегі қомшаңды.

	Мені тыр жалаңаш шешіндіріп, киізге тұмшалап бөлеп тастады. Əрі-бері мұрныма қой жүнінің шуашы келіп маужырап, көзім бақырайып жаттым да, бойым жылынған соң, ұйықтап кетіппін.

	Оянғанымда, апамдар шай ішіп отыр екен.

	Қашыбай бізге ат-арбасын бермеді. Тақыс шал: «тоғайда жиып қойған отыным бар еді, соған асығып барам» деген соң, Апам шындап ренжіді білем, кішкентай қозыны маған көтертті де, өзі тобан аяқ болып баса алмай жатқан зіңгіттей саулықты арқасына бір-ақ салды. Алдыңғы екі сирағынан ұстап жас балаша арқалап алды да: – Кеттік, ұлым, – деді маған. Мен ол кісінің артынан қозымды құшақтап бүлкек-бүлкек еріп келемін. Он шақырым қашықтықтағы ауылға апам бес-алты-ақ рет дем алып жетіп-ақ келді. Сонда менің көз алдымда қалғаны: Апамның көкжайсаң шалғынды қақ жарып, менің алдымда батар күнді бетке алып қасқая тартып бара жатқаны; қасқая тартып бара жатып, арқасындағы саулықты былқ еткізіп тастай беріп, тоғай ішіндегі Қарасуға барып дəрет алғаны, содан соң батар күнге бет беріп намаз оқығаны, намаз оқып көкшалғынға бір жығылып, бір тұрып, қып-қызыл күн нұрымен шағылысқан қайран Апам осы қалпында қара жерге – туған жерге табынғандай еді; енесіне тартқан қара бас қозыны құшақтап отырып мен, апамның дүние жүзіндегі ең күшті адам екеніне күмəнім қалмаған.

	Біз үйге жеткенде (жолда ешкілерді айдай келдік), екі сиырды бұзауы еміп тұр екен, ал ағаш үйдің есігі шалқасынан ашық, маса буып толып алған, əпкелерім тұлыпқа оранып ұйықтап жатыр. Апам оларға ұрысқан да, тіпті ұйқысын бұзып оятқан да жоқ. Бүкіл шаруаны өзі тындырып, тек кешкі асқа ғана шақырды.

	Апам менің...

	Жаз өтіп, қылышын сүйретіп қыс келді. Орман-тоғай, тау-тас аппақ. Алтай өңірінің əрі жүдеу, əрі көңілді шағы туды. Апам етегін дөңгеленте белін қынап тігіп берген, қарағайдың қабығына бояған қызыл тонымды, тері қолғабымды, елтірі тұмағымды, табандатқан ақ пимамды киіп, қол шанамды (оны да қайыңнан иіп шабақ салып, апам істеп берген) сүйреп ойнауға шығамын. Сонда Шəгіштайдың өзім секілді бар баласы маған қызыға да қызғана қарайтынын сезетінмін. Жағымсып менімен дос болуға, менімен ойнауға құштар екендерін біліп танауымды шүйіремін.

	Кеше əкем келіп кеткен. Астында биік, таудай ақ боз аты бар.

	– Жеңеше, – деді Апама (неге жеңеше дейтінін білмейтінмін, өйткені шешем де солай атайтын) – ертең таңертең сиыршы шал Жүністі жіберем, соғымды сойып береді.

	Осыдан бір апта бұрын сол Жүніс шал ту сиыр жетелеп келіп, «қыстай осыны жеп шығасыңдар» деп еді, енді сол сиырды сойып, мүшелеп бермек.

	Жүніс келеді деген күні Апам су жылытып, пышағын, сиырды жығатын арқанды даярлап көп тосты. Келмеді. Шыдамы əбден таусылған соң:

	– Жүр, ұлым, өзіміз-ақ сойып аламыз, – деп қоңыр сиырды бас жібінен жетелеп қорадан шығарды. Бұдан соң тұмсығына шалып, мүйізінен діңгекке тас қылып байлады; қыл арқанмен сиырдың аяғын іліп-іліп алды да, діңгекке бір рет орап, бар күшімен тартып қалғанда, еңгезердей қоңыр сиыр гүрс етіп құлап түсті. Апам діңгектен шандып алған арқанды сусыта тартып тұяғын серпуге келтірмей буып-ақ тастағаны. Сиыр шоршып болмаған соң, құйымшағынан жабысып едім, сонандай жерге ыршыта лақтырып жіберді.

	– Жолама, мертіктіреді! – деді апам. Ал өзі соншалықты көз ілеспес шапшаң қимылмен сиырдың төрт аяғын қазық-баулап байлап жүр. Содан кейін тұмсықтан оралған жіпті соза тартып, сиырдың тамағын керіп тастады да, жез мойын мүйіз сап пышақты маған ұстатты. Шошып кеттім.

	– Қорықпа, ұлым, – деді Апам. – Əйел адам мал бауыздамайды. Сен – азаматсың! Кəне, мықтап ұста.

	Қолым дір-дір етеді. Апам менің кіп-кішкене жұдырығымның сыртынан өзі қарулы тарамыстанған саусақтарымен қапсыра ұстады да, бұлқынуға дəрмені келмей теңкиіп пысылдаған сиырдың тамағынан орып-орып жіберді. Қып-қызыл қан атқылады-ай.

	– Енді былай тұр, бір жеріңе қан тиеді, – деді де, мүйіз сап пышақты жалаңдатып қоңыр сиырдың быт-шытын шығарды. Əп-сəтте терісін сыпырып, бұзып мүшеледі; тұздап, салмаға жайып тастап, астына түтін салды.

	Мен өкпе-бауырдан қуырдақ қуырып əлекпін. Содан бар шаруаны бітіріп, сиырдың терісіне тұз сеуіп жайып, қар бетіне тамған қан-жынды тазалап, шайға отырғанда, сабақтан жүгіріп əпкелерім, фермадан тепеңдеп Жүніс шал келді. Соғым сойып беруге əкем жіберген сиыршы буы бұрқыраған ыстық қуырдаққа кекіре тойып алды да, аманында ауылына қайтты.

	Апам менің...

	Үлкен əпкем Шолпан қоңыр сиырды соғымға сойған жылы қыста күйеуге қашып кетті. Қашып кеткенде де басқаға емес, жуықта əскерден оралып, ауылда шофер болып жүрген баяғы бекетші шал Қашыбайдың көп ұлының бірі – бадырақ көз, төртпақ Əутəліп алып қашып кетіпті. Əкем мен шешем алғашында оң жақтағы тұла бойы тұңғыш қызынан айырылып қалғанына намыстанып қатты ашуланғанмен, артынан «кетер қыз кетті» деп, жасау-жабдығына кіріскен. Əрине, жасау дегенде сырмақ, алаша, көрпе-жастық секілді үй жиһазының ол-пұлы ол кезде тек қана қолдан тоқылып, тігілетіні белгілі. Апам Шолпанның мұқым тең-тең жасауын бір айдың ішінде дайын етті де, шанаға тиеп, маған аттың делбесін ұстатып, құдаларға аттанды. Шырмауық салып балмен ашытқан сары сыраға қызара бөртіп алған құдамыз – Қашыбай шал ат байлары мықты, тəуір жердің қызын келін қылып түсіргеніне қатты риза болды. Өткен жылы жазда ақсақ қойды апама жаяу арқалатып жібергеніне, ат-арбасын бекер бермегеніне өкінді. Өзі қутыңдап, қарқ-қарқ күліп қояды. Апама торқадан көйлек кигізіп, менің қолыма он сом ақша (қазірше бір сом) ұстатты. Мен мəз болдым. Өзім-өз болып қолыма ақша тигені сол еді, ышқырымдағы асық салатын қалтаға жымқырып жүгіртіп жібердім де, үйге Апамды тастап жаяу қашып кеттім. Апам кештетіп өзі келді. Сол күні түнде мен Апамнан мүлде бөлініп шығып, қойнына жатпай, шалбарымды жамбасыма басып, жеке ұйықтадым. Ондағы жымсыма ойым – Апам құдалар берген он сом ақшаны сұрап алып қояды деген қауіп. Сонда маған «Əпкеңді үйге қайтарамыз, он сом ақшаны бер» десе, азар да безер қарсы болар едім-ау; сонда мен əпкемді он сомға сатып жібергендей едім. Апам лəм деген жоқ. Қойныма жат деп айтпады да, он сом ақшаны тақуалап сұрамады да. Сол күннен бастап қулық сауып ер жеткенімді білдім. Сол он сом ақша Апам екеуміздің арамызды аша түскендей болды. Мен бөлек жатып жүрдім. Бір ай жамбасыма басып сақтаған қағаз ақша сары тап болып тозуға айналғанда, жоғалтып-ақ алғаным. Əрине, Апамнан көрдім. Не деген бекершілдік, не деген пендешілік десеңізші.

	Апам менің...

	Ержеттік.

	Білім алып, қызмет-атақ қудық.

	Ауылдан ұзап, Апамнан алыстап астанаға аттандым. Апам Жеңісхан деген ұлының қолында тұрып жатты.

	Анда-санда ауылға барғанымда, өз үйіме түсіп, Апам өзі келіп амандаспаса, шіреніп жатып алатын едім. Мен сонда ауылға келіп-кетіп жүріп, əкемдердің аузынан Апамның тіпті де менің əжем емес, шалы Дос марқұм болғаннан кейін ғана, біздің үйімізде бірге тұрғанын, əкеме шеше орнына шеше болып кеткен жеңгесі екенін білдім. Ал Доспенен менің əкемнің əкесі Исақан бірге туысады екен. Мен сонда апамның соншалықты алыс, тым-тым алыс екеніне көзім жеткенімен, иланбай, жүрегім бəрібір баяғы кезді, Апамның жылы қойны, аялы алақанын аңсаймын.

	Өткен жазда Апам түсіме кірді. Сексен жыл жолдас болған жарық астауына арпа салып, қауызынан тазартып, желпіп отыр екен, маған айтады екен деймін: «Құдалар берген он сомды үйде шай жоқ болып қалған соң, мен алған едім».

	Ертеңінде мазам болмай көңілсіз ояндым да, əйеліме:

	«Демалысқа шығайық, ауылға барайық. Апам түсіме кіріп жүр, сен таза матадан көйлек сатып əкел», – деп едім.

	Неге екенін білмеймін, жүрегім толқып, соншалықты бір белгісіз күш ауылға асықтырды, неге екенін білмеймін, үйге келген соң да баяғыдай аяғымның басын қайқайтып жатып алмай, тағат таппай Апамның үйіне қарай құстай ұштым. Есік алдында немерелерін ойнатып отыр екен, менің екі бетімнен кезек сүйіп: «Апаңды ұмытайын дедің-ау, құлыным, мұрныңнан сығып алған бала едің», – деп, көзіне жас алды. Шай жасала бергенде, таудан отын алып ұлы Жеңісхан келді.

	– Апаң бұрынғыдай емес, қартайды, екі тізем бастырмайды, əйтпесе сарайым сау, тісім бүтін.

	Менің есіме Апамның бес уақ дəрет алып, намаз оқыған сайын тісін тұзбен ысатыны, тіпті осы кісінің сексеннен асқан жасқа дейін бір жерім ауырды, не шаршадым, жалықтым деп қабақ шытпағаны түсті. Рас, шын айтамын, Апамның тісі əлі де маржандай екен. Рас, шын айтамын, Апам бұл дүниеде жалғыз рет дəрігерге, болмаса бақсы-балгерге қаралмай, сау-саламат өте шықты.

	Тамақ жасалып, бата берді, əрі ұзақ оқыды. Батасы қандай мағыналы, мақамды. Мен Апамды дəл бүгін бөлекше танып, көп-көп қадір-қасиетін қайта сезгендей болдым. Ымырт үйіріле, үйден шықтық. Жеңісхан айтты: «Шербекті (араны) əлі күнге дейін Апам қайрайды. Мен егесем, отын кескенде не секіріп жүрмейді, не өтпейді. Көзі əлі де жақсы көреді. Кеше ғана оюлап ызып сырмақ бітірді, түске дейін киіз басты. Қызық, əйтеуір. Тыныш отырмайды, ертең де күн бар-ау демей, бұзаудың мойын жібін есіп, ноқта істейді. Қолы босай қалса, ауырып қалатын секілді. Жеңгең иек сүйеп жаман үйреніп кете ме деп қорқамын, қанжығаға байлап жүреміз бе, жаман айтпай жақсы жоқ, бір күні қисайып қалса...».

	– Апам мықты ғой, – дедім мен жамандыққа қимай. –

	Апам жүз жасайды.

	Ертеңінде... ертеңінде таңғы сағат сегізде Жеңісханның үлкен қызы жылап жүгіріп келді.

	– Апам ауырып жатыр!

	Біз алғашында сеніңкіремедік, тек шешем ғана:

	«Жеңешемнен айырылып қалмайық, кісі шақыртатындай қатты ауырған емес еді», – деп тұра жүгірді. Бəріміз шұбап жеттік. Апам өзінің ағаш төсегінде кеудесі сырылдап құр-құр етіп, теріс қарап, бүк түсіп жатыр екен. Көзін алайта ашады да, қайта жұмады. Тіл-аузы байланған, келгендерді танымады білем. Əкем екеуміз басын көтеріп сусын ішкізіп едік, езуінен қайта ақты. Балалар ұлар-шу, бəріміз жылап жүрміз.

	– Жеңеше, – деді шешем тарамыстанған арық қолынан ұстап. – Елу жыл бірге өмір сүріп едік, жамандығым, ағат кеткен жерім болса, кеш. Кеш, жеңеше, кеш, ораза-намазы бұзылмаған асылым, – деп көзіне жас алып, қолынан сүйді. Əлгіден бері кісі танымай, кеудесі сырылдап, іргеге қарап жатқан Апам күшпен аунап, шалқалады да, иегін қақты. Сон-соң əрең: «К-е-с-ті-м», – деді де көзін қайта жұмды. Дəрігер шақыртайық деп едік, басын шайқады. Содан соң өзі ымдап дəрет алмаққа ниет қылған соң, біз шыға тұрдық. Біз қайта кіргенде, Апам төсекті жерге салдырып шалқасынан жатқан екен. Кірме деген үлкендер сөзін тыңдамай, жанына тізерлеп отыра кеттім де құдіретті саусақтарын ұстадым. Суып барады екен, суып... Апам күбірлеп: «Илайлолла, илайлолла», – деп, иман айтты. Апам өз иманын өзі оқыды. Апам өз жаназасын өзі шығарып жатқанын сездім. Ендігі сəтте шешем:

	«Апаңнан айырылдық», – деп, бісміллə деген күйі əлемдегі ең ұлы аналардың бірі – Апамның бетін жапты.

	Үйдің іші ұлар-шу, қым-қуыт.

	Апам менің... Өлдің, ауырмай-сырқамай, бір тісің шетінемей, «алла белім» демей, сексен тоғыз жасыңда өз иманыңды өзің айтып өлдің.

	Апамды арулап, сырмаққа орап, зузаға салып көтере жөнелгенде, үйдің бұрыш-бұрышында «апам-ау, апам» деп зар еңіреп немерелері қалды. Маған зузаның ең бір маңдай басы тиіп еді, ағаш сырғауыл иығыма батып, жанымды шығарса да шыдадым. Мен шыдайды деп жорамалдады ма, əлде əдістеніп келе ме, арттағы азаматтар бекер ұстасқаны болмаса, көп күш жұмсамай, бос келе жатқанын сездім. Өлген адамның сүйегі ауыр болады деген рас екен. Шүйкедей ғана кемпірді сойталдай-сойталдай он жігіт мықшыңдап əрең көтеріп келе жаттық. Апамды үйінен, қара орманынан ел-жұртты шулатып ала қашқан шеру жаңадан қазылған жас қабірдің басына келіп тоқтап, сүйек салынған зузаны жерге түсірген соң, біздерге бір-бір сомнан ақша таратты. Менің де ұйып қалған алақаныма жұмарланған бір теңгені ұстата салғанда, жүрегім дір ете түсті де, көзімнен жас ыршыды. Менің есіме сонау балалықтың алаңсыз жылдарында «ақшамды алып қояды» деп, Апамның қойнына жатпай, бөлек кеткенім түсіп еді. Енді, міне, мойныма қарыз болмасын дегендей, сол бір қайнатым шай алған бір сомды өзіме қайтарып тұрғандай сезіндім. Өз-өзімді тоқтата алмай жыладым, қара жер томпайғанша жыладым.

	Ертеңінде ескі қораның бұрышында төңкерулі жатқан Апамның астауын алып, Алматыға қайттым.

	Апам менің... Сенен не қалды? Жарық астау ма? Иə, адам өмірі де сол жарық астау секілді қаңсып қалады екен-ау...





БЕС ТИЫН




	Мен ол кісіні жыл сайын көремін. Өзгермеген. Баяғы, бала кезімде «хат бар ма, аға» – деп, күн-күн сайын жылтыңдап барып тұратын кездегі қалпы десем, сəл жалғандау болар. Жылдар дегеніміз – киімге түскен қара күйе секілді ғой, адамның да жасын кеміктеп, жанын білдірмей тоздыра бастайтыны рас-ты. Ауылымыздың жиырма бес жылдан бергі почта бастығы Зəкең де қартайыңқырап, бала-шағасын өсіру əуресімен қажыңқырап жүр екен. Табиғатынан салмақты, көпіртіп көп сөйлемейтін, ал анда-санда «ұрттап» алса, ауыздыға сөз, аяқтыға жол бермейтін; көп күлмейтін, зəуімен бір күлсе, ішек-сілесі қатып жас балаша мəз болатын; кім-кімдерге тас кескір сараң, кім-кімдерге жалғыз дəнді жарып берер жомарт; кеңсесінде отырған кезде, алдына келсе тістеп, артынан келсе тебетін кезеп; ғұмыр жалғанда қара бақырдан қате жібермейтін сауысқаннан сақ, үй шаруасының қиюын қашырып алар олақ – міне, солай да солай біздің Зəкең.

	Осы кісінің кішкентай кезінен ғадет қылып, көлеңкедей еріп қалмай келе жатқан кəсібі дейміз бе, жоқ болмаса сүйекке сіңді əдеті дейміз бе – ермегі бар еді. Жұмыстан қолы қалт етіп босаса, құрығы мен қармағын қолтығына қысып өзен жағалап кететін де, əбден көз байланып, қараңғы түскенде, тал шыбыққа желбезегінен тізген балықтардың құйрығын жер сыздыра қараңдап келе жатар еді. Бала кезімізде Зəкеңнің соңынан талай ердік. Өйткені суға салған қармағы құр шықпайтын, балығы тайдай тулаған иірім, айлақтарды тек қана сол кісі білетін. Ердік дегенім жай əншейін сөз, расын айтсам, ол біздерді ертпейтін де, жақындасақ қуалап немесе тал-теректің ара-арасымен қаша, ізін жасырып кететін. Зəкеңнің бұл қызғаншақтығы – балықшы, аңшы атаулының бəріне тəн өзімшілдік екенін ол шақта білдік пе. Көп ретте тас лақтырып, балықты үркітіп ит-жынына тиюші едік-ау...

	Бір күні Зəкең біздерге өмірбаянын айтып берді. Аяқ астынан жел соғып, арты сілбілеген жаңбырға айналып кеткен соң, кəрі қайыңның түбін паналап отырғанбыз. Зəкең əрең дегенде от жақты. Жапырақтардың ара-арасынан қуалап, сорғыған нөсер тамшылары қайта-қайта отты өшіріп тастай берген соң, үстіндегі қаудырлақ сулығын ошақтың үстіне керіп, шатыр жасады. Сол күні ағынан ақтарылған көл-көсір көңіл, қамқор пейілін айтсаңызшы... Біз, лапылдап жанған отты қаумалай отырған үш-төрт бала, Зəкеңнің жауынды күні оқыстан ашылған аялы алақанына əрі таңдандық, əрі аң-таң қалдық. Түстен бері ұстаған балықтарын қылдай етіп бөліп берді де: «Кəне, əркім өзі пісіріп жесін», – деді. Қарнын жарып, істік ағашқа шанышқан балықты шоқтың қызуына қақтай бастадық.

	– Жалын шалмасын, оттан əрірек ұстаңдар, – деп анда-санда ақыл айтып қояды. Ал өзі пісті-ау деген балықты сыртқы күйік шалған қабығын сыдырмастан, құйрығынан ұстап басын қоса күтірлетіп шайнайды. – Ең тəтті жері – басы, – деп күйелештенген аузын жеңімен сүртіп, қомпаң-қомпаң етеді.

	Сырт көзге Зəкеңнің біздерден еш айырмашылығы жоқ: бойы да бірдей, аяқ-қолы да қысқа, томаршадай тым кішкене еді. Кейін есейгенде байқадым ғой. Өзінің осыншалық қораш болып жаралғанына қорынады екен...

	– Мен, əке-шешемнен бесіктен белім шықпай жетім қалған адаммын, – деді Зəкең ағаштың көз жасы секілді тамшыға алақанын тосып. – Ағайын-туғанның есігін сығалап күн кешуге тура келді. Сондықтан да тойып тамақ жемедік, бүтін киім кимедік. Сондықтан да аузым аққа жарымай мешел күй кештім. Қарным ашқан соң, қара судың шабағын аулап, талшық ететінмін. Кейін ер жетіп, ел қатарлы өмір сүре бастағанымда, осы əдетті қоя алмай жүрдім. Жал-жая жеп отырсам да, кітірлеп піскен балықтың басын аңсайтын болдым... Қолым қалт етсе, өзенге жүгіретін ауруым бар, тіпті бала-шағамнан ұят...

	Сібірлеп жауған жаңбыр, тамшы тиген сайын əнтек дірілдеп қалатын су-су жапырақ, өзеннің бір қалыпты сарылы, анда-санда шоқ атқылап сырт-сырт жанған от – бар-барлығы біздерді ертекті дүниеге бастағандай еді. Əншейінде алысып-жұлысып тыныш отырмайтын қазақтың қара домалақ ұлдары жым болған, өңдерінде өзгеше жуастық, салмақты сабыр бар. Бұтаққа керілген сулық-шапанның астында қаздың балапанындай үрпиісіп отырмыз. Оттан көтерілген түтін Зəкеңнің сырттығын ыстап-ақ жатыр, бірақ оған мəн берген ешкім жоқ.

	– Мен бір атадан жалғыз қалған жанмын. Сондықтан да ерте үйлендім. Əйелімнің шамасы қаншаға жетеді, сонша бала көргім келеді.

	Зəкеңнің бұл əңгімесі біздерден гөрі ересектеу адамдарға айтылар сыры екенін сездік пе, аузымызды аңқайтып тыңдай бергеннен өзге не келеді қолымыздан. Бəлкім, əңгіменің түпкі төркінін түсінбесек те, ынта қоя тыңдағанымыз, айтушының мұңға толы қоңыр үнінің əдемі əуені шығар... Бəлкім, Зəкең əңгімесін айтар ересек адам таба алмаған соң, біздерге ақтарылғаны шығар... Тіпті ауылдағы үлкен кісілер Зəкеңді күні бүгінге дейін менсініп, жігіт ағасы қатарына қосқанын естіп, көргенім жоқ. Қайсыбірі де, «əй, бала» деп, арқасынан кағатын... «Қашан ер жетесің-ей» деп, кекете қарқ-қарқ күлетін... Алайда Зəкең ондай аспансыған ағайынды кісі қатарына балап, елеп-ескерген емес.

	Жаздың ыстығы түскенде, ауылдың қара жолын шаңдатып, почта бөлімшесіне қарай саспай аяңдап келе жататын тəпелтек кісіні көрсеңіз – Зəкең екенін айнытпай танисыз. Жалаң аяғына галош іліп, галифе шалбарының бауын салақтата, асықпай аяңдайтын. Дүние өртеніп бара жатса да, бір қалыпты – марғау да маңғаз жүрісін де, асып-саспайтын мінезін де өзгерткен емес. Сол жүрісінен жаңылмаған қалпы почтаның үш бірдей құлыбын ашады, ең алдымен жұмыс столы мен сейфті тексеріп көреді, есеп шотын, қағазы мен қаламын ыңғайлайды, əбден орнығып алғанша, жаны шырқырап безілдеген ауылдың жалғыз хабаршы-телефонына қол апармайды. Əртүрлі квитанцияларды парақтап, мөрін үрлеп ақ қағазға басып, түсетін-түспейтінін байқап көріп, əлгі мөр басылған қағазды уақтап жыртып, көпке дейін күйбің тірлікпен отырар еді. Бұл кезде пенсия, баланың ақшасын, хат, газет-журнал алуға, не болмаса ауданға телефон соғуға келген ауылдың кəрі-жастары қорған тақтайдың ар жағында жұдырықтай ғана болып, тəкаппар отырған Зəкеңді атарға оғы жоқ, əрең шыдар еді... Кейде шыдамайтын... Жер-жебірі, жекен суына жетіп ұрысатын, тақтайды ұрғылап қайдағы былапыт сөздерді қардай боратып, балағаттайтын. Бірақ Зəкең ешқашан да қарсы шабуылға көшіп көрген емес. Жүйкесін жұқартып, намыстанбайтын да. Бейне бір нашар оқитын оқушының шатты-бұтты айтқан сабағын нəумез көңілмен мысқылдай тыңдаған мұғалімдей-ақ, «айтып болдың ба?» дегендей бетіне ұзақ қарайтын да, миығынан күлетін. Телефонды май жағып қойғандай жиіркене көтеріп, соншалықты нығыз дауыспен «əл-л-лө-у!» дер еді. Ар жағынан саңқылдаған əлдекімнің айғайын үнсіз тыңдайтын, дабырлап сөйлеспейтін, бар болғаны «ұқтық, жарайды» деп, тұтқаны ершігіне тастай салатын. Ауылдастарының «міністір болатын-ақ адам» дейтіні де осындай қылығынан-ау... қайдан білейік, ауылда арқандалып қалмай ұзап жайылса, министр болары рас та шығар.

	Бұл дүниеде адам жанының қалтарысын түгел білемін дейтін көріпкел тумаған шығар. Əйтпесе бізді ағамыздың түске дейін мүйіз, түстен кейін киіз, аумалы-төкпелі мінезін қаншалықты ұққан, соған үйренген сайын, соғұрлым түсініксіз де жат қылықтардың шуатылған қыл арқаны ұшығынан ұстатпайтыны қалай? Айталық, Зəкең оқта-текте шахмат ойнай қалса, қарсыласын ылғи да қажап, ата-бабасының байқамай жіберіп алған осалдықтарын тізбелейді де отырады. Ол кісі ешқашан да жеңемін деп ойламайтын. Тіпті өзі күші басым жағдайда да қиыннан қиыстыра, тең ойынға келісетін. Немесе қарсыласының үстемдік ала бастағанын сезсе, «ничья жасайықшы» деп, жатып келіп жабысатын.

	«Біреуді біреудің жеңгенінен жек көретін нəрсем жоқ» дейтіні де сондықтан шығар.

	Иə, біздің Зəкең өмірдегі тепе-теңдікті жақсы көреді. Сынаптай толқып тұрар, біреу түсініп, біреу түсінбес мінез ұшпаққа шығармасын да біледі. Ширек ғасырдан бері үстінен түскен домалағы бар, домалақ емесі бар – арыздарды жинап-терсе, екі-үш томға жетіп қалары да рас. Дегенмен, Зəкеңнен қателік табар əулие əзірше жаратылмапты.

	Ауылдағы атқамінерлер мен сауаты барлардың аса алмай жүрген тауы, ата алмай жүрген жауы, ала алмай жүрген жалғыз-ақ шебі бар. Ол – Зəкеңді қалай почтаның бастықтығынан түсіру. Əттең, осы қызыл көз пəледен құтылса, соңғы бес-алты жылда кенезесі кеуіп, безеріп тұратын аспаннан ағыл-тегіл жаңбыр жауатын секілді... Құрғақшылықтан құтылып, айран-асыр байлыққа кенелетін секілді. Қырсыққанда Зəкең күн өткен сайын мығым əрі сақ, ал Алтайдың аспаны болса, жарықтық суалып-ақ тұр. Ауданнан, сонау облыстан тексеру келген сайын, ауылда сыпсың-сыпсың өсек тарайды. «Дəл осы жолы сайтан болып кетсе де мұрттай ұшар» деген желікті үміттің жетегіндей желдей есер еді. Амал не, ертеңінде де бір дорба кілтін сылдырлатып, почтаға қарай асықпай аяңдап бара жатқан Зəкеңді тағы көріп, маңдайлары тасқа соғылар еді. Елуге келген жасына дейін тірі жанның ала жібін аттамаса да, көзге шыққан сүйелдей бүкіл ауыл адамдарының өлердей өштесетіні мүлдем түсініксіз. Бəлкім, адал болған соң, суқандары сүймес, əлде мінезінен бе екен... Сентябрь айының аяқ шені еді. Күздің тамылжыған əдемі шағы, шаруаның етек-жеңі жинақталып, жұрттың ермек іздеп еріге бастаған бейбіт те берекелі күндерінің бірі. Біздің Зəкең де қораға шөбін жеткізіп алған. «Елмен көрген – ұлы той», кеше кешке көршінің баласы үйленіп, қолдан ашытқан сырадан біраз сілтеңкіреп алып еді, таңға жуық басы сынып, қатты ауырды. Ыдыс-аяқтарды сылдырлатып, сусын іздеді. Əйелі оянды. «Өк, қарасан!» – деді, көзін ашып-жұмып жатқан қалпы.

	«Өгің не?» – деді Зəкең таңдана.

	«Үйге сиыр кіріп кеткен екен десем, сен екенсің ғой», – деді.

	«Сиыр мендей емес үлкен ғой, тайынша шығармын», – деді. Түк те ашуланған жоқ. Ашылыңқырап қалған балаларының үстіне көрпені қымтай жапты да, орнына қайта жатты. Бірақ көпке дейін ұйықтай алмады. «Əттең, балыққа барар ма еді» деп ойлады. Осы кезде есік дүрсілдеп қоя берді. Жау шапқандай ұрғылады. Атып тұрып есік ашып еді, ар жағында үш-төрт кісі тұр. Мұның танығаны – аудандық байланыс торабының бастығы ғана, қалғандарын шырамыта алмады.

	– Не керек сендерге? – деді есінеп. Түйеден түскендей сөзге қасындағы бөтен адамдар болмаса, өз бастығы шам шақырмайтын. Зəкеңнің мінезіне əбден тойған.

	– Киін! Почтаны тексереміз, – деді асықтырып.

	– Жұмыс уақыты басталуға əлі үш сағат бар.

	– Жігітім, кергімей тез киін де, бізге ер, – деді бөтен кісі.

	– Сен кімсің-ей?!

	– Кім екенімді почтаға барған соң білесің...

	– Бұл кісі – облыстық байланыс басқармасынан, – деді өз бастығы бір қызарып, бір сазарып. Тегі, Зəкең үшін өзі ұялып тұрғандай.

	– Жарайды, ендеше, почтада танысайық, – деді де, асықпай киініп, кілттерін сылдырлатып сыртқа шықты.

	Зəкеңді ұзақ əрі мұқият тексерді. Көлденең көзге білінбегенімен, почта бөлімшесінің ұсақ-түйек шаруасынан көп зат жоқ: пенсия, баланың ақшасы, жан-жаққа жолдаған, жан-жақтан келген ақша, дүкеннің барлық табысы да осы почтаға өткерілетін. Есебін табамын десе, алақандай почтадан-ақ екі асауға болатын еді. Ана бір жылы көрші ауылдағы байланысшы, өлген кемпірдің пенсиясын жарты жыл бойына өзі пайдаланып жүріпті... құдай сақтасын...

	Сонымен не керек, түске дейін созылған тексерудің қорытындысында Зəкеңнің есебіндегі мыңдаған сом жұмыстан не бары бес тиын жетпей қалды.

	– Міне, тазалық, əділдік деп осыны айт! – Аудандағы бастығы алақанын шапалақтап қуанды. Əйел адам еді, Зəкеңнің сауысқан шоқығандай шұрық-шұрық бетінен сүйіп алды. Облыстан келгендер де алғашқы əзірейіл қалпын өзгерткен. Күліп: «Молодец!» – деп, арқасынан қақты.

	Ал Зəкең болса қабағынан қар жауып, екі шекесін қос қолдап қысқан күйі: өң жоқ, түс жоқ сұлық отыр. Қуанбады.

	– Атаңа нəлет-ай, қай жерден жібердім қателікті?!

	– Қандай қателік? – деп бастығы таңдана сұрады.

	– Бес тиынды айтамын...

	– Да ну, – деді облыстық тексеруші қолын сермеп. – Бес тиын – бес жүз сом емес қой, тіпті бес-он сом болса бірсəрі. Құны жоқ нəрсеге қайғыра ма екен кісі. Так держать!

	– Мен үшін құнсыз еш нəрсе жоқ. Жиырма бес жылдан бері тұңғыш рет бес тиын қате жібердім. Ертең ауылдастарымның, бала-шағамның бетіне қалай қараймын... Пəленің барлығы осы бес тиыннан басталмай ма... Атаңа нəлет-ай, қайда жібердім, неғып қара басты мені...

	Сұңқылдап, түрмеге қамалатындай зар еңіреп отырып алды.

	Зəкеңнің бұл қылығын əдейіге жорыған тексерушілер, иықтарын қиқаңдата есікке беттей берген кезде, Зəкең саңқ етіп, атып тұрғаны.

	– Таптым!

	– Нені?

	– Бес тиынды! – Жүгіріп есік алдына шықты да, қолына балта ұстап тез қайта оралды. Тексерушілер сескенісе жылыстап, үдірейе қарап тұр. Оның не істегелі жүргенінен хабарлары жоқ. Зəкең жұмыс столы тұрған тұстың тақтайын балтаның жүзін салып қопарып қалды да, саңылаудан қол жүгіртті. Содан соң ептеп тоттана бастаған бес тиын бақыр ақшаны тауып алды. Саусағына шымшып ұстаған күйі облыстан келген тексерушіге ұсына берді.

	– Осыдан екі ай бұрын тақтайдың жарығынан түсіп кетіп еді... Ерініп алмап едім, жатыр екен жарықтық... Ыржиып күледі...

	– Бұған дауа жоқ екен, – деді облыстан келген кісі басын шайқап. – Асылы, бізді бұл тексергені дұрыс болар еді...

	Мұрнынан өзіне ғана таныс əуенді ыңылдап, асықпай аяңдап үйіне қайтты. «Болмады, – деді есік-терезеден сығалаған ауылдастары, – араға ай салып барып, арызды қайта жазу керек».

	Əйтпесек, қазақ боламыз ба?..

	Кейін бір сұрағанымда, Зəкең айтты: «маған қателесуге болмайды, өйткені он бір балам бар».





БИҒАҢ




	Кезекті демалысымды алып, ауылға келе жаттым. Сонымен Алматыдан тым ерте, елең-алаңнан ұшып шығып, Өскеменнің аэропортына қонғанымызда, күн арқан бойы көтеріліп қалған. Ығы-жығы халық тым көп екен – біреуді-біреу біліп болмайтын қайшыласқан ел. Аэропорттың іші қапырық, адам иісі – терден тұншығып өліп кете жаздайсың. Таң-ертеңгілік салқынтымда осындай, қолқаны қабар тымырсық күн төбеге көтерілгенде не күйде болар екен деп ойлап тұр едім, бүйірімнен біреу түртеді. Мынандай күлімсі күнде күлкісі келіп, ойыны тасып тұрған кім екен дегендей жалт қарасам – Биғаң, кəдімгі өзіміздің ауылдағы елу жылға сотталып, екі жылдай отырып, есен-сау оралған Биғаң, біздің ауылдағы орыстан келіншек алып, одан он бір бала сүйіп отырған – Биғаң; жылына екі-ақ ай жұмыс істеп (онда да тек жаз айында, пішеншілерге аспазшы болатын), қалған күндері қыста қоянға тұзақ, жазда, көктем мен күзде балыққа ау құрып жүретін саппас Биғаң; ғұмырында ренжімейтін, дүние өртеніп бара жатса саспайтын, дүниенің қайғысы мен қуанышын бөліп-жармайтын мең-зең, ұйқылы-ояу Биғаң;

	«Мына Шөкең алтын адам ғой, қадірімді өлген соң білесіңдер», – деп секек қағып жүретін тынымсыз, бір жерге үлкен кісі болып, құйрық басып бес минут отыра алмайтын Биғаң... Биғаң... Биғаң...

	– Ой, Орашжан, жаман құдаңды танымай қалдың ба? Бəкең ғой, – деп төсін қақты. Мен, шынында да, состиып, ыңғайсыздау тұрып қалған екенмін, амандасып қол бердім. Ал ол алақанын ұсынбады.

	– Таңертең ерте тұрып, беті-қолымды жумаған едім, – деді. Бəрібір сенген жоқпын, ол кісінің əр нəрсені əдейі қырсықтанып істейтінін бала жастан білетінмін.

	– Денсаулығың қалай, аға? – дедім.

	– Шүкір, – деді тықыршып. – Қара сиырдың қамы... бала-шағаның наны...

	– Балаларыңыз сол баяғы...

	– Иə, сол баяғы он бір... екі жыл болды одан əрі жылжымай тұр.

	Мен күлдім. Ал ол үндеген жоқ, қолтығына қысқан жеті тиынның ас тұзын ыңғайлырақ етіп ырғай орналастырды да, маған:

	– Қашан келдің? – деді. Сонсоң рақаттана есінеді де, менің жауабымды күтпестен:

	– Таңдайымда бір жабысқақ шөл бар, ағайын, – деді. Мен түсіндім, түсінгенімді ол да түсінді, түсінісудің белгісі ретінде екеуміз де өп-өтірік күлдік.

	...Ол тартып жіберді де, жеңін иіскеді. Суық судак ұсынып едім, жемеді. Тағы да жеңін құшырлана иіскеді де:

	«Привычка ғой», – деп столдың шетіне қойған тұзды қолтығына қайта қысты. Менің екі көзім, есіл-дертім сол бір қорап жеті тиындық тұзда. Ақыры, шыдай алмайтын болған соң:

	– Биға, – дедім.

	– Шөкең тыңдап тұр, – деп кеудесін қақты. Əй, азаматым-ай, дамылдай алмай тықыршып тұр.

	– Шыңғыстайда ас тұзы көптен жоқ па?

	– Неге, толып жатыр.

	– Ендеше, анау қолтығыңыздағы не?..

	– Мынау ма, ой, құдай-ай, сен де қайдағыны көресің. Бұл – Өскеменнің тұзы ғой. Өзің білесің, Шөкеңнің тұңғыш қызы осы қалада тұрмыста. Өзің білесің, Шөкең сол үлкен қызы сырқаттанып қалды деген соң, соған барып, міне, қайтқалы айрплан тосып тұр; өзің білесің, Шөкеңнің он бір баласы бар. Шөкеңнің өзі жұмысты түске дейін істейді, түстен кейін аштан өлсе де істемейді. Нинаның, жеңгеңді айтамын, бала оқытып алатын айлығы, мені қосқанда он екі балаға жете ме? Жетпейді. Кəмпит сатып алуға тиыны құрғыр жоқ болды. Тіпті алған күннің өзінде көп баланы тойдыра аласың ба? Папалап алдымнан шыққанда, ұялып қалмайын деп, тым болмағанда ауыздарының дəмін алсын деп, бір пашка тұз сатып алдым, əйтеуір, қаладан алдым ғой... (есінеді).

	Аудан орталығынан ауылға дейін автобуспен бірге бардық. Биғаң жол бойы ішек-сілеңді қатырып күлдіріп, өткен жазда Мылтыққарағайда шөп шауып жүріп, ұзындығы екі метр жылан ұстап алғандығын, содан соң оның аузынан жел үрлеп шермитіп, қалай жарып жібергендерін ертегі-жыр ғып айтты. Бір ерекшелігі, Биғаң əңгіме айтқанда кішкентай балалар секілді екіленіп, екі көзі жайнап, «бəлем, бар ғой, иə», «ана бар ғой, иə», «құдайға анық», «сенбесең пəленшелерден сұра», тіпті оқта-текте қызып кетіп, «тошно пионерлік сөзім» деп тамсанып өз-өзінен қарғана жөнеледі екен.

	– Ей, Ораш-ай, – деді автобус ауылдың шетіне ілінгенде. – Біз не көрмедік, баяғыда бір əйел айтқан екен: «мен не көрмедім, қасқыр да қамады, Байсал да (байы ғой) сабады» деп. – Ал енді, құда бала, сау бол, – деді Биғаң қолын ұсынып. Мен жымидым. Бағана таңертеңгі «беті-қолымды жумаған едім» деген сөзі есіме түскен.

	Өз үйім – өлең төсегім дегендей, аунап-қунай бергенім сол еді, біздің сықырлауық есік ашылып, əлдекім кірді. Даусын естіп жатырмын.

	– Саусың ба, құдағи! Қол-аяғың қақсағанды қойды ма?

	– Шүкір. Күн бұлттанса болды, зар қақсатады.

	– Биыл құрғақшылық қой, бақытыңызға орай.

	– Ой, саудайы, – деді шешем, – кеміріп, жеп түсіріп тастаса да күн жауса екен, жердің де, елдің де кенезесін кептірмей.

	Төргі бөлмеден шықтым. Биғаң екен, ізімді суытпай келіп қалыпты. Мені көріп орнынан ұшып түрегелді.

	– Оу, құда бала, қашан келдің? (Амандасты). Апыр-ай, құдағи-ай, ұлыңның келгенін айтпай, дəтіңіз қалай шыдап отыр.

	– Енді сүйінші сұрайын ба? Көрген шығар дедім.

	– Қайдан көрейін, Өскеменнен жаңа келдім.

	– Ораш та Өскемен арқылы келген жоқ па. Кіргені осы.

	– Басқа рейспен ұшқан шығар, – деген Биғаң маған қарап көзін қысты. Қолтығындағы жеті тиынның тұзы əлі жүр екен, тегі, үйіне бармаған секілді. Шешем көкейіңді тескен осы шығар дегендей, үлкен қырлы стаканды шөпілдете құйған арақты алдына қойды. Биғаң сасқалақтаған болды.

	– Үйбай-ау, құдай-ау, мынауыңыз не? Мен дегенің...

	– Жə, бұлданбай іше сал, – деді шешем. Суық ет əкелді.

	– Мені бір ішкіш ойлайсыз-ау. Осы ақмағанбетті ішпей қою қолдан келеді. Тіпті ішпей-ақ қояйыншы (Стаканды қолының сыртымен ары ысырып қойды). Ал татпадым. Өле қалсам да ұрттамадым. Ей, ащы су, (араққа қарап ернін шығарды) сен итті мына Шөкең менсінбей қойды, қылатыныңды қылып ал. Уа, құдағи, көрдіңіз бе, Шөкең қандай шыдамды, (екі алақанымен санын шапалақтады) ура, Шөкең арақ албастыны жеңді. Ал ішпедім, ішпедім ғой осы. Ал, құдағи, бүкіл елге жар салыңыз, жуыңыз, тіпті той жасаңыз, Шөкең арақты мүлдем қоя алады екен. (Стаканға қарап тағы ежірейді). Əкеңнің... көзі көгеріп кісіге қарайды-ей өзі. Қарашы, қылмыңдауын, пішту, оныңнан түк шықпайды, сайқал, ырбаңдама, бəрібір менсінбеймін (екі көзін тас қылып жұмып алды), мə, саған керек болса, көрмей қояйын бəлем.

	– Биғаш-ау, əкем, – деді шешем, – өз-өзіңді қинап қайтесің.

	– Əне, өстіп зорлайсыңдар енді, – көзін ашып жіберді. – Дегенмен, осы ит маған жағатын секілді. – Стаканды ақырын ғана алып алдына қойды. Сипалап отырып: – Құдағи, айтыңызшы, Шөкең ішіп мас болып, көшеде құлап қалғанын көрдіңіз бе?

	– Көргем жоқ.

	– Құдағи, айтыңызшы, Шөкең мас болып біреумен төбелескенін, не болмаса əйелін, бала-шағасын сабады дегенді естідіңіз бе?

	– Естіген жоқпын.

	– Құдағи, айтыңызшы, Шөкең арақ ішіп ауырды дегенді естідіңіз бе?

	– Жоқ, құдай. Денсаулығың əзірше жақсы ғой.

	– Олай болса, құдағи, айтыңызшы, мал-жанымды сатып, ішімдікке салынғанымды көрдіңіз бе? Міне, елу жыл.

	– Көрген жоқпын.

	– Ендеше, құдағи, айтыңызшы...

	– Жетер, – деді «құдағи» аса бір қажыспен, – шаршадым, шаршаттың...

	– Ендеше, құдағи, жақса... неге ішпеймін. Стаканды аузына апара берді де:

	– Əй, ішпесем ішпей-ақ қояйыншы, – деп тағы да кейінірек апарып қойды. Содан соң өзі столдың шетіне иегін тіреп, анау мөлдіреген араққа мөлиіп қарады-ай.

	– Ішсең де, ішпесең де өзің біл, – деп, шешем орнынан тұрып кетті. Мен болсам Биғаңның мінезіне əрі таңданып, əрі аяй қарадым. «Шынымен-ақ ішпей қояр ма екен» деп ойлаймын.

	– Жоқ, – деді Биғаң саңқ етіп. Оқыс дауыстан шешем жүгіріп келді.

	– Не болды? Шошып кеттім ғой, түге.

	– Бұл ит, ақаңды айтам, маған жағады екен. Ішпесе болмас.

	Қырлы стаканды жалғыз-ақ төңкеріп ұрттады да, аузында қалғанымен ұртын шайып-шайып жұтынып қалды. Сарт-сұрт шыға жөнелді.

	– Уһ, қожанасыр-ай, маңдайымнан тер шығарып жіберді ғой, – деп, шешем сылқ етіп отыра кетті.

	Мен де жіпсіп, əлгі арақты өзім ішкендей болып тұр едім.

	Ертеңінде Биғаң көп баласының бірінен бір шымшым тұз беріп жіберіпті. Қаладан əкелген дəм ғой...





ИҒАҢ...




	Еріншек-ақ кісі еді...

	Еріншек болғанда дəл сондай, алдындағы асты алып жеуге ерінетін адамды көрген де бар, көрмеген де бар.

	Ұзын бойлы, қапсағай денелі алып адамды біздің ауылда Иғаң дейді. Иғаң Ұлы Отан соғысының басынан аяғына дейін қатысқан, қатысқанда да, анау-мынау жаяу солдатың емес, полуторка машинасымен ту-у-у Берлинге аман-есен жетіп қайтқан, бірақ жаудың бірде-бір атқан оғы, не жарылған снаряды дарымаған, бүгінгі заманның нағыз Алпамыс адамы. Сонысына қарамай, орден-медальдары өте аз еді, тым қораш болған соң қорына ма, мереке-тойларда салдырлатып тақпайтын-да. Иғаңның жауған оқ, жанған оттың ортасынан есен-сау оралуы, əлгі кісі басына бермес масқара еріншектігі ме-ау деп қаламын. Кім білсін. Ол да бір адам баласына жат емес мінез шығар.

	Иғаң соғысқа бармас бұрын, бозбала шағында қара нардай күшті, жауырыны жерге тимес балуан болған екен деп еститінбіз. Өтірік-шынын қайдам, ол кісінің қазіргі қауқары мəз емес, даң-дұң, ию-қиюдан аулақ жүретін жалтақ, маған тіпті жасықтау да болып көрінетін-ді. «Күші соғыста қайтқан ғой» деседі жұрт Иғаңнан көңілі суымай. Баяғыдай арыстанша атылар мықтылықты замандастары бəрібір аңсайтын.

	Ол кісінің менімен даң құрдас ұлы болды. Тегінде, Иғаңда бала басы, шүкір, баршылық: үш қыз, төрт ұл. Өзі алпамсадай болғанымен, əйелі Биғайни өте əлсіз, ілмиген арық, аурушаң адам еді. Тесік өкпесін сүйреп, күрк-күрк жөтеліп, таңертеңнен кешке дейін жез самаурынның оттығын шұқылап, дода-дода бықсып отырушы еді жарықтық. «Мынау жарық жалғанның шуағына қыздырынбай-ақ аттанды ғой байғұс», – деп аяйтын менің шешем (өзі де жетісіп жүр ме).

	Менімен даң құрдас ұлы Серікпен ойнап, Иғаңның үйіне жиі барамын. Ең таңғалатыным, берген сəлеміңді ғұмырында алмаушы еді. «Естідім» деп, аюдікіндей алақанын сермей салатын. Үйлеріне қашан, қай мезгілде барсам да, төр алдындағы жыртық-жыртық қырық жамау көне сырмақтың үстінде əскерден киіп келген гимнастеркасын жастанып, теріс қарап тоңқайып ұйықтап жатар еді. Қорылдап барып «пу» деп үрлеп, ақырын ысқырықпен аяқталатын соншалық кəперсіз, ұятсыздау ұйқыны – сиырдың мөңірегені, баланың жылағаны мен иттің ұлығаны – қысқасы, бұл ауылдың ешбір айғай-ұйғайы бұзуы мүмкін емес-ті. Тіпті оқыстан оянып кеткен күннің өзінде, қиянаттап, өз-өзінен боқтанып, шаптығып əйелі мен балаларына бүйідей тиісер еді. Ондай сəтсіз сəтте тек үндемей құтылу керек. Əкесінің ұйқысынан ояту əдісті тек менің құрдасым Серік қана білуші еді. Ол ақырын баспалап баратын да, машина болып дүрілдеп ала жөнелетін. Бес жыл бойы қаратемір – мотормен, бүгінде ауылда жарық берер дизельмен алысып, өмірі, жастығы – бəрі-бəрі дүрілдеп өтіп бара жатқан Иғаң селк етіп шошып оянып, атып тұратын. Ондайда Серік тұра қашады, əкесі жұлығы ағарып, ағаш шегесі ақсиып кеткен етігін жібереді соңынан. Етік баласынан гөрі, үнемі есік көзінде жылтиып сүйек-саяқ аңдып жатар (оның өзі жылына бір-екі-ақ рет), төрт көз, сары аяқ итті қан қақсататын...

	Міне, біздің баяғыда бас балуан, солдат-шофер Иғаңның елуінші жылдардағы тірлігі осындай еді.

	Иғаңның қос бөлмелі тоқал ағаш үйінің сырт пошымы қандай сұрқай болса, іші одан бетер: төргі бөлмеде іліп алар еш нəрсе жоқ. Шоқпыт-шоқпыт көрпе жабылған сықырлауық ағаш төсек (оның да сирағы əлдеқашан сынып, астына кеспелтек ағаш қойған); ол төсектің белі жоқ, тақтай төселген, таңертеңнен кешке дейін тамам балалары ойнайды да, түнде Иғаңның өзі ұйықтайтын. Ал басқалары ішіне шөп тығылған бөстекті көлденеңінен төсеп, жата-жата қалатын. Байғұс Биғайни тəтеміздің қай жерге ұйықтап жүргенін күні бүгінге дейін білмеймін. Үйге кіріп барғанда, сол жақ бұрышта – əбден тозығы жетіп, тесіліп қалған, мойны қылдырықтай темір пеш бар. Қысы-жазы көмейіне отын тығып жаға берген соң, ыза болып, ашу шақыра ма, қызара бөртіп, селкілдеп тұрар еді. Əсіресе, жаздың шыжыған шілдесінде лаулата өртеп от жаққанда, аядай бөлменің іші моншаға айналады екен... Не себептен далаға...

	– Жазда тамақты далаға пісірейік десем, əкем ұрысады, – деді Серік маған. – Өрт жіберіп аласыңдар дейді.

	Бүкіл ауыл өртеніп кетпей қалай отыр деп ойлаймын мен. Бүкіл ауыл тіршілік қамымен қора-қопсысын түзеп, бақшасына картоп салып арпалысып, қысқа дайындық жасап жанталасса... Иғаң ысқырып қойып, теріс қарап дүңкиіп ұйықтап жатар еді.

	– Əкесінің аузын ұрайын мал-жанның... – дейтін есінеп-құсынап, – ...күні ертең баяғыдай соғыс болып кетсе, бəрі де сасып артыңда қалады.

	– Бала-шағаң бар ғой, батыр-еке...

	– Олар өз несібесін өзі тауып жесін. Мен əке-шешеден бес жасымда қалғанмын, сонда да аштан өліп, көштен қалғаным жоқ. Құдайға шүкір, «Палуан Иғаң» атандым.

	Құрдастары: «Сенің палуандығыңды ұрайын, əйелің аштан жығылғалы жүргенде», – деп күңкілдер еді. Ондай нəумездіктерін өзіне ескертіп қаттырақ айтуға сескенер еді.

	Күн батып, мал өрістен қайтып, ымырт үйіріле, Иғаң көшенің май топырағын шаңдата балп-балп басып, станция жаққа беттеп бара жатар. Бір қызығы, күнде көріп жүрсе де, бұл ауылдың мұқым иті, Иғаңды көрсе, жер тарпып, түгел үретін. Ал Иғаң палуанның көңіл күйі келмеген, бір самауыр шайды сораптап жалғыз өзі сарқып тауыспаған күні, бұл ауылдың шамы көпке дейін жанбайтын. Ондай сəтте: «Ішіңді ұрайын, қабағы бүгін келіспеген екен, шақырып шай бермесек, қараңғыда қалармыз», – деп құрдастары құрақ ұшар еді.

	Алтайға қоңыр күз келіп, шаруашылық етек-жеңін жинай бастаған шақ. Абыр-сабыр саябыр тауып, ел ептеп еріге бастаған. Əр үйдің ауласында қатарлап тізген отын, маялап үйген шөп. Қарбалас тек бақшада ғана қалған секілді. Картоп жинау науқаны басталғанда, Иғаң бəрінен тысқары, тегі, ұйықтап жатқанға ұқсайды. Əйелі Биғайни үш қызын ертіп, сүйегін сүйретіп жүріп көршілердің жемісін жинасып, əр үйден шелек-шелек картоп тасиды. Бағана Серік тоғайға отынға бармақ болғанда, ерігіп тұрған мен бірге еріп кеткен едім. Екеуміз екі арқа отын əкелдік. Биғайни елден сауғалап əкелген картобын суға қуырып қойған екен, түбі күйіңкіреп кеткен бе, темір пештің үстінде мүңкіп тұр. Үйдің іші көк ала түтін, ыстық, Иғаң үйреншікті орнында қорылдап жатыр. Мен əуестік жеңіп, Серіктен сұрадым:

	– Картопты өздерің неге екпейсіңдер?

	– Əкем огород қоршап бермейді, – деді мұңайып. – Ал біз бекіте алмаймыз. Тəтем қыстай елден етектеп картоп тасиды.

	Бəріміз шайға отырдық. Түтіні бықсыған самаурын келді. Ағаштан жасалған дөңгелек жозыны шыр айналдырып, қолымызға бір-бір кетік қасық ұстап отыра қалдық. Өзіміздің үйде осы картопты майға қуырып берсе, кергіп, аузыма салмаушы едім, бұл үйде жалаң қағып, таласа-тармаса ұмтылғаным қызық. Иғаңды оятты. Көзі-басы іскен палуан ұйқысын аша алмай, мең-зең отырды. Табаданға ешкім қол жүгірткен жоқ. Өйткені бірінші болып үй иесі Иғаң қасық салу керек тамаққа, əйтпесе далаға табаны картобымен, содан соң балаларын бір-бірлеп лақтырады.

	Иғаң рақаттана есінеп алды да, үлкен ұлы Серікке:

	– Ей, жүгірмек, қолымнан тартшы, – деді. Серік алпамсадай əкесінің тоқпақтай қолынан ұстап, мықшыңдап тартқылаған болды, бірақ түйенің жарты етіндей ауыр əкесін орнынан қозғалта алмады.

	– Өзің-ақ тұрып кетпейсің бе, кішкене баланы əурелемей, – деді Биғайни.

	– Оттама! – деді Иғаң атып тұрып. – Балаңның бəрі саған тартқан, шикі өкпе, ши борбай, жел соқса, құлап қалатындай аш-арықтар...

	Иғаң далаға шығып, көршісінен темекі сұрап тартып, қақырынып-түкірініп келгенше, буы бұрқырап, түбі қарылған картоп қуырылған шойын табаданға бір де біріміз қол салған жоқпыз. Мен ыза бола бастадым. Өз үйімде ешкім жемей, ат-көпір болып жатқан жаман картопқа соншама зəру болып, телміріп, сілекейімді шұбыртып отырғанша, кетіп-ақ қалғым келді. Шынтуайтқа жүгінсек, картопты бағана біздің үй, менің апам бермеді ме?

	Иғаң келді-ау, əйтеуір. Төрге кескен теректей гүрс етіп отыра кетті. Содан соң:

	– Бастайық! – деді күркіреп. Шойын табаданның шетіне сарт-сұрт соғылған қалайы қасықтар сойқанды майдан ашты. Бірақ бірде-бір «қару» Иғаң жаққа ауысқан жоқ. Бəрі де өз тұсын үңірейте ойып жеп, көршілеріне қол сала бастаған. Биғайни байғұс, əншейінде ақырын қимылдайтын адам, екі рет қатынап қайтамын дегенше, Серік бастаған балалары оның алдын жалғыз-ақ сүріп, қырып-жойып жеп кетті. Енді ол көзі мөлиіп, ерінің – яғни күйеуінің алдындағы əлі тақа таусыла қоймаған картопқа тесіле қарады-ай... Иғаң сасар емес, асықпай асайды, қомпаң-қомпаң шайнайды. Анда-санда қарнын сипап қояды. Тегі, Биғайни шыдай алмады білем, күйеуінің көзі тая бере, табаданға ұмтылып еді, Иғаң:

	– Тарт қолыңды табақтан! – деп, айғай салып, қолындағы дəу қасықпен əйелінің білегіндегі тобықты шақ еткізе ұрып жіберді. Менің төбе құйқам шымыр ете түсті. Одан əріге төзімім жетпеді. Жүгіріп үйге келдім. Қара табақ радио сөйлеп тұр екен. Диктор: «Тарт қолыңды!» – деп, əлдекімдерге ескертіп жатыр.

	Құлағыма палуан Иғаң қорылы келгендей болды. Иə... соғыстан есен-сау оралғанына шүкіршілік жасайық та...





ҚАСҚЫР ҰЛЫҒАН ТҮНДЕ...




	Қыстың ұза-а-ақ кеші...

	Осындайда бойыңды кернеген суықты қуып шығар айла іздейсің; осындайда «жойылсын бұйығы тірлік!» – деп жар салғың келеді. Ымырт үйіріліп, қас қарайса болды, сулы-сылпың кешкі асын іше салып, тас бүркеніп жатып қалар ауылдағы ағайынды сағынасың. Əбден қысқарып, бір қайырмаға келмей қалған күн суық жүзбен таудың қыр желкесінен төніп тұр. Ақ көрпесін айқара жамылған айналаңыз жылдың басқа мезгіліндей емес, күміс нұрға шомылып, қараңғылыққа ырық бермей ұзап барып ұғысады да, түннің қап-қара отауына барып кіреді. Дəл осы сəт алғашында таусылмас ұзақ болып көрінген қысқы кеш есіңе қайдағы-жайдағыны түсіріп, көңілге салқындау қабыздаған белгісіз бір мұң ұялайды. Өзіңе аласұрып ермек іздегендей боласың. Малшының жөні бір басқа – тебіндегі отарын қыстаққа кіш-кіштеп қайырып, ай-үймен қоралап біткенше қас қараяды. Сосын, əйелі əзірлеп қойған тамаққа тыңқия тойып алған əлгі шопан темір пештің жылуына қыздырынып, қисайып жатып, «Ара» журналын оқуға кіріседі. Ал ақ қар, көк мұзды қақ жарып, қиырдан қиырға қосын арқалап көше берер жылқышы күпісіне иегін тығып, су-су ағаштың бықсып жанған алауына телмірген күйі «Примасын» тұқылдай сорып, тым ауыр, əрі мағынасыз ойға батар. Ауылдың жөні бір басқа – малын жайғап, маңайын тазалап, сыртқы күйбеңмен аялдап, үйіне кірмей біраз жүреді-ай. «Тамағыңды іш, суып қалды», – дегенде барып керги басып міндетсіп үйге кірер. Онымен бірге кірген будақ-будақ бу терге шапшиды, сонсоң əлгі ағайын: «Радионы қаттылап қойыңдаршы, не сөйлейді екен?» – деп пимасын шешіп, баласына пеш қабырғасына кептіруге қойдырады. Радионы бұрағанда міндетті түрде «қияқ, қияқ» деп, кеңірдек жырта айқайлап тұрары жəне рас. Осы сəтте осы үйдің оныншы класта оқитын бойжеткені барын киіп, сыланып киноға аттанады... Қар алғашқы жауғанда сойып алған соғымның еті бұрқырап, дастарқанға келгенде пеш түбіндегі ала мысық керіле тұрып, мияулай аяңдайды.

	Қыстың ұза-а-а-қ кеші.

	Қалада мүлдем басқа. Мұнда қысқы кеш қысқа сезіледі. Аяң-пұяңмен жұмысты тəмамдап, аялдамаға асығасың. Қаптаған халық. Түнде жауып, күндіз жылбысқылана еріген қырбақ енді көк тайғаққа айналып, тайып жығылып жатқан адамдар. Ыңыранып сасып-борсып əрең келер автобусқа жапа-тармағай ұмтылысқан ел бір-бірін итере, бір-бірін жұлқып, бір-бірін балағаттап есікке ілінеді. Əуелгі артқы, сон-соң алдыңғы есікке... алдыңғы есіктен өлдім дегенде жарты иығың кіреді. Ең алдымен шофер ұрысады, сонсоң əйелдер күңкілдейді, үйіңе өлдім-талдым деп жеткенде: «қайда қаңғырып жүрсің» деп келіншегің тұлан тұтады. Ит боп жүріп, от басынды əрең тапқан сен: «ойнап жүрдім» деп арс етесің. Өйтпеске амалың жоқ. Телевизорды қоясың «қияқ, қияқ». Үндемей барып өшіресің. Сонсоң теріс қарап тым-тырыс жатып қаласың.

	Міне, осындай бір қыстың ұза-а-ақ кешінде мен жолға шығатын болдым. Алғашында барғым келмеген. Редактор қолқалап болмаған соң, еріксіз көндім. Біздің бастық негізінде қорқытып-үркітіп жұмсамайтын жайдары, ақылды жігіт. Жас та болса атқа ерте мінген, ерте өскен əлі де біраз жерге барарына сенгендейсің. Бұйрықты қолыма алып аттанатын болған соң жол қамына кірістім. Бірақ, барар жер алыс, Қазақстанның шығысы. Алматыда он градус ыстық болғанда онда қырыққа жетіп, ел мен жердің мазасын алып тұрған шығар.

	Облыс орталығынан ары автобус жүреді екен. Айтқаным айнымай келіп, қаңтардың қақаған суығына тап болдым. Автобустың мұздай теміріне қолың тиіп кетсе, қырқып түседі. Киімім жұқа еді. Əлі ірге теуіп, үйлі-баранды болмаған адамның шаруасының қиюы келуші ме еді тəйірі, айына бір рет үй ауыстырып, басы қатып жүрген жас журналистердің əзірше бірі ғанамын. Жалаң қабат пальто, құлағы жоқ ескілеу, жасанды теріден тігілген бас киім, жасанды теріден тігілген қолғап, жасанды теріден істелген қара портфелімнен өзге іліп алар еш нəрсе жоқ. Дірдектеп жұмсаған жаққа қарай шапқылай бересің, шапқылай бересің, өстіп шапқылап жүріп жан сақтайсың. Өстіп шапқылап жүргеніңде екі жастың біріне келмей ауруға ұшырайсың. Жас кезде бəрі қызық, байқалмайтын секілді. Табаныңнан өткен суық маңдайдан шығар мезгіл əлі алда...

	Мен автобусқа мінгенде, сау етіп ел азаматтары қоса кірді. Тегі мен бағыт алған үлгілі ауданның басшылары іспетті. Үстерінде құндыз жағалы қыс пальто, кейбіреуінде əдемілеп сырып тіккен шолақ тон, бастарында үкілеген тиін құлақшын, аяқтарында аппақ пима, беттері қып-қызыл, буы бұрқырап қарқ-қарқ күліп отыр. Дəл осындайда адамның бойын қызғаныш билейді. ҚазГУ-ді емес, мал дəрігерлік институтын бітірмегеніңе өкінгендей боласың. Өкін, өкінбе бəрі кеш екені есіңе оралып, одан əрі жаурап, енді іш мұздап, бүрісе түсесің. Автобус əне-міне жүргелі тұрғанда ақтүбіт шəлі оранған қыз кірді. Жүргізушіге билетін көрсетті де менің оң жағымдағы бос орынға отырды. Қуанып қалдым. «Ермек табылды» дедім ішімнен.

	Көлігіміз гүрілдеп-қырылдап, орнынан қозғалғанша жолаушылар да дабырласып, əр нəрсенің басын шалып, көңілді отырды. Суық қыса түсті. Ауыздан ұшқан будан автобус іші тұманға айналды. Терезе сірескен қырау. Қысқы демалысқа шығып, жұрағаттарына қыдырыстап бара жатқан кейбір мектеп оқушылары əлгі ұлтандай боп қатқан сіреу мұзды тілімен жалап ерітіп, көздей тесік жасап алып, сығалайды. Редакторым командировкаға жұмсағанда əуелі тартыншақтағаным – ертең жаңа жыл еді. Осы жылына жалғыз рет келетін мерекені жолдастардың арасында қарсы алып, сонсоң аттануыма да болушы еді, бірақ қалада жүргенде қарқ болар мекенім жəне атап шақырған ешкім болмаған соң қысастанып, жылжи беруді жөн санағанмын. Жаңа жылды жолда қарсы алуым бір бұл емес-ті.

	Автобус орнынан қозғалып сыза жөнелгенде, қатар отырған көрші қызға тіктеп қарап үлгірдім. Əдемі екен. Екі бетін суық сорып, томпайып үнсіз отыр. Оның да киімі жұқалау көрінді. Бар байлығы – басындағы ақ түбіт шəлі сықылданды. Аққұба өңіне аса жарасады екен. Көзін үнемі төмен салып отырады да, оқта-текте кірпігін көтерсе жарқ етіп жанары шығады. Маған ол өз сұлулығын өзі бағаламайтындай сезілді. Үнемі жуас халде, ауыр ойдың үстінде келеді. Жанында, тіпті айналасында адамдар барын байқамайды да. Мұндайда пысықтық жасап, бас салып сөзге тарту қиын.

	– Терезе жақ суық қой ауысып отырайық, – дедім. Ол бірден жауап берген жоқ. Естімегендей меңірейіп қарады да, іркіліп барып тіл қатты.

	– Рақмет, сіздің киім менікінен де жұқа ғой, – деді.

	– Бірақ менің жігіт деген атым бар ғой. – Бұл менің тауып айтқаным еді. Байқаймын, бұл əзілсымағым көкейінен қоныс таба алмады. Тағы да үнсіз отырдық.

	Суық. Жолаушылар жағасына мойнын тығып-тығып, қонақтаған тауықтай мелшиіп-мелшиіп отыр. Тек манағы үлде мен бүлдеге оранған ожар топ қана қағанағы қарқ. Өздері жолда тоңбас үшін ептеп тартып алған сыңайлы. Биылғы қыстың қаттылығын, мал қыстату науқаны өте қиын тиерін айтысып, дабырлап сөйлеп, алғашында мазаны алды. Жасанды теріден тігілген бəтеңкемнен ызғар өтіп, башпайларымды суық сора бастады. Бір-біріне соғып, тықылдатып, жылытқан боламын. Менің осындай мүшкіл халімді сезді ме, қыз:

	– Пима киіп шықпаған екенсіз, – деді. Қуанып қалдым.

	– Сол құрғырың жоқ қой.

	– Не? Ақша ма, пима ма?!

	– Екеуі де.

	– Түрмеден босап шығып па едіңіз? – Əзілдеді ме шыны ма, айыра алмадым. Бет-пішіні өзгерген жоқ, салқын сұрады.

	– Не десем екен... Алматы жылы болған соң...

	– Ə, түсінікті. Бұдан былай есіңізде болсын, Алтай – Алматы емес, қатал.

	– Əрине, бірақ қатыгез жерге қайтып оралу – екіталай-ау.

	– Ат баспаймын деген жерін үш басады демей ме, ағай?

	– Өзің қайдан келесің?

	– Мен де Алматыдан.

	– Оқисың ба?

	– Иə.

	– Қайда?

	– Қыздар институтында.

	– Факультеті.

	– Тіл-əдебиет.

	– Қайда барасың?

	– «Өркен» ауылына.

	– Ол қай тұста?

	– «Новостройкаға» бес шақырым жетпей, тау қойнауында.

	– Оған автобус бұрыла ма?

	– Айналдырған екі жарым шақырымға уақыт өткізіп жүрмейміз деп, жол жиегіне тастап кетеді. Əрі қарай жаяу тартамыз. Сіз мені тергей бастадыңыз ғой...

	– Дəм тартып сапарлас болған соң, таныса отырайық, дегенім ғой.

	– Өзіңіз «Новостройкаға» барасыз ба?

	– Иə, сол селоны жазбақпын. Газетте істеймін.

	– Мен де солай-ау, – деп ойлаған едім. Өйткені сұрағыңыз – нақпа-нақ. Ол селоны жазуға болар, – деп ойланып қалды. Мен оның үнсіз тыныштығын одан əрі бұзғым келмеді. Тақымдап сұрақ та қоймадым. Есіме редактордын сөзі оралды: «Шығыс Қазақстанда «Новостройка» деген қала типінде салынып, мəдени-тұрмыстық жағынан бүкіл республикаға үлгі болар село бар екен. Бүгінгі сəулетті қоғамымыздың ауыл-селолары барған сайын көркейіп, қаладан еш айырмасы болмай өркендеп, өсіп отырғанын паш ету үшін именно сол селоны насихаттауымыз керек. Орталық газеттің бірінде «Села Казахстана меняют облик» деген тақырыппен мақала шығып та кетті. Мейлінше зертте, мəдениет сарайын, универмагын, тұрмыстық қамту үйі мен ресторанын суретке түсіріп ал, еңбек адамдарымен кездесіп, бастығымен жүздес, сұхбаттас». Мен таңғалғаным жоқ, өйткені, шынында да мұндай жаңа типпен жобаланып салынған сəулетті селолар саны күн өткен сайын көбеюде. Демек, қаладан ауылдың айырмасы азаюда... Тамаша, əрі табылған тақырып! Газеттің бір бетіне етектей етіп тастап жіберемін...

	Қыстың ұза-а-ақ кеші бітіп, түнге айналды. Барар жер əлі алыс, күн суық, аяз буып тұр. «Көңілсіз сапар болатын болды» – деп ойладым ішімнен. «Новостройканың» азаматтары мұрындары шуылдап, ұйқыға басты.

	Қыз өзімен-өзі бір нүктеге қадалған күйі əлі үнсіз келеді. Тау арасына ілінгенде боран басталғаны байқалды. Қар қиыршықтары сабалап, тіпті қасқырша ұлыған үні құлаққа жеткендей болған. Қиюы қашып, тозған терезенің жақтау-жақтау саңылауынан ішке ұмтылып, əлі аласұрған боран да жылы мекен іздегендей. Анда-санда бір толқып тастап, мынау алай-түлей боранды сұрықсыз дүниеден қашып құтылғысы келгендей зымыраған автобуста əзірше кінə жоқ. Ауа райы секілді адамның бойын да қалтыраңқы суық сезім билеп, өз-өзіңнен қажисың, қан түкіргендей көгеріп, сазарасың, еш нəрсеге зауқың жоқ, дүниенің рақаты маздап жанған от екеніне иланасың, əрі мың мəрте табынасың, іштей. Құлаққа мотордың бірқалыпты гүрілінен басқа сырттан шың-шыңдаған дыбыс келеді. Мен көз алдыма жел кеулеп, аңыраған қарлы адырлардың ортасында жалаң аяқ, жалаң бас безектеп келе жатқан жалғыз жаяуды елестеттім. Қызық, əлгі тізеден қар кешкен жалғыз жаяу – қасымда жым-жырт отырған түбіт шəлі қызға ұқсады. Қандай қаталдық. Селк етіп есімді жидым да, жалт қарадым. Қырау құрсауланған əйнекті тесіп, сығалап отыр екен.

	– Не қарадың?

	– Ауылдың тұсынан өтіп кетем бе деп...

	– Шофер хабарламай ма?

	– Кейде ағып өте шығады.

	– Мен ескертіп қояйын, – дедім де жүргізуші жігітке барып «Өркеннің» тұсына келгенде айтарсыз, – деп тапсырдым. Қыз:

	– Рақмет, – деді сыпайы ғана. – Үлкен ойдың үстінде келесіз ғой. Мақалаңызды қалай бастап, қалай аяқтауды жоспарлап отырсыз-ау, шамасы.

	– Жоқ. Тіпті де олай емес. Мен сіз... сені ойлап келемін.

	– Ал мен сізді...

	– Қызық екен. – Ішім жылып сала берді.

	– Сізді болғанда... өзіңіздің жеке басыңызды емес қалай түсіндірсем екен... жалпы сіз секілді үнемі жол тартып жүрер... үнемі далада машина немесе ат үстінде жүрер адамдарды. Айталық, менің əкем көп жылдан бері қойшы, қазір ол отарын жайғап, бел суытып, шайға отырған шығар.

	– Ол кісілер қыстауда ма?

	– Иə, бірақ қыстақ ауылдан онша алыс емес, іргесіне тиіп тұр.

	– Сен бүгін сонда барасың ба?

	– Енді қайда?

	– Қорқынышты ғой. Түн іші, сыртта боран, қақаған аяз.

	– Ой, ағай-ай, мен бұл жердің табиғатына əбден үйренгенмін, талай-талай тапталған жол. Біздің «Өркеннің» бұрынғы аты – Бөрілі деп аталған, кейін келе өзгертті. Аты өзгергенмен, заты – сол баяғы қалпы. Жиырма шақты ғана үйі бар. «Аюлы» совхозының бір бригадасы. Бастауыш класы бар. Қалған жылды сіз кетіп бара жатқан «Новостройкаға» барып оқиды. Мен де оныншы класты сол селода бітіргенмін, ауылға тура автобус қатынамайтын болған соң, ары өткен, бері өткен, қала мен екі ортадағы кез келген көлікке мініп, жолдан түсіп қалып, тау қойнауындағы үйге жаяу барамыз. Жасырып керегі не, əсіресе қыстыгүні аса қиын. Ал қыс дегеніміз Алтайда өте ұзақ қой. Амал не?

	Қыз күрсінді. Сонсоң əлгінде өзі ойып алған тесікті сүртіп, тағы да сыртқа үңілді. Екі тізем мен башпайымның жаурағаны əңгімеге айналғанда ұмытылған еді, енді қайта дірілдей бастаған. Жолаушылардың бəрі қалғып-шұлғып, бейжай келеді. Мотордың əдеттегі гүрілі, даладағы боранның соғуы, бағанағы семіз азаматтардың қорылынан өзге тырс еткен дыбыс жоқ.

	Мен ойладым: «Өмір деген – ғажап дейді, түк те ғажап емес, əншейін осындай автобусқа мініп, белгілі бір аялдамада түсіп қалу, біреудің тойып секіруі, біреудің тоңып секіруі. Əлдекімдер көрер таңды көзімен атқызып, ой қажап ұйықтамайды; əлдекімдер ішігіне тас бүркеніп, уайымсыз тоқұйқыға басады. Сайып келгенде, өмір дегеніміз – өзгенің бақытына қызығып өту ғана... Ал мынау жанымдағы тойған қозыдай томпиып отырған қыз ше?... Оны ертең не күтіп тұр? Бақытты ма, бақыты жоқ болса, оны іздеп таба ала ма? Не ойлады? Жігіті, ұнатқан біреуі бар ма? Тіпті мен туралы қандай сезімде келеді? Адамдарға сене ме? Аты кім? Қайтып кездесер ме екенбіз?..».

	– Атыңыз кім, аға? – деді оқыстан.

	– Нұрлан. Өзіңнің есімің?

	– Арай.

	– Жақсы екен.

	– Неге жақсы, аға?

	– Есіміңді айтамын...

	– Таң ата туған соң əкем Арай деп атай салған. Мен жайлауда дүниеге келіппін. – Бетінен күлкінің əдемі бір толқыны шымырлап өткендей болды.

	Мен ойладым: «Өмір деген ғажап-ау, кеше ғана мынау жалпақ жаһанда Арай есімді қыз барын білмеп едім, енді міне... демінің қалай шыққанына дейін сезіп, əп-əдемі дидарын көріп отырмын. Адамдар бір-бірін əрең іздеп табады, сонсоң іп-лезде жоғалтады. Сайып келгенде, өмір дегеніміз адамдардың бір-бірін тауып, қайтадан жоғалтуы емес пе өзі. Мүмкін...».

	– Онжылдықты бітірген соң екі жыл əкеме көмектестім, – деді Арай мұңды жүзбен маған қарап. Əлгіндегі бір күлкінің табы да қалмаған. – Ересектері мен болдым, қалған сегізі – əлі жас. Оқуға бармай-ақ қояйын деп едім, əкем қолқалап қоймады. «Біздің тұқымнан да мұғалім шықсын» дейді. Намыстанғаны. Əне бір күнгі хатында: «биыл қыс қатты, қызым. Ит-құс көп, жаңа жылдық демалысыңды пайдаланып, мұғалімдеріңнен бірер күнге сұранып келіп қайт, сағындық», – деп жазыпты. Не күйде отыр екен?

	Мен ойладым. «Өмір деген тіпті де ғажап емес, Алтайдың қысы секілді қатыгез, кімдерге суық, кімдерге ыстық. Дегенмен өмірді лағынеттеп, өкінуге де болмайды-ау».

	– Сіз бір түрлі аз сөйлейді екенсіз, – деді Арай. – Мені сынап отырсыз ба, жоқ əлде мінезіңіз сол ма?

	– Мінезімнің ауыр екені рас. Бірақ бір қызып сөйлеп кетсем, атымның басына ие бола алмай қалатын көкезу əдетім де бар.

	Жол барған сайын күрделеніп, көлігіміздің жүрісі бəсеңдей береді. Боран қарсыдан соғып тұр. Автобустың алдыңғы терезесін қар жентегі тұтып, шофер қайта-қайта сүртіп əуре болады. Аяздың барлығы тау ішінен қашып тығылып, аядай ғана автобусты иектеп тұрғандай. Маған енді сол даладағы арпалысқан боран ит боп үріп, қасқыр болып қыңсылағандай үрейлі сезіледі. Жер түгелдей мұз шарға айналып, мəңгіге қатып-семіп, ыңырсығандай жүректі өзгеше суық сезім қариды. Мен амалсыздан Арайға қарай жақындап, осынау қаршадай ғана қыздан пана тілегендей бүрісе түсемін. Ал ол болса жаурағанын мүлдем ұмытып, маздап келген ойдың ақ шанасына түсіп, баяғыда ағып кеткендей. Маған қыз да жақындап тақала отырғандай болды. Біздерді қоян-қолтық қауыштырған, бəлкім Алтайдың ақ бораны да емес, аяз да емес, басқа... өзіміз ұғып-сезе бермейтін жастықтың лыпып тұрмақ тартылыс күші ме əлде жүректен шым-шымдап жасқана шығып, бойға тараған ұяң сезімнің жауратпай, жатырқатпай жарастыққа бастаған қуаты ма; ішімнен Арай сөйлесе екен, ойында не бар түгел ақтарса екен деп тілеймін; табандап жақындап, адымдап қашатын тыз етпе алдамшы үміт, адамның жастық шағымен келіп-кетер оңғақ сезім емес бұл – осы мəуріттің бақилығын арман етер тəтті хал, мұзды денеден жалындап шығар ыстық сүйіспеншілік: сүйіспеншілік болғанда қыз бен жігіттің екеу арасындағы күйдім-жандым ба, жоқ-жоқ осы айнымас сəттің қымбаттылығын паш етер мұңлы минуттар, кейінірек жүріп сағынатын бейкүнə отырыс, айтпай түсінетін көңіл ұғыстығы шығар-ау.

	Жылы киініп, алаңсыз ұйқыда жатқан «Новостройканың» атқамінерлері қорылға басты.

	Менің көз алдыма, неге екенін білмеймін, ат құлағы көрінбейтін боранда үстінде жұқа ғана шыт көйлегі бар, шашы жалбырап, тізеден қар кешіп, адасып жүрген қыз елестеді. Тағы да өз ойымнан өзім шошындым.

	– Арай, айып болмаса мен сені қыстаққа дейін ертіп барайын. Түн, аяз...

	– Жо-жоқ, аға, ол не дегеніңіз, ыңғайсыз ғой. Жолыңыздан қалмаңыз. Мен үшін бұл Алтайдың түні мен бораны – үйренген жау.

	Біз келе жатқан жол тақтақ, əрі оқтай түзу. Тек дүңкиген-дүңкиген алып жоталарды айналып, сайлау жерге түскенде ғана ирелең тартады. Əдетте мұндай əдемі тас жолдың бетіне қар қиыршықтары тоқтамай, үп етіп жел соқса, сусып алақаншықтана билеп, сай-сайға тырағайлап қашады. Сондығы болар, жол соқты болып шаршаған жоқпыз. Əйтсе де, екі иінімнен қос қолдап басқандай тынысым тарылып, талмау тартып отырмын. Қарным ашқаны сезілді. Мен тағы да ақ көңіл, ақ жарқын Арайды ойладым. Шынында да, өзінде бір мазасыздықтың сарыны, ертеңге деген асығыстық бар-ay. Жалғыз көрген кісісін жатырқап-жатсынбай, бауыр тартып, ақтарыла сөйлейді екен. Ол қайта-қайта қойшы əкесін аяп, шиеттей бауырларын еске алып қояды.

	– Əкемдер ендігі шайын ішіп болып, ертең ерте тұрамыз деп жату қамына кіріскен шығар. Білесіз бе, аға, біздің «Өркен» ауылында əлі электр жарығы орнаған жоқ. Бұқтарма ГЭС-ін «Новостройка» жаққа тура тартқан. «Жиырма шақты үйі бар ауылға əуреленіп, бұрып жүрмейміз, кейін асықпай тартамыз» деседі. Білесіз бе, аға, біздің ауылда клуб та, киноқондырғы мен кітапхана да жоқ, бар болғаны: ыдыс-аяқ, мата, қант-кəмпиті араласқан жалғыз дүкен, ол да сатушының екі үйінің бірінде үйіріліп жатыр. Қызығы, «Өркен» бригадасы совхоз бойынша жоспарды үнемі артығымен орындайды, ал мəдени-тұрмыстық ахуалымыз осындай... Бірақ сіздер мұндай жетім ауылды менсінбей, тура түзу де жайлы тас жолмен үлгілі селоға тартасыздар, тек сондай тамашаны ғана көріп, жазасыздар?

	– Арай, егер сен қарсы болмасаң, мен қазір сол қойнаудағы өгей ауылға бірге барсам...

	– Соқыртеке ойнайсыз ба?! – деп сыңғырлай күлді. Күлкісі əдемі, бір түрлі кісінің ести бергісі келеді жəне күлу оған соншалық жарасады.

	– Қайтар жолыңызда соға кетіңіз, екі-үш күнде мен де қайтармын.

	– Мақұл, оған да келістік. Бірақ... Жүргізуші жігіт артына бұрылып:

	– «Өркенде» түсетін кім бар? – деп дауыстады. Жатқандар жапа-тармағай қозғалып, үрпиісіп тұра бастады. Алғашқы айтқандары: «Қай жерге келдік?» болды.

	– «Өркенге».

	Жаман иттің атын Бөрібасар қояды деп, осы ауылға тоқтап бекер əуре болады, – деп, нəумез бола күңкілдесті. Арай ықшам тұрып, шағын қара сумкасын иығына асып тысқа беттегенде, мен де соңынан ілестім. Автобус есігін ашып жібергенде, анталаған аяз лап беріп, бетті шарпи шабуылдады-ай. Көзге түртсе көргісіз мылқау да дүлей қараңғылықты болар-болмас тесіп, сонадайдан əлсіз жарық сығыраяды. Бағанағыдай емес, алақұйын боран бəсеңдеп, кебінге оранған жер бетін өлім тыныштығандай – ұлы тыныштық иелік ете жалмап, жайпай бастаған екен. Мен Арайды сол түн-түнектің қара отауына кіргізіп тұрып, соңғы рет «шығарып салайын» деп өтіндім. Ол қарсы болды. Тек автобус орнынан қозғала бергенде:

	– Қайтарда келіңіз, аға, күтемін, – деген əдемі дауысын естіп қалдым.

	Осы кезде жүргіншілердің арасынан: «Осы күнгі жастар тауық секілді, көзді ашып-жұмғанша танысып, табыса қалады» деген күбірін жəне естідім.

	«Новостройкада» екі күн еру болып, үшінші күні жолға қайта шықтым. Мен барған село расында да көз тоятын көркем еді. Қалаша салынған, оқтай түзу көшелер, қаздай тізілген ақ шағала үйлер – бейне бір ғажайып түс көргендей боласың. Онша далиған көлемді де емес. Шап-шағын селоға əлемдегі жақсылықтың бəрін үйіп-төккенге ұқсайды. Облыс пен ауданға келген өкіл, ұятты қонақты осы «Новостройкаға» ала жөнеледі білем. Маған осынау ауыл көрмеге қойған макет село секілденген. Десек те іштей ризамын. Басшылары да қонақжай, лыпып тұрған, өңкей жүзіктің көзінен өткен жігіттер. Бірақ маған сонау «Өркеннің» бүкіл байлығы мен бақыт несібесін осы сүйкімді село ұрлап, тонап жатқандай əсерді жəне қалдырды. Арасы атшаптырым ғана екі ауылда неге соншалық жер мен көктей айырмашылық бар деп ойлаймын. Өйткені «Новостройка» бұрыста емес, түзу жолдың бойында...» деді ішімнен бір үн...

	Қызық, əнеугүні танысқан түбіт шəлілі қызды ептеп сағынғандаймын. Таныстық неғұрлым келте болса, сағыныш анағұрлым ұзақ болады-ау. Мен оны оқыстан таптым, мүмкін өмірімнің алғы күндері соған телулі шығар-ау. Мүмкін, əйтеуір біреуді үнемі іздеп, елеңдеп жүрер жүрек байыз тауып, байырқалар айдынында жолыққан шығар-ау... Осы тілек, осы үміт-ау адам баласын елеңдетіп, ертеңгі күндерге асықтыратын, ұстатпай, сағымша бұлдырап шаршататын.

	Таңертең аудан орталығына барар автобусқа мініп, дəл «Өркеннің» тұсынан түсіп қалдым. Таңға жуық қырбақ қар жауып, қансонар болып жатқан. Таудың көк желкесінен болымсыз сығалаған жансыз күн сəулесі шағырмақ қарға түсіп, көз суыртып қаратпайды. Аппақ ұлпа дүниенің таңғажайып, көркем қысқы көрінісін айтып жеткізу қиын. «Өркенге» барар жолды айқындаған шананың айқыш-ұйқыш ізі ғана, өзге белгі əзірше жоқ. Əлгі шананың қатар жарысқан қос сызығы, кейбір адамдардың қиылыспайтын тағдыр соқпағын еске салады. Қойнаудағы ауылға беттедім.

	Мұржадан ұшқан түтін желсіз тымық ауаға тік ұшып, баяу қалқып көзден ғайыптанады. Мұрныма сол күре жолдан екі-үш шақырым қағаберіс оң шынтақта бұйығы жатқан қайран ауылдың түтіні келгендей еді. Қайқаң болғандықтан ба, алқынып жүрісім мандымады. Мен тіпті асығып та келе жатпағанмын. Арай, сөз жоқ, мені алаңдап тосып отыр. Ертең Алматыға бірге аттанамыз. «Əке-шешесі қалай қарар екен», – деп сезіктене ойлаймын.

	Мен «Өркенге» келгенде, алғашқы көрген кісім – орта бойлы, қалың қара қасты, əдемі жігіт болды. Басы салбырап, аялдамаға қарай асығыс құлдырай жөнелген.

	– Əй, жігіт, – дедім дауыстап. – Арайдың үйі қайсы? Ол маған түнере қарап тұрды да: – Оның кімі едің? – деп қайыра сұрақ қойды.

	– Жай əншейін, танысымын.

	– Анау... анау... ауыл шетіндегі қыстақ, – деді де, шұғыл бұрылып жүріп кетті.

	Қыстаққа жақындағанымда, сыңсып жылаған дауыс естідім. Батылым бармаса да, тəуекел деп кіріп келгенімде, басына қара жамылып, ағыл-тегіл жылап отырған əйелді, оны қоғамдай қоршаған шиеттей-шиеттей балаларды көрдім. Шешесіне қосылып пырсылдап жылайды. Жүрегім тас төбеме шықты. Басын көтеріп, жасты жанарымен қараған қайғылы əйелден сасқалақтап:

	– Арай қайда? – деп сұрадым. Үнім шаңқ етіп жаман шықты.

	– Айырылдым ғой, Арайымнан... – аңыраған жоқтау онсыз да бор боп езіле бастаған жүрегімді шабақтап-шабақтап тілгіледі-ай... Сай-сүйегім сырқырап, тізерлей жығылып, қыздың анасын бас салдым. Бұл менің алғашқы, əрі ақырғы құлауым шығар.

	Арайды сол боранды түнде қасқыр қамап, ауыл мен күре жолдың екі ортасында... жеп кеткен екен... Қыстақтың қыр жағында жерленген Арайдың моласына бардым. Аппақ, күмістей жылтыраған ақша қардың үстінде қап-қара төмпешікке айналып, мəңгілік сапарға, қайтпайтын сапарға аттанған Арайдың бейкүнə балапан рухы жатты.

	Қыз əкесі мені көрмегендей, сол жас қабірге тесілген қалпы меңірейіп тұра берген. Ақша қарға көзден аққан жас тырс-тырс тесе тамады. Қорадағы қамаулы қой маңырайды... бұл өңірдің ендігі қызығы да, қайғысы мен қуанышы да түгел осы... бірінің жүнін бірі жұлып жеп тұрған ақтылы қой сықылданды.

	Мен ауылдан аялдамаға қайтып бара жатып, Арайдың қабіріне ақырғы рет қарап едім, қыз əкесі молаға орнатқан тас мүсіндей болып əлі тұр екен.

	Күре жолдың шетіндегі аялдамаға қайтып келгенімде, бағанағы жігіт пен «Новостройкаға» оқуға жиналған бір топ балаларды көрдім. Ішіндегі біреуі Арайға өте ұқсайды, бəлкім кішкентай сіңлісі шығар... Олар дірдектеп тоңып тұр. Автобус əлі жоқ...

	Жігіт айтты: «Араймен бірге оқып, бір партада қатар отырып едім. – Көмейіне өксік тығылып барып, сөзін əрең жалғады. – Қалтасында сіріңкесі болған екен, таусылғанша жағып, айбар ғып отырыпты да, қасқырлар қамалап қоймаған соң, шанадан түсіп қалған бір бау шөпті өртепті. Сонсоң... сонсоң қар беті апыр-топыр айқасқан, екі етігі мен шашын мазақтағандай қарға шаншып кетіпті. Əкеңнің аузын... мылтығымды алып келіп, Алтайда бір қасқыр қалғанша қырамын, тұқымын қалдырмаймын бұл жерге (жылады). Сол түні қасқыр көп ұлыпты...».

	Осы кезде «Новостройка» жақтан сылаң етіп автобус көрінді.

	Мен редакторымның тапсырмасын тұңғыш рет орындамадым... Бүгінгі заманымыздың сəулетті селосы жайлы мақала жазылмады...





ҚИЯЛИ




	Оның қияли түгі де жоқ, ауылдың көп адамдарының бірі ғана. Бірақ қиялилау екені де рас, жұрттың бəрі айтып жүр.

	«Əдейі күлдіру үшін істейді» деп, ол жігіттің барған сайын ел аузынан тастамайтын қылжақбас атанып бара жатқанын қызғанатындар да табылатын. Басқаларды білмеймін, əйтеуір, өзім қара жолдың шетіндегі қос бөлмелі ағаш үйге көзім түскенде, сол алқам-салқам қорасы бар, жұпыны баспананың маңында жыбыр-жыбыр ойнап жүрген балаларды көргенде, Саршатамызша да «ғажап» өмір сүруге боларына илана түсемін. Қалай дегенмен қияли жігіттің тіршілігі көз еті өскен кісілердің тəубесін есіне түсірері рас еді...

	Тəй-тəй басқан күннен əжесінің бауырында ерке-шолжаң өскен Саршатамыз, тіпті ересек тартқанға дейін шандырланған кəрінің омырауын созғылап сора береді екен. Осылайша «арда» еміп өскен жігіт бұл дүниеде мұң-қайғы, жамандық пен жақсылық, күреске толы жылдар мен бұралаң соқпағы көп жолдар барынан мүлдем қаперсіз, тілін шайнап, сақаулана сөйлеп ержетеді. Өзі еңгезердей тұрықты бола тұра, көрінген баладан баж-бұж етіп таяқ жеп қалатын да, «апама айтам» деп, үйіне қарай безе жөнелетін. Ал жарықтық апасы болса қолына шыбық ұстап, еркесіне тиіскен тамам баланы қуалайтын да жүретін. Бесінші класқа ілдалдалап əрең жеткен ол, əрмен қарай «шаршадым» деп оқымай-ақ қойғаны. Содан соң он сегіз жасқа толып, əскер қатарына шақырылды.

	– Апам барса ғана, барамын, – деп пəбескені жыртып тастайды.

	Заң барлығымызға ортақ қой, оның саудайылығын тыңдасын ба, дедектетіп ала жөнелгенде, апасы аудан орталығына дейін қалмай еріп барады.

	– Шырақтарым, – дейді əскери комиссариаттағы жігіттерге, – Үш жылға шыдайтын шамам бар. Мені қоса алыңдар. Ұлымның шайын қойып беріп, қасында болайын. Басынан сипап отырмасам, ұйықтамайтыны бар еді...

	Амал не, апасын əскерге алмады. Жылай-жылай Саршатамыз кетті. Медведка деп аталатын орысы көптеу селоға тоқтап, басқа жігіттерді жинай бастаған бір əредікте «еркеміз» отыра қалып, апасына хат жазады.

	«Апа, аман-саумысың. Бізді əкетіп барады. Əзірше Медведка деген қалаға тоқтадық. Шошқалары көп екен. Қайда апарары белгісіз. Құдай басқа салған соң, көнемін де. Сені сағындым. Тірі ораларым неғайбыл. Мұнда соғыс басталып кетті. Жан-жақтан бомбылап жатыр. Неге екенін білмеймін, киім де, қару да берген жоқ. Соған қарағанда ортамызда шпион болуы мүмкін. Қорқамын, апа, қорқамын».

	Саршатамыздың «жан-жақты бомбылап жатыр» деген сөзі тым бекер емес еді. Елу шақырымдай қашықтықта орналасқан Медведка селосы тұсындағы жолды жөндеп, Өскеменнен бері күншығысқа қарай «Шығыс сақинасы» аталар күре жол салынып, тау-тасты дəрі қойып, қопарып жатқаны жəне рас. Үйде өскен бұзау секілді жігітіміз өмірдегі ондай жаңалықтарды қайдан білсін. Иə, бəрі де жаман апасының арқасы ғой.

	Тіпті Саршатамыз жалпақ жалғандағы ондай-ондай үлкенді-кішілі оқиғалармен ісі де болмайтын. Екі жағын таянып, түпсіз де шексіз ойдың жетегінде сұлық отырар еді, дəл жанына келіп: «Əй, Сарша» дегеніңше, сені байқамайтын. Не ойлайтынын, қандай жаңалық ашқалы жүргенін күні бүгінге дейін ешкім білмейді.

	Үш жыл деген ер-азаматқа сөз бе екен. Жылай-жылай əскерге кеткен Саршатамыз екі иығына екі кісі мінгендей азамат болып оралды. Əскер киімі өзіне жарасады, сырттай қараған адамға соқталдай жігіт, тепсе темір үзетін еркек. Өкінішке орай, үш жыл бойына солдаттардан таяқ жегенін апасына жазған бір сандық хаттары əшкерелеп қоятын. Сауатсыз қария əр келген хатты көрші келіншекке оқытып отырған, ал келіншек білді дегеніміз бүкіл ауданға жайылды деген сөз. Оған қысылатын Саршатамыз ба, үш бүктетіліп өз үйінің табалдырығынан аттады. Төбесі үйдің бел ағашын тіреп тұрып, «здрастите» деген екен. Етегіне сүріне жүгірген апасы мойнынан құшақтап, бетінен сүймекке ұмтылады, бірақ серейген Саршатамыз илікпейді.

	– Құлыным-ау, аман-есен келдің бе? – деп жабысады.

	– Келдік, апа, келдік.

	– Құлыным-ау, дені-қарның сау ма? – деп тырмысады.

	– Сау, апа, сау. – Орнатқан діңгек секілді, бүгілмейді.

	– Жарығым-ау, əйтеуір, бітіріп келдің бе?

	– Шабаш, апа, бітті! – деп қолын бір-ақ сермеп отыра кетті. Ал апасы болса жүгіріп далаға шығып, көрші кемпірлерге «Құлыным əлгі шабашын бітіріп келіпті», деп қуана хабарлап жүр.

	Қыс еді. Командировка алып, ауылға бардым. Кейінгі жылдары қар аз жауатын болып жүр. Қызыл асықтан ғана келетін күпсекті Алтайдың желі бұта-қараған, сай-салаға айдап, тығып тастайтын-ды. Аудан мен екі ортаға күніне бір-ақ рет қатынайтын автобус сонау қырдан бері саркүшіктей домалана көрінсе болды, аялдамада құжынап тұрған ауыл адамдары лап ете түсер еді. Одыраңдап келіп, түтін бүрке тоқтаған шағын автобустың жүргізушісі біразға дейін кергіп ашпай қоятын. Қораздана басып дүкенге кіреді, түк шаруасы жоқ болса да почтаға бас сұғады... темекісін асықпай тартып, қыстың қақаған суығына қарамай түкіріктеп тұрып мұқият сулап, тұқылын аяғымен мыжғылап өшіреді, шырт-шырт түкіреді, одан соң ғана... «Қырық бес тиындарыңды дайындаңдар» деп, саңқ етер еді. Осы шақта ауылдың жігіттері жолындағы кемпір-шал, бала-шағаларды қоғадай жапырып итеріп тастайды да, есікке ентелей жетеді. Алғашқы болып автобустың ішіне кіреді. Ең жайлы, жұмсақ деген орындықты таңдап отыра кетеді. Бұдан соң туған əкесі түрегеліп тұрса да, астындағы «тағын» беруі мүмкін емес.

	Имене-имене, қысылып-қымтырыла мен де кірдім-ау, əйтеуір. Отырғандардың барлығы танымайтын адамдай бетіңе бақырая қарайды, кейбір иманы бар-ау дегендері болса, көрмеген кісідей теріс бұрылады. Көп жылдан бері Саршатамызды жолықтырмап едім, тегінде кассир отыратын жалғыз кісілік көлденең орындықта қырау басқан терезені тілімен жалап тесіп, сонау қар басқан тауларға көз сата үңіліп отыр екен. Ол аудан орталығына жақындағанша тіс жарып, жақ ашпады. Сол ойланған қалпы, ешкімге де, еш нəрсеге де мəн бермеген қалпы, сыртқа қадалып қалған. Жігіттер «сөйлетеміз бе» деп əрі-бері қажап көріп еді, құлағына да ілген жоқ, естімеген кісідей меңірейіп отыра берді... Соншалықты ауыр ой үстінде... Суық сорған қоңырқай жүзі, түк-түк жағы, жарланып біткен қабақ астындағы оты аз, бірақ алақандай ауқымды көзі – бар-барлығын барлаған адам енді бірер сəттен соң ұлы жаңалық ашатындай салмақты да салиқалы дидарын көрер еді. Саршатамыздың түбіне құрық бойламайтын терең қиялының сыры ауданға бір шақырымдай жер қалғанда ғана ашылды.

	– Жігіттер! – деп орнынан ұшып түрегелді. Шағын автобустың ішіндегі темекінің көк түтінінен бір-бірін əрең көріп отырған адамдар селк ете қалды.

	– Жігіттер! – деп тағы да қайталады. – Егер бір қойма астыққа бір шібиді қоя берсе, неше жылда жеп тауысар еді?..

	Саршатамыздың ауылдан шыққаннан бері бас қатырып, сарыла ойлап отырғаны осы екен...

	Расында да, неше жылда жеп тауысар еді...





КӨК ТАЙЫНША




	Мен бүгін ауылдан хат алдым. Тасқа басылғандай əп-əдемі тізілген жазу – бұл хатты қарындасым Мəнсия жазғанын айнытпай танытып тұр еді. Ел-жұрт, ауыл-аймақ, бота-тайлақтың амандығын айта келіп, үстіміздегі жылы аудан бойынша өсек-аяңның тым қораш болып, керісінше өлім-жітімнің көбейіп кеткенін, көрші ауылда оныншы класта оқитын қыз баланың күйеуге тиіп, оқу ісінің меңгерушісі орнынан алынып, ал мектеп директорының өскенін ғана сөз арасында айтып өтіпті. Ең соңғы жаңалық, депті үшбу хатының аяғында, біздің үйдің керіскедей көк тайыншасын Ұзақ тауының бауырында ұрлап, сойып əкеткен. Тек терісі, төрт сирағы, көзі алайған басы ғана қалған... Мал ашуы – жан ашуы деген ғой, əке-шешеміз қатты қапаланып, қайғырғаны болуға керек, үш күн сүт қатпай қара шай ішіпті. Амал не?.. Милицияға хабарлаған, əлі хабар жоқ. Көк тайыншаның орны бөлек еді-ау, қорамыздың бір бұрышы үңірейіп қалғандай болды. Енесі – көк сиыр да ұдайы үш күн мөңіреп жоқтаған екен. Есесіне ағайындар ойран-асыр, əлемдегі ең бір сүтті, қысы-жазы сауа беретін (тусын, тумасын) жылдым болар деп, үміт күтіп, болашағына сенім артып отырған «данышпан» тайыншаның айдың-күннің аманында қолды болуы, əрине, жандарын жай таптырған.

	Ағымнан жарылсам, осы «суық хабарды» естіген соң көңілім жүдеп, жұмысқа бармай қалдым. Екі құлағым шыңылдап, басым айналып, көзім қарауытқандай болған соң, дəрігерге барып едім: «Жүйкең жұқарған, бір нəрсені қатты уайымдағансыз, дем алу керек» – деп шығарып салды.

	Жазғы демалыста ауылға барғанымда, əлгі қолды болған көк тайыншаны алғаш рет көріп, қайран қалып едім. Қайран қалған себебім: соңғы жылдары біздің үйдің сиырлары əлде бұқадан, əлде ауа райының күрт өзгеруінен, себебін кім білсін, əйтеуір, шыбыштанып, ұсақтап бара жатқан. Ірі қара тұқымының осыншалық азуы, əсіресе, шешемнің жайын жегідей жейтін. Орыстардан ақ бас қызыл сиыр сатып алайық деп, ертеден қара кешке дейін əкемнің құлағына маза бермеуші еді. Расында да, желіні жер сызып, маң-маң басып, не берсең соны жей беретін, маңызды оттайтын, маңқайып күйсейтін асыл тұқымды текті сиырлар бұл ауылдың асыл арманына айналған. Ал мен жазда көрген көк тайыншаның жөні бір басқа, керіскедей-ау, керіскедей. Қайдан ғана қаңғып туылғанын кім білсін, көрші-қолаңның аузының суын құртатын əдемі еді-ай жарықтық. Иə, ал енді «жарықтық» келмеске аттаныпты. Кеше түсіме кірді: ақ бас, қызыл бұзауы бар, таудан асып барады екен деймін. Артына қарап мөңіреді де, көрінбей кетті... мəңгілікке...

	* * *

	Уақиға былай болған екен. Біздің шал əдеттегісіндей күн шықпай тұрады. Сауын сиырларын өрістен айдап қайтуға Ұзақ тауына беттейді. Қолында жүген. Кеше кешке тұсап жіберген құла аты сиырлармен бірге жайылатын. Малын түгендейді. Көк тайыншадан өзгесі өрісте жүр екен. Құла аттың тұсауын шешіп, жайдақ мініп жер шолады. Жоқ. Бір кезде өзінің ата-бабасы жайлаған таудың ұңғыл-шұңғыл, бұта-қарағанын бес саусағындай білетін ол, көк тайыншаның қарасы көрінбеген сайын, күдерін үзе бастады. Топтанып қайың өскен, сол қайыңның дəл түбінде көк тас жататын, сол көк тастың алқымынан қайнап бастау ағатын бала кезінде, сол жерді – «Апамның көк тасы» деп атапты. Үстіне тоқым төсеп, күні бойы жүн түтіп, иіріп отыратын шешесі елестейді. Енді құла аттың басын солай бұрған. Өз көзіне өзі сенбеді. Көк тас көк тайыншаның қанына былғанған. Көзі алайып, күзгі ашық аспанға тесіле қарап кесілген бас, серейіп төрт сирақ жатыр. Ұры əккі, əрі саспайтын қу болса керек, бастаудың суын ластап, ішек-қарнына дейін аршып алған. Меншікті сиырын соғымға жыққандай-ақ, боршалап, əдемілеп сойғаны соншалық – тіпті терісіне дейін тұздап, керіп, жайып кетіпті. Шалдың жүрегі сыздап ауырды. Малым қолды болды деп емес, атаңа нəлет ұрының басынғанына, саспай мүшелеп, боқты ішегін қалдырмай, қырып-жонып əкетіп қалғанына, ит жыны ойнады. Бастаудың күзгі күні де жасаңданып жататын маңайы опыр-топыр: тағалы аттың ізі түскен, соған қарағанда ұры – екеу секілді. Дегенмен, батырға да жан керек, бірі сасқалақтап жүріп, қамшысын қалдырып кетіпті. Басқа көзге ұрып, куəға тартар дерек жоқ.

	Күн ұясынан көтеріліп, етекте жайрап жатқан ауыл қыбыр-қыбыр тіршілік қамына кіріскенде, жайдақ атты ұрының қамшысымен сипай қамшылап, үйіне қайтты. Бұл шақта күздің сан алуан бояуына малынған табиғат тамылжып-ақ тұр еді...

	Милицияға хабарлады. Өз беттерінше əрекет жасаған жоқ.

	Қыркүйекте шақырған милиция қызметкері қараша біткенде келді. Бұған да шүкіршілік, келмей қойса қайтер еді.

	Ауданнан күніне бір рет қатынайтын сары ала автобустан милиция формасын киген, қолтығында тері сөмкесі бар кіші лейтенант В.В. Окинков түсіп, біздің шалдың үйіне беттеді. Оның төбесі сонадайдан көрінгенде, көк тайыншаның өзі келе жатқандай қуаныштары қойнына сыймаған. Самаурынға шай қойды, қазанға ет асты. Астына көрпе, шынтағына жастық төседі. Тамақ ішіп, ар жағына ел қонғанша, В.В. Окинков лəм-мим деп еш нəрсе сұрамады. Жамбастай жатып, үйдің ішін шолды, көз қыдыртып жан-жағына қарады. Қолын тарақтап желкесіне салып, шалқасынан жатты. Көзі ілініп кетті білем, мұрны шұр ете қалып еді, сабағы бітіп, үйге екпіндей кірген Қанаттың дабыр-дұбыры оятып жіберді. «Ұйықтасаңшы, ұрыны іздеймін деп шаршадың ғой», – деді шешем.

	– Сонымен, – деді В.В. Окинков, есіней сөмкесін ашып, – сиырларыңыз қашан жоғалды?

	– Осыдан бір жарым ай бұрын, – деді əкем оған жақтырмаған кейіпте насыбайын атып (Адамдардың іс-əрекеті ішіне сыймағанда, бір шақша насыбайды бір сағатта атып қоюшы еді).

	– Неге ерте хабарламадыңыздар?

	– Хабарлағанбыз.

	– Да, да... қол тимейді. Ұры көп. Аты-жөніңіз? – деді əкеме тіктей қарап.

	– Раисов Исахан.

	– Сіздің фамилияңыз, апа? Шешем əкеме:

	– Əй шал, айтсаңшы, – деді.

	– Ол да Раисова.

	– Дұрыс-сс... с... Сиырларыңыздың жасы, түсі, белгілері...

	– Үш жасар, көк, құйрығы шуатылған ұзын, мүйізі əдемі, келісті біткен керіскедей.

	– Тұра тұрыңыз, – деді əкемнің сөзін бөліп, – керіскедей деген белгі болмайды. Кім ұрлап сойды деп ойлайсыз?

	– Шырағым-ау, кімнің ұрлағанын білсем, сендерден көмек дəметіп нем бар?

	– Дұр-ы... с... ссс... іздейміз, табамыз. Шеше, тағы бір кесе шай құйып жіберіңізші. Автобустан қалып қоймай тұрғанда қайтайын, асығыспын, жұмыс көп, ұрылар одан да көп.

	Қанат В.В. Окинковты иттен шығарып салды.

	Жарықтық күз шолтаң қайрылып, қыс келді. Биыл тіпті асығыс келді. В.В. Окинковтан хабар-ошар жоқ.

	Жаңа жыл есік қағып, қапалақ-капалақ қар жауды. В.В. Окинковтан сыбыс білінбеді. Тек, февраль айын орталап, Алтайдың қақаған суығы мал мен жанды қысып тұрған шақта ғана аппақ дүниенің арасынан В.В. Окинковтың төбесі қараңдаған. Көк тайынша тарихын өздері баяғыда ұмытып, құрысыншы, от пен суға қарап отырған жоқпыз ғой, «ақсағын қойып сауын бағайық» деп, тəубеге келген бейбіт тіршіліктерін бұзғанына реніш білдірген.

	Шай қойылды. Ет асылды. В.В. Окинков соғымның етін, əсіресе жылқының етін, жақсы жейді екен. Құрт қосқан сорпаны сарқа ішіп, қолын сүртіп болған соң, көзі ілініп, қалғи бастады. Осы Қанаттың жүрген жері оңбайды, əсіресе, қыста ойбайлап ашылатын қырау тұтқан есікті жұлқа тартып кіріп келмесі бар ма... В.В. Окинков сасқалақтай атып тұрып, тапаншасына жармасты. Шешем: «Ойбай, көтек!» – деп, бетін басып отыра қалды. Əкем шақшасын қаққылап: «Əй, кемпір, насыбай бітіп қалыпты ғой», – деп шыны сауытты домалата салды.

	– Фамилияңыз, яғни аты-жөніңіз? – деді есінеген Окинков қағаз-қарындашын ыңғайлап.

	– Раисов Исахан.

	– Жасыңыз?

	– Алпыс үштемін.

	– Ұлтыңыз?

	– Қазақпын! – Əкем бұл сөзді нығыздай айтты. Милиционер енді шешеме шұқшия қарады.

	– Аты-жөніңіз, жасыңыз, ұлтыңыз?..

	– Құдай-ау, əнеугүні айтып едім ғой.

	– Тағы да қайталаңыз. – Шошып оянған соң ба, бас терісі келіспей, қатаң ұстады өзін.

	– Раисова, жасы 65-те, – деп, кемпірінің орнына тағы да əкем жауап бере бастап еді, милиционер көнбеді.

	– Өзі айтсын. – Шешем сасқалақтады.

	– Құдай-ау, қайын атамның атын қалай атаймын... Əй, шал... Тайыншамыз керіскедей, аузымызды аққа жарытайын деп тұрған асыл тұқымды мал еді, – деп, шешем зарлай жөнеліп еді, оны В.В. Окинков тоқтатып тастады.

	– «Керіскедей» деген белгі болмайды.

	– Алғаш келгеніңде ұмытып кетіппін, шырағым, ұрының орнында ұмытылып қамшысы қалыпты. Міне, – деп сегіз өрім, тобылғы сап қамшыны Окинковтың алдына тастады. Ол қамшыны ары айналдырып, бері айналдырып қарап отырды да: – Бұл ауылда не көп – қамшы көп жəне бір-бірінен айнымайды, – деп əкеме қайтарып берді. Бұдан соң: «Іздейміз, табамыз», – деді де, орнынан асығыс көтерілді. Оны Қанат иттен шығарып салды.

	Қыс өтіп, жазғытұрымның қара қатқағы келді. Ойдағы қар жылбысқалана еріп, қалғаны тау бөктерінде күн санап көбіктене мүжіліп жатқан, түске дейін мүйіз, түстен кейін киіз деп аталар ала-құла шақ еді. Біздің үй бір қалыпта тіршілік кешіп, біреуден кейін, біреуден ілгері күн көрісімен, ертеңгі атар таң, татар дəмімен дəмелі күй кешіп жатқан-ды. Көк тайыншаны да, көк сөмкелі В.В. Окинковты да ұмытқалы қашан, «тəңірім, бермей-ақ қой, бірақ қолда барын ала көрме» дегендей, қалғанды қанағат көңілмен көктемді қарсы алған. Міне, осындай жазға салымның уайым-қайғысыз бір тыныш күнінде, алдыңғы күні туған мұқыр мүйіз қызыл сиырының уызын жеп, жайбарақат сорпа, шай ішіп, оңашадан оңаша өздері ғана шүйіркелесіп отырған қоңыр кеште, ағаш үйдің есігі сыңсып ашылды. Ғажабы, есік көзіндегі аса сақ ала мойнақ, төрт көз ит те шəу деп үрмеген. Тегі, еті үйреніп қалса керек. Алғашында көршілердің бірі шығар деп, алаңсыз көңілмен ешқайсысы да елемей тамақтарын іше беріп еді.

	«Есенсіздер ме» деген дауыстан бастарын кекжең еткізіп оқыс көтерісті. Осы мезетте В.В. Окинков та дүрс-дүрс басып төрге оза берген. Сəлемін əкем ғана алды. Ал шешем болса «құдай-ай, тағы да Əкімқов қой» деп, қолындағы кесесін шайымен төңкере салып, шегініп кетті.

	– Ауданыңда не жаңалық? – деді əкем арада орнаған тыныштықты бұзайын деген ойменен.

	– Аманшылық, ақсақал... Көк тайынша табылған жоқ па?..

	– Соны сенен сұрайын деп едік. – Шешем бұл сөзді шаптыға айтты.

	– Іздейміз, табамыз. Жұмысбасты болып көпке дейін келе алмадым. Көрші ауылдарыңыздағы бір семья соғымның етін ұрлапты. Соны іздеп əрең тауып бердік. Сөйтсем, өзі жоқта үйде қалған əйелі күнде асып жей берген соң, күйеуі шөптің астына тығып тастаған екен... əй, қазақтардан бəрі шығады...

	– Ол оқиғаны мен де естігенмін, етті сен емес, иті тауып алған, – деді шешем қарап отырмай. Ас ішіп, көңілі жайланған соң В.В. Окинков:

	– Ал, басынан қайта бастайықшы өзі, – деп қағаз-қарындашын суырды. – Аты-жөніңіз, көк тайыншаның жасы, түр, түсі...

	Əкем жарықтық шыдамды адам еді ғой, Окинковты осы əзірде ғана көріп отырғандай, бастан-аяқ тəптіштеп шықты.

	– Дұ-р-ы-ы-с-с, – деді милиционер енді шешеме бұрылып, – енді сізге келейік. Фамилияңыз...

	Қызық басталды. Бағанадан бері өз тізесін өзі тоқпақтағандай, əрең отырған кемпір шорт кетті.

	– Əй, Əкемков, – деді ызадан жарылардай болып. – Өз тайыншамызды өзіміз ұрлағандай бізді тергегенің не осы?! Міне, жеті ай болды əлдеқашан сүйегіне қына бітіп кеткен ата-бабамыздың аруағын қозғап, пəмилиямды сұрай бересің ғой. Сен келген сайын басымның сақинасы ұстайды. Көк тайынша да, сен де құры. Кет өзің, жынымды ұстатпай!

	В.В. Окинков үндеместен орнынан тұрды да есікке беттеді. Босағада тұрған қалпында сөмкесін ақтарып, əкем жазған өтініш қағазды алды.

	– Арыздарың. Енді өзің жоғалсаң да, бұл үйге келмеспін, – деді шешеме.

	– Əдірем қал. Мені құдайдан басқа ешкім ұрлай алмайды. Сөйтіп, бұл үй милициясыз қалды. Осы күннің ертеңін-

	де бастауыш класқа сабақ беретін əпкем – Аймен ұры ұмыт қалдырған қамшыны қолына ұстап шығады. Мектепке барған соң, əр класқа кіріп: «Кəне, балалар, мына қамшыны танитындарың бар ма?» – деп, бас-басынан сұрайды. Үшінші класқа кіргенде, мұрнын үнемі жеңімен сүртіп отыратын қара ұл: «Ой, мұғалима, бұл папамның қамшысы. Былтыр жазда ағам өріп берген», – деп орнынан ұшып түрегеледі. Иə, жеті ай милиционер іздеген ұры, жеті минутта табылады. Бірақ баяғыда ұмытылып, садақаға шалып қойған көк тайынша дауын дабыралаудың реті ешбір болмайтын еді. Мұрнын жеңімен сүрте беретін қара ұлдың папасы – бұл үйдің құдасы, сыйлас адам. Сондықтан да жабулы қазанды жабуымен қойған. Тек баласы айтып барған болу керек, «құдалар» жағы көпке дейін амандаспай жүрді.

	Жаз шығып, ел-жұрт шөп науқанына кіріскен шақ. Əкем де тартпасын (шалғысын) шыңдап, көзі тірісінде əжеміз тігіп берген қара торсыққа сусынын құйып, пішен оруға шыққан. Жылдағыдай емес, биыл жаз берекелі болды, шөп қалың, жеміс-жидек көп. Күн ыстық. Мосыға шəугім іліп, шай қайнатып, дем алып отырған.

	Топ қайыңның түбінен бастау алар тұма тазарған, көк тайыншаның ұры сойған орнын шөп басқан. Дегенмен, баяғы бір көрініс: көзі алайған малдың басы мен төрт сирақ көз алдына елестеп, жамбастай жатқан шалдың ойы онға, санасы санға бөлінді. Мал ашуы емес еді оны мазалаған, шəй деспеген жұрағаттың басынғаны да... Осы кезде алаңсыз оттап тұрған құла аты құлағын тікті. Тоғай арасынан салт атты шығып, бері беттеген. Бұл – көк тайыншаның обалына қалған «құдасы» еді. Ол аттан жайлап түсіп, асықпай амандасты. Малдас құрған қалпы, шөптің бір сабағын аузына салып, тістелеп алысқа қарады. Жеңіл күрсінгендей болды.

	– Құда, – деді сəл қарлыққан, сəл толқыған үнмен. – Сіз маған өкпелеп жүрсіз білем.

	– Неге өкпелейін, – деді əкем насыбайын атып.

	– Жоқ жасырмаңыз, өкпелеп жүрсіз. Болар іс – болды. Көк тайыншаларыңызды мен ұрлаған едім, оны өзіңіз де сезгенсіз.

	– Оны кім айтты саған?

	– Екі дүниеде де ризамын сізге. Біле тұра тіс жарып ешкімге айтпадыңыз. Мені мойындатып, аяғыңызға жыққан – дəтіңіздің беріктігі. Басқа біреу болса ғой, қалмақ қайта шапқандай мұқым ауданға жар салар еді. Рақмет сізге, құдайдың құдіреті, бала жастан əдетім – бірдеме ұрламасам, тыныш ұйықтай алмаймын. Жоқ дегенде, өз қойымды өзім қорадан ұрлап шығып, тауға апарып сойып əкелетінімді қайтерсіз. Енді осымен бітті. Сіз үнсіздігіңізбен, шыдамдылығыңызбен жеңдіңіз мені.

	Ол ұзақ сөйледі. Темекісін тартты. Əкеммен бірге шай ішті. Шөп шабысты.

	– Құда, – деді кетерінде қойнына қол салып, – көк тайыншаның бодауын он сиыр берсем де қайтара алмаспын. Бала-шаға көп, бір үйде өзім ғана бас көтеретін, қайтара алмас та едім... Мынаны шөп шапқанда киерсіз, жеңсіз, алды ашық, жеңіл көйлек. – Бес сом отыз тиынның шыт көйлегін əкемнің алдына тастай берді.

	– Рақмет, құда бұл да болса – жөн білгенің. Ол атына мініп ұзап кетті де, қайта оралды.

	– Байқамай қонышыма тыға салыппын. Кешіріңіз, əдет қой, – деп керзі етігінің қонышынан əкемнің қамшысын суырып алды. Атын оқыс тебініп, желе жөнелді.

	– Қайтқан малға береке, – деді құдасының соңынан көз жазбай қарап, қамшысын ұстап тұрған əкем.

	– Ұрлап кетсе қайтер едім.





КҮЛПƏШТІҢ ҰРШЫҒЫ




	Шешемнің замандасы еді. Біздің үйдің қыр жағында тұрады. Ақарлы-шақарлы, бала-шағасы көп адам. Ерінен ерте айырылған. Соғысқа кетіп, содан хабар-ошарсыз жым-жырт жоғалған. Тастай батып, судай сіңіп кеткен. Əйтеуір ұлдары ересек, үлкені үйленген, одан үш-төрт немересі жəне бар. Ертеден қара кешке дейін есік көзінде басқышта, тулақтың үстінде ұршық иіріп отыратын Күлпəштің екі көзі біздің үйдің түтінінде.

	Табиғатынан қыдырмашы адам болған соң, көрші-қолаң оны онша жақтыра қоймайтын. Бірақ, сумақайлығы, ауыл үйді бір-біріне айдап салар айтақшыл өсек-аяңы жоқ əйел. Тек біреудің үйінде жаңалық болса естімей, алыстан ағайындары келіп жатса барып есендеспей отыра алмас еді. Жіп иіретін ұршық – Күлпəштің жан жолдасы, түнде басына жастап ұйықтайды екен. Қашан көрсеңіз де шынтағын шошайтып созақтата жіп иіріп, шаншылып отырғанын көресің. Дегенмен, түтін шыққан үйді аңдып, ыстық тамағының үстіне дəл түсетін əдеті бары рас. Жұрт Күлпəштің осы мінезінен зəрезеп болатын. Баяғы заман емес, қазіргі ағыл-тегіл тоқшылық уақытта, бала-шағаңның ортасында оңашаланып аузыңа енді ала берген асыңа бір емес, екі емес, ортақ бола берген адам – атаң болса да жақтырасың ба, тəйірі. Бірақ, жұрттың күңкілін, қыржың-тыржың теріс қабағын Күлпəш қаперіне де алмайтын. Салдырлап əңгімесін айтып, алды-артына қарамай асай беретін, тіпті «жесеңдерші» деп өз асыңды өзіңе тықпалайтын; тіпті өз үйінен кекіре тойып шығып, көршінің шайына зыр жүгіріп кетер еді.

	Қыстың алғашқы айының бір күні еді. Таңертең тұрсам аппақ болып қар жауып қалыпты. Кеше ғана қарақожалақ жатқан дала ақ көрпесін қымтанып, ұзақ ұйқыға кеткендей жым-жырт. Қар бетіне иттің ғана ізі түскен. Күн көтеріле алғашқы қар қалыңдығына қарамай жылбысқалана еріп, ақ сорпасы шығып бусана бастады. Ағаш күрек алып əрі-бері тазалап көріп едім, жабыса иленіп ырық бермеген соң, тастағанмын. Ағаш-ағаштың бұтағын сындырардай тұтасқан қар ептеп еріп, тамылжи сорғиды. Айналаңа, əсіресе күн шығар жаққа қарай алмай ұяласың, көз қарығады. Қолтығына қысқан қалайы аяғы – ыдысы бар, екі қолын жеңіне қусырынған Күлпəш үйінен асығыс шығып, бізге қарай қаздаңдай құлдилады. Жақындай бере одан бұрынырақ үйге сып етіп сіңіп кеттім. Апамдар шай ішіп отыр екен. Іле-шала будақ-будақ бу алып Күлпəш та кірді. Кіре бере «алла, белім» деп табалдырыққа жалп ете түскені. Əлгінде ғана сайрап, есен-сау шай құйып, самаурынға иелік жасап отырған шешем, ол да сап етіп шекесін ұстап «алла, басым» деп зарлай жөнелгені. Мен аң-таңмын. Екі əйел еселесіп бірсыпыра ыңқылдады-ай... Күлпəш көзінің астымен ақырын ұрлана шешеме қарады да, өзінен зор шыққанына шындап көзі жетті білем, жылыстап, «аллалай» дастарқанға жақындады.

	– Саумысың, Күлия? – деді жарамсақтана. – Ауырып қалғанбысың?

	– Ауырмай отыратын күнім бар ма, Күлпəш. Бір үйдегі – бір кісі болған соң сүйретіліп тұрасың.

	– Мен де сол, əйтеуір өлмеген соң балаларға бас-көз болып жүрген. Екі күн болды, белден шойырылғалы.

	– Үш күннен бері менің де басымның сақинасы ұстап...

	– Мен де жетісіп отырғаным жоқ, бəтір. Бес күннен бері екі тізем қақсайды.

	– Он күннен бері менің оң иығым шағатын болып жүр.

	– Бір ай болды, екі аяғымды кеміріп жатыр-ау, жеп жатыр...

	– Былтырдан бері құданың құдіреті, екі көзім бұлдырап көрмейтінді шығарды. Өстіп жүріп суқараңғы соқыр болып...

	– Қойшы-ей, қайдағыны айтпай, кейде менің де екі құлағым тарс бітіп қалады.

	Ендігі сəтте шешем де, Күлпəш та ауруларын ұмытып, құла шайды сораптай ұрттап ұзақ сонар əңгімеге көшкен. Ал, мен аң-таңмын.

	– Е-е, замандас-ай, – деп күрсінді Күлпəш. – Шалың бар сен осындайсың. Жиырма жылдан бері жесір біздің не жанымыз шыдап жүр десеңші. Жүрген ғой əйтеуір, өлейін десек қол тимей. Е... е...

	– Бойында шыбын жаны бар демесең, біздің үйдің иесі ауырады ғой, қатты ауырады. Трудовой өтіп кетсе керек. – Шешем төргі бөлмеде көзілдірігін киіп кітап оқып жатқан əкем жаққа мойнын соза қарап қойды. Содан соң маған:

	– Есікті жаба салшы, – деді. Əңгімемізді естіп қоя ма деп сезіктенеді білем.

	– Е, сөйт балам, төргі бөлменің есігін жаба сал, – деп қайталады Күлпəш. – Жүзіқара-ау, ұлыңа шай құйсаңшы, – деп шешемнің ұмыт қалдырған шаруасын жəне есіне салды.

	– Күзден бері осы жаңғалақтық пайда болды, – деді шешем. – Қазір қойғанымды, қазір ұмытамын.

	– Мен де ұмытшақпын-ей, – деді Күлпəш. – Əнеугүні Шəкендердікі ет асқан екен, барайын деп тұрып қара басып ұйықтап қалыппын.

	– Кеше, соғым сойған күнге дейін тісіміздің суын сорып отырамыз ба деп, қалған қара ешкіні алып соқтық.

	– Не дейді!.. – Күлпəш қайран қалып таңданды. – Айттым ғой, кейінгі кезде ес-ақылдан айырылып жүрмін деп. Айта салғанды да білмейсің. Тіпті түтіндерің бықсымап еді, сен де қуланып, сараңданып барасың-ау. Ішек-түшек, қарын-сарын алып қалушы едің... дəметіп...

	– Алла, басым! – деп шешем əңгіменің ауанын бұзып жіберді.

	– Алла, белім, – деді Күлпəш. – Көп отырып қалдым-ау, сенімен əңгімелесемін деп. Біздің қара сиыр қарасан болды. Арты бітеліп алты ай болды желіндегелі. Түйе секілді найқалып жүр албасты, қара суға қамалтпай бір шайлық сүт бер.

	– Біздің қоңыр сиыр ерте туып, суалып барады. Өзі үш емшек, өзің білесің бір емшегі баяғыда кеткен. Жем-шөбін алдына төгіп отырған біз емес. Бір сағат созғыласаң, жалғыз шайлық сүт əрең шығады. Сенің ұлың қойда ғой, анда-санда біздің үйге де бір қапшық жем əкеліп тастамай ма? Міне, сүттің бары осы, – деп тостағандағы шайға қатып отырған сүтті көрсетіп еді, Күлпəш үңіліп қарады да:

	– Е, мынауың көп сүт, – деді шімірікпей.

	– Көп сүт болса аузымнан жырып саған-ақ бердім, – деп барлығын Күлпəштің ыдысына қотара құйып бере салды. Содан соң өзі үлкен бір мəрттік жасағандай замандасына риза көзбен күлімсірей қарады.

	– Рақмет, Күлия! – деді ол қош көңілмен шығып бара жатып. – Ұлыңның қызығын көр, алла, белім, аяғымды бастырмайды, сүйретіліп қашан жетер екенмін...

	Терезеден тысқа қарап едім, үйіне қарай құстай ұшып, безіп бара жатқан Күлпəшті көрдім.

	– Ораш, – деді шешем, – шоланда бір меске сүт пісіп тұр еді, алып келші.

	Мен аң-таңмын.

	Ержетіп, ауылдан ұзап кеткеніме көп жыл өтті. Анда-санда ғана қатынап тұрамын. Елдің қадір-қасиеті əлі бұзыла қойған жоқ. Əрине, алыстан жолаушы келген соң мал сояды, амандасуға ағайын-туған жиналады. Содан бірінен соң бірі сабылып жатар ауылдастарымның ортасынан ең əуелі іздейтінім ұршық иіріп отыратын Күлпəш еді. Шешемнен амандығын алғашқы сұрарым да сол кісі.

	– Е, ол қатынды құдай ала ма? Жүр ғой əйтеуір, жеті күн – елден, жеті күн – жерден жеп. – Шешемнің бұл сөзді зілсіз ешбір кек, жаулық тілемей айтарын білемін. Өйткені баяғыда мал сойса Күлпəштан қулығын асырып ым-жымын көрсетпей қоятын да, егер келмей қалса: «Əлгі қатын қайда жүр, ауырып қалған жоқ па?» – деп елегізіп іздеп отырар еді. Сыбағасын сақтап, бөлек алып қоятын.

	Ауылға оқта-текте бара қалсақ «туған жердің келбеті-ай, ауасын-ай» деп тамсанып, күні кеше ғана зəрезеп болып, екі қолыңды төбеңе қойып безіп кеткен ауылды жаңа көргендей өп-өтірік таңырқап, тамсанып қарайтын жасанды əдетіміз бар ғой. Сондай əрі жалған, əрі монтаны мінез маған да жұққан-ды. Тыртиған трико киіп, қырыққан серке бұттанып, маң-маң баса өзен жаққа беттедім. Бұқтырма барған сайын молайып, екі жағалауын кеміріп, кенересін кеңейтіп келеді екен. Су алатын жар қабақтың жиегінде екі шелекті төңкеріп тастап ұршык иіріп Күлпəш отыр. Кішкентай немересі құмнан үй жасап ойнап жүр. Мені көріп орнынан лып етіп тұрып қарсы жүрді.

	– Үйбай-ау, Орашжан-ау, қашан келіп қалғансың? Дені-қарның сау ма? Күлия ұлы келіп көзайым болып, той жасап жатыр екен ғой. Жүзіқара əбден қуланып алған, мен тіпті ауыл үй отырып сезбей қалдым.

	Бетімнен сүйді.

	– Түу, жүдеусің ғой. Ала қағаздың бетін айналдырамын деп азып кетіпсің. Біздің ұл шұжықтай... Иə, оқуыңды қашан бітіресің? Оныншыдан соң оныншы класқа мұғалім болып жүргендер көп қой. Бітпейтін неме болса қайтып келсеңші, жаман əкеңді жалғызсыратпай.

	– Оқуды əлдеқашан тауысқанмын, шеше.

	– Енді неғып қайтпайсың?

	– Қалада қызмет істеймін.

	– Қызметті қайтесің. Жаман əкең отын-шөбін жеткізе алмай біздің ұлға сан рет келеді. Біздің ұл мықты болып өсті... Трактордың құлағында ойнайды. Ептеп ішіп қоятыны бар, ол ештеңе етпес. Қалада да қарап жүрмейтін шығар.

	Мен не айтарымды білмедім. Ауылда қалып не тракторист, не орманшы болмағаныма өзім де сан рет опынған едім... Əкем қартайыңқырап, оның үстіне денсаулығы нашар, шаруасының қиюы қашып жүргені рас-ты. Енді қайтейін, қаладан отын-шөп жіберетін емес...

	Бағланның төре табақ етін алдымызға енді ала бергенде, самбырлай сөйлеп Күлпəш кірді.

	– Ей, қатын, – деді шешеме айбындап. – Неге қуанбайсың? Жаман жүрегің неге жарылмайды, ойбай? Май ішкен мысықтай, екі көзіңді тарс жұмып жылмиып отырсың ғой. Ұлыңның келгенін неге айтпадың? Ораш сенің ғана ұлың емес, күні кеше мұрнынан сығып алған менің де балам. Балам болмаса – баламның жан жолдасы, күні кеше тай-құлындай тебісіп бірге өскен. Жылқының майындай жылбысқаланып, Орашыңның əкелген сəлем-сауқатын жалғыз өзің жамбасыңа басып жатырсың ғой. Қысқы – қызылымыз бен жазғы – ағымызды қылдай қылып бөліп жеуші едік. Баяғыда біреу «Ауыл үй қонсақ қонайық, бірақ аяқ-табақ араластырмайық» деген екен. Отыз жыл отас болған көршінің қақысынан қиын не бар бұл жалғанда. Ұлың қайда? (Мені жаңа көргендей құшақтап, екі бетімнің сау-тамтығын қалдырмай сүйді). Келші, құлыным, мауқымды басып, шөлімді қандырып шөпілдетейін-ай. Реңің жақсы, бұрынғыдай емес, толып азамат болыпсың. Ай сайын ақша жіберіп əке-шешеңді асырап жатырсың, естімей, көрмей отырғамыз жоқ. Əлгі біздің жаман ұл май-май болып, темір итаяғының астынан бір шықпайды, жүргенінен тұрғаны көп. Көк тиын əкеліп жатқан ол емес, «апа, бересілі болдым» деп ашқарақ сиырдай мөңіреп тұрғаны. «Аласысы» қашан, ит біле ме? Неге ауыздарыңды аңқайтып қалдыңдар, ет жесеңдерші. Ей, шал, жамбастың етін азайтып маған берші, – деп салалы саусақтарын табаққа тарбайта салды.

	Мен аң-таңмын.

	Əкем мырс-мырс күліп, жамбасты етімен ұстата берді. Ал шешем болса бір қызарды, бір сазарды. Содан соң тамағын кенеп сөз бастады. Бейне бір бұрынғының билеріндей...

	– Əй, Күлпəш, сен өйтіп бастырмалатпа, «Жуас түйе жүндеуге жақсы» деп. Қара суымнан қалдырып көргенім жоқ, көзіңнен шықсын. Баламның алдында жер-жебір, жекен суыма жетіп есімді шығарып жібердің ғой. Көшке берген тайыңды ал, бірдемесін өткізіп қойғандай ер-тоқымыңды бауырыңа алып тулағаның неткенің. Бозталдан шөбімді жеткізіп бер деп он рет барғанда, он күн аяғыңа бас ұрғанда төгіп-шашып əрең əкелмеп пе еді, ала көз ұлың, онда да ақысын былай алып, шөлмек-шөлмек арағымды ішкен, ол аздай трактормен сүзіп қораның қанатын құлатып кеткен. Бір басыңда бес ұршық бар, бірін бере көр деп жалындым, бетпақтанып міз бақтың ба?.. Енді келіп, иығыңды жұлып жеп, тамағымнан тас өткізіп, отымның басын сабалайсың... Əдірем қал...

	– Сенің де сырың белгілі. Шалым бар деп кергисің келіп, кердеңдейсің келіп...

	Мен орнымнан тұрып кеттім. Əкем: – Жетті енді, желіге бермеңдер! – деп зекіп еді, екеуі бірдей жым болды.

	Сүт пісірім уақыттан кейін жайдары жарасып, маңдайлары жіпсіп шай ішіп отырды. Ұзақ бір əңгімеге кеткен. Бір-біріне аса риза көңілмен рақаттана күледі.

	– Сен қатын да қайдағыны білесің, – деп Күлпəш құла шайды сораптай түсті. – Шалыңның қолын қағып көргем жоқ, сен де кеңсің ғой.

	– Рас, сенен қызғанып қайтемін. Бір өтірігі жоқ, – деді шешем. Екеуі тағы күлді. Мен аң-таңмын.

	– Осы Күлия, сен əлгі жоғалған шелегіңді таптың ба? – деді Күлпəш.

	– Жоқ, судай сіңіп, тастай батты ғой.

	– Құлағыңды бері жақындатшы. – Сыбырлап сөйледі. – Тірі адамға мен айтты деп аузыңнан шығарып, сездірме. Сенің шелегіңді мен бір үйден көрдім.

	– Қойшы əрі, рас па?

	– Рас, өтірік айтсам жаным шықсын. Шелегіңнің бүйірінде кішкене майысқаны бар еді ғой.

	– Дəл өзі.

	– Ендеше сол шелек Мағыштың сеңкесінде керосин құюлы тұр. Тегінде осы ауылдың бары мен жоғын менен сұра.

	Шешем Күлпəшқа қағазға орап бір асым ет беріп, ол қолтығына қысқан олжасын зыр жүгіріп апарып тастады да, сүйектен жонып істеген ұршығын алып құстай ұшып қайтып келе жатты.

	Өте əділ айырбас, екі жақты түсінушілік жағдайда өткен бүгінгі кеңес келесі күні басқаша сипат алған.

	Етті асып жеп алған Күлпəш ұршығын сұратып жіберіпті...

	Мен аң-таңмын...





ҚҰЛАШАНЫҢ ШОТЫ ЕДІ




	Баяғыда... ертеректе Қатынқарағай ауданы бойынша Құлаша деген ортақ шал өмір сүрді. Ол кісіні жұрттың бəрі жатқа білетін. Ағайын-туғанынан ерте айырылған, панасыз жетім еді. Жетімдіктің ең қиыны – қартайғанда екен. Ел аралап, дəруіш боп күн көру пайғамбар жасынан асқан адамға лажсыздық еді. Лажсыздық емей немене, жетпіске жеткен шалдың қара жолды шаңдатып, жаяу-жалпылы ел кезіп, керзі етігін тоздырып тірлік кешуі қайбір жетіскендік. Бұл кісінің əбден қартайған шағында не себептен панасыз, малсыз-жансыз тұл қалу сырын мен білмеймін. Менің білетінім – Құлашаның былғары қапшығы, тобылғы асасы болушы еді. Ал былғары қапшығының ішінде əсте де ішім-жем жол азық емес, көненің көзі іспетті: мүйіз сапты жезмойын пышақ, мүйізден жасалған насыбай шақша, ұлтан, тебен ине, біз, тарамыс, сонсоң соншалықты əдемі қаз мойын шот жүретін. Қапшасын күніне бір рет ақтарып, бар-жоғын түгендеп қою əдетіне айналған. Осы сүйекке сіңді ғадет Құлашаның құйрық-жалсыз қалуының салдары сықылданатын. Бірақ жығылып жатып, аяғының басын қайқайтар мекерлік пен жалған паң мінез, табиғи қалпын сақтамай үнемі жасанды шығар еді. Ол жалғыздығын, пайғамбар жасынан асып төрінен көрі жуық қалған жылдарда өз тағдырының қайраңға айналған болымсыздау сəтін мойындап, ұнжырғасы түскен емес. Əлі есімде, сонау бір жылы сол Құлаша шал Тоқамен қатты кетісіп ұрысты. Сонда Тоқа шал өз мінін байқамай:

	– Құлағын кескен шұнақсың, құйрығын кескен шолақсың, – деп қу бас жалғыздығы мен кем-кетігін санай бастап еді, асасымен қара жерді сабалап, тұлан тұтып ашуланды, қолы дір-дір етеді, көзі қанталаған.

	– Ей, Тоқа, мен жалғыздықты құдайдан сұрап алғам жоқ, көрпеңе қарай көсіл, тегінде. Көкек өз атын өзі шақырады деп, қатыныңмен төбелескенде қыршып алған шұнақ құлағыңды Гитлерден көресің. Ал мен құлағым жоқ шұнақ болсам – сұңқарлығым; құйрығым жоқ шолақ болсам – тұлпарлығым. О, несі-ей, ол қай басынғаны-ей... Түске дейін есі бар, түстен кейін есі жоқ, боқ мұрын, салпық ерін жаман ұлыңа мақтанамысың-ей... Төбеңді көкке жеткізгенін көрермін...

	Əншейінде сыңар езулеп бой бермейтін Тоқа шал қашып құтылған.

	Алтай күзінің енді-енді басталып, сары ала, қызыл ала, жасыл ала бояу жағынып, жасанып тұрған маужыраңқы мезгілі еді. Огородтағы картопты қазып, подвалға төгіп алғанша, қас қарайған. Біз жақта пісіргенде үгіліп тұрар үлкен-үлкен, қойдың басындай картошка мол шығады. Оны күзде жиып алып, үй астынан қазып жасалған шұңқырға төгіп тастаса, қыстан бұзылмастан сақталатын. Ал жертөленің қақпағы үйге кіреберіс табалдырыққа жақын. Ол шақта электр жарығы жоқ, тапқан үйдің керосин шамы бар, ал таппағаны май шаммен отыратын. Оның өзінде тамақ ішерде ғана болар-болмас жылтыратып, ыдыс-аяқ жиналған соң, тым-тырыс жатып қалуға мəжбүр болатынсың. Апақ-сапақ уақытта апам екеуіміз қара көлеңке үйде жаңа ғана асылған қара картошканың қабығын аршып қарбыта асап отыр едік, ашық тұрған есіктен əлдене қараң еткендей болды да, «Ассалау...» деген дыбыс шығарды. Сосын жым-жырт құлаққа ұрған танадай тыныштық орнады. Мен кəперіме алғаным жоқ, есіл-дертім картошка, мұрнымды қорс еткізіп тартып қойып, етпеттей жатып, қомпаң-қомпаң етемін. Апам елегізе құлағын түріп, əрі-бері отырды да:

	– Балам, шам жақшы, біреу «ас...салау...» дегендей болып еді, қайда жоғалып кетті, – деді.

	– Жоқ, апа, «ассалау»... деген жоқ, «ас»... – деді.

	– Тілің мен жағыңа сүйенбей шам жақ. Атып тұрып май шамды тұтаттым.

	– Жертөленің қақпағы ашық қалыпты ғой, жаба сал, – деді апам бұдан соң. Май шамды пеш иығына қойып, подвалдың қақпағын жабайын деп еңкейе бергенімде, зəрем зəр түбіне кетті.

	– Ойбай, апа! – шоршып түсіп артына тығылдым. – Шұңқырда бірдеңе жатыр, ешкінің басы ғой деймін, сақалы бар.

	– Өтірігіңе береке берсін, – деп апам сене қоймады.

	– Оллай-биллай, апа, мен сізді алдамаймын ғой. Текенің басы...

	Апам қолын таяна орнынан тұрды да, май шамды алып подвалға жақындады. Мен де етегіне орала баспалай ердім. Жаңадан ғана төгілген картошканың үстінде сақалы шошайып, көзі бақырайған ешкібас шалдың серейіп жатқаны рас еді.

	– Құдай-ау, мынау Құлаша ғой! – деді апам сасқалақтап. Бірақ қорқыныштың нышаны да білінбеді. – Өліп жатпасын пəле болғанда, қалай құлап қалып жүр?

	– Өлгем жоқ, – деді сұлық жатқан шал қимылдап. – Демеп жібер қолтығымнан. Ауырсынып қалған секілдімін.

	Апам подвалға қарғып түсіп, Құлашаны сүйрелеп шұңқырдан шығарды. Содан соң өзі подвалдың қақпағын мықтап жауып тастады. Еңкеңдеп барып төрге отыра берген Құлаша:

	– ...мағалайкүм, – деп бағана бастаған сəлемінің соңын айтты. Апам мырс етіп күліп жіберді. Сөйтсем оқиға былай болыпты. Көз байлана біздің үйге келіп, əдетінше есіктен кіре сəлем бермек болып: «Ассалау...» деп созақтата аяғын табалдырықтан аттай бергенде, күмп етіп қақпағы жабылмаған подвалға түсіп-ақ кеткен. Бұдан соң біз елеп-ескергенше, бұлданып жатып алған. Қираған, бүлінген еш жері жоқ, қырсық шалдың алдында мінді болып қалыппыз. Төрде апам əкеліп берген жастыққа бір шынтақтай ыңқылдап жатып алды. Ыңқылға ыңқыл қосылды, өйткені төргі бөлмеде əкемнің қарындасы – Күлəми ұшынып ауырып жатыр еді. Кеше фермадағы шешем беріп жіберген ешкінің бірер жілік етін апам ырықсыздау жуып қазанға салды. Құлаша көзінің астымен апамның қимылына ақырын қарап қойып, ыңырана түсті. Майшамның жарығы қайбір мардымды. Өлеусірей жанып, апам əрі-бері өткен сайын, шалқып жалп-жалп етеді. Төргі бөлмеден əпкемнің үні шығады. Сол жаққа құлақ түріп елеңдеген Құлаша:

	– Шұңқырға менен басқа тағы біреу құлап кетіп пе еді? – деп, монтанси сұрады апамнан.

	– Жоқ-а, құдай! Күлəми ғой ұшынып, екі күн болды, ауырып жатыр.

	– Үй-бай-ау, онда ұшықтап жібермейміз бе?

	– Сіз жақсы келдіңіз, – деп кəутектеді апам. – Ораза-намазыңыз бұзылмаған Қыдыр адамсыз ғой, дем салып беріңіз.

	– Күн таласып батып бара жатқанда, ұшық жақсы дарушы еді, түк етпес, тұрғызыңыздар баланы.

	Апам кесеге су құйып, оған аздап сүт тамызып, пештен алып үш шымшым күл салды. Сонан соң Құлашаның қолына ұстатты. Безгегі келгендей тісі-тісіне тимей отырған əпкемнің аппақ жүзіне шамның нəзік сəулесі түсіп, боталаған мөлдір жанары шипа дəметкендей шалға жасаурай қарады. Ұртын толтыра ұрттаған суды əлгі əп-əдемі бетке бүркіп-бүркіп жібергенде, əпкем қатты тітіркене сескеніп қалды да, жүзін тайдырып əкетті. Құлаша шатты-бұтты бірдемесін айтып, зікір сала тағы ұшықтады. Бұдан соң ойқастап əрі-бері жүрді де, апама айғай салды:

	– Баланы жылы жауып төсегіне жатқыз!

	Қазандықтағы еттің бүлкілдеп қайнағанын естігіміз келгендей, сəл үнсіздік билеген. Құлаша сақалын саумалап отырды да, орнынан лып етіп тұрып, басын тас бүркеніп, бүк түсіп жатқан əпкемнің бетін ашты.

	– Қалай, тəуірсің бе, қалқам?

	Ұшықтағалы бес минут өтпей жатып, көңілін сұрағанға əпкем шындап ашуланды білем: «Тəуір емеспін!» деп, көрпесін қайта қымтанып алды.

	– Сырқаттың беті бері қарапты, үні қатты шықты, – деді ол саспай.

	Апам дастарқан жайып, ет түсірді. Буы бұрқырап, ағаш табаққа салынған ешкінің еті алдына келген соң, қынынан пышағын алып:

	– Мə, шайып əкелші, балам, – деп маған берді. Жүзін бас бармағыммен байқап көріп едім, ұстарадай лыпып тұрған өткір екен. Құлаша қолын жайып бата берді:



	Əумин десең, міне, бата,

	Дарысын Қыдыр ата.

	Қыдырың қиялап,

	Періштең ұялап.

	Дерт иесі Лұқпан,

	Денге саулық,

	Басқа байлық беріп,

	Құдайың жарылқасын,

	Уызың арылмасын, əумин!



	Бəріміз «əумин!» – деп, жарыса бет сипадық. Апам əпкеме сорпа апарып беріп, кершеулеп ет турап отырған Құлашаның (біз жақта етті қонақ кеседі) табаққа тастағаннан аузына «бісміллə» деп салғаны көбейіп бара жатқан соң, маған қабырға ұстата берді. Ағаш табақтың түбінде желінбей қалған ең соңғы етті шеңгелдеп алған шал апама қарап:

	«Құдайдың құдіреті, осы сіздің үйге келсем, тəбетім ашылып, сарайым сайрап шыға келеді. Байқайсыз ба, осыменен екі жапырақ ет жеп жібердім», – деп қолындағы тұздығы сорғалаған етті қарбыта асай салды. Апам жымиды да қойды. Төргі бөлмеде ауырып жатқан əпкемнің де күлгені естілді.

	– Баяғыда, – деді Құлаша сүзбе қосқан ақ сорпаны сораптай ұрттап. – Қаңғып жүріп Жұлдыз ауылындағы бір қараша үйге тап болдым. Ұп-ұзын сидиған арық қара қатыны, қатынының омырауынан ғана келетін шоқша сақалды мəстек шалы бар екен. Ол кезде, немене, соғыс жаңа аяқталған, елдің ерні енді-енді қимылдай бастаған шақ. Дастарқанда он шақты бауырсақ, екі-үш шақпақ қант шашылып жатқан. Кеседегі ыстық шайды аузыма енді апара бергенімде, есік сықырлап ашылды да, босағадан үй иесінен де аласа қысық көз шал кірді. – Ассалаумағалейкүм! – Мұрнынан сөйлейді екен, өзі пұшық.

	– Е, үйде қонақтар бар екен ғой, – деп менің оң жағыма малдас құрып отыра қалды да, он шақты бауырсақтың бес-алтауын іліп алды. Қантқа да қайрат көрсетті. Суыңқырап қалған шайды жəне ұрттай бергенімде, есік тағы сыңси ашылды.

	– Ассалаумағалейкүм! – деп күркіреген үн естілді де, үйге үш бүктетіліп сырықтай сіріңке қара жігіт кірді.

	– Е, үйде қонақтар бар екен ғой, – деп менің сол жағыма жамбастай жантайып еді, ащы ішектей шуатылған аяғы табалдырықтағы легенге тиіп жатты. Оның да алайған бадырақ көзі дастарқанда. Айырылып қалмай тұрғанда қамтып қалмақ ниетпен қолымды соза беріп едім, менің қолымды, анау бес-алты бауырсақ пен қалған қантты алып қара құс қанатымен жапты-ай... Шошына қарасам, əлгі дəудің алақаны екен, өз қолымды астынан зорға суырып алғаным. Дастарқан əп-сəтте таз-тақыр қалды.

	– Кішкене дəм бар еді, қолдарыңызды жуыңыздар, – деді арық əйел. Пұшық шал қойнынан қандауырдай ғана бəкісін, ал əлгі дəу қара етігінің қонышынан орақтай бəкісін жалт еткізіп шапшаң суырып, құлаштай ашып, жағаласа жуып, ағаш табақтың шетіне сүйеп қойды. Содан соң екеуі де бажырайып маған қарап қолдарын жайды. Мен ойда-жоқта олжама ортақ болған қонақтарға ықылассыздау бата жасадым. Батаның аяғын тоспай, тағы да екеуі тайталаса ет турауға кірісті. Табаққа түскенінен ауызға ыршытқандары көбейіп бара жатқан соң, бір асасам да – май асайын деген жымысқы оймен ортасындағы ағараңдаған майды іліп алып ауызға тастап жіберіп, бүркітше қылғытып жұтып жібергенім сол-ақ екен, аздап қиыс тұрған ағаш табақтың астынан жып-жылы сорпа ағып қоя бергені. Тұздықтың аға жөнелгенін көргенде, арық қара қатынның көзі атыздай боп желкесіне шығып-ақ кеткені.

	– Ойбу, бетім-ай, енді қайтейін-ай, ағаш табақтың түбі тесіліп қалған соң, мақта тығып қойып едім, қайсысың асап қойдың? – деп, біздің бетімізге жалтақ-жалтақ қарағаны. Май деп жегенім мақта екенін сонда ғана білдім...

	Құлаша өзі мəз болып күлді-ай. Апам жай жымиды да қойды. «Былтыр да айтып едіңіз» деген сыңай бар өңінде.

	Сол Құлаша шал өткен жазда аудан орталығынан ауыл-ауылға барар қара жолмен асасы мен дорбасын арқалап келе жатып, əлдекімнен түсіп қалған бір қапшық ақша тауып алыпты-мыс, деседі. Жан-жағына қараса, ешкім көрінбейді. Шариғаттың заңы бойынша, олжа тауып алған адам үш рет айқайлауы тиіс. Егер иесі шықпаса, иемденуге құқы бар. Құлекең сол ақшалы сөмкені қолына ұстап тұрып:

	– Құдай-о-у, – деп, бар даусымен азандап айғай салып, ал:

	«ақша тауып алдым» дегенін ақырын сыбырлап қана айтқан екен деседі.

	«Құдай-оу, ақша тауып алдым – мұндай-оу», – деген Құлекеңнің үнін, міне, жиырма жылдай естіген жоқпыз. Енді ол ешкімнің есігін тоқылдатып, мазасын алмайды, ауырып жатқандарды ұшықтамайды. Енді ол бір ауылдың хабарын бір ауылға жеткізіп, ел-жұрттың амандығын тасып ортамызда əсте де жүрмейді. Енді біз дорбасын арқалап, асасын сермей адымдап қара жолда қараң қағып əлдеқайда, алысқа қаңғып бара жатқан жетім шалды мың жылда да көрмейміз. Соңғы рет біздің үйге келгенде, дорбасындағы шотын əкеме беріп кетіп еді. Содан қайтып оралған жоқ. Біреулер айтады: «Көп ақша тауып алған Құлаша Сталинград түбінде қайтыс болған жалғыз ұлын іздеп кетіпті», деседі. Енді біреулер: «Ой, ол шал Бұқтырмаға ағып өлген» деседі. Ал апам айтады:

	– Құлашаның шотына тиіспеңдер. Əйтеуір, бір күні іздеп келсе ұят қой.

	Ал ауыл адамдары айтады:

	– Құдайдың құдіреті, Құлашаны да сағынатын күн болады екен-ау...

	Құлашаның шоты адалбақанда əлі ілулі тұр...





ҚҰМАР ҚОЛ БҰЛҒАПТЫ




	Біз оны «күжілдек» дейтінбіз. Ербала деген аңшы шалдың жалғыз ұлы еді. Төртпақ, қап-қара шойыннан құя салғандай, даусы жуан, аңқау да аңқылдақ адам еді. Қырықтан жаңа асқанмен, қара танитын ғана қауқары бар, ілдалдамен өмір сүрген өте қарапайым, ел аузына күлкі боп іліккен, өте қызық жан-тын. Совхоз қайда жұмсаса сонда балаша еріп, ерінбей жүре беретін. Бірақ өліп бара жатса да асығуды білмейтін, колхоздың қара өгізіндей əрі жайбасар, əрі жуас.

	«Жуас түйе жүндеуге жақсы» деп, ауыл азаматы бас қосып отыра қалса, əңгімелерінің желісі Құмарға ауысып, түрткілеп қажайтын, қалжыңдап, қаңқу сөзбен есін шығарар еді. Аю секілді алая қарап, қорбаңдап орнынан тұрып кететін немесе: «Ей, – деп күж ете түсетін, – ей, тəлкек қылмаңдар, мойындарыңды бұрап аламын». Бірақ күні бүгінге дейін ол кісі ешкімнің мойнын үзген жоқ, зəуде төбелесе қалса, баж-бұж етіп, мұрны қанап, таяқ жеп шыға келетін.

	Құмекеңнің ішіп алғанда айтар жалғыз əні бар. Оны жұрттың бəрі жатқа біледі. Не той-томалақта, не болмаса жападан-жалғыз өзі жаман торысына мініп бүлкек-бүлкек желіп келе жатып, айызы қана шырқайтын-ай. Мəңгі таусылмас ұшы-қиыры жоқ төл əніне əлəулайлап кеп басатын-ай. Сонда Құмекеңнің əлемде жоқ теңдессіз əні мынау еді:

	«Албания, шалбария, албания, шалбария», міне, осы сөзді созақтатып жалықпай қайталай беретін, қайталай беретін.

	Əкесі Ербаланың аруағынан ұяла ма, ептеп аңшылық құратыны жəне бар. Онда да қолында мылтығы жоқ, əкеден қалған ескі елік қақпан мен қоянға құратын сымтемір тұзақ қана. Жаман торысына бір жамбастай мініп қиқайып алады да, «албания, шалбариясын» мұрнынан ғана ыңылдап, тауға қарай беттеп бара жатар еді. Кейде көңіл деген көк дөнен ғой, қоқырақтап шапқысы келетін. Амал не, жаман торысы алдан гөрі артқа жақсы жүрер еді. Құмекең таудағы əлі қыстаққа тасылмай, қар басып тұрған маяның түбіне асықпай-саспай қақпанын құратын. Жаңа ғана жүгіріп өткен сонар бетіндегі қоян ізін аңдып, баспалап барып қалыңдау тал не бұтаның арасындағы ұрымтал тұсқа тұзағын байлайтын. Бұдан соң аспай-саспай қалтасындағы дорба толы махоркасын алып бас киімінің маңдайшасына жүгіртіп жіберген газеттің шетінен жыртып темекісін салып, тілімен жалап желімдеп, сұлулап орайтын. Енді сіреңкесін іздей бастайды. Қарманып қарамаған қалтасы қалмайды, əрең дегенде жан қалтасының түбі тесіліп, жыртығынан түсіп, астарды қуалап кеткен шақпақты тауып, міндетті түрде салдырлатып шайқай, қанша ши қалды дегендей байқап барып, сорайған пештің мойнындай ұзын шылымын тұтатар еді. Саспай, байыппен құшырлана соратын, содан соң бірден қолқасын қапқан ащы түтіннен булығып жөтелетін, ұзақ жөтелетін күркілдеп. Көк түтін ыстаған көзін сығырайта сонау, етекте жым-жырт қар басып, томаға-тұйық жатқан ауылға ойлана телміреді-ай. Сонау етекте асықтай шашылып жатқан ауылда Құмекеңнің де қос бөлмелі ағаш үйі бар. Көріне ме, көзіме түсе ме дегендей, тесіліп көп қарайды. Аппақ қар жанарын жеп, жасаурата берген соң, былш еткізіп бір түкіреді де, атына қайта мінеді. Құмекеңнің сондай, аңнан қайтқан сəтсіздеу бір сəтінде тауға отынға бара жатқан əкем екеуміз ұшырасқан едік. Қанжығасы тағы да бос екен. Əкеме сəлем берді. Күж ете қалған даусынан, жастау мал еді, менің астымдағы шабдар ат жалт етіп үркіп, жығып кете жаздағаны.

	– Иə, Құмар, қақпаныңа ештеңе ілікпеген бе? – деді əкем. Ол қыржың ете қалды да, жаман торысын бауырлап тартып өтті қамшысымен. Ат мизеген жоқ, құйрығын бір бұлғап «қираттың» дегендей тезек тастады. Мен жаман торының осыншалық көн тулақ көнбістігіне еріксіз күлдім.

	– Ей, а-ға-а, – деді Құмар созып, – атаңның аузын ұрайын... сіздің емес, əрине... Атасының аузын ұрайын, Балтабай молда Суықсайдағы маяның түбіне құрған қақпанымды да, қақпаным қапқан елігімді де шанасына тиеп алып кетіпті. Соның ізін шалып келемін. Сіздің алдыңыздан шыққан жоқ па?

	– Жоқ, көзіме түспеді. Қақпаныңды алған дəл Балтабай екенін қайдан білдің? – деді əкем жымиып.

	– Ой, а-ғ-а, сіз де баланың сөзін айтасыз. Балтабай молда осыдан бір апта бұрын шеге сұрап маған келген. Сонда өзі айтып отырған: «Шеге жетпей қалып, биенің артқы оң аяғы тағаланбай қалды», – деп. Міне, байқайсыз ба, мына жолда бір тағаның ізі жоқ емес пе, ей, а-ғ-а...

	– Рас, – деді əкем тапқырлығына еріксіз сүйсініп, бір аяғы тағаланбаған аттың ізі.

	– Ат емес, бие деңіз.

	– Рас, биенің ізі.

	– Аттыкі ме, биенікі ме, ізіне қарап ажырату қиын ғой, – дедім мен қарап тұрмай.

	– Ал мен, – деді Құмар күмілжіп, – төрт түліктің қиын иіскеп айыра аламын еркек-ұрғашысын.

	– Рас, – деді біздің шал, – рас, айыра алады. Біз екі жаққа бөлініп аттандық.

	Ертеңінде есік алдындағы түнде жауған қарды күреп жүр едім, жаман торысына жайдақ мініп, тепеңдеп жалаң бас Құмар келді. Суық күнде өртеніп жүргендей басының буы бұрқ-бұрқ етеді. Аттың үстінде тұрып айғай салды:

	– Ей, пысық бала, əкең тұрды ма?

	– Тұрған, шай ішіп отыр.

	– Мен келіп тұр де.

	Үйге кіріп шалды шақырып шықтым.

	– Неғып ертелетіп жүрсің? – деді əкем. – Үйге түсіп шай ішпейсің бе?

	– Уақытым жоқ, а-ға-а, асығыспын. Балтабайды қатырдым. Кеше айтпап па едім, қақпанды сол алыпты.

	– Қалай қатырдың?

	– Ой, а-ға-а, кеше өзіңізбен қоштасқан бетте, салып ұрып үйіне жетіп барсам, керіскедей қылып менің елігімді сойып жатыр. «Қайтар өзіме», – дедім. «Алтайдағы бар елікке ен салып қойып па едің, сенікі емес», – деп міз бақпады. Содан боқтастық. Сақалы бар молда екен дегенім жоқ, əке-бабасынан түсіп, түгін қоймай жездей қақтадым. «Еліктің əкесін ұрайын, алсаң ала бер, бəрібір менің ішіме аңның еті жақпаушы еді, тым болмағанда қақпанымды қайтар», – деп тебініп едім, батырға да жан керек, бере салды. Қанжығаға мықтап байладым да, «жеті атаңның аузын...» деп сыдыртып едім, ол да жеңілмейтін без бүйрек ит екен, «жетпіс жеті əкеңнің...» деп... түп-тұқиян ата-бабамды түгел санап шықты. Үндегенім жоқ. Шыдамдымын ғой. Үйге келдім. Əрине, жетпіс жеті əке болмайтын шығар деп ойладым. Содан Сайлыш келініңіздің жариттаған картошкасын жеп, тым-тырыс жатып қалдым. Таңертең ояна келсем, күн əлі ерте екен. Бірақ айнала жарық, қар жауып қалыпты. Оны өзіңіз де көріп тұрсыз... Иə, сонымен, көпке дейін суықтан қорғанып тұрмай, көзім бақырайып жатып алдым. Сиырға шөпті Сайлыш салды. Сонда барып есіме түсті. Кеше кешке ғой, Балтабай молда жетпіс жеті əкемді қосақтап материстса етті, ал мен болсам жеңілген иттей құйрығымды қысып үндемей үйге қайтыппын... Əкемнің де ашуы артынан түсуші еді, жылы төсектен атып тұрдым да, атыма жайдақ міне салып, Балтабайдың үйіне тура шаптым. Дəл есік көзіне ат ойнатып айғай салдым: «Ей, Балтабай, шық үйден, жан керек болса», – дедім. Балтабай штаншаң, бір қолымен ышқырын, бір қолымен жүрегін ұстап:

	«Не болды, не болды», – деп атып шықты. «Ей, Балтабай, – дедім, – сексен сегіз əкеңнің аузын...» – деп сарт дегіздім де, атымның басын шапшаң бұрып, құйын-перен шапқылап, мінеки, тұп-тура сізге келдім... Айтыңызшы, шын төрелігіңізді айтыңызшы, а-ға-а, артылттым емес пе?! Балтабай боқтаған жетпіс жеті əкеден тура он бір əкені артылттым емес пе, а-ға-а, айтыңызшы, а-ға-а, артылттым ғой, иə, қатырдым ғой, иə... Рас па, а-ға-а!

	– Рас, – деді біздің шал, – артылттың, артылттың!

	– Біліп едім артылтқанымды, ризамын сізге, – деп астындағы «арғымағын» борбайлап-борбайлап шоқырақтай жөнелді. Əкем үйден жеңіл шығып еді, əбден жаурап қалса керек, бүрсең қағып қайта кіріп кетті. Мен Құмардың соңынан ұзақ қарап тұрып, оның сөз жоқ, дəл қазір «Албания, шалбария» деп əн салып бара жатқанына күмəнім қалмаған. Сол Құмекең ана бір жылы судың арғы жағалауындағы Қарадаладағы қырманға күзетші болып орналасыпты. Көктемгі егін егер мезгіл, механизаторлар күні бойы алқапта жер жыртып, дəн сеуіп жүреді де, күн еңкейе, тракторларын қаңтарып тастап, машинаға мініп ауылға қайтатын еді. Ал Құмекең күзетте қалады. Содан ертеңінде жігіттер тракторға май құяйын десе, ыдысы бос жатыр. Ішіндегі автол жоқ, тегі, Құмекең ұйықтап қалғанда, ары-бері өткен жүргіншілер құйып əкетсе керек. Механизаторлар жан-жағынан айғайлап жан алқымынан алған соң, сасқалақтаған Құмар: «Уа, азаматтар, – деп оң қолын көтеріпті. – Сабыр, сабыр сақтаңдар. Автолды қасқыр ішіп кеткен. Ал, қылатыныңды қылып ал». Өзі жаман торысына мініп, енді қайтып көрмегенім қырман болсын деп, ауылға желе жөнеліпті.

	Сол Құмар биыл Қарадаладағы қырманның күзетшілігіне тағы барған. Бұл жолы автол аман, қасқыр да, адам да іше қойған жоқ. Соңғы кезде Құмекең күдерін мүлдем үзгендей аң қарағанды да қойған, себебі – баяғыдай ешкімен бірге өріп жүретін елік жоқ бүгінде. Соңғы кезде ол «албания, шалбария» деп шет-шегі таусылмас əнін де айтқанын қойып, бір түрлі бұйығы, өз-өзінен қорынып, жуас тартыпты деп естігенмін. Тек Құмар туралы күлкілі, өтірік-шыны аралас əңгімелер ғана ауыл арасында қаңқулап жүрер еді.

	Екі кештің арасында Бұқтырманың арғы жағындағы күзеттен кір-қоңымды жуғызып, моншаға түсіп қайтайын деп үйіне келе жатқанда, өткелді таба алмай, суға кетіп өліпті. Оның суға кетіп өлгенін алғашында ешкім біле алмапты-мыс, тіпті ауыл адамдары сенбеген бе, өйткені оларға Құмар «албания, шалбариясын» айтып, орталарында мəңгі бақи жүре беретіндей сезінген. Баз біреулер айтыпты: «Құмар тіпті де өлген жоқ, төменгі жақта немере інісі бар екен, соған кетіпті». Енді біреулер естіпті: «Құмар арғы беттегі орыс ауылы Черновада ішіп-ішіп мас болып жүр», – деп. Тағы біреулер көріпті: «Егер Құмар тірі жүрсе, су-су болып жаман торысы ат қораға келер ме еді? Өзеннің ормасына түсіп кеткен Құмар айғайлап үш рет қол бұлғапты. Əлдекімді дауыстап шақырыпты».

	Құмар кімді шақырғанын, қолын неге бұлғағанын ешкім білмейді. Əлде ел-жұртымен қоштасқаны шығар, əлде ел-жұртын «əйтеуір, түбі баратын жерің мен кеткен жақ» деп, соңынан шақырды ма екен. Қалай болғанда да ол «мені құтқара гөр, халқым», – деп қол бұлғамағаны рас-ты.

	Осындай сəуегейлікпен бір апта уақыт өтеді. Сайлыш жеңешеміз суды жағалап, бар баласын ертіп «Алпамсадай арысым едің» деп, боздап жүрген көрінеді. Ал Құмекең жым-жырт...

	Ауыл азаматтары айтады: «Ой, ол итті судан емес, қырдан іздеу керек. Көресің əлі «албания, шалбариясын» айтып келе жатады».

	Дегенмен, деп ойлаймын мен: Құмар суға кетерде, қолын неге бұлғады екен?!.





МАҢДАЙДАН БАҒЫҢ ШАЙҚАЛСА




	Мен ол кісіні баяғыдан білетінмін... бірақ білмейді екенмін. Жас кезінде, əсіресе, əскери міндетін өтеп, буыны бекіп, бұғанасы қатып келген кезде, екі иығына екі кісі мінгендей, көрікті де сымбатты, аса қайратты жігіт еді. Тұла бойы тұнып тұрған күш секілденетін. Тілерсегін тіліп жіберсең де жығылмайтын, ал алда-жалда жығыла қалса, қайтып тұрмайтын, өйткені ол үшін жамбасы жерге тию – өліммен тең екенін ауыл азаматтары ауыздарының суы құрып, таңдана, тамсана айтатын. Мерекелі күндерде өтетін ойын-тойда екі мықынын таянып, бас балуанға түсетін де осы – Шаған еді. Ауылдың тамам бозбалалары «Шағандай болсақ, əттең, қырқай шалып алып ұрсақ» деген тілекпен ержетті. Ондай жымысқы арман мені де түрткілеп, ертелі-кеш мазалай беретін. Қабағы түксиген, қол-аяғын шойыннан құйғандай, бұлшық еттері білеу-білеу қимылдап қалса өз-өзінен ойнап, мұқым денесі денсаулықтың əнін шырқап сөйлеп қоя беретін атан азаматтың басына қонған бағы он-ақ жылға жетті. Содан соң... содан соң өздеріңіз де білесіздер ғой... ішу басталды. Əсіресе, жеті баланың əкесі болғанда, бақ шіркіннің шайқалуы, əй, пенденің пешенесіне бермесін, қиын-ау, қиын... Ал енді осы бақтың шайқалу кебін кім біледі? Себебі не? Сіздерді білмеймін, өзім бұл сұраққа жауап бере алмас едім. Кінəні жалғыз-ақ нəрсеге жабамыз, ол – арақ. Арақ ішкеннің барлығы жынды болып кетпегенін тағы да көріп жүрміз.

	Шаған мас болғанда, аузынан тастамайтын жалғыз əні бар еді. Ұмытпасам, былай-ау деймін: «Жігітіңде мін жоқ, қалтасында дым жоқ, ішейін деп ішпеймін, жетпеген соң ішемін». Аяқ жағын: «Ақшасы көп адамның маскүнем болғанын көргенім жоқ, əкең...» – деп аяқтайтын да, өз шық-шытын өзі балғадай жұдырығымен қойып қалып, тісін шақыр-шұқыр қайрайтын. Əлдекімге кіжінетін, əлдекімді (бəлкім, өзін) балағаттайтын.

	Кейінгі жылдары атымыз бəйгеден келіп, атақ қуған соң, ауылға сирек қатынайтын болдық қой. Шаған өмірінің соңғы жылдарынан хабарсыз болғанмын. Тек, еститінмін, əнейі себептермен екі рет отырып келіпті (əрине, түрмеге). Адам өлтірмеген, ұрлыққа түспеген, ешкімнің ала жібін аттамаған. Сонда қалай дейсіздер ғой?.. Палуан ағамыз бұл күндері тат басып, тозыңқырап қалған намысын қорғаймын деп жүріп қор болған да. Рухын жоғалтқан адам – ол да бір түбі шіріген ағаш, жел тұрса құлап қалады. Елге соңғы барғанда естідім – Шағанды саусақпен түртіп қалсаң, мұрттай ұшады екен. Қарап отырып қапаланасың. Жастық шағымның қол жетпес арманы, шыға алмас шыңы, жыға алмас бəйтерегі болған, қайран азаматты мүсіркеуім емес, жо-жоқ, айналайын ауылда «əттең, сол кісідей болсам» деп, ерлік тұтып, еліктейтін азаматтың азайғаны жаныңды жаралайтын.

	Сонымен Шаған – Шаған болғалы, тура елу рет жұмыс ауыстырған. Совхоздан қуылған күні, жол жөндеу жұмысына, бұдан қуса – балташы болып, əркімнің үйін салады.

	Қысқасы, істемеген ісі, ішпеген ішімдігі қалмаған. Қандай азып-тозып, жүдеп-жадап жүрсін, алған бетінен қайтпайтын турашылдығы мен əділдігін, əсіресе, менің анам сүйсіне айтушы еді. Ол бізге көрші тұратын. Сондықтан да жиі келетін. Ертеңгілік басы зеңгіп, көзі қызарып, «похмель» іздеген шақта, шешеме:

	– Əй, тəте, – дейтін. Шешем əдетінше:

	– Оу, құлыным, – дейтін.

	– Он сом ақша беріңіз, – дейтін.

	– Ала ғой, жарығым, – дейтін.

	– Сіз мені білесіз бе? – дейтін.

	– Жөргегіңнен білемін ғой, қарғам, – дейтін.

	– Тəте, мені сізден басқа ешкім түсінбейді. Даже, əйелім де. Күні ертең жолстройға жұмысқа кірем. Азамат емеспін бе, он сом деген не, суырып алмаймын ба... Əкең,.. жалғыз жаным аман болса...

	– Суырып аласың, жарығым, азаматсың ғой, – дейтін шешем.

	Шаған сөзінде тұратын, айтқан уақытында жерден шұқыса да, он сом қарызын тауып əкеп беретін еді. Осы жігіттің тиын-сиынын құртып жүрген тіпті де арақ емес екенін кейін білдім. Жиырма бес жыл бұрын алған жалғыз орындық қара мотоциклі бар еді. Міне, содан бері үстінен түспей мініп келеді. Мінгенде де қызық: күн шықпай, тырқылдатып от алдырады, қаздия отырып ауылды шыр айналып шығады, бұдан соң Қара жер деп аталар ауылдан он шақырым қашықтықтағы молаларға тартады. Қайтып келіп, қорасына қамап тастайды. Ол осы айнымас та, жаңылмас əдетін кешке, ел орынға отыра тағы қайталайды. Ширек ғасырдан бергі қарекеті осы. Ал, Қара жердегі қорымда марқұм əкесі мен шешесі жатыр қара топырақты қымтана түсіп. Екі күннің бірінде почтада тұрады. Тапқан-таянғанын мотоцикліне тетік алуға жолдайды да... Егер жиырма бес жылдан бергі қосымша бөлшек алуға, яғни астындағы қара «тайын» жөндеуге жұмсалған ақшасын жинап-терсе, ендігі «Москвич» сатып алуға жетер еді деседі құрдастары.

	Сол Шағанды бес жылдан соң бүгін көріп тұрмын. Өскеменнің аэропортында теңселіп ары-бері жүр екен. Қайран қалдым. Аппақ сазандай, толған. Үнемі шүңірейіп, арақ құйшы деп тіленіп тұратын көзі от шашады. Ине-жіптен жаңа шыққан қоңыр костюм. Аяғында биік өкше, қайқы тұмсық сабо-кебіс. Жасыл көйлек, мойнына жылтырауық алқызыл галстук байлаған. Келбетті де келісті, жауырыны қақпақтай жігіт ағасы жымия күліп, салмақтай басып, сабырмен сəлем берді.

	– Иə, Ораш, хал қалай, бауырым? – деп, күректей алақанын ұсынды. Бірақ қанша қарулы болса да, менің біздиген ақ саусақтарымды мытып, қысқан жоқ. Осы шақта қаладағы қаламдастарымның əліне қарамай қолымды мыжғылайтыны есіме оралды.

	– Аманшылық, аға. Өзіңіздің ден-саулығыңыз?

	– Құдай маған жалғыз-ақ нəрсе берген. Ол – денсаулық, – деді мені бастап сыртқа беттей беріп. Қалтасынан «Космос» сигаретін алып, түбінен қағып бірін маған ұсынды. Тұтатты.

	– Биыл біздің жақ тамылжып-ақ тұр екен. Елден кеткен екі жылда осыншалық сағынамын деп ойлаған жоқ едім. Бəрін бүлдіріп жүрген мен екенмін-ау... Тіпті жайнап, жасарып қалғандай... Естіген шығарсың, айтқан шығар... Жаман ағаң тағы да екі жылын өтеп қайтқан беті. Осы жолы нақақ кеттім, арақ ішесің деп, туған əйелім милицияның машинасына салып жіберді. Албасты, мен бір жаңа ішіп жүргендей (Əйеліне деген өшпес өкпесі байқалады). Азамат емеспін бе, бір күнгідей болған жоқ, өтеп шықтық. Тіпті осы жарықтыққа үйреніп, бауыр басып та қалыппын. Балаларым мен қара мотоциклім болмаса, ауылға оралып, көзге күйік, көрінгенге түрткі болып нем бар.

	Ол осы бір əңгімесін салқын сағыныш, өкпелі мұңмен айтты. Бірақ оның талайына жазылған тағдырына араласып, наласына ортақтасатын хал өзімде де тапшылау еді. Тайқылау біткен маңдайдағы аталарымыз айта беретін «жазуды» өшіріп тастап, қалауымызша қайта жазып алуға дəрмен шіркін жете бермейтін. Мен Шағанның қолдан жонып жасағандай батыр тұлғалы мүсініне қарап тұрып, ептеп əжім əдіптей бастаған жанарынан жанып барып сөнген оттың қоламтасын көрдім. Бірі ұшып, енді бірі қонып жатқан самолеттердің құлақ етті жер гүрілі мезі қылды ма, ол темекісін сөндірместен шертіп жіберіп, анадай жердегі дүңгіршекке дəл түсірді:

	– Жүр, ішке кірелік, – деді шұғыл бұрылып.

	Аэропорт іші қапырық. Құжынаған халық. Осы құжынаған халықтың ішінен бір таныс бейне көзіме оттай басылды. Ол – Шағанның жұбайы Жазира еді. Жанымда тұрған Шағанды шынтағыммен түртіп:

	– Жеңгеміз осында екен ғой, – дедім.

	– Қайдағы жеңешең?

	– Сіздің үйдегі.

	– Ол не іздеп жүр, – деп мен нұсқаған жаққа жалт қарады. Осы шақта ерлі-зайыптылардың көздері түйісіп қалды білем, екеуі де сілейіп тұрып қалған. Бұдан соң Шаған: – Албастыны көргім келмейді, – деп теріс айналып, тысқа шыға жөнелді. Мен барып амандастым.

	– Бір айдан бері облыстық ауруханада жаттым, – деді Жазира. – Тамағымда бір бітеу жара бар еді ғой... соны кестіріп тастадым. Өзің ауылға кетіп барасың ба?

	– Иə, үйге барып қайтайын деп...

	– Əке-шешең жүрегі жарыла қуанатын болды-ау.

	Диктор біздің ауданға ұшатын самолетке отыру басталғанын хабарлады. Адамдардың мінезі қызық қой, бізді тастап самолет өзі ұшып кететіндей немесе орын жетпей қалатындай таласа-тармаса ұмтылдық, жапа-тармағай салонға кірдік. Бұндай да кездейсоқтық болады екен-ау, Шаған мен Жазираның орны қатар болып шықты. Жеті баланың əке-шешесі бір-біріне алая қарады да, состиып тұрып қалды. Дəтім шыдамады, мен жеңгетаймен ауысып отырдым.

	Самолет жерден көтерілгенде, дөңгелек терезеден анау, біз биіктеген сайын, бірте-бірте кішірейіп, үстін көк мұнар қымтай бастаған қыраттар мен тоғайға, құмырсқаша жыбырлаған үйлер мен машиналарға көз алмай қараған Шаған: – Тым болмағанда ұшқыш болуым керек еді, – деп күрсінді. Мен де мойнымды создым. Əсіресе, Ертіс өзені шығыстың күміс белбеуіндей ирелеңдеп, əдемі көрінеді екен.

	– Ұшқанға не жетсін, бауырым, – деді əлі де үмітсіз, бірақ үзілмес арманынан арылмаған қалпы. – Оныншы класты бітіргенімде, сөз жоқ, ұшқыш болар едім... Айтпақшы... сен жазушы екенсің ғой... – деді менің тіземнен салып қалып. Бұл сөзді ол бұған дейін тірі жанның ойына келмеген ұлы жаңалық ашқандай, ғажап таңданыспен айтты.

	– Иə, аға... ептеп қағаз бүлдіретінім бар...

	– Мен сені əлі оқып жүр екен десем... Апыр-ай, жиырма жыл көрші тұрып білмеппін-ау...

	– Сонда қалай... Жиырма жылдан бері бітпейтін оқу бар деп ойладыңыз ба?

	– Рас-ау, осыған ми жетпеген соң... Арақтан айықтыру орнындағы жұмысшылар бір кітапты қолдан-қолға жүгіртіп оқиды келіп... Əке-ау, бұл кімнің кітабы деп көз қырын салсам – сенің фамилияң. Міне, қызық. «Мұны жазған – менің көршім, бауырым, бəріміз бір Қаратайдан тарағамыз», – деп, қанша өңештесем де, бірін сендіре алмадым. «Мүмкін емес, – дейді. – Сенің бауырың жазушы болса – сен мұнда отырмас едің». Бір биеден ала да туарын, құла да туарын қайдан білсін лəуқилар...

	Біз аудан орталығына аман-есен жетіп, енді одан ары ауылға аттану үшін автобусқа міндік. Ерлі-зайыпты екеуі əлі лəм дескен жоқ, танымайтын адамдай автобусқа отырды. Мен қайран қалдым – жиырма жыл бірге тұрып, бірге жатып, жеті баланы бірге бағып өсірген жарлардың жанының беріктігіне қайран қалдым. Бітімдестірудің, дəнекер сөз айтып, пəтуаға келтірудің реті жоқ, тіпті қолымнан келмес те еді. Сонда бұлар қайда барады? Бір ауылға, бір шаңыраққа... Ары қарай ойлауға ақылым жетпеді... қорқынышты сықылданды.

	Дəл солай болды. Автобустан түскен соң, үшеуміз ілгерінді-кейін бір бағытта аяңдап келеміз. Үйлерімізге жақындаған сайын, бойымызды өзіміз де білмейтін үрей биледі ме, əлде баяғыда байқаусыз өшіріп алған ошақ отын жаға алмадық па, əйтеуір, басымыз салбырап, қазадан қайтқандай дел-сал хал кештік. Менікі не жорық? Бəлкім, ерлі-зайыптылар үшін ұялғаным шығар... Не дегенмен көрші тұрамыз ғой. Ал, «көрші ақысы – құдай қақысы» – дейтін аталарымыз. Мүмкін, бұл сөзді үшеуміздің де жетінші атамыз Қаратай жарықтық айтқан шығар.

	Мен: «Ал, сау болыңдар», – деп өз үйім – өлең төсегіме бұрылдым. Ол екеуі біздің бақшаның ішімен өтер қара шаңырақтарына тартты. Бірінің соңында бірі... Енді не болар екен. Күндіз үндемес, ал түнде ше?..

	Əрине, мені мəре-сəре қарсы алды. Əкем сабырлы қалпында маңдайымнан иіскеді. Шешем сабырсыз мінезімен бас салып, бет-аузымның сау-тамтығын қалдырмай шөпілдете сүйді.

	– Менімен бірге Шаған мен Жазира да келді, – дегенімде, мені тастай салып, бүкіл үй-ішіміз терезеден қараған еді.

	Екеуі де есен-сау оралған көршілеріміз үш күн бойы түңлігі жабылғандай жым-жырт жатып алды. Тіпті от жағып, шай қайнатып ішпеген секілді, түтіндері шықпады. Сабақтан қайтқан немесе есік алдында ойнап жүрген балалары болмаса, өздері төбелерін де көрсетпеген. Осынау үнсіздік шешемнің қабырғасына қатты батты білем:

	– Қалай дегенмен соттала берген соң қаны бұзылып, əйелін бауыздап тастамасын, – деді үлкен уайыммен.

	– Шағанның ондай иттігі жоқ. Тек жолы болмаған жігіт, – деп басу айтты əкем.

	– Маңдайдан бақыт шайқалса, көрер күнің осы, – деді шешем. – Жас кезінде қандай азамат еді... иə... бақытың шайқалмасын де...

	Үшінші күні Шағанның өзі келді. Əдетінше əп-əдемі болып киінген: шеберханадан жаңа ғана шыққан зат секілді мұнтаздай-ау, мұнтаздай. Сақал-мұртын қырып, əтір жақса керек, иісі мұрныңды жарады. Көтеріліп бара жатқан күннің нұрына шағылыса жалт-жұлт сəуле шашып ойнаған кавказдықтар əуес келетін жылтырауық галстугі көз қарықтырады. Əкеммен қол беріп амандасты. Ал анам болса сүйсіне, əрі таңдана қарап қалған.

	– Аман оралдың ба, жарығым. Қашан келдің? – деп біле тұра сұрады.

	– Үшінші күн болды... Өліп қалсақ та сезбейсіздер-ау, апа.

	– Үйбай-ау, қарғам Шаған-ау, түтіндерің бықсымаған соң, балалар су-суанын ішіп өздері отыр екен дедік... Жазира да келді ме?

	– Келді, – деді Шаған қабағын түйіп. – Бізді осылай тоң-теріс күйде бір үйге қамап қоясыздар ма? Кінə – менен емес, Жазирадан. Қаймана қазақ қай заманда құдай қосқан қосағын ұстап беріп еді, айдатып-байлатып жіберіп еді. Албасты... түк болмағандай түнде... арсалаңдап жетіп келіпті қасыма... «Кет! – дедім. – Күнəға қалма... Татуласу шайын ішкен жоқпыз, ұят болады», – дедім. Мотоцикліме мен жоқта запчасть келген екен, соны тығып тастапты. Тауып берейін деп жалынса да, теріс қарап жатып алдым... Ал, аға, апа, жүріңіздер, татуласу шайын ішіп, баталарыңызды беріңіздер. Бостан-босқа азаптана бермейік.

	– Жөн сөз, – деді əкем. – Шикі өкпе, ши борбай балаларыңның көз жасына қалмаңдар.

	– Балаларды өкімет далаға тастамас. Көңіліміз көбең тартпасын деңіз.

	Əке-шешем жəне Шаған үшеуі бітім шайына кетті. Мені ерткен жоқ.

	Сүт пісірім уақыт өткен соң, əке-шешем қайтып оралды – тым тез оралды. Екеуі де тас-талқан ашулы.

	– Ой, ол адам болмайды! – деді əкем. – Екі жыл араға салып барып қайта ішіп кету деген – не сұмдық.

	– Жазираға ерегескені шығар, – деді кемпірі ара түсіп. – Келгеннен бері, екі ұртына су толтырып алғандай, жақ ашпапты. Біздің көзімізше торсаңдамай-ақ қойса еді.

	– Жоқ-ау, тіпті, өз əйеліне өзі «аяғыма жығылсын» деп кергігені несі. Ол неге аяғына жығылады-ей. Ішсе де – мас, ішпесе де – мас, бала-шағасының шырқын бұзып, басына əңгіртаяқ ойнатқаны үшін бе? Шаған жоқта қандай əп-əдемі өмір сүрді. Үсті-бастарын, қора-қопсысын бүтіндеп алды.

	– Байсыз қатындар құтырған заман болды ғой, – деді шешем Шағанды əлі де жамандыққа қимай.

	– Бітім шайы жүзеге аспаған екен, – дедім мен.

	– Ой, бітім шайының ішін ұрайын, – деп əкем ашуланғандағы əдеті бойынша астыңғы ернін жымқыра тістеп сарт-сұрт шыға жөнелді.

	Өр жақтан естілген айқай-шу мені еріксіз елеңдетіп, есік алдына шығарды. Шаған жəне менің жездем, көрші жігіт Қалан үшеуі булары бұрқырап, құшақтаса əндетіп жүр. Қойны-қоныштары толған арақ. Бұдан ары отыра берсе, іс насырға шабатынын сезсе керек, үлкен əпкеміз Шолпан мен Қаланның келіншегі қайтып келе жатыр екен.

	– Шағанның өңі қандай жақсы, – дейді əпкем. – Аппақ болып семірген.

	– Ақшасын айтсаңшы – ақшасын. Бір сағаттың ішінде жүз сомдықтың бірнешеуін суырып, араққа жіберді ғой. Жазира да жылаңқы, күйеуі əкелген табысты бізге көрсетпей тығып ала қойды. Ей, Шолпан, – деді содан соң. – Ертеден қара кешке шейін совхоздың жұмысында салпақтап жүрген біздің күйеулеріміз ғой, айдың аяғында «бересі болып қалдық» деп, балаға беретін бес-он тиынға жармасады. Бала таппасаң, аштан өлтірер ме еді... Одан да Шаған секілді екі жылға жіберіп алсақ, өздерінің де қабырғасына шыр бітіп, табысты оралар еді!

	– Сен де қайдағыны айтасың. Обал емес пе, – деді əпкем. Ал Шаған болса өзінің ұмытыңқырап қалған образына қайта кіріп, екі жылдан бері бұл маңайда қасаңданып қалған тыныштықтың пердесін дар-дар айырады.

	Ертең қалаға қайтамын деп отырған күнгі кеште, ымыртшылап Шаған келді. Үсті-басы алба-жұлба. Жүзі отқа күйіп шыққандай күлгін тартқан. Арақ сіңіп кеткен өне бойынан ешкімге керексіздікті сездірер иіс шығады. Кісінің айналдырған он-ақ күнде осыншалық азып-тозарын бұдан бұрын неғып аңғармағанмын. Адамның адамдықтан кетуіне, иə, не бары бір ғана апта уақыт кетеді екен. Ол мені жеңімнен тартып жетелеп шықты да:

	– Сен мен туралы неге жазбайсың? – деп төбеден түскендей сауал қойды. – Жаман ағаңнан артық кейіпкер табамын деп жүрсің бе?.. Жо-жоқ, бауырым, менің өмірім Алтайдың жыныс орманы секілді, ішіне кірсең адасасың... Оны жасау, мен болу ешкімнің қолынан келмейді...

	– Ешкімнің өмірін ешкім қайталай алмайды ғой, аға...

	– Сен бұлтарма... жаз... ақшасын дауламаймын. Еріксіз күліп жібердім. Шамданып қалды.

	– Күлесің, ə... ішпей, дұрыс жолдан таймай, бір ізбен кіріп, бір ізбен шығатын тəртіпті де тəрбиелі сенің қай жерің артық айтшы маған. Менен бұрын сен өлесің... Кездесеміз əлі сол... жақта...

	– Артықпын деп тұрмын дедім бе сізге, – іс насырға шаба бастады.

	– Ендеше, кекіреймей мені кітапқа жаз.

	Құтыла алмасымды білдім. Білегімнен тас қылып ұстап алған. Айрылар емес. Айлаға көше бастадым.

	– Ой, ағасы-ай, мен сіз туралы əлдеқашан жазып жүрмін.

	Бірақ...

	– Не бірақ?

	– Аяқтай алмай жүрмін.

	– Неге.

	– Өзіңіз де білетін шығарсыз. Сіз секілді адамдарды, əсіресе, сотталғандарды жазу оңай-оспақ емес. Өте қиын тақырып. Ондай адамдар өмір жолын дұрыс бастағанмен, дұрыс аяқтай алмайды. Қателікті көп жібереді. Ал шығармада сол қалпында көшіре салмайды. Əлгі сіз сияқты азаматтар кітаптың соңында міндетті түрде түзелуі керек. Əйтпесе баспайды... Ал енді мен өзіңіз жөнінде жазып жатқан дүниемді, амал жоқ, бітіре алмадым.

	– Неге?

	– Негесі сол – сіз түзелген жоқсыз. Қайтадан ішіп кеттіңіз. Қалайша өтірік жазамын?

	– Оның жөн екен-ей, – деді бойын тіктеп. – Ойлану керек екен.

	– Ойланыңыз. – Ол жас балаша иланды.

	Тəлтіректемей де, сүрінбей де қара жерді дүрс-дүрс басып, өз үйіне беттеді.

	Мен Алматыға ұштым. Бір айдан соң ауылдан хат алдым. Шаған ішкенін қойыпты. Совхозда балташы болып жұмыс істеп жүр екен... «Ораш келсе, қонаққа шақырам, азамат емеспін бе?» – деп, бір тоқтысын семіртіп жатқан көрінеді.

	Ал мен де ағайынның алдында өтірікші болмайын деп, осы əңгімені жаздым.





«200 ГРАММ ЭНЕРГИЯ»




	Шешем бүгін көпке дейін мазасызданып жүрді. Өз-өзінен «құдайым-ай» деп күбірлеп, əлдекімге айбат қыла сөйлейді. Табиғаты байсалды, бес биенің сабасындай болып мол пішілген, мінезді ананың ашуланғаны – үлкен тайқазанның маңғаз қайнағаны секілді, бұрқ-сарқ емес екен. Əйтсе де осы шымыр-шымыр ашудың өзі ана болмысынан тым жарасымын тапқан жоқ-ты.

	– Не болды, тəте? – дедім.

	– Жай өзім ғой. Маған алаңдамай қағазыңды жаза бер. Күңкілдей сөйлеп, сары ала сандығын ұзақ ақтарып отырды. Отырды да артына бұрылмастан дауыстады:

	– Əй, Ораш, бері келші, құлыным.

	– Жай ма?

	– Сенімен ақылдасар шаруа бар.

	Сандығын ақтарып отырып, ақ матаға түйілген бір нəрсенің орауын шеше бастады.

	– Əкең екеуміз таңертең ұрсысып қалдық, – деді.

	– Неге?

	– Неге дерің бар ма? Жирен биенің айы-күні жетіп тұр емес пе? Жүгенін сыпырып алып, басқа бір салып қоя берейік десек, қысыр биелер құлынын тартып алам деп жүріп, жарақаттанып қала ма деп қорқасың. Аштан-аш қораға байлап қаңтарып қоюдың да реті келмейді. Жем-шөп тақа таусылған. Совхоз маңайлатпайды... Қойшылардан жең ұшынан жалғасып, бірер астау жем алушы едік, қазір олар да кергіп алған, қойшы-қолаң құтырған қиын болады екен.

	Мен, шынымды айтсам, жалығыңқырап кеттім де:

	– Тəте, не айтайын деп едің? – деп едім, шешіліп айтқан əңгімесін бөлгенімді жақтырмай қалды.

	– Айтып отыр емеспін бе. Əкеңмен таңертең ұрысып қалдық. Буаз биеге берер жем жоқ. Зейнептің үйіндегі қойшы келіні, қайдан естігенін қайдам, құдай біледі, сыпылдақ енесі айтты, қыз кезінде ұртына ұрлап салған бидай тоқтамаушы еді, енді тісі түсіп кемиек болғанда, сөз тоқтар дейсің бе... былтыр, əкең тоқтыға бір ту қой айырбастап əкеліп еді, сол сəтінде жеткізіпті дүзқара...

	Мен тағы да қипалақтай бастадым. Шалы жұмысқа, қызы сабағына кетіп, қаңғыр-күңгір сөйлесер адам жоқ, не шошаң етер, айналып-толғанар кішкене бала жоқ, шешем ертеңді қара кеш екі көзі төрт болып, əлдекімді тосар еді, алда-жалда келе қалған кісімен аздап болса да əңгімелесіп қалу үшін, оның алдына барын тосар еді. Қаладан менің келуім бұл кісі үшін ұлы мереке, мəз-мейрам боп, жасап қалатын. Мен кеткен кездегі жым-жырттық шошыта ма, қайтар күнім жақындаған сайын, шешемнен де маза кетер еді. Енді, міне...

	– Зейнептің қойшы келіні айтыпты əкеңе: кемпіріңнің ескіден қалған тайтұяқ күмісі бар екен. Соның бүтінін болмаса да жартысын берсін, білезік соқтырып аламын. Егер күмісті əкеліп берсең – үш қап жемді мотоциклге салып, өзім апарып тастаймын. Ол бетпақтың бұтын кергілеп, мотоциклмен дырылдап жүретіні рас.

	– Сонымен берейін деп отырсың ба?

	– Бермегенде қайтем, əкең əкіреңдеп, құлақ етімді жеп қойды. Төркінімнен келген, ендігі қалған жалғыз дүнием еді десем, «ол не керек» деп...



	– Расында да, неге керек? – дедім мен тайтұяқ күмісті алақаныма салып салмақтап отырып.

	– Балам, – деді. – Қазақтың «Өлгенде кеудеңді қара тас бассын» деген қарғысы неге айтылғанын білесің бе?

	– Жоқ.

	– Ендеше, тыңда, адам бұл дүниемен иманын айта қоштасқан соң, жүрегінің басына – кеудесіне бісміллə деп бір кесек тас қояды, əйтпесе кеудесі толып, кеуіп кетеді. Мен əкеңе аманат қылып едім, егер құдай мені сенің алдыңда ала қалса, кеудеме тас қойма, осы тайтұяқ күмісті қой деп.

	Шешем тайтұяқ күміс оралған ақ матамен көзін сүртіп жылады. Менің де кеңсірігім ашыды.

	– Жемді ақшаға бермей ме екен? – дедім.

	– Ой, олар ақшамен от тамызып отыр, қойшы құтырған заман емес пе.

	– Жирен бие аштан өлмек түгіл, сеспей қатса да, тайтұяқ күмісіңді берме, – дедім мен.

	– Ендеше, осы сөзді əкеңе айт. Сенің тіліңді алады, – деді шешем.

	Ымырт үйіріліп, қас қарая бастаса да, бұл ауылдың шамы жана қойған жоқ. Баяғы заман емес, жердің жарығы аспандағы жұлдыздан бетер самаладай жарқыраған уақытта, қараңғы үйде қамалып, кешкі ас-суын іше алмай отырған өзгеше қызық екен. Қаладан барған адам елу жылға шегініп, өмір сүргендей халді бастан кешері рас. Осы Шыңғыстайдың да дəл үстінен жоғары қуатты Бұқтырма ГЭС-інің арқандай шуатылған сымы, бұдан аттай алты жыл бұрын тартылған, əлдеқайда алысқа кермедей керіліп, кете барған. Аппақ күмістей бағаналары қолтық көтере, қол соза зəулімденген электр сымдарына ауыл адамдары тек қызыға қарағаны болмаса, осы бесжылдықтың аяғына дейін дəме қылып отырған жоқ. Дегенмен, көңіл шіркін көк дөнен емес пе, төбелерінде төніп тұрған темір бағандардан күдерін үзбейді. Ал ауылда дизель моторымен жанатын сықсима жарық бар. Оның өзі де бір күн бар, бір күн жоқ, көксау шалдар секілді күркілдеп-күркілдеп, жым-жырт, тас бүркеніп жатып қалатын. Міне, кергіп барып-барып... тағы да тырқылдай жөтелді. Біздің үйдегі шамның кішкене сымы болар-болмас қызарған еді, шешем керосин шамды жақты да, өз бауырын – электрик Қисаның бас терісін аузына қаптап, ұрыса жөнелді.

	– Əне тағы да соқыртеке ойнайтын болдық. Құдайым-ай, осы қу жалғыздан көргенім-ай. Тартпағыр кімге тартқан, жарықтық ағайым қандай кісі еді, кісінің сұлтаны емес пе еді...

	– Қисаның өзі жоқ, оны кімге айтып отырсың? – дедім мен. – Оның жазығы не?

	– Жазығы не?.. Білмейтінің бар – тыныш отыр. Жазығы сол – бізге тиесілі энергияны тағы да 200 грамм араққа сатып жіберді. Жиенісің ғой Алматыдан келіп жатқан, бар, бір шөлмек экстра беріп, аударып əкел жарықты.

	– Тəте, мен түк түсінбей отырмын.

	– Түсінбейтін несі бар. Қай үй арақ береді, сол үйдің энергиясын көбейтіп береді нағашың. «Апам, жалғыз апам», – деп күні кеше ғана келіп кетіп еді... Дүкенге жүгіртіп жіберетін қайсыбір қолды-аяқты бала бар бұл үйде... Құр ауыз шыққан... «Орашың жылында бір-ақ рет келеді, сонда да қуанбайсың», – деп бопсалап кетіп еді... Енді, міне, 200 грамм берген Қабанның үйіне бұрған да жіберген. Сенбесең қарашы...

	Терезеден тысқа үңіліп едім, шынында да, көршінің үйіндегі лампалар жарқырап тұр екен. Осы кезде əкем кірді, сөйлеп кірді.

	– Бəйбіше-ау, бəйбіше, жалғыз бауырыңды тағы да құр ауыз жібергенсің-ау, жүз грамың табылмады ма, тым болмаса ұлың аттанғанша алдай тұрсаң етті, сонан соң май шаммен отырсақ та бізге бəрібір.

	– Ол жүз грамға екі жүз грамның электрін жағып бермейді, – деді шешем.

	Мен далаға шықтым. Бұл жақтың кеші салқын болады. Өліараның қою қараңғысы. Ауыл əлден ұйқыға кіріскендей. Түн қараңғылығының құшағында тұншығып жатқан ағаш үйлердің бəрі-бəрі өлеусіреген, қысық көз жарықты тіпті жаққанды қойып, əлдеқашан өшіріп тастағандай. «Екі жүз грамм энергияны» артық алған көрші Қабанның терезелері ғана осы ауылдың жалғыз көзіндей шақырая жарқырайды. Ал, дəл ауыл үстінен өткен жоғары вольтты бағаналар телефон сымындай емес, уілдеген мұңды үн де шығармай, серейіп тұр...





«МƏШƏБИНƏ»




	Мен биыл елге ертелетіп бардым. Жыл сайын қаладағы қапырықтан қашып, бас сауғалап үйреніп қалғандікі ме, қардың шеті cөгілсе болды, Алтайға қарап танауды көтеріп тұрар ғадет таптым. Əсіресе, бұл жақтың жазы – шуақ, қоңырлап соғар желі бар аса жұмсақ келуші еді.

	Ауыл деген немене, əсіресе, мен үшін, жүз жылда да өзгермейтіндей, баз қалпы, – əлденеге асығыс, əлденеге ашулы, торсаң-торсаң желісте мəз қалпы. Алыста жүрсең сағынасың, ал ағайынмен аралас-құралас жүрсең, кетуге асығасың. Келгеніме екі-үш күн болған. Біздің шал биыл былтырғыдан ары қартайыңқырап, көбірек сүрініп, қойғанын қойған жерінен таба алмайтын ұмытшақ, əрі жаңғалақ болып барады екен. Көктем ерте шықса да, үйінің маңайын тазалап үлгермеген; екі сиыр, бір тайыншаның қыстайғы тезегі қораның іргесінде тау болып үйіліп қалған, міне, үшінші күн, трактордың телешкасына тиеп əуремін. Сырты қарайып, көңдене қопсып жатқанымен, ішінің тоңы əлі жібімеген, сүймелеген сайын, бетіңе саржағал мұздақ шашырайды. Ары-бері өткен ауылдастарым қаланың қара таяғы қалай қимылдайды екен дегендей, байқамаған боп қызықтап, мал қараған боп қырындап өтеді жанымнан. Менікі намысқа шабу ғой, алақанымның қолдырап ойылғанына қарамастан, тыртыңдап екі сиыр, бір тайыншаның қыстайғы тезегіне шабуыл жасаймын. Қас қылғандай, қарасан тигірлер, осыншама мол ластар ма? «Қарасан» деген сөзді ішімнен ғана айтамын.

	Өйткені аузын аққа тигізіп, бірсыпыра елден беделін асырып отырған екі сиырдың амандығы – шешем үшін жалғыз ұлынан кейінгі тілеулі дүниесі. Ал екі сиыр керіскедей болып туып тұр еді, айналайындар.

	Тіпті пұшпақ-пұшпағымнан тер сорғалап, дымым құри берген соң, қағынып-сілкініп үйге кірдім. Мəншүк пен Ғалия сабағына, əкем почтасына кеткен. Бірақ шешем жалғыз емес екен, көрші Зейнеп кемпір екеуі бір-біріне шақша ұсынып, насыбай атып, ұзақ сонар əңгімеге кеткен. Тіпті менің кіргенімді де, «Сəлеметсіз бе, апа» дегенімді де естіп, байқаған жоқ.

	– ...Уызынан жарып тумаған соң, несін айтасың, – деді шешем.

	– Əншейін сөздің сыралғысы ғой. Еңбегіміз бір кісідей-ақ сіңіп еді, енді, міне, сəлемге сараңдық жасап отыр. Ана жылы үлкен ұлы қатын алғанда, ту қойымыз бен жүз сом ақшамызды сақалды басымызбен...

	– Бөлек шыққандарына, сырмалап тіккен сырмағыңды қолтығыңа қысып, тағы барғаныңды білем. Қайран көз майың.

	– Е-е, соны айтсаңшы. Былтыр арғы беттен...

	– Құдалары келгенде бір малыңды сойып, бас-басына жағалы киім-киіт кигіздің.

	– Е-е, соны айтамын да. Осыдан үш ай бұрын соғым басына шақырдым... – Шешем тағы іліп əкетті. Шешемнің өзінен де көп біліп, алдын орай бергені Зейнептің қытығына тиді ме:

	– Сөзге қонақ бер, Күлиə, – деп қабағын тыржитты.

	– Шақырғаның бар болсын, ішіп-ішіп жаман шалыңның сақалына жармасыпты ғой.

	– Е-е, сонысы ұят болды, сорың құрғырлардың. Одан алдыңғы күні келіп, «ата, апа» деп...

	– Алдап-сулап бір жарты арағыңды ішіп кетіпті ғой. Бұдан соң екеуі арбалғандай сол үнсіз қалды. Шешем астарындағы сырмақтың оюын сұқ саусағымен қуалай ермек қылып, ал Зейнеп көзінің астымен «құрбысының» əр қимылын бағып отырды. Орталарында жайрап екеуінің де насыбай сауыттары жатыр еді, ендігі сəтте уəделесіп қойғандай, бір-бірінің шақшасына бірдей қол созды. Сол бір-бірін аңдыған қалпы, алақандарын толтыра күрең насыбайды аямай салды-ау, қай-қайсысы да есе жіберген жоқ.

	– Ей, Күлиə... Ей, Зейнеп... «Сөзді мен бұрын бастаймын» деп келісіп алған емес, дауыстары қатар шыққанға, екеуі де сасқалақтап қалды да:

	– Ей, тұра тұршы... Ей, тұра тұршы... – десіп, тағы да бір-бірін қайталап алды.

	Оларды осы тығырықтан мен шығарғандай болдым. Екеуі бірдей аузын енді аша берген кезде:

	– Тəте, үйдің маңайын тазалап қойдым, – деп едім.

	– Құлыным менің, үсті-басыңды былғап нең бар еді. Жаман əкең өзі-ақ тазалап тастар еді ғой, – деп, жік-жапар болды.

	– Біздің ұлға айта салсаңдар етті. Дүр еткізіп əп-сəтте жылан жалағандай қылсын. Бірақ ол арғы бетке – пəсепке кеткен, – деді Зейнеп.

	Есік ашылды сықырлай. Бəріміз жалт қарастық. Келген – Зейнеп кемпірдің мектеп жасына толмаған кішкентай немере қызы екен.

	– Үйбай-ау, саған не жоқ. Əкең келді ме, қойдан, – деп еді, анау: «Жоқ», – деді.

	– Е-е, айналайын-ай, ағасы Алматыдан əкелген кəмпитті көксей келген екен-ау, – деп өз немересін өзі айналып-толғанып, сау-тамтығын қалдырмай сүйіп тастады.

	– Бергем. Жеген. Ораш Алматыдан келсе, əйтеуір, осы маңайдың тамам балалары сілекейлері шұбырып, қарқ болып қалады.

	Мен шыдай алмадым. Таңертеңгі шайдан қалған кəмпитті уыстап əпере беріп едім:

	– Ораш-ау, жартысын-ақ бер, əрі-беріден соң бəрібір қайта айналып соғады. Келген сайын кептесең, сенің зарплатың жете ме, – деді шешем. Кəмпитті жан қалтасына сықай толтырып алған бала далаға тұра безді.

	– Күлиə-ау, сен не білдің? – деді Зейнеп кемпір. – Бұл ауылда үлкен жаңалық бар.

	– Қойшы əрі.

	– Рас айтамын.

	– Е, қандай, шақшаңды бері таста. Насыбайың тəуір екен, Өскеменнің темекісі ме?..

	– Жоқ, құдай. Ол жақтан əкеп берер кімім бар, əдейі күйдірейін деп айтасың-ау, Күлиə. Сенің балаларың секілді оқып-жетіп кеткен жоқ. Бірі қара темірмен алысып, бірі жаман торысын «шу-шулеп» қой соңында жүр. Өзіміздің Қатонның сасық темекісі, оның өзінде де жапырағын тонап алған ірік. Өз шақшаңды бері тасташы, күлі аршанікі ме?

	– Зейнеп-ай, біздің шал таудан арша əкеп берер деген... талдың күлі...

	Екеуі шүйіркелесіп отырып бір-бірінің насыбайын (біз жақта мұрынға атады) құшырлана иіскеді. Алақандағы жұғынды қаққылап отырған Зейнеп айтты маған:

	– Балам... аспанға тағы да адамдар ұшқан ба?

	– Ұшыпты.

	– Е-е, ұшсын, – деді шешем, – ұша берсін. Аман-есен түсе алса, ұша берсін.

	– Шіркін-ай, – деді Зейнеп кемпір, – айға барды деп еді, темекісі қандай екен?

	– Айда темекі өсуші ме еді, сен кемпір де қайдағыны айтасың, – деп білгішсінді шешем. – Одан да əлгі ауылды ала тайдай бүлдірген жаңалығыңды айт.

	– Бетім-ау, Күлиə-ау, ұмытып барад екем-ау сөзге айналып. Бұл ауылда бір «мəшəбинə» деген пəле шығыпты. Жемге қосып қойға беретін дəрі екен. Оны жеген қойдың ішіндегі құрты өлсе, жақсы семіреді екен. Аз-аздап, шым-шымдап бермесе, қой түгіл ірі қара, тіпті адамның өзі сеспей қатады екен. Тоқа шал Балтабаймен кеше ұрсысып қалған екен, таңертең бүкіл қаздың балапаны серейіп-серейіп қырылып жатыр дейді. Қаскүнем Тоқа қайдан алғанын кім білсін, балапанға «мəшəбинə» себе қойыпты.

	– Обал-ай, обал-ай, – деді шешем.

	– Түк те обал-сұбабы жоқ, Балтабайдың өзі оңбаған, қышынып тыныш жүрмейді.

	– Балапандардың жазығы не? – деді шешем.

	– Енді Балтабайдың балаларына себе ме? – деді Зейнеп кемпір. Бұдан соң жаңа келген газеттерді қарап отырған мен жаққа бірер рет жалтақтап қарап алды да, шешеме: – Құлағыңды жақындатшы, Күлиə, – деді. – Сенің қайның бетврач қой. «Мəшəбинəнің» бəрі соның қолында көрінеді. Көрші-қолаң, ауыл-аймақпен ұрыспай, ырылдаспай отыра аламыз ба, бəтірекеш. Сақтықта – қорлық жоқ деген... Қайныңнан кішкене «мəшəбинə» сұрап ал, бөліп алайық. Кетіспей, шəй деспей отыра аламыз ба, ауыл-үй болған соң... Қазақпыз ғой...

	– Əй, ол жынды берер деймісің...

	– Үйбай-ау, бір жарты берсең – бір қабын əкеп тастар.

	– Күні ертең насыбай аттырмай қойсам...

	– Қойшы əрі, қайдағыны айтпай, саған қас қылғанша, өзім езіп іше салмаймын ба...

	Екі кемпір бір-бірінің насыбайын рақаттана атып, ұзақ сырласты.

	* * *

	Келесі жылы демалыс алып, ауылға тағы бардым. Тебен ине іздеп, шешемнің ағаш сандығын ақтарып едім, түбінде шүберекке түйген «мəшəбинə» жатыр екен... кішкене ұрлап алғым келді... Сақтықта – қорлық жоқ, Алматыда да шəй деспей жүре аламыз ба?..





ТОҚАДАН ҚАЛҒАН ТҰЯҚ




	– А-а-а...

	Біздің үй мен Тоқа шалдың үйі көрші тұратын. Əcіресе, қыстыгүні қорадан асыра лақтырған, қатып қалған жылқының қиы бір-бірінің ауласына түсіп, итіс-тартыс болып жататын. Үлкендердің арасындағы ондай дауға мен араласа бермейтінмін. Ана бір жылдары Тоқаның есігі біздің үй жаққа қараушы еді, «дүзге отырғанымызға дейін, кірген-шыққанымызды аңдып пəле қылады» деп, құбыладан шығарып алған. Шоқша сақалы бар, аласа бойлы, екі қолын үнемі артына ұстап, желдегендей көкке қарап телміріп тұратын шалдың мінезі шатақ, өзім деген кісісі болмаса, иімейтін бір беткей еді. Шаруасы түгел, қора-қопсысы жинақы, тықадай болып ертеңді-қара кеш тырбаңдап келіп жүретін. Соғысқа қатысқан. Бір құлағын беріп қайтыпты. «Құлақты Гитлер алып, шұнақ Тоқа атандым» деп, жарықтық қарқ-қарқ күліп отыратын-ды. Көп жыл қорықшы болып, ел-жұртты қан қақсатты-ау. Ауылдан ұзап шыққан малды ұшына темір байлаған бишігімен басы-көзге сабалап, не қораға қамап тастайды, не болмаса Алтайды асырып таудың арғы бетіне қуып жібереді. Қарттығына қарамай най тартатын əдеті жəне бар. Махорканы бір қарыстай етіп орап алып, түтінін будақтатып күні бойы жүрелеп отыратын. Есік алдына шыға келген сайын, будақтатып темекі тартып, іннің аузындағы суырдай шоқиып отырған Тоқаны көруші едім. Сол Тоқа үйінде жалғыз жатқан бір кеште, найзағай ойнап, жай түсіп, талып қалыпты. Ауыл-аймақ жиналып, талып жатқан шалдың басын көтергенде, есін əрең-əрең жинаған Тоқаның алғаш сұраған сөзі:

	– Мені қойшы, қара ешкі қайда екен? – деген екен.

	– Ассалаумағалейкүм! – деймін қашаға мінген күйі айқайлап.

	– Əлексалам, молда бол, балам, а-а-а, – дейді. «А-а-а» демекші, Тоқа шал не əзіл əңгіме айтып отырып немесе өзгені тыңдап отырып өз-өзінен «а-а-а» деп мұрнын тартатын. Мұрнын тартатын себебі, бала кезден бергі əдет аурудан жаман қалмай келеді екен. Шал болған шағында мұрнын тартқаны біздерге ерсілеу көрінетін, амалы не, үйреніс қой... үйреніс...

	– Ата, бүгін қорықшылыққа бармадыңыз ба?

	– Баламды жібердім, а-а-а. Сен не ғып тауықша қашаға қонақтап отырсың. Қораның тезегін неге тазаламайсың, əлде сіздің үйдің сиыры бітеу ме еді.

	– Жоқ, ақсақал, қайта сізден сұрайын деп едім. Қашан көрсек те жылы қораңыздың көңі бұрқырап, үнемі бір құп-құрғақ болып жатады. Біздің қарасандар астын көк тайғақ, үсті-басын салтақ-салтақ қылып, сар жамбас болып жүргені. Немене, ата, сиырларыңызды қораға қамар алдында балаша тосып аласыз-ау деймін.

	Тоқа мəз болып күледі:

	– Оның əдісі бар, бірақ айтуға болмайды, а-а-а...

	Күндер жылжып өтіп жатады. Тоқа шал сол қабақтың үстінде махоркасын будақтатып əлі отыр. Күрк-күрк жөтеліп, алдын көл-жайсаң қылып түкіріп қояды.

	– Ассалаумағалейкүм! – деймін.

	– Əлексалам, молда бол, балам, – дейді. Жайлап басып жанына барамын.

	– Халыңыз қалай, ақсақал? – деймін.

	– Қатты жүрмейміз, қарап тұрмаймыз, а-а-а, – дейді.

	– Ата, осы сіз соғысқа қатыстыңыз-ау, – деймін.

	– Е, қатыстық. Герман тұрғанда – құлақ тұра ма? Беріп қайтқамыз, а-а-а, – деп шұнақ құлағын көрсетеді.

	– Сонда жауды қалай жеңдіңіз?

	– Апыр-ай, анауың да, мынауың да тақуалап сұрай бердіңдер-ау, – деп кейиді.

	– Əнеугүні сəскеде үйден шығып едім, – деп бастайды əңгімесін сосын. – Үйден шықсам, аспан ала бұлтты екен. Кеңсе жақты болжап қайтайыншы, совхоз мал сойып жатса, ішек-қарын, бас-сирағын сұрайын деп, дорбамды арқалап солай қарай беттедім. Алдымда көлденең дөңбек жатты. Осыдан бес-алты күн бұрын жағалауға тасқын шығарып тастаған су-су теректі əлгі бес қыздың ортасындағы жалғыз ұлым сүйреп келген екен. Иə, сонымен əлгі дөңбектен аттап өтіп, жоқ... айналып өтіп, жоқ, аттап өттім-ау деймін... жоқ, айналып өттім бе?.. Қара басып ұмытып қалғанымды қарашы, апыр-ау, аттап өттім бе, əлде айналып өттім бе əлгі дөңбектен, а-а-а... (ойланып, сақалының ұшын тістеп біраз отырады). Е-е, құдай-ай, айналып өткен екем ғой, жо-жоқ, денсаулық бар, жаман дөңбектен аттап-ақ кеткен шығармын... Ұмытшағым-ай осы. Бəрі Гитлердің кесірі, а-а-а... айналып өттім-ау деймін, ол кезде ауырыңқырап жүргенмін. – Шырағым, – дейді содан соң орнынан қолын таяна тұрып, – ертең келші, қалғанын есіме түскен соң айтайын.

	Ертеңінде Тоқа шал меншікті мекенінде жоқ екен, тегі, қорықшылыққа кеткен болуы керек, жирен қасқа аты да көрінбейді. Біздің қара сиыр да жым-жылас, сауайын десе маңайдан іздеп таба алмай, тоғай жақтан апам келе жатыр екен.

	– Əкеңнің атына міне сал да, сиырды болжа. Бозтал жақта екі-үш қара жайылып жүр екен. Бəлкім, сол шығар. Əлде Тоқа қақпас азан-қазан мөңіретіп қамап тастады ма, – деген соң, көк атқа жайдақ мініп, жоқ іздеуге шықтым.

	Күн əлдеқашан шықса да, бұлттың арасында бозамықтанып тұр. Малы түгел ағайын сиырын сауып, өріске айдап барады. Шелектері шиқылдап екі-үш əйел суға келе жатыр. Мектеп жақтан пионер кернейінің даусы шығады. Жұқалтаң шық түскен екен, əлі ерімепті; жабағы бұлттың ара-арасынан сығалап қалған күннің сəулесі түсіп, көздері жылт-жылт етеді. Еріншектене басып ауылдың ер-азаматы кеңсеге беттеп барады. Тоқа шалдың жалғыз ұлы пыс-пыс етіп отын жарып тұр.

	– Атаң қайда? – деп едім. – Мал қайыруға кеткен, – деп шəңк ете қалды. Сосын мұрнын тартты. Денелі болғанымен, даусы шіңкілдек, жіңішке. Япыр-ау, айнымаған əкесі... мұншама ұқсар ма, аузынан түскендей.

	Бозталдың күйкеңімен сыпыра аяңдап, етекте жатқан тоғайдың үстінен қарап келе жатқанымда, алдымдағы сайлаудан жылт етіп əуелі шошайған бөрік көрініп, артынша-ақ Тоқаның басы шықты.

	– Ассалаумағалейкүм!

	– Əлексалам, молда бол, балам, а-а-а... ертелетіп жүрсің ғой. Əкесі еріншек болса, баласының мазасы кетеді деген осы, шырақ.

	– Біздің сиыр жоқ, ақсақал, түнде күресінде жатыр еді... көрмедіңіз бе?

	– А-а-а... Көрдім-ау деймін. Жоқ, көрмедім білем... Мен таңертең ерте тұрып арқандаулы атыма барғанда... деді де самбырлай жөнелді. Енді Тоқа шалдың тоқтамайтынын білдім де, көк атты тебініп қалып ілгері жүріп кеттім. Былайырақ ұзап шығып артыма қарағанымда, қолын сермеп қойып Тоқа шал бағанағы орнында əлі сөйлеп тұр екен...

	– А-а-а, – деп мұрнын тартқаны алыстаған сайын құлағыма жақын естілгендей.

	Қыс түскенде, апам айтты: «Биылғы қыста көршінің бар сырын ашуымыз керек, балам. Тоқа қақпастың қорасын қашан көрсең де құп-құрғақ. Сиырларының артына шелек байлап қоя ма? Бірінші, осының себебін білу керек; екінші, шөп шарбағында тіс шұқитын қоқым-соқым, сағдар-сояу қалмайды, оны қайда жібереді, соны анықтау керек», – деп құпия тапсырма берді.

	Алтайдан арқан бойы ғана биікте еріншектене батысқа жылыстаған қыстың қысқа күні бағана батып кеткен. Жылы киініп, құлақшынның бауын мықтап байлап, Тоқа шалдың қорасын аңдыдым. Көз байланып, төңіректі қою қараңғылық қымтай бастаған. Қардан жабу жабылған жер ағараң тартып, түн құшағына бой ұсына алмай жүдеу жатқан. Сықырлап ашылған үннен селк етіп, құлағымды түре қойдым. Тегі, Тоқа болуы керек, екі сиырын қорадан шапшаң айдап шықты да, жалғыз ұлы екеуі шыбыртқының астына алып қуа жөнелді. Тұяғы сыртылдап, тапталып қалған жылтыр қарға тайғанақтаған шаңырақ мүйіз сиырлар бүрсең-бүрсең желіп барады. Əке мен бала малды ұзата қуып əкетті. Едəуір уақыттан соң, сол толас таптырмай қуалаған қалпымен қайта айдап əкелді. Мал да, адам да əбден шаршаған секілді, ырс-ырс етеді. Екі сиыр куғын-сүргінге шыдай алмай, құйрығын шошайта жапа тастап зəр жіберіп еді, Тоқа да құманын ұстап дəрет сындыруға қораны айналып кетті.

	– Іштерін тазалап болса, жабық қораға қама! – деп бұйырды баласына.

	Болған оқиғаны апама айтып беріп едім, ол кісі қайран қалып, біразға дейін көршісінің қулығына тамсанып отырды:

	«Бəсе, – деді, – өзім де солай-ау деп жорамалдап едім. Тіпті қыстай малының асты құп-құрғақ болып шаңытып жатады. Əй, қақпас-ай, жердің жыртығын жамаған зəлімсің-ау».

	Келесі күш өзіміздің екі сиырды апам екеуміз бақанның астына алып, Тоқаның соңынан қуа жөнелдік. Осы күннен былай біздің малдың қорасы да тап-таза болып, құрғақ тұратын еді.

	Апамның екінші тапсырмасын да орындадым. Тоқа шал шөптің мал жемей сояу болып қалған қалдық-сағдарын қораның бел ағашына биігірек етіп баулап, байлап қояды екен. Сиыр малы қаскүнем келеді, бір нəрсені бүлдірмесе, сүзгілемесе басы ауратын қу мүйіз əуесқой ғой. Алдында жатқан шөпті тастай беріп, аузы жетер-жетпестегі сояу-сояу сағдарға ұмтылады да, созылып барып тілімен орап, ілінгенін күтірлетіп шайнап-шайнап жеп қояды екен. Сиыр «психологиясына» əбден қанық Тоқа шалдың шөбі жазға жетіп, ал пішені тақа таусылып қалған ауылдастарына артығын сатады. Осы қыста біз де мал азығын көп үнемдедік.

	– Ассалаумағалейкүм! – деймін.

	– Əлексалам, молда бол, балам, а-а-а, – деп мұрнын тартады.

	– Соғысқа қатысқаныңыз рас па? – деймін.

	– Оның несін сұрай бересің тақуалап. Беріп қайттық қой бір құлақты. Əлі есімде, соғыс бітіп елге қайтып келе жатырмын, а-а-а... Қолымда дəу қара чемодан. Іші толған олжа, бала-шағаның қамы дегендей, а-а-а. Не болса – сол болсын, балаларға сорпа болсын деп, əжептəуір дүние салып алғанмын. Шойын жолмен неше күн, неше түн жүріп Новайсібірдің вокзалына түсе-түсе қалыстық. Аяңдап енді жүре беріп едім, еңгезердей бір орыс «ой бауырымдап» келіп бас салып құшақтап, солқылдап жылады-ай. Өзіміздің ауылдың мен соғыста жүргенде ер жетіп кеткен ер-азаматының бірі шығар-ау деп, ел жұртты сағынып əрең келе жатқан мен жүрегім жібіп, көрісіп солқылдап жыладым. Бір уақытта əлгі орысым мені итеріп тастай беріп, теріс қарап өз алдына жүрді де кетті. Артынан аң-таң қарап тұрып-тұрып еңкейіп қолымды созсам, чемоданым орнында жоқ, а-а-а...

	Арада көп жылдар өтіп, білім, одан соң қызмет қуып, ауылға сандаған уақыт – көп мезгіл бармай жүрдім. Жаздың тамаша тамылжыған күнінің бірінде, бітік өскен егіндіктің арасын қақ жарып өтетін қара жолмен ызғытып келе жатқанбыз. Астымызда – қызыл «Жигули». Сонадай қырдың басында, ыстық күн болса да, тымағын шошайтып тұрған атты адам көрінді. Мал қайырып жүрген Тоқа шалсың-ау деп ойладым. Машинаны тоқтатып, «ақсақал» деп айғай салып, қол бұлғап шақырдым. Сəлем бере кету ниеті еді, жаман-жақсы болса да көз көрген үлкен адам. Атты кісі бүлкек-бүлкек желіп, жасқаншақтана жанымызға келді. Ептеп жасарып, үшкіл сақалды алып тастап, тек сепсиген мұрт қана жіберген Тоқа шалдың дəл өзі.

	– Ассалаумағалейкүм, ата! – дедім.

	– Əлексалам, а-а-а... Орашпысың? – деді.

	– Қуаттысыз ба, ақсақал? – дедім. Ол ыржың етіп күлді.

	Күлді де мұрнын бір тартып:

	– Мен ақсақал емеспін. Тоқа шалдың жалғыз ұлымын ғой. Атам баяғыда өліп қалған, а-а-а, – деді.

	Ұзап кетсек те, төбенің басында секиіп тұрған Тоқа шалдан қалған жалғыз тұяқтан көз алмадым.

	– А-а-а...





ТОРТАЙ МІНЕР АҚ БОЗ АТ




	Біздің ауыл Салықсалғанның иығында отырған. Шілденің дəл ортасы болса да, бұл жерде қоңыр салқын, бұлтсыз күндері тамылжыған тамаша мезгіл басталушы еді. Не ыстық емес, не суық емес жайлаудың жаймашуақ сəтінде, төбеңнен көкпеңбек болып төңкеріліп тұрар аспанға қарағайдың бүршігін лақтырып ойнайсың. Қанша құласаң ауырсынбайтын, қанша құласаң жапырылмайтын күлтеленген күреңсе балапан табанымызға кілемдей жұмсақ тиюші еді-ау. Теңіз бетінен қаншама биік болғанмен, осы Салықсалғанның кез келген жеріне жер ошақ қазсаң, көлкілдеген су шыға келетін. Əсіресе, жаңбырлы күндері қырдан құлаған лайсаңға айналып, шошайтып-шошайтып қарағай бөренеден қиып салған үйлердің мазасын кетіретін. Ол кезде колхоз. Колхоздың сиыры күніне үш рет сауылады. Ал əр сауынның арасында шөп шауып, оны маялайтын. Кеште, тіпті түні бойы сеператорға сүт тартып, май шайқайтын. Шаршау дегенді білмейтін қыз-келіншектер соғыс жылынан кейінгі бейбіт күннің шуағына жылынып, сызылта əн салатын. Тау арасында жылтылдатып от жағып, əн шырқағанда, лаулаған жалын бақсыдай тілін жалаңдатып күй шертіп, тау-тасты күңірентіп тұрғандай əдемі сезілуші еді-ау. Біздер – балалар, күні бойы өгіз үйретіп, бұзау жаямыз, үш уақ сиыр сауғызамыз. Ымырт үйіріле, алтыбақан құрған азаматтардың маңайында арпалысып, тиіп-қашып ұлардай шулап ойнап жүргеніміз. Біздің ішімізде менен екі-үш жас үлкендігі бар Тортай атты бала болушы еді. Əке-шешеден тым ерте айырылып, алыстан қосылар аталастарының есігінде жүретін. Қой аузынан шөп алмас жуас, құлағының сəл мүкісі бар, бала болып көп ойнамайтын жасқаншақ еді. Бəрімізден гөрі ерекшелігі, таңертеңнен кешке дейін бас алмай кітап оқи беретін. Қолына не тисе, соны талғамсыз оқитын Тортай ортамыздағы білгішіміз, аузымызды ашып тыңдар абызымыз сықылды.

	Тортай, əсіресе, мені жақсы көреді. Жанынан бір елі қалдырмайтын. Əкем ферма меңгерушісі, үйде ішім-жем мол, ит басына іркіт төгіліп жатушы еді. Шешемнің қолынан – бір, жолынан – екі алып, əр күн сайын Тортайға таситынмын. Ол мені алдап, тамақ үшін дос болмайтын, қайта: «Мен аш жүргенім жоқ, əкеле берме», – деп ұрсатын-ды. Өз пейілі мен көңіл хошы болмаса лəм деп аузын ашпайтын, əрі құлағы хақас еститін болған соң, əңгімеге зауқы бола бермейтін. Тек менімен ғана оңаша сəттерде ағыл-тегіл əңгіме құрушы еді.

	Бір күні мен Тортайды көп іздеп əрең таптым. Тұрған үйі аузына келгенін айтып, ұрысып қуып жіберіпті. Салықсалғанның ұшар басындағы қалың тас қорымның үңгіріне кіріп, от жағып отыр екен. Мені көрген соң, қуанып қалды. Орнынан атып тұрып:

	– Мені қалай таптың, ей? – деді.

	– Сенің үйің – осы тас күрке емес пе?

	Тортай тас күркені ұядай қылып жинап, тазалап қойыпты. Бұдан бұрын да осы жерге сан рет келіп, мекеніне айналдырған секілді. Қайран қалдым. Ағаштан қиып нар жасап, үстіне шөп төсеген. Өзіне тиесілі кітаптар əбден көп оқылғандықтан, жемтір-жемтір болып бір бұрышта жинаулы тұр. Төр алдына ешкінің терісі төселген. Қарағайдың жуан кеспелтек шəркесінен стол жасап, май шам қойыпты. Тастан қаланған жер ошақта маздап жанған от. Сіркіреп жаңбыр жауды. Үңгірге су тимейді екен. Күн бұлтты болған соң ба, ымырт ерте үйіріліп, көз байлана бастады. Үйден ұрлап алып шыққан нан мен ірімшікті столдың үстіне қойдым. Нардың шетінде жалаң аяғын салбыратып үнсіз отырған Тортай: «Рақмет», – деді. Үні бір түрлі көңілсіз, қарлығыңқырап шықты. Ешкім жоқта жылаған секілді, оттың сəулесі тиген көзі қызарып, домбығып тұр еді.

	– Əке-шешең іздеп жүрер, үйіңе қайт, қорықсаң, мен шығарып салайын, – деді Тортай. «Əке-шешең» деген сөзді қырсығып айтқандай болды. Ал əке-шешемнің тірі, жер басып жүргеніне мен кінəлі емес едім.

	– Сенің жаныңа жата кетсем қайтеді, – дедім оттың шаласын ысырып.

	– Қайтасың! – деді ол міз бақпай. Мен бүгін оны мүлдем танымай отырмын.

	– Қайтасың, əке-шешең менің басымды жарады.

	– Жармайды. Сен мені қума, дос емес пе едік.

	– «Ораза-намаз – тоқтықта ғана» деген. «Тоқ бала аш баламен ойнамайды» деген.

	Мен жауап бере алмадым, үндемеген қалпы, мыңқиып отыра бердім. Тортай мең-зең. Лаулаған отқа тесілген күйі күрсінді. Содан кейін нардан қарғып түсті де, тас үңгірдің тесігінен сыртқа үңілді.

	– Жауын ұзақ жауатын түрі бар. Төңірек тұтасып алыпты. Қонғың келсе, қона ғой, – деді маған. Өзі тізесіне салып қу бұтақты сындырды да, отқа тастады. Мен əкелген ірімшікті бір асап нарға қайта мінді. Содан соң «Аласталған Алитет» деген кітапты қолына алып əрі-бері аударыстырды да, ірге жаққа лақтырып жіберді. Жаңбыр толастар емес, құлаққа тасқа тиіп тайғанап жатқан сыбдыр-сыбдыр үн естіледі. Күркіреп, сарқырамай ұрлана жауған нөсер, қайдағы-жайдағыны еске түсіріп, қиял дүниесіне жетелейді немесе маужыратып ұйқыны келтіреді екен.

	– Босағада отырғаның не? – деді Тортай. Бағанадағыдай емес, көңілденейін депті. – Кел жаныма, мен сені тым жақсы көремін. Бастықтың баласымын деп мұрныңды көкке көтермейсің, қарапайымсың.

	Тас ошақтағы оттың сəулесі қабырғаларға түсіп, қоңырқай тартады. Төбеде тесік бар-ау деймін, тырс-тырс тамшы тамады бір жерден. Біз ертекті ескі дүниеде отырғандай едік. Менің кеңсірігім ашып, бір түрлі жылағым келді.

	– Тортай, – дедім.

	– Ау, – деді.

	– Əңгіме, не ертек айтшы.

	– Баяғыда бір жетім бала болыпты, – деп бастады... – Баяғыда бір жетім бала болыпты... ары қарай күңгір-күңгір, күбір-сыбыр ертекке айналды. Бүгінде менің есімде Тортай айтқан ертектің көбі қалмаған, тіпті сол арманшыл баланың өзін де ұмытқандай едім. Тек, «баяғыда бір жетім бала болыпты» деп басталушы еді, ал, қалай аяқталатынын білмеймін, мүлдем есімде жоқ, қалай аяқталушы еді?..

	Менің жадымда тамаша сақталғаны: ол тас үңгірде шөп төселген нардың үстінде жатып, оқыған кітаптары мен өзінің арман-қиялы туралы түн ортасы ауғанша айтқан күбір-күбір əңгімесінің еміс-еміс елесі ғана. Мені жып-жылы қойнына алып, ағалық ақылын айтатын тым зеректігі еді.

	– Бұл дүниеде мен пір тұтар, сырласар жалғыз-ақ нəрсем бар, ол – кітап, – дейтін. – Əкем де, шешем де сол – кітап. Кейбірін екі-үш қайтара жалықпай оқып шықтым. Жалғыздығың, жетімдігің, бəрі-бəрі ұмытылып, басқа бір жұмақты өмірге сапар шеккендей боламын. Əттең, жағдай келсе, оқуымды одан əрі жалғастырып, Алматыға аттанар едім. Шынымды айтайыншы, кітап жазып, жазушы болғым келеді. Ақ жауын сіркіреп тұр. Тас ошақтағы от қоламталанып, үңгірдің ішіне қорқыныш ұялап, қараңғылана бастаған. Тортай əлі сөйлеп жатыр, сөйлеп жатыр... Арманы таусылар емес. Демі құлағымның түбіне жып-жылы болып сезіледі, ептеп қытықтайды. Мен үнсіз тыңдай беремін. Əлде тоңазығаннан, əлде қорқыныштан, Тортайдың бауырына тығыла түсемін.

	Жайлаудың жадыраған ашық күндерінің бірінде Тортайға еріп бұзау бағуға шықтым. Менікі еріккеннің ермегі сықылды еді. Тас шоқының ұшар басына дейін бұзауларды өргізіп бардық та, еркіне қоя бердік. Өйткені төрт аяқты мал бұл жерден ұзап ешқайда кете алмайтын. Биіктеген сайын қалың барағы орман таусылып, таудың таз төбесі басталатын. Заңғар таудың төбесінде үнемі суық жел соғып тұратындықтан, ағаш болмайды жəне шөп те бойлап қалың өспейтін тақыр. Жазды күндері үнемі сезіміңді сергітер майда леп есіп тұрар еді. Ал шоқылар өркеш-өркеш болып, көк күмбезіне найзадай кіріп ұшпалана қол бұлғайтын. Қыздың жиған жүгіндей тай-тай, тең-тең жақпар тастың ара-арасына тас сарымсақ өседі. Тортай екеуміз тыртысып, қол-аяғымызды жаралай сол биікке шығып, сарымсақ жұлып жегенбіз. Бұл тұстан таудың балағы алақандағыдай көрінеді. Сонау шатқалда Алтайдың шолпысындай мың бұралып, ағараң қағып Бұқтырма өзені күмістене ағады. Ал біздің ауылымыз көкжалқақ мұнар пердесіне тұмшаланып, тек нобайы ғана сүлделенеді. Қына басқан тасқа құлап кетердей болып атша мініп отырған Тортай анау көк мұнар дүниеге бірдеңесін жоғалтып алғандай көзін сығырайтып ұзақ қарады-ай. Сонсоң шығыс жақты нұсқап, ереуілдеп сөйлей жөнелетін.

	– Ей, – дейтін маған, танауы делдиіп, – егер осы тұрған жерімізден тұп-тура шығысқа тартып кетсек, қайда барар едік? Білемісің, (мен иығымды кетеремін) ə, білмейсің. Монғолиядан бір-ақ шығар едік. Сен болмасаң, мен жүре беруден əсте шаршамас та, қорықпас та едім. Рас айтамын, Монғолияға барар едік. Бізді «о, қазақтар келді» деп құшақ жая қарсы алар еді. Аппақ киіз үйге кіргізіп, тай сойып қонақ қылар еді. Боз биенің сүтіне шомылдырып, алдымызға астау-астау қазы-қарта қояр еді. Ішеріміз – алдымызда, ішпесіміз – артымызда, қымызға қызыңқырап шəниіп жатқанда, ақ отаудың есігін ептеп ашып, ай мен күндей қос ару кірсе əттең, дүние-ай, армансыз күліп-ойнасақ, содан соң... содан соң екеумізге екі ақ боз ат мінгізіп, əлгі екі сұлу қызды алдымызға өңгеріп елге қайтсақ. Алдымыздан ферманың бүкіл сиыры, бұзауы, түйесі, барлық адамдары қақ жарылып қарсы алып, шулап соңымыздан ерсе... əттең, дүние-ай, мұндай рақаттан кейін өліп-ақ кетсең, не арман...

	Тортай көзі жайнап, астындағы жақпар тасты тебініп-тебініп қалғанда, ар жағындағы шатқалға құлап кетеді екен деп, зəре-құтым қалмайды.

	– Ақ боз ат демекші, түнде түсімде көк өгізім арғымақ болып, жер тарпып кісінеп тұр. О несі екен? – деп, бұзауларымен бірге кəперсіз оттап жүрген өгізіне күн сап қарады.

	– Тортай, сен түбі сол ақ боз атқа мінесің, – дедім мен шын көңілімнен.

	– Қайдан, – деді ол тастан-тасқа секіріп, төменге түсіп бара жатып.

	– Қайдан білейін... Əкем марқұмның тақымы қотыр тайға тимей кетіп еді, қайдан білейін.

	Күз жақындап, фермадағы барлық бала жайлаудан ауылға оқуға аттанғанда, тау басында бұзау бағып жападан-жалғыз Тортай ғана қалған. Əрине, мен оны қимадым, қиналдым. Өзіммен бірге ала кететін шаманың жоқтығына жыным келді. Кетерімде, ол маған ең сүйікті кітабын сыйлап тұрып айтты: «Мен үшін де оқы. Бəлкім, мен міне алмаған ақ боз атқа сен мінерсің».

	– Сенің өз ақ боз атың бар емес пе?

	– Жоқ, менің маңдайыма көк өгіз жазылған.

	– Онда мен ақ боз атымды саған сыйға тартамын.

	Содан бері көп жылдар өтті. Мен Тортайды да, ақ боз атты да əлдеқашан ұмытқанмын. Бір рет ауылға барғанымда, азаматтар сөз қылып отыр екен. Тортай үйленбек болып ішкері жақтан жуастау бір қызға сөйлеседі. Сонда қыз: «Жеке басыңды қорламаймын, мен көндім, бірақ жаман-жақсы болса да əке-шешем бар, солардың ықыласынсыз кете алмаймын, өзің алдарынан өтіп қайт», деген екен. Содан Тортай атына міне шауып, қыздың үйіне барады. Сəлем алысқан соң, қалыңдықтың əкесі: «Кімнің баласысың, шырақ?» – деп жөн сұрағанда, құлағының мүкісі бар Тортай ұқпай қалып:

	«Малдан келдім, ата», – деп қойып қалса керек. Ха-ха-ха... Шал: «Саңырауға қызымды бермеймін», – деп ит қосып қуып салыпты.

	Елге енді бір рет барғанымда естідім. Тортай үйленген.

	Екі-үш баласы бар. Қой бағады екен.

	Былтыр жазда демалыс алып ауылға тағы бардым. Əкемнің төрт бөлмелі, бау-бақшалы үйінде еркін сайрандап, тойып жеп, тасыраңдап жүрмін. Шешем бəйек болып: «Не ішесің, не жейсің, құлыным», – дейді зыр жүгіріп. Түске жақын жұп-жұмсақ диван үстінде шалқамнан түсіп серейіп, газет оқып жатыр едім. Алдыңғы бөлменің есігі əндетіп ашылды да, əлдекім кіргендей болды. Көрші-қолаңның бірі шығар деп, аса мəн бере қойғаным жоқ. Əйтеуір, шешеммен сөйлесіп отырды. Əңгіме күңгірлеп еміс-еміс естіле берген соң, есіме баяғы бір қоңыр үн түсіп, еріксіз құлағымды түрдім. Келген – Тортай екен...

	– Тəте, айып етпеңіз, əншейін. Орашқа амандасайын деп, өзімсініп келіп едім...

	– Ол ұйықтап жатыр, – деді шешем. – Оятпай-ақ қоялық.

	Төрге шық, отыр.

	– Жо-жоқ, о не дегеніңіз, тəте, маған осы босаға да жетеді, əншейін Ораш келді деген соң, амандасайын деп, баяғыда... бала кезде бірге өстік... талай рет бұзау жайып едік; енді, міне, ел таныған азамат болды... айып етпеңіз, мен қазір кетемін, тəте... Ораш келді деген соң... жалғыз ұлың ғой, құдай қуат берсін... бізді қойшы... біз ондай үлкен кісілердің садағасымыз ғой... рақмет, тəте, тамақ ауыз тиейін; осы құрғырды жақпаса да баз-базында ішіп қоятыным бар... ал, тəте, Орашың аман жүрсін... атағы аспандай берсін... қол қойдырып алайын деп, мына бір кітабын қойныма тыға келіп едім, тағы да соғармын... малдан қол тие бермейді... қыстай жемдеген торы атты управляющий алып қойған, тəте, мың салса баспайтын тағы бір тырақысын берді, «саған осы да жетеді, торы атты озат шопан мінеді» дейді... ал, кеттім, рақмет, тəте... келді-кетті деп сөге жамандамаңыз; əншейін Ораш келді деген соң, үлкен кісі ғой... бірге өскен, сəлем берейін деп... мен келді деп, тіпті айтпаңызшы, тəте, ұят болар, ал сау болыңыз, рақмет... итіңдеп баяғы өзіңіз білетін Салықсалғанға жеткенше, түн ортасы болар... өзіңіз білесіз, Салықсалған алыс, өте алыс... Монғолияның бер жағында... Мен сұлап жатқан орнымнан белім кеткендей тұра алмадым. Шынымды айтсам, ұялдым – Тортайдан ұялдым. Батылым бармады. Бет-жүзім шыдамады. Сонда ғана менің есіме «баяғыда бір жетім бала болыпты...» деп басталатын ертектің қалай аяқталары оралды. Е-е, осылай аяқталады екен ғой, осылай...

	Тортай мінер ақ боз ат... менің тақымымда кеткендей еді... иесіне қайтаруға кеш еді...





ІЗДЕГЕНІН ТАПТЫ МА?




	Баяғыда, тым-тым баяғыда да емес, анау бір жылдары біздің жаққа пішен өте қалың шықты. Тау-тас, орман-тоғай, жота-қырат, сай-қолаттың бəрі-бəрі құлпырып, желкілдеген шабындықтың астында қалып еді. Үйдің ар жағында тастақты төбе бар болатын, қақтамада жатқандықтан сап-сары болып, баланың жаялығындай сарғайыңқы кеспірінен арыла алмаушы еді. Биыл сап-сары ала бақпақтан тана тағынып жетіседі. Пішен оруға да ерте шықтық.

	Біздің жақта шөп шабатын машинаға төрт ат жегетін. Төрт ат жегетін себебі, жер қия, өрлі-қырлы, екі-үш жұмыс көлігінің шамасы жете бермейді. Төрт ат жеккен соң, оның міндетті түрде ат айдаушы баласы болады. Алтыншы класты тамамдаған біздер сол атшы ұлдармыз.

	Елең-алаңнан тұрамыз. Жылқышы қиқу сала айдап келген аттарды ұстап, жүгендеп, сақадай-сай етіп қоямыз. Содан соң қара шайды шикілеу піскен қара нанға қосып армансыз ішер едік, екі көзіміз төрт болып ауылдан келер «қожайындарымызды» күтер едік. Ал олар əсте асықпайтын. Астарындағы тоқ жарау аттарын сипай қамшылап, əлденені айтып, қарқ-қарқ күліп, қызара бөртіп келе жатар еді. Машинистердің осынау бақытты жүзі, еркін жүрісін көріп отырып, ержетіп, ерттелген ат мініп, езуге темекі қыстыруды қанша рет армандадық десеңізші, қанша рет... Жылдар өтіп... есейе келе, сол бақытты балалық шақты қайта армандап, кері оралар жолдың жоқтығына налып, табиғат-анаға өкпелеп, сананың саздау тартарын білдік пе, тəйірі, білдік пе... Енді, міне, енді, міне, енді, əне...

	Менің машинист ағайымның аты – Мұхтар-ды. Ала көз, төртбақ денелі, гүрілдеп сөйлейтін, мінезі шатақ жігіт. Маған дейін үш-төрт ат айдаушы ауыстырып, жанына жақпаған, яғни айтқанына көніп, айдағанына жүрмеген баланы ұрып-соғып қуып салады жəне ауылға төсек-орнын арқалатып жаяу қаңғыртып жібереді екен. Иемнің осы қылығын білетін мен қайтсем көңілінен шығам деген ниетпен мұрным қанағанша безектеймін. Əзірше бетіме қарап көрген жоқ.

	Дегенмен, машинистерден гөрі, біздердің, ат айдаушылардың жұмысы анағұрлым ауыр еді. «Баланың істегені білінбейді» деген мəтел сондықтан шықса керек. Əсіресе, біздерді қинайтыны – аттың үстінде келе жатып жерден көз алмай тесіліп, қалың шалғынның арасында жасырын жатқан ұры тас, томар, тышқан қорық көрінсе, айғай салып, машиниске ескерте-ескерте ес-ақылдан айырылып қалар қырағылық еді. Айғайлай-айғайлай үннен айырылып, қырылдап сөйлей алмай жүретінбіз. Кейбір кезде, əсіресе, шөп қалың жерлерде, бұғып жатқан жер тасты көрмей қалып, шөп машинасының бір тетігін бүлдіріп алсақ, бізге күн жоқ; ондайда қожайыныңның бишікпен қыр жіліншіктен осып-осып жіберіп, əкеңнен түсіп боқтауға құқы бар. Дегенмен, осындай қиындығына қарамастан ат айдаушы бала болудың қайталанбас, қашып кетпес қаншама мол қызықтары бар еді. Əсіресе, күн батар сəтте, дертеден мойны босаған, үсті-басы салтақ-салтақ, тер қақтаған аттарды алдымызға салып тырқырата қуып, қиқулап қара қосқа қайту – тек бізді ғана емес, ересек жігіттердің де делебесін қоздырып, қай-қайдағысын есіне салар. Қай-қайдағысы есіне түскен машинистер ойқастап, баяғының батырындай кеудені шалқақ тастап, шат көңілмен бір шырқар. Қамыт пен қамшыдан құтылып үйге қайтқанын ат байғұстар да сезетін, сезетін де жаппай желіп, жайтаң қағып басын изеп тастап, ауыздықтарын сүзе пырылдап, пысқырысып кетер еді.

	Біз ең əуелі жұрт ауыстырарда, иесі жайлауға көшіп кеткен иен қыстақтардың маңайын тақырлап шауып алатынбыз. Есік-терезесі айқұш-ұйқыш тақтаймен қағылған иен үйді аппақ сандай етіп жуып, бөктеріп келген бөстегімізді төсейтінбіз. Бұл біздің бір апталық мекенжайымыз болады деген сөз. Ал үлкендер жағы қандай шалғай болса да тау басындағы иен қыстаққа түнемей, ат сабылтып ауылға қайтатын.

	Міне, осындай бір қыстақтың қысқы азығын (мал азығын, əрине) шауып, келесісіне ентелей жете бергенде, менің машинисім Мұхтар аға шатақ шығаратын. Шатақ дегенде, пəлендей бір бас жарып, көз шығармағанмен, өз өктемдігін түсініксіздеу жүргізер еді. Машинистердің көшін əрқашан да өзі бастайтын Мұхтар аға:

	– Ал, бала, – деп дауыстайды маған, – айдай түс астыңдағы атты. – Содан соң өзі дертені салақтатып ортаға алып келе жатқан түптегі екі жиренді шықпыртып-шықпыртып жібереді де, əдетінше, «Халалалау!» деп ақырады. Мен осы кісінің қас-қабағына қарап, əр қимыл-əрекетінен-ақ не ойлап немесе айтқалы тұрғанын сезіп, білуші едім. Əйтпесе болмайтын, болмайтын себебі – көңілінен жалғыз рет шықпасаң: – Айда, кет! Ат айдау не теңің, бақшаңа түскен ешкіні айдап ал! – деп жаяу қуып жіберері хақ. Ол кісіден бəрін, тіпті барлық көзжұмба əрекетті күтуге болар еді. Сондықтан да өл десе – өліп, тіріл десе – тірілуге əзір тұруға дайынмын.

	Аттың сыры иесіне мəлім, қалың алабота, кендір араласа өскен шөп-шалам басып, төбесі мен мұржасы ғана қылтиған қыстақ сонадайдан көзге шалынса болды, қамшыны басамын. Өйткені иесі жоқ үйге Мұхтар ағаның бəрінен бұрын жеткісі келетінін, ал бұрын жетіп алған соң, бишігін сарт еткізіп рычагқа іліп, қобдидан не бізін, не машина болтын бұрайтын кілтін асыға алып, иен үйге қарай тұра жүгірер əдеті əлі қалмаған, тіпті ғұмыр бақида қалмайтын шығар. Бəрімізден бұрын жеткенде, ешқайсымызды маңайлатпай, тіпті аттан түсуімізге тыйым салғанда, Мұхтар ағаның, иен үйден не қарайтыны, не істеп, не қоятыны біздер үшін шешуі табылмас жұмбақ күйінде келеді.

	Міне, бүгін де Көбентауы қыстағына елдің алды болып жеттік. Бұл жер жаннат секілді əдемі тау-текше еді. Үлкен төбенің дəл бауыздауынан сұп-суық, ішсең тіліңді зыр еткізетін бастау ағып шығып, көгілдір тартқан көлге құятын. Көлдің шеті батпақты, қопалы емес, шымдауыт нығыз. Мұхтар аға сүйекке сіңді əдетіне басып: – Др-р-др, – деп көлікті тоқтатты да, бишігін сарт еткізіп, рычагқа іле салды. Осы жолы орындықты сақ еткізіп саспай түсті де, темір қобдиды ақтарып, үшкіл бір темірді тауып алды. Асықпай темекісін тұтатты. Осы кезде ентелеп, аттарын қатты айдап, қалған шөпшілер де бірдемеден құр қалғандай келіп-ақ қалған еді. Мұхтар аға жақтырмай бетін тыржита қарады да, оң қолын көтеріп: «Хала-лау!» – деп ақырды. Барлық машинистер командирдің бұйрығын естігендей селтиісіп-селтиісіп қалт тұра қалды. Аттар танаулары пырылдап ентігеді. Кейбір ашқарағы тізгінін жұлқа тартып, шөптің басын шалып тықыршиды. Атшы балалар бет-аузына үймелеген шыбын-шіркейді қуып, пысынап отыр. Мұхтар аға сол оң қолын көтерген қалпы: «Мен шыққанша, бірің аттап басушы болмаңдар», – деп, иен қыстаққа сып етіп кіріп-ақ кетті. Бірақ осы жолы көп айналды. Дөшен деген түйдей құрдасы бар-ды. Мұхтар ағаның жеті атасынан түсіп балағаттап отырды да: «Ей, Ораш, – деді маған. – Ақырын баспалап барып қарашы, ана ит не істеп жатыр екен».

	– Бармаймын, қорқамын, – деп едім, машинистер жан-жақтан ұлардай шулап қоя берді:

	– Қорықпа да саспа, біз бармыз, – деді Дөшен шіреніп.

	– Бəрімізге əлі жетпейді.

	– Ода тұрған не бар.

	– Сайтанның қызымен қызығы болып жүрмесін.

	– Шынында да, жалғыз өзі не істеп жатыр?

	– Өстіп атты да, өзімізді де шыбынға талатып тұра береміз бе?

	– Төрт көзіміз түгел кіріп барсақ қайтеді?

	Міне, осы секілді сөздер құлаққашты қылған соң, аттан керенау түстім, бірақ Мұхтар ағаның артынан аңдып баруға жүрегім дауаламады.

	– Басқа баланы неге жібермейсіздер, мені көре қалыпты ғой, – деп əрі-бері қиқаңдап едім, Дөшен зекіп қорқыта бастады.

	– Егер бармаса, біз ауылға кеткен соң, бəрің жабылып ормандағы қарағайдың біріне байлап тастаңдар, аюдың жемтігі болсын.

	Мен, шынында да, сескенейін дедім. Бұл Көбентауында аюдың бары рас. Күндіз шөп орып жүргенде, түнде ғана жапалап кеткен қиынан аттарымыз қорс-қорс үркіп, мазамызды алатын. Төрт ат жегілген машинаны басқа балаға тапсырдым да, бойлап өсіп кеткен қалың шөптің арасымен баспалай еңбектеп, қыстауға жақындадым. Басқаларда үн жоқ, демдерін ішіне тартып менің ізімді бағып тұр. Жүрегім дірілдеп, бейне бір жау жағына өтердей шошып-ақ келемін. Егер Мұхтар аға біліп қойса, осы қазір асқар таудың басынан төмен – анау көк мұнар астындағы ауылға домалатып жіберері рас-ты. Өлдім-талдым дегенде үйдің іргесіне іліндім-ау, əйтеуір. Қолым мен бетімді шөп тырнады. Оған мəн беріп жатар мен емес, есіл-дертім қожамның көзіне түспеу. Иен үйдің айқастыра ағаш тақтай шегелей салған терезесінен ақырын сығаладым. Міне, қызық. Мұхтар аға иен үйдің бұрыш-бұрышын, жабық саңылауын, мəтке ағаштың, сыланбаған қарағай қабырғаның ырсиып, ашылып, жарылып, айрылып кеткен жерін, ескі пештің сау-тамтығын қалдырмай, бит қарағандай қарап жүр... Қолындағы үшкір темірмен шұқып тұрып бір нəрсе іздейді... Содан кейін жертөленің қақпағын ашып астына түсті. Мен таң-тамашамын. Мұхтар аға не іздеп жүр екен... қызық... белгісіз затқа құмарлық, əйтеуір, жоқ дүниені іздеу жеңсігі мені де жеңдей бастап, мойнымды тырнаша соза беріп едім, ол қарғып қайта шықты. Үсті-басы былғанып, өрмекшінің торы жабысып қалған екен, қақты да, шырт еткізіп түкіріп тысқа шықты. Үйге кірерде көлденең-көлденең қағылған тақтайлардың біреуін теуіп кірсе керек, шығарда екіншісін теуіп ұшырды. Менің аузым аңқиып отырып қашып үлгермедім. Аттарға Мұхтар аға бұрын жетті. (Р.S. Мұхтар деген есімге ағаны қосып айтпасам, күні бүгінге дейін таяқ жейтіндей сескенемін).

	– Ораш қайда кеткен? – деді зілдене.

	– Мен мұндамын, – дедім шөп арасынан шошайып.

	– Неғып жүрсің?.. – Көзі бұрынғыдан да алайып кетті.

	– Дүзге отырып... өз тапқырлығыма өзім риза болдым.

	– Тапқан екенсің отыратын уақытты.

	Шөпшілердің бəрі жамырай күлді. Мен лып етіп атқа мініп үлгердім.

	– Өзің не бітірдің? – деді Дөшен.

	– Онда сенің шаруаң болмасын, – деп Мұхтар кесіп айтты. – Мен де дүзге отырдым.

	– Сен дүзге емес, үйге отырдың... Балалар қалай ұйықтайды. – Дөшен тайынар емес, мұндай ерлікке таңғалдық.

	– Айда, сөзді қойыңдар. Хала-лау! – деп дауыстады Мұхтар аға. Сол команда естілісімен, қыстаудың айналасын талқанын шығара жапырып шауып тастадық та, аттарды шештік. Осы мезетте күн де ұясына батып бара жатқан. Таудың кеші қысқа болады. Машинистер аттарының айылын тартып, құйысқанын салып ойға – ауылға аттанар алдында, Дөшен мені далдалау жерге шығарып алып, Мұхтар ағаның иен үйде не істеп жүргенін сұрады. Мен бəрін айтып бердім.

	Ертеңінде түсте көлдің жиегіндегі пішенді шауып, тамақтанып отырғанбыз. Дөшен жөткірініп алды да, əңгіме бастады.

	– Əй, құрдас, – деді Мұхтар ағаға. – Осы сен иен үй мен қорадан шұқылап не іздеп жүресің?

	– Оны қайтесің? – деді ол.

	– Бірге іздесейік дегенім ғой. Жалғыз өзіңе бəрібір таптырмайды.

	– Оны көрген кім?! Қайсы əкең... Менің ізімді аңдыған?! Зəрем зəр түбіне кетті. Дөшенге жаутаңдап қарап едім,

	ол мығым отыр екен. Мұндай қуанбаспын ба, жігіттер бір ауыздан:

	– Бəріміз! Көрген бəріміз! – деп шу ете қалды.

	Мұхтар аға амалы таусылғандай, жақ сүйегін бұлтыңдата ет шайнап үнсіз біраз отырды. Содан соң:

	– Халалау! – деді тісі ақсиып. – Халалау, сендер де қызықсыңдар! «Не іздедің...» так, сондай да сұрақ бола ма екен. Қойшыларда ес бар ма, жайлауға көшерде жау қуғандай асығады. Иə, асығып жүрген қойшылар бір нəрсесін ұмытып, қалдырып кетуі мүмкін. Ал мен оны тауып аламын, білдіңдер ме?!

	– Астапыралла! – деп Дөшен жағасын ұстады. – Не деген тіміскілеген ит едің.

	– Əй, – деді Мұхтар аға, – Бас жаққа барыспайық. Өзім тауып алсам деп қызғанып тұрсың-ау.

	– Тфу!

	– Тфу!

	– Тфу!

	– Кім-кімнің түкіргенін білмеймін, есімде жоқ, əйтеуір, апай төс Мұхтар ағам көз алдымда өз-өзінен кішірейіп бара жатты. Кішірейіп...

	* * *

	Көп жылдар өтті. Өстік, ержеттік, қазіргі биікке шықтық. Анау бір жылдары ауылға қанша рет барып жүрсем де, Мұхтар ағаны жолықтыра алмап едім. Биыл көрдім. Дүкеннің алдында автобус тосып тұр екен, барып есендестім. Бұрынғыдай емес, бұйығы тартқан. Қартайған. Алақандай ала көзінің айналасы торланып, оты суала бастаған. Алпамсадай дене қушиып, тек ірі сүйектер ғана киім астынан шодырайып-шодырайып шығып тұр.

	– Халіңіз қалай, Мұхтар аға?

	– Жүрген ғой.

	– Алтынсары жеңешеміз қуатты ма?

	– Жүрген ғой.

	– Мұхтар аға...

	– Ау, інішек. – Бір түрлі қырсықтанып жауап берді.

	– Сіз осы баяғыда... Мен ат айдаушы болып...

	– Саған қол жұмсаған жоқ едім ғой, шырақ. – Сескене қарап, ары ысырыла отырды. Мен еріксіз күліп жібердім.

	– Жоқ, аға, мен оны айтайын деп емес, сонда сіз ескі үй, иен қорадан жалықпай, шаршамай іздеп жүргеніңізді таптыңыз ба?

	Мұхтар аға түйіле ойланып біраз отырды да:

	– ІІІырақ, – деді маған тура қарап, – соғыстың иттігінен қара танымай қалған мені, жаман ағаңды былай қойғанда, өзің... білім, атақ, дəреже қуып, жер-жаһанды аралаған мына өзің... іздегеніңді таптың ба? – деп, орнынан атып тұрып кетті...

	Ал, ағайын, сіздер ше?.. Таптыңыздар ма?!





Екінші бөлім


	ƏҢГІМЕ ҚАРЛЫҒАШТАРЫ





ДОС СЫРЫ




	Біз қостан шыққанда ымырт жабылып, қас қарая бастаған еді. Жайлаудың шыбын-шіркейсіз қоңыр салқын кеші жанға өзгеше жайлы. Күндізгі ызың-шудан беймаза болған тау сілебелері самал лебіне бетін төсеп үнсіз тұр. Ұзақ жол жүрген күн батысқа ақ жолақ орамалын қалдырып кетіпті.

	Ирелеңдей қашқан тау жолымен көтеріліп келеміз. Құлағын кезек қайшылаған аттар солқылдата аяңдап, бастарын шұлғиды.

	Біз екеуміз. Жанымдағы – менен екі-үш жас үлкендігі бар, қой көзді, қара бұйра шашты, өңді жігіт. Біз шығып келе жатқан таудың арғы етегінде қой бағады. Күндіз бізбен бірге шөп үйісті де, мені қоярда-қоймай «біздікіне қон!» деп ертіп шыққан беті еді. Ат терлетіп алыс жер болмаған соң, ілесіп кетіп едім.

	Міне, тау үстіне шықтық. Бұл сəтте Қосжүректің иығына бізбен бірге ай да шықты. Шықты да, əлгіндегі еркіндей бастаған қараңғылықты тау-таудың, ағаш-ағаштың түбіне түре қуып тастап, жайлауды емін-еркін өзі билей бастады.

	– Əне, – деді Алтай, жылтыраған отты көрсетіп, – менің отау үйімнің оты. Жеріміз тамаша емес пе, ə, достым, қарашы... Айлы түніміз, айдын көліміз, алты жүз төліміз бар, – деп термелеп кетті.

	Алтай киіз үйін сопақ айна секілді көлдің жағасына тігіпті. Көл өзгеше əсемдікпен кербездене керіліп жатыр. Толқыны ай сəулесімен шағылысып, жалт-жұлт етеді. Тесіле қараған ару ай айдын көлден өз дидарын көріп тұр. Үп еткен самал көл бетіне маржандай ұсақ толқынды оқыс төсеп кетеді. Қотан шетінде қарақшы ербиеді. От басында біреу қараңдайды.

	Біз қойларды үркітіп алмас үшін, дыбыстай келдік. Алдымыздан арсалаңдай шыққан Аламойнақ «мұнысы кім?» дегендей.

	– Туу, Алтай, неге мұнша кешіктің? Мен шошымайды дедің бе? – деп, Алтайға еркелеп алды да, менімен сыпайы ғана есендесті.

	– Жүр, Асқар, үйге кірейік. Кəне, Күмісайым, неменең бар, қамда! – деп Алтай жітімерлетіп жіберді де, киіз үйге беттеді.

	Қосжүрек етегіне тігілген қос жүрек мекенінің есігі айқара ашылды. Ортададағы ошақта от маздап, жалынымен қазанды жалап тұр. Бұлқ-бұлқ қайнап, қазаннан шыққан еттің иісі мұрынды жарып барады. Төр алдында жайласып Алтай екеуміз отырмыз. Ас қамдап Күмісайым жүр. Анда-санда күлімсірей қараған көзінде əлгіндегі айдын көл секілді бір көргеннен өзіне тартар əдемілік əсер бар. Үлкен қара көз, от сəулесімен шағылысып, тіпті əсем көрінеді. От қызуымен алқызылданған екі беті күлімдеп шығып келе жатқан күнді есіңе түсіреді.

	Алтай есіктен басын шығарды да, қатты бір ысқырып қойды. Мұнысы ит-құсқа сілтеген айбыны еді. Лаулап жатқан ошақтағы отқа тесіле қараған күйі ол өз басының сырын əңгіме ғып бастай берді:

	– «Өткен күнде белгі жоқ» деген мақал бар. Бірақ бұл дұрыс емес қой деймін. Өткен күннен бір жайларды айтып берейін. Тыңдайсың ба?

	– Əрине.

	Сегізінші класты бітірген соң-ақ оқымай қойдым. Кім білсін, жастықтың əсері ме, əлде басқа ма?

	Əкем «оқымасаң, қой бақ» дегеннен басқа тіс жарып, ештеңе демеді. Содан бір жыл əкеммен бірге қой бақтым да, келесі жылы трактор курсына түстім. Алты айлық курс алты күндей де болмады, оны да тауыстым. А дегенде маған сеніп трактор берген жоқ, көмекші болып жүрдім. Кешікпей сол қара тұлпардың өзіне де міндім-ау.

	Менде ол кезде бөтен тілектен аулақ, тек еңбекке деген қызығу ғана бар еді. Махаббат арқаны мойныма ілінбеген. Сөйтсе де, ол шіркіннің ауылы тым алыс екен. Он тоғыз деп аталатын төбенің ар жағынан түтіні шығып қалып жүрді.

	Ойлап қарасам, осы ауылға қоңсы қонатын уақыт жеткен секілді. Адамның бір аттамай адасып, ессіз есейіп кететіні бар ғой. Оныншы класта оқитын Еркежан дейтін қыз бар болатын: көңіл шіркін соны сүйіп қалғаны бар. Неге екенін өзім де білмеймін, сол мені магнитше тартады да тұрады. Бұл менің жүрегіме тиген тұңғыш түрендей болды. Жүрсем де, тұрсам да, көзімді тас қып жұмсам да Еркежанды көрем. Апырай, адамның кейде өститіні бар-ау!

	Ауыл қыздарының ішіндегі сорпа бетіне шығары да осы көрінді. Ептеп хат жазып едім, тулатып алдым. Өзімнен де бар, хатымда Абдрахманның Шұғаға жазған хатынан өлең келтіріп, өзім жаздымды аңғартқам. Оны сезген қыз: «Өлең ұрлаған адам махаббатты да ұрлайды» деп жауап жазып жіберіпті.

	Бір рет кинода қатар отырдық. Мен өзімді өзгеше бақытты сезіндім. Бір кезде осылай отырудың өзі қол жетпес арман еді. Бар мықтағаным, кино көрінбейді деген сылтаумен, басымды оның басына тигізіп қоямын. Өзім де нашармын-ау, əйтпесе Еркежанның маған деген ілтипаты тым теріс емес секілді. Деміміз тоғысып, басым басына тиген кезде қымсынбады ғой. Сезіктеніп, сескенсе, кет əрі демес пе еді. Бағанағы қайрап-қайрап жіберген Кеңестің сөзі қамшы болып, «қыдырсақ қайтеді?» дедім, үстіңгі ернімді тістелеп. Ой, дариғай десеңші, Еркежан жымиып күлді де: «Мұғалімдер көріп қойса қайтеміз?» дегені.

	Иə, маған біртүрлі батылдық бітті. Біз сөйтіп тұңғыш рет қыдырдық. Ауылдың кең де мерейлі дархан даласы, қара мақпалдай түні бізге ұшпақты еркіндік берген еді. Күнəден де, кінəден де пəк жүрегіміздің соғысы бір-бірімізге естіліп келеді. Алғашқы сыр тартысып сырласқанымыз осы болғанымен, көп жайларды айтыстық. Бұл кеш екеумізді бір-бірімізге соншалықты ынтық етті. Еркежан мені ұнатады екен.

	Күн бұлтты, пəлендей əсер берерлік əсемдігі жоқ болатын. Əдетте жазушылардың адам көңіл күйіне байланысты табиғатты жылатып, не жұбатып алатыны бар ғой. Бірақ маған осы бір аспанды бұлт басқан айсыз қараңғы, желі жайсыз түн өзгеше бақыт, ерекше шаттық бергендей еді...

	Алтай есіктен басын шығарып тағы бір қатты айқайлады да, қарауыта бастаған отқа бірер бұтақ тастап жіберді. Ала көлеңкелене бастаған үй жап-жарық болып кетті. Күмісайым осы бір əңгімені бұрыннан-ақ білем дегендей, онша тұрақтап тыңдаған жоқ, кіріп-шығып əр нəрсенің күйбеңімен жүр. Алтай алаулай жанған отқа тесілген күйі сөзін жалғастырды:

	– Алғаш жүрек құйынын соқтырған Еркежан он жылдықты бітіріп, оқуға аттанатын болды. Мен оны күйіне де, сүйсіне де шығарып салдым. Күйінетінім – онымен бұрынғыдай жиі ұшыраса алмайтыным. Оны қойшы, мен оған «он жылдықты бітірген соң қосылайық, сен сырттан оқисың» деп қолқа салғамын. Ол көнбеді. Сүйетінім – кетерде жақсы тілекпен, игі ниетпен аттанды. Қоштасар сəтте: «Мені тос, Алтай! Адал махаббатымыздың ала жібін аттамаспын», – деп қиыла айтқан.

	Иə, ол сонымен кетті. Адамның кейде бір əкең де, шешең де емес, ала бөтен бағзы біреуге ынтығатыны, жанындай жақсы көретіні қызық-ақ. Еркежан кеткенде мен жүрегімнен ел көшкендей болып жүрдім. Бірақ мен Еркежанның бұл кетісі біз үшін тым баянды бақыт болмайтынын сезбеген едім. Бір жылдай хат жазысып, қиюымыз қашпай жақсы жүрдік. Келесі жылы мен суық тиіп ауырып қалдым. Бір өзіміздің ауылдың ауруханасында жаттым, сосын қалаға жіберді. Менің ауруым бара-бара асқынып, құлаққа түрпідей тиетін өкпе ауруына айналды. Жаңа Гаваньдағы тубдиспансер мені бел баласындай күтті. Емдеген дəрігерлеріме əмісе рақметімді айтамын. Ауруханаға түскен соң, бір жұмадан кейін

	Еркежан келді.

	– Əурe болдым, мен секілді көксау енді кімге керек! – деп, өмірдің күнгейінен күдер үзіп, қайғы мен қорынудың бұлты үстемдік құрып тұрған сəтте жарқ етіп келе жатқан Еркежан дүр сілкіндіріп түлетіп жіберді. Болашақ жарым, көп жұлдыз арасындағы туысы бөлек шолпаным болған Еркежан, палатадан шыққанда, есік алдында тұр екен. Достым-ай, өзің ойлашы, туберкулез дегенді сау адам естігенде не күйде болатынын. Өзің ойлашы, тамам көксаулардың арасында еліктің лағындай мөлдіреген қыздың мені іздеп келіп тұрғанын. Өзің ойлашы, бұл өкпе ауруы тəнді ауыртпайды, жанды қинап, жүрегіңді ауыртады емес пе! Өзің ойлашы...

	Шу дегенде, ол дір етіп қысылып қалды да, іле-шала күліп жіберді. Көптен көрмегендікі ме, екеуміз де құмарлықпен тоятсыз қарастық.

	Сол кез есіме түспеуін тілеуші едім. Пенде боп жаратылған соң, тағдыр тауқыметін көтеру міндет секілді.

	Май айының жайма-шуақ күні. Аспанда теңгедей бұлт жоқ. Ағаш гүлдеп, көк шығып, Өскемен көктем құндағында ерекше сұлуланып тұрған. Осынау көктем мені де өз қызығына ортақтастырып жүрген-ді. Сырқатымның беті бері қарап, жұрт айтатындай, мысқылдап шыға бастаған еді. Аурухана сорған бетім бозарып, өзімді-өзім танымастай өзгергем. Менің ермегімнің көбі – бақ ішінде отырып кітап оқу.

	Сенбі күні болатын. «Мөлдір махаббатты» құмарта оқып отыр едім, жанында маған бейтаныс жолдас қызы бар Еркежан келді. Жанындағы қыз маған тұнық қара көзін кең ашып, бір қарады да, ұзын кірпіктерімен көлегейлей қойды. Мен де елти қарап қалсам керек. Еркежан:

	– Неге таныспайсыңдар? – дегенде бір-ақ есімді жидым.

	Қыз қасыма жақындады да, қолын созып:

	– Күмісайым, – деді.

	Бір сағаттай отырып қалдық. Көп отыруды өзім қаламаған едім. Өйткені булығып, жөтел қысып кеткенде жанымды қоярға жер таппай қысыламын. Бір рет шыдай алмай күрк-күрк жөтелдім де, оң жақ кеудемді басып боп-боз боп отырып қалдым. Бағанадан бері жарқ-жұрқ етіп отырған Еркежанның өңі кіреукелене қалды. Күмісайымның жүзінде бір түрлі аяныштың табы бар еді бұл шақ. Олар қайтып кетті. Байқаймын, Еркежанның өңі сынық. Күмісайым кетерінде:

	– Тез сауығыңыз, – деп алғаш қарағандай мағыналы нұрға толы көзімен өткір бір қарады да, осы көздің сақшы солдаттары тəріздес ұзын кірпігімен жаба қойды.

	Мен олардың қарасы үзілгенше қарап тұра бердім. Еркежан бұрылып қарай ма деп едім, қараған жоқ, тек Күмісайым ғана мойнын əнтек бұрған еді. Міне, мен Күмісайыммен алғаш осылай танысқан едім, – деп Алтай əңгімесін бір қайырып тастады. Əңгіме осы тұсқа аялдағанда Күмісайым өрттей боп қызарып кетті де, Алтайға:

	– Мен қойды күзете берейін, – деп киіз үйден асыға басып шығып кетті.

	– Шіркін, өмірде өзің біреуді есің кете сүйіп, бірақ ол сүймей кетсе, одан бақытсыз не бар екен? Мен Еркежанды ерекше жан деп бағалап, шын сүйіп едім. Оның өмірін кешу, ырқына көну дегенге ойым тірелсе, сол ойымның құлы болатынмын. Беташар махаббатымның артынан мұрнын тескен тайлақтай желуім хақ еді. Мен оған құмар едім. Еркежан да сүйетін секілді еді. Амал не, тағдыр шілəпісін теріс киіп кетіпті ғой. Ой, досым-ай, бұл махаббат дегеннің өзі ұстараның жүзінде тұра ма деймін. Жə, қойшы, Еркежаным сол кеткеннен қайырылмады. Күндер зулап өте берді.

	Бірде ой тұңғиығына батып жатқанымда кезекші сестра келіп:

	– Қарындасың шақырып келіп тұр, – деді.

	Төсектен атып тұрдым. «Япырау, бұл кім?! Менің қарындасым Өскеменге қайдан келді? Еркежан ба? Бірақ сестра оны танитын. «Қызың сұлу екен» деп қалжыңдап жүретін-ді. Жалаң аяқ, жалаң бас шыға келсем, қарақаттай көзі жаудырап Күмісайым тұр. Ол маған тура қарай алмай, басын піскен алмаша ие берді.

	– Сіздің Еркежан берген мына кітабыңызды əкелдім. Жəне Еркежан бір записка беріп жіберіп еді, – деп баяғы «Мөлдір махаббаттың» арасын ақтара беріп еді, таза махаббатты лайламаймын дегендей, Еркежанның хаты сусып түсіп кетті. Жүрегім атша тулап, хатты ашып жібердім. Денем тоқ соққандай дір-дір етеді. Бұл хат əлде нендей белгісіз себеппен үнсіз кеткен Еркежанның бүркеулі жұмбақ сырының кілті болды. Ол қысқа ғана былай депті:

	«Алтай өткен өмірді ұмытайық. Ренжімессің, мен əрі ойлап, бері ойлап, сенімен бірге бола алмайтыныма көзім жетті. Мен өз бақытымды табамын. Хош! Еркежан».

	Еркежанның бұл қылығына қатты қапалансам да, көптен бергі зіл боп басқан ауыр ойдан жеңілдегендей, еркін тыныс алдым. Дүниеде не ауыр десе, тұманданған ой ауыр дер едім. Кім біледі, оныкі дұрыс та шығар, мен аурумын ғой. «Ауру адаммен қалай бақытты тұрмыс құрам» деген де. Жас өмір өксімесінші. Мен оны кінəламаймын, кінəлі – ауру. Бірақ бір жапырақ суық қағазы менің «Еркежан» деп елжіреген ет жүрегімді мұздатып, тауын шағып-ақ кетті.

	Күмісайым мені аяйтын секілді. Қос жанары мөлт-мөлт етеді. Ол менің жанымда ұзақ отырып, əр нəрсені айтып күлдірумен болды. Бүгін өзі өзгеше ашық-жарқын, бір нəрсеге қуанышты секілді. Жүзінде жылылық сақтап тұрған өзгеше бояу бар. Салиқалы қимылы, мағыналы нұрға толы, жұмбақты мол сезіммен қараған үлкен қара көзі тілсіз сəлем жолдағандай күмəнсіз қарайды. Иə, оның жаны сұлу еді.

	...Күндер өте берді. Адамның реніші тамшыдан жиналып, шарасынан асып төгілетіні бар ғой. Жүрегім аунақшиды, өрекпиді. Еркежан өзімен бірге оқитын жігітке шығыпты, деп естідім, Күмісайым күн сайын келіп, көңілімді аулап кетеді. Келген сайын жүдеу көңілім алай-дүлей болатын. Менің жүрегімде күйік те, үміт те, азап та, қуаныш та бар. Күйік – өткенге өкіну, азап – қазіргі сəтім, үміт – белгісіз қылаң беріп келе жатқан Күмісайыммен арамыздағы үнсіз достық, қуаныш – мені де елеп-ескерер жан бар екен ғой деген ой.

	Өстіп жүріп, талай күндер өтіп кетті. Күмісайыммен арамыздағы достық шетінемеген, қайта беки түскен. Бір сəт ертеңіме көз жіберіп қарасам, осы бір тар кезеңде болған мықты достық келе-келе шынайы махаббатқа ұласатын секілді. Күмісайым əр келгенінде маған үнсіз телміріп қалушы еді. Үнемі мен бір нəрсе айтса екен деп тұратын. Байқаймын, ол мені ұнатады. Бірақ өз-өзімнен қорынған мен Күмісайымның жүрек толқынысына ортақтаса алмадым. «Аузы күйген үріп ішер» деген емес пе, запы болып қалсам керек.

	Бір күні дəрігерден сұрап Күмісайыммен ұзақ қыдырдым. Түн болатын. Қазан түбіндегі тоңмай секілді дөңгелек ай көк төсінде самарқау жүзіп барады. Дыбыс саябырлап, қала тыныс алғандай еді. Тек баған басындағы электр шамдары ғана аспан жұлдызымен таласа жымыңдайды. Айға қарсы қарап тұрған Күмісайымның ақ бетіне ойнап шыққан қызыл қан, қыз көңіліне бүркеулі шынын, терең сырын əйгілеп қойды. Бір нəрсе айтайын деп айта алмай, біресе қолындағы жапырақты жұмырлап, біресе туфлиінің тұмсығымен жерді шұқылайды. Мен үнсіз тұрмын. Шиыршық атқан асау ойлар кезек-кезек құлағыма келіп ызыңдайды. Бір ой кеп: «Үп еткен желге ұшатын жеңіл-желпі сүйем де, күйем» дей салу оңай. Ол сөзден опық жедің емес пе. Қой, Алтай, көзді жұмып көлге секірме. Күмісайым да Еркежан секілді бір күні жалт берсе қайтесің» дейді. Енді бір ойым: «өзің сүйгеніңді, өзі сүйгенді ал» деген. Ол сені сүйеді. Сол сенің өмірлік пəруəнə серігің», – деп мазалайды. Алай-түлей көңіл, арпалысқан жүрек. Дыз-дыз еткен сезім. Бəрін көрген төзім. Япырау, не деймін мен оған. Əттең-əттең... Аурулық... Қырылысқан қиян-кескі ой бұғалығында тұрған мені

	Күмісайым үні селт еткізді:

	– Алтай!

	– Ау!

	– Мен... Мен сені ұна...

	– Жоқ, жоқ, айтпай-ақ қой. Айтпа. Керек емес. Білемін ғой. Сеземін. Сезіп жүргем де. Менде де жүрек бар емес пе? Бірақ...

	Маған алты ай ауырғаннан алты минут ауырған қатты тиді. Ең қатты ауру – жан ауруы екен.

	– Күмісайым!

	– Ау!

	– Мен... Мен сырқат...

	– Жоқ, жоқ, айтпай-ақ қой. Алтай, айтпа. Керек емес. Білемін ғой. Бір күн болса да медучилищеде оқып жүрмін, менен жақсы түсінетін ешкім жоқ шығар. Менде де жүрек бар емес пе. Менде де махаббат бар емес пе?! – деп, булығып кеп басын төсіме қойды.

	Көзіме жас үйірілді. Менің бұл көз жасымды еркін жүзген айдан басқа ешкім де сезген жоқ еді. Сезбей-ақ қойсыншы. Бұл жас – өткенге өкініш жасы. Міне, досым, «өзің сүйгеніңді, өзі сүйгенді ал» деген халық сөзінің даналығы осында екен... – деп əңгімесін аяқтады Алтай.

	– Содан кейін...

	– Одан кейін не болсын. Бұдан кейінгі өмірдің жемісті дəм-тұзым татып, Қосжүректің бауырына тігілген қосымызға түнегелі отыр емессің бе?! Дəрігерлердің емі маған шипа болды, мен сауықтым. Бір адам – бір адамның сақшысы. Күмісайым мені, мен қойды бағам. Мен де көңілдімін, қой да аман! – деді де ол орнынан тұрды. – Досым, алаңсыз ұйықтай бер, біз Күмісайым екеуміз қой күзетеміз, – деп Алтай шығып шығып кетті.

	Міне, баяулап бастаған тəтті əуенді, асқақ əуезді əн қалықтап мұнарланған тау үстінде дірілдеп тұр. Бұл əн «өзі сүйіп» табысқан екі жастың жарасты өмірлерінің айғағы еді. Екі жастың сырлы əніне тербеліп көзім ілініп, көкірегім тəтті сезім тұңғиығына шомып кетті.





ШҰҒЫЛА




	– Мұқа-ау, Мұқа! Аттарды шешсек қайтеді. Күн еңкейіп қалды ғой.

	– Др... р... р... р... Жамандатқыр шағырқасқаның болдырып қалғанын көрмеймісің жекпей жатып-ақ. Осымен доғарсақ дейсің бе? Мына қалған жерді шауып тастамадық па...

	– Жə, қойшы соны. Ертең де күн бар ғой. Жауын жаумай, жылқылы ауылға барып қайтайық та.

	– Бригадир бұрқырап жүрмесе...

	– Əй, Мұқа-ай, бұрынғыдай емес, жасқаншақ болып кеткенбісің, қалай. Нормаңды асыра орындадым. Қылатыныңды қылып ал деп шалқаңнан түсетін тентектігің қайда?

	– Шешсек шешейікші. Менікі тиын-тебен болсын деген ғой, бауырым. Сен секілді сүр бойдақ емеспін, бала-шағам бар, көк қарын қолға қарап отырған. Др... р... р... Апрым-ай, осы кер дөненнің бас асауы басылмай-ақ қойды. Құр... р... р... деймін. Əй, Нұрлан, ұсташы мына иттің басын. Ана жолы еңіреп жүріп тапқан ерімді шағып едің, енді қамыт-сайманды бүлдіргің келіп тұр да. Құр... р... р... ой, ит. Əкетті.

	Мұқтар əбзелді сыпыра берем дегенде, кербесті басын кекең еткізіп оқыс тартынып қалды. Сағалдырығы салынбаған жүген бестінің басынан сыпырылып, Нұрланның қолында қала берді.

	– Əп, бəлемді. Нұрлан! Шық алдынан. Қайыр! Қасқыр жегір, бабыңды табармын ұстасам.

	Мойнына ілінген қамыттың салпылынан үркіп, есі шыққан жас ат құйындай ұшырып лаға жөнелді.

	– Ой, енді ол ұстатпайды.

	– Оттама! Бір көрген асауым бұл емес. Əуселесін байқайын мұның. Қалған атты шеше бер. Мен əлгі арам қатқырды тырағайлатып əкелейін. Ерді сындырғаннан бері ашуыма ашутастай тиіп жүр еді, көзіне көк шыбын үймелетіп... – Мұқтар əдетінше тісін шақыр-шақыр қайрап-қайрап жіберді. Оқшау күтімге алып, мініс атым деп жүретін қаракерге қарғып мінді де, қуып берді қашағанның соңынан.

	Нұрлан аттарды шешіп те үлгерген жоқ, кербестіні қарагердің бауырына алып, сабалап келе жатқан Мұқтардың қарасы қылаң берді. Кербесті байғұс əбден болдырған. Ақ көбігі шығып, пыр-пыр етеді танауы. Кібіртіктеп, көсіліп шаба алмайды. Қаракер əлі тың. Бастырмалата бүріп қашағанның көбіктенген жаясынан тістеп-тістеп алады. Ондайда бесті əдетіне басып теппек болады. Бөксе жақты бос көтеріп тастағаны болмаса, дəрмен жоқ тұяқ серпуге.

	– Мə, саған, қашамысың! Міне, мынау мен үшін, мынау ер үшін!

	Қолындағы шашақтап тастаған дырау бишікті ысылдатып, оңды-солды осқылайды бестіні.

	– Əке-ау, Мұқа өлтіруші ме едің. Мал баласына обал емес пе.

	– Таяқ өтпесе, мал екеш мал да əспенсіп алады. Тіпті басынып... Осыдан көрдім, əкри. Əнеугүні ерді сындырғанда, бауыздап тастар едім, сен киліктің тағы да. Əкри, қайран қазақы ерім-ай десеңші.

	Тықпалап əкеп үйірге қосты. Сорпа тері шыққан бесті дымы құрып, үздігіп тұр. Дір-дір қағады.

	– Ой, Мұқа, сен де жоқтан өзгені ұмытпайды екенсің. Сол бір кетеуі кеткен ыңыршақты көз құның қалғандай даулап қоймадың ғой. Отыз бес сомға алған жаңа ерімді берейін, ұмытшы, бəтір, соны.

	– Плебал, сенің отыз бес сомдығыңды. Енді бір сөз қозғашы, тура шықшытыңды бұзам, білдің бе, – деп Нұрланға ала көзімен сүзе қарады да, қаракердің ішпегін салып, ерттей бастады. Нұрлан əрі қарай ештеме деген жоқ. Секем ала қалды. Кербесті ерді сындырып тастағанда, Мұқтардың екі күндей дəн татпай, бүк түсіп жатып алғаны əлі есінде. Əйтеуір, табиғаты өзгеше, əз жанында əмір жоқ, тылсым жаратылған жан-ау.

	– Қамыт-сайманды қалыңдап жап, су өтіп кетеді. Онсыз да аттардың тамағын езіп, мойнын соғып тастапты. Аттанайық, жауын төпелегелі келеді.

	Түстіктен желемік есті. Аспан қарақұрықтанып, бұлттар жөңкіле бастады. Əуе аласарып, көкжиек жақындап кеткен секілді. Бұлар Өскелеңнің бауырындағы қалың самырсынға ілінгенде, сансыз тамшылар жамырай тасырлап қоя берді. Бейне бір жерге шеге қағып жатқандай.

	– Айттым ғой, күн жауады деп. Жə, көпке ұзай қоймас, айбыны қатты көрінеді. Аялдай тұрайық.

	Мұқтар атының басын ұлардай шулаған орманға бұрды.

	– Тұз емеспіз ғой еріп кететін, аяңдай берсек нетті, Мұқа...

	– Желпілдеме. Несіне асығамыз... «Қайныңа да барарсың, пұшық күйеу атанарсың» демекші. Жылқы ауылына да барармыз, екі тостаған саумал да ішерміз.

	Нұрлан досының бойкүйездігіне налығандай бейжай, керенау түсті аттан.

	– Шалдуарсың, Мұқа.

	– Əке-ау, маған күлер бетің қайсы-ей. Сіріңкең бар ма, от тұтатайық. Бажа, білемісің, түнеугүні салтақ құла арындағанда, сенокосилкеден секіріп түсіп, құлағын бытыр-бытыр шайнағаныңды. Онымен тынбай көзін нұқып қалып, ағартып жəне жібердің. Ит əурең шығып, екі жұма көмір шайнап бүріктің емес пе, мұндар. Жоқтан өзгеге қабағың қар жамылып, кіреукелене қаласың. Бағы заманның бақсысы реуіштес сендей көк періге балдызымды бергім жоқ.

	– Алмаймын, тіпті.

	– Сенікі бойы жетпеген етті сасық деп кінəлаған мысық болды ғой.

	Нұрлан Мұқтардан мүшел жас кіші. Бірақ төсекте де, төскейде де бір жатып, қосақтаған құлындай бір жүргендігі ме құрдастан бетер қатты қалжыңдасатын. Нендей ауыр, зілді сөздер айтылса да, ренжуді, кек тұтуды білген емес-ті. Олардың бұл əзіл-оспағы өздеріне өзгеше жарасып та тұратын-ды.

	– Мұқа құрсақта жатқанда-ақ көк жынды болған, деседі ел, рас па?..

	– Əлбетте, – деді шімірікпестен. – Шешемнің құрсағы тар соқты білем. Тулап қалып алты айда туа салдым. Сонда тəтем: «Бұл жылбысқы бəрібір адам болмайды» деп, сырғақтап емізбепті. Бейшара əкем: «Əлі осының қолына қарайсың» деп, түлкі тымағына сап байлап қояды екен керегеге. Кер баққанда, бес жасыма дейін мешел болған екем. Əкелердің орны бөлек қой...

	– Əнеу үстін мүк басып жатқан қарағайды көрдің бе.

	Қарашы өзің. Міне, былай...

	– Е, оны жаңа көрді дейсің бе. Одан да ертек айт, не өтірік айт, сөз болсын. Қарап отырғанша қажай отыр деген емес пе... Күннің толастар сыңайы жоқ. Үдеп салды.

	– Жоқ, сен түкті де білмейсің. Алтайдың қара тасы иійді маған. Сен бар ғой, ердің ана сұлап жатқан қарағайдың хикаясымен сабақтас екенінен бейхабарсың... Иə, сендер үшін бəрі ертек. «Керқұла атты Кендебайдан» басқа не білесің, тəйірі... Тылсымсың-ау, қанды ағаш... Момақансуын... һа... һа... Əкри.

	– Дөй даладағы қу ағашты тілдеген адамға не жорық.

	– Жоқ. Оттапсыз! Білмейсің оны...

	Мұқтар тісін егеп-егеп жіберді. Ат жақты беті суалып, мұңая қалды. Жиегі қызарып, қанталап тұратын бота көзі бұрынғыдан да аларып, жасаурап шірік қарағайды тесіп барады. Терең күрсінді. Күн ақ жауындатып алды.

	Сіркіреп тұр. Сұп-суық өкпек салқын леп бар ауада. Самырсынның ұшар басынан мұнтаздап аршыған балқарағай домалап түсті. Тиіннің олжасы болу керек құлатып алған. Мұқтардың кере қарыс жазық маңдайына кіреуке сызық тартылып, бұлт ілікті. Манағы жайдары мінезі жым-жылас жоқ болған. Құнысып отыр. Қушиыңқы баспақ денесі əдеттегіден бетер семіп, күйкентайдай-ақ болып бүрісіп қалған. Мойын сіңірі адырайып, қорқыныштан елес əкеледі байқап отырған адамға. Нұрлан аң-таң. «Мұқтар мұндай бөтен мінез көрсетпеуші еді ғой. Ренжітіп алған жоқпын ба?» – деп іштей қылпылдап отыр.

	– Жоқ, оттаған екенсің, – деді Мұқтар əлден соң томағасын сыпырған бала бүркіттей шаңқ етіп.

	– Білмейсіз. Сендер үшін бəрі ертек.

	– Нені, Мұқа... Қойшы, бұлай қарамашы кісіге.

	– Қарағайдың деймін, тарихын білмейсің деймін. Найың бар ма? Өлтірді ғой əкемді... Да, бəрі ертек, бəрі мақтан.

	– Сенің əкеңді немістер өлтірмеп пе еді, – деп Нұрлан əдетінше əзілге шаптырып еді, Мұқтардың түсі бұзылып, бір ағарып, бір сұрланып отырған соң қоя қойды. Ішінен: «О несі екен» деді.

	– Жоқ, оттапсыз.

	– Жұмбақтамай айтыңызшы. Тек бүлінбеңіз. Қорқамын. Сізге мұндай мінез жараспайды. (Нұрлан «сеннен» «сізге» көшкенін өзі де сезген жоқ).

	– Сол кірбіңді уақиға есіме түссе, ет жүрегім қан жылап, өзім де шошынамын. Иə, не көрмедік... Біз соғыстың тауқыметін тартып, бұтымды тері шалбар қажап жүргенде, сендер қызыл шақа бала едіңдер. Ержетіп, бізбен жағаласып шаужайға жармасып жүргендерің мынау. «Осы күннің баласы аласа туады, үлкендермен таласа туады» деуші еді Сəрсен ақсақал. Тегі, рас-ау. Тыңда, жарқыным, ертек айтайын. Дұрыс, əкемді жау өлтірді. Бодаусыз кетпегенін сеземін. 1942 жылдың жылауық қоңырқай күзінде қарақағаз келді ғой. «Қарақағазды» мейірімсіз деп неге кінəлаймыз осы.

	«Сіздің балаңыз ерлікпен қаза тапты» деп қарлығаштай шырылдап келіп туғаныңыздан хабар бергені ме жазығы. Күнəһар – қағаз емес, халықты қасіретке байлаған неміс басқыншылары ғой. Сол қағаз келген күні қарындасым Əлима екеуміз таң атқанша жылаған едік-ау. Тəтем сазарып дым сызбады. Ымырт жабыла бізге тамақ даярлап, төсек салып берді де, шығып кетті үн-түнсіз. Біз шулап, ботадай боздағанда, «жыламаңдар» деп те айтқан жоқ. Қара су ұрттамастан жатып қалдық. Өксіп-өксіп, үркер ауа көзіміз ілініп, ұйықтап кетіппіз. Күн көтеріле тұрсақ, тəтем тағы жоқ. Умаж көжені темір пештің үстіне қойыпты. Тасып төгіліп, үй іші қоңырсып, қолқаны атып тұр. Көзіміз домбығып қалыпты. Тəтем біздің қатарымызға жатып көз шырымын алса керек. Сонда мен жиылмай қалған төсектегі жастықтың үш жері суланып қалғанын көрдім. Бізге білдірмей тəтем де жылаған-ау кірпігі айқаспай.

	Соғыс та бітті. Елде бардың ерні қимылдап, қалақ-құлақ тірлік кешіп жаттық біз де. Əлима екеуміз мектепке барған болып жүрміз. Сен білмейсің ғой. Бертін көшіп келдіңдер емес пе. Бізге көрші Фазыл деген ноғай тұратын. Ауыл оны сарт дейтін-ді. Əкем екеуі майданға бір күні аттанып еді-ау. Сол Фазыл соғыстан бір аяқсыз оралды. Тізесінен жоқ. Балдақпен жүреді. Ауылдың дарбаза ауыз балалары «шойнақ» деуші едік. Бəрі де есерлік қой. Бір аяныштысы, ол соғыста жүргенде, үй-іші тегіс шешек ауруынан өліп қалды. Ғалия деген шайқалмаған сары ауыз жұмыртқадай қызы болушы еді. Нəркес көзді, ауылдың гүлі еді. Ол да Бұқтырмаға кетіп өлді ғой. Иə...

	Тақтаймен шегелеп тастаған есік-терезені жұлып тұрып: «Майданға бардым, үйге келдім – крест. Құтылмай-ақ қойдым-ау бұл кесапаттан», – деп қабырғасы қайысып, қатты босады.

	Неге екенін білмеймін, сол Фазылды суқаным сүймей-ақ қойды. Ертеңді-кеш біздің үйден шықпайды шырғалап. Байқаймын, тəтемнің сол «шойнаққа» деген ілтипаты оң секілді. Қашан келсем де, балдағын жамбастап, төр алдында сұлап жатқаны. Тəтемнің шайы да əп-сəтте бұрқ-сарқ қайнап кететін секілді. Бір ретт Фазыл маған:

	– Əкең – жігіттің бозтайлағы еді. Сен шіріген жұмыртқасы болғанбысың, немене. Аманыңды ит жеп кеткен бе? – деді.

	– Мүмкін, саған... сізге тартқан шығармын. Шідерлеген аттай біздің үйді айналсоқтап... – Ашуға тұншығып сөзімнің аяғын бітіре алмадым. Есікті бір теуіп шыға жөнелдім.

	Əкем: «Екі балама көзімнің тірісінде қалдырған ескерткішім болсын» деп егіп кеткен қос қайыңның түбіне барып ұзақ жыладым. Қызғаныштан жүрегім удай ашып, тісімді қайрай берем. Байқаймысың, Нұрлан, қазір де қайраймын ғой тісімді, иə. Адам бір əдеттеніп алса, қоя алмайды екен.

	Күн жұма болатын. Біз түстен кейін оқимыз. Кешқұрым сабақтан қайтсам, шарбақта Фазылдың бар киімі жаюлы тұр. «Жұма күні кір жуа ма екен». Жүрегім сыздап қоя берді. «Мынаны жуған тəтем-ау». Көзім қанталап, басым зеңгіп, дүние дөңгелек айналды. Барыстай атылып бардым да, Фазылдың бар киімін жерге атып ұрдым. Бажылдап жылап жүрмін. Балағаттап жүрмін. Аяғыма салып таптап жүрмін. Ауыз үйден тəтем шықты жүгіріп:

	– Мұқтар, не болды, саяшым. Ұят емес пе? – деп иленген киімдерді алмақ болды.

	– Оңбағансың, тəте! Оңбағансың! – Бар пəрменіммен кеудеден итеріп жібердім. Маңдайымнан сұп-суық тер бұрқ ете түсті. Тəтем еңіреген күйі үйге кіріп кетті. Балдағын əндетіп Фазыл келді. Лəм деген жоқ. «Не істер екен» дегендей бедірейіп маған қарады да тұрды. Көйлекті жұлып алып бетіне былш еткіздім. Өз-өзімнен есеп алған жоқпын. Бұқтырманы бойлап жүгіріп келемін... Жүрегім апалас-төпелес. Бүйтіп тірі қорлық көргенше өлейін деп те ойладым. Жан тəтті ғой, шіркін. Əмбесінде су да суықтау болды...

	Қыс өтіп, жаз шықты. Жер арқасы кеңіген. Өлмеген пенде мамырдың шуақты нұрлы ауасымен тыныстады. Алтай табиғаты дүр сілкініп, тотыдай түрленіп тұр. Сиырмен бірге жонға көштік. Сол бір кіркілжіңнен кейін Фазыл біздің үйге аттап баспайтын болған. Тəтем маған қатты ренжіді.

	«Аямайсың. Ол ғаріп емес пе», – дейді. Онда мен қияңқыланып: «Ендеше, қатын алсын» деймін. Ол сиыр жаяды. Мына қаракердің енесін Фазыл мінуші еді бір кезде. Жануар бір-ақ рет құлындады да, қайтып үйірге қосылмай саяқсып кетті. Қаракер секілді жүрісті, жалы майда, сүмбіле болатын. Бедеу болған соң ба, етке мықты, ару, арындау дегенді білмейтін. Сол жылы жасын түсіп өлді ғой.

	Бұл тағдыр кепешін теріске бір кисе болмайды екен, қанша тыраштанғаныңмен.

	Ферма бастығы шақырып алып:

	– Ала жаздай бостан-бос салпаңдағанша, ана шешеңе қолғабыс тигізбеймісің. Фазылдың жанына бір кісі керек. Сиыр бақ сонымен, – дегені. Сөйтіп, Фазылға қандай жуымаймын, қарада бой, қарда ізін көрмейін десем де, бір жіпсіз байлап, матай берді мені оған. Ол соншама жақын тартып бауырына басса да, осқырып, тұздығым жараспады. Күрең қабақ жүрдім. «Фазыл Сəнияға үйленгелі жүр екен» деген елдің пыш-пыш өсегі ме, жоқ болмаса балалар кермалдасқанда: «Фазыл сенің əтиің, Фазыл сенің əкең» деп мазақтағаны жанға бата ма... Қайдам...

	Ол сиырдың мына жағында жүрсе, мен одағайлап ана жақ шетіне шығып кетемін. Майданнан əкелген ақ қалайы құтысы бар еді.

	– Кел, Мұқтар. Шөлдедің ғой, таңдайыңды жібіт.

	– Рақмет. Су бар ғой шөлдесем, – деймін де, шауып өзекке түсіп кетемін.

	Дəл осы Өскелеңнің бауырында жайып жүрдік сиырды. Ол кезде бұл жер пəйек емес, шабылмайтын. Күн бүгінгідей төпелей жөнелді. Табынды осы терістің ішіне иірдік те, ана сұлап жатқан қарағайдың қарсысындағы самырсынға қорғаладық. Мойнымды жағама тығып, үн-түнсіз отырмын. Найын будақтатып Фазыл да үнсіз отыр. Ауыр ой үстінде. Нөсер құйып тұр. Найзағай жарқ-жұрқ етіп, аспан əлемін төстен осып жіберсе, боздап қоя береді. Шатыр-шұтыр ете түсті. Дүниенің бəрі жап-жарық болып кетті. Бір пəлі гүрс омырылды. Қапелімді не болғанын сезбей қалдық. Іргемде теріс қарап отырған Фазыл оқыс ұмтылып, менің алқымымнан ала алпамсадай денесімен бүркей жығылды. Дəнеңе түсінбедім. Сезбедім. Бір мезетте есімді жисам, еңгезердей боп Фазыл əлі жатыр үстімде. Суқаным кетті. Бұлқынып едім, қанға бөккен дене былқ етіп аунап түсті. Екі көзі ақшырайып, қан-қан ерні жыбырлайды:

	– Əттең-ай! – Ышқынды. Жан тəсілімін берді. Бірақ бет-əлпеті аса ризашылдықтың, нендей бір жұмбақты қуаныштың шапағатын шашып, уылжып жатты. Ажары атқан таңдай сарғайыңқы. Əрі құп-қу.

	– Аға... а... а...

	Атып тұрып, тұра қаштым. Жар дəрмен ұшыртып келемін. Аяғымды бұтақ шалып, етпеттей құлаймын. Дал-дұлым шықты. Артымнан Фазыл қуып келе жатқан секілді. Ол мені кінəлап жатқан секілді. Бұрылуға жүрегім дауаламайды. Тек қана алға... Кім көрген мұндай аянышты өлімді. Осы Өскелеңнен сонау Сұлушоқының иығында отырған сиыр фермасына жеткенше жүгірдім, өкпемді қолыма алып, ана бұғып жатқан қарағайға жай түсіп, содан ыршыған бұтақ Фазылдың қарақұсына тиген екен. Егер Фазыл мені бауырына баса жығылмаса, ғұмырым осы жерде бітетін. Өйткені мен сол қарағай жақ тұста отырғанмын. Сол күні Фазылдың денесін ойға апарып қоймақ болып, зузамен алып түсті ауылға. Мен де барып топырақ салдым. Неге екенін білмеймін, тəтем егіліп көп жылады... Өлгенде, денеңді үйден алып шыққанда, артыңда дауыс қылып жоқтап қалар туысың жоқ болса, қандай қиын. Фазылдың жамағат-ағайындары жоқ-ты, қара басы. Бірақ оның артынан тəтем, Əлима үшеуміз жылап қалдық. Ауыл-аймақтың адамдары тəтеме келіп: «Фазылдың иман байлығын беріп, алдынан жарылқасын» деп көңіл айтады. Шын пейілімен күйзеліп, күрсініп айтады. Мен үшін Фазылдың өлімі аса аянышты болды. Түтінін сөндірген мен секілдімін. Ол менің өмірімді ұзартып, пенденің жауынан бір, тілсіз жаудан екі қорғап қалды. Өмірмен қоштасар ақырғы минутында не айтқысы келгенін, «əттең-ай» деген өкінішті аһ ұрған сөздің астарында не қалғанын бажайлай алмадым. Мүмкін, жайсаң жанын түсінбеген маған деген өкпе-назын айтқысы келген шығар. Мүмкін, тəтемді... Мен ол кісінің аруағы алдында, тіпті бүкіл əкелер алдында борышты екенімді білемін («əкенің жақындығы жездедей-ақ» дегендердің өзегін өрт жаласын). Бірақ қайтып, қалайша өтерімді білмеймін сол борышты. Бар қолымнан келгені əр жыл сайын Сұлушоқының шыңына шығып: «Бақыл бол, Фазыл аға!» деп айғай саламын. Сонда менің жарықшақтанған даусымды Алтайдың құз-аңғарлары, мінгесіп-ұштасқан сілемдері бір-бірінен қағып алып: «Бақыл бол, Фазыл ағ... а... а...» деп қайталай береді, қайталай береді...

	Фазылдан қалған дүние жоқ. Тек көзімнің қарашығындай сақтаған ері бар еді, оны да кер ит сындырды ғой. Иə...

	– Ой, сен жылап отырмысың?..

	– Кім, мен бе? – Нұрлан селк ете түсті. Көңілі босап «Бақыл бол, Фазыл аға...» деп күбірлеп отырғанын өзі де аңғармапты. «Мұқтардың кім екенін білмейді екенмін-ау, бір жатып, бір тұрсам да. Сіз осындай кеудеңіз мұң мен сырға толы жұмбақ адам ба едіңіз, Мұқа. Кім білген». Нұрланды осындай тəтті сезім тербеп отыр. Ол дəл осындай «ертек» тыңдап, дəл осындай толқып көрген жоқ-ты.

	– Жауын толастапты ғой. Аттанайық.

	Екі жолаушы атқа қонды. Жауыннан соңғы орман сорғып, бусанып тұр. Суға малшынған шөп керзі етіктерін жылтыратып тастады. Бағанағыдай емес ақшылтым тартып, шарбылана бастаған бұлттар тұманға айналып, баяу қалқып босып барады шығысқа. Жайлаудың салқынтым тымырсық барқыт кеші ұйыды. Кемпірқосақ туыпты. Өскелеңнің бауырынан басталып, Сұлушоқыға тірелген шұғыла дүниені нұрға бөлеп тұр.

	– Ананы қарашы, – деді Нұрлан. – Сенің жүгіріп өткен жолың іспетті, Мұқа. Өскелеңнен басталып, Сұлушоқыға түйісіп тұрғанын.

	– Иə, рас-ау, – деді де, ауыр күрсінді. Қағілез адамның мұңға берілгені өзгеше оғаш көрінеді. Бұлар таудың иығына шыққанда, шұғыла əрмен қарай жылыстап кеткен-ді. Жақындаған сайын, əсем сағым бұлдырап алыстай береді.

	– Жұмыр басты пенденің өзі де осы шұғыла секілді-ау, – деді Мұқтар қаракердің басын тежеп, – кейбірі жарқ етіп дүниені қызыл арайға бөлеп біраз тұрады. Сосын... сосын өледі. Басқасы келеді өмірге. Бойынан нұр бөліп шығаратын жақсы адамдар маңдайымызға неге сыймайды екен осы. Əлде жанымызда ондай адамдар көп, бірақ елеп-ескермей жүрміз бе оны. Оң беті ішінде абзал адамдар көп те болар. Қайдам... Дізгін ұшымен келіп, дізгін ұшымен кететін ғұмыры қысқалар – бір өңкей жақсылар...

	...Əне, киіз үйдің төбесі көрінді.





ҚАМШЫГЕР




	Ай астында: Қан жылап жетімсіреген қараша үй қалды, қара жамылған жесір əйелдің мұңдықты басы қалды.

	Ай астында: Марғауланып ер мен елдің осыншама еркелігін, осыншама қасіретін мамырстан кеудесіне сыйғызып, қазақтың күреңселі даласы жатты.

	* * *

	Түйетастың аңғарынан аңырап жел соғып тұр. Атты кісіні аударып түсіретін қызыл еспе – ерніңді сортаңдатып сорып, кебірсітіп тастайтын қызыл еспе. Екі жағы найзадай шаншылған, тіп-тік жалтыр көк тасты құздың ортасы ашамайланып, шыңырау шат боп біткен-ді. Шатқалдың дəл тереңдей жеткен табанында салба-салба самырсындар бар. Самырсындар ақ көбігі аспанға атылған Шарықтыбұлақтың екі жағалауын қуалай өскен. Əлгі аңызақ өкпек жел осы ұңғыны өзектей кеп, осынау шаттың бітер аузына кептеле шөгіп қалған қара тасқа бар пəрменімен соғылысатын. Алып қара тастың сыртқы пошымы жампозға тым ұқсас. Сондығы ма, кейін келе Түйетас атанып кетті ғой. Түйетастың құбыласын иектей жұпыны ғана қараша киіз үй тігілген-ді. Тасты ықтап отырғандықтан, бұл үйді аңырақайдан соққан аңызақ шала алмайтын. Үй жалқы ғана. Көз көрімде ел жоқ: тек ұзын сонар қож-қож тастар, сойдақ-сойдақ қарағайлар, алапат таулар ғана қаумалай қоршап, күргейлеп тұрады. Қараша үйдің маңынан ербең еткен баланы да, өріп жүрген жетім лақ та көрмейсіз. Өне бойы өгейсіп, мынау жер-жаһанда аласталып, алыста қалғандай: үн-түнсіз ағараңдайтын шалғайдан.

	Қараша үйден кейде қолында құманы бар бөкебайлы əйел шығар еді, шығар еді де қаздаңдай басып Шарықтыбұлақтан су алар еді. Су алған күйі үйге қайта кіріп, жоқ болар еді. Бұдан соң оның төбесін қайта көрмейсің. Жым-жырт... меп-меңіреу тыныштық ұйып, қаймағы бұзылмастан мелшиеді-ау келіп. Аңғарды құлазыған өлі тыныштық жайлайтын... Өлі тыныштық жайламайтын кейде. Құлаққа Шарықтыбұлақтың арсыл-гүрсіл арыны, əупілдектің əні шалынатын; мұрынға боз көденің иісі келіп қытықтайтын, тау қызғалдақтары қызықтыра мен мұндалайтын. Қазір тау қызғалдақтары жоқ-тын. Күз ғой, солған, қуарып қалған... Қазір боз көденің жұпары да сезілмейді. Күзгі таудың шөп-шаламы қаңсып, қолқаны алады.

	Қараша үйдің белдеуіне кейде тұрықты, есік пен төрдей баран ат байланатын. Қызыл іңірден намаз шамға дейін суынып, сонсын үйдің ар жағындағы көкорайға арқандалатынды. Атты жауырыны еңкіштеу келген еңгезердей атанжілік адам арқандайтын. Бұдан соң қараша үйдің жыртық-тесігінен жылтылдаған от сəулесі, түндігінен сыздықтап болар-болмас түтін шығады. Түйетастан лық етіп оқыстан асып қалған қоңылтақ самал қараша үйден қаңғырып шыққан жас еттің иісін лып еткізіп іліп ала жөнелер. Қараша хананың есігі үркер тас төбеге көтерілгенде ғана сыңсып ашылар, сыңсып ашылар да, бағанағы дəу жігіт шығып айға қарап есінеп, өңкеңдей басып атқа барар еді. Маңайды самарқау, бірақ жіті шолып шығар да, дəрет сындырып алады. Сонсын қараша үйге үш бүктеліп қайта кірер. Ештеңе болмағандай тау мүлгіп тұр... Көк күмбезінде ай зытып барады. Айқай-шусыз момақан тыныштық. Қараша үй де, қара көк аспан да, қарауытқан тау мен қара барқын орман да – бəрі-бəрі бір сəт ұйықтап кетеді. Ұйқысы қандай керемет дейсің...

	Керегеде салбырап ілулі тұрған бұзау тіс он екі өрім қамшының ұшынан сүт ағып тұр?.. Сүт тамшысы тұп-тура төрде жатқан жігіттің көз ұясына құйылады. Жып-жылымшы əрі саумалдай дəмді мəйектің қайдан ғана шыпылдап шығып тұрғаны беймəлім. Əйтеуір, жезбен орамдап, тас қып түйіп тастаған ұшынан мөлт етіп ағады да, жігіттің көзіне сырт етіп үзіліп түседі. Бір қызығы бағанағыдан бері сорғалап тұрғанымен, көзін дымдап ашытқан емес. Құмға сіңген судай жоқ болады. Ол аз дегендей сүйсініп, осынау оқшау құбылысты хош көре қызықтағандай тырп етпестен, қымыз ба деп қыбы қана сүйсініп қалған. Іргесінде албырап, таң алдындағы тəтті ұйқы меңдеп, түшіркеніп-ақ жатқан əйеліне осы ғажайыпты айтпақ боп бұрылайын деп еді, шегелеп тастағандай аунай алмады. Екі-үш рет: «Қамқа, əй, Қамқа!» – деп дыбыстап та көрді. Өндіршегіне оқтау тығып тастаған ба, үні шығар емес. Қамшы ұшынан шыққан əлгі сүт əлі де толастамаған. Енді көз шарасынан құлдилап ерінге тамшылай бастады. Жігіт жұмған аузын ашпастан қалың дүрдік ернін жымқырып көп жатты. Көп жата да алмады. Не де болса дəмін татып көрейін деп аузын ашып еді, қып-қышқыл қан дəмі таңдайына тақ ете қалды. Адамның қаны ма, малдың қаны ма, айыра алған жоқ. Өне бойы мұздап салды. Селк етіп аса бір сасқан қатты шошыспен көзін ашқанда, уықты қуалай бетіне тамған суды сезді. Атып тұрып тысқа шығып еді, түн ортасында ғана шөкімдей бұлты жоқ, айнадай тап-таза аспанды сұп-сұр бұлт сықастыра құрсаулап алған екен. Рахман ақ жауын үнсіз сіркіреп тұр. Арқандағы баран ат сүңгілесіп, салпиып қара торы боп кетіпті. Оттамастан басқа ұрғандай мүлгиді. Шарықтыбұлақ шанағынан асып-тасып жатыр.

	Тау іші бұрынды-соңды болмаған бір сұрқай сұсты күйге енгендей, мазасыз қоңыр күздің əупірімді ырқына көнгендей, өзгеше бір қоңыржай жуастықпен мойынсұнады нөпір нөсерге.

	Садақбай арқаннан ағытып, етек-бұтақтары айгөлектене кең, мол біткен самырсынның түбіне байлады атын. Киіз үйдің іргесінде су боп жатқан ер-тоқымды ала кірді. Қамқа тырапай асып əлі ұйықтап жатыр екен. Тəмпіш мұрны пыс-пыс етеді.

	– Тұрсай! – деп шаптыға айқайлады ері.

	Садақбай дастарқан үстінде де танауы қусырылып, тоңторыс қысастана отырған. Əйелі түннен қалған еліктің етін жылытпалап əкеп алдына қойып еді, бір іліп аузына салып талмады да: «Қыл-қыбырын тазаласаңшы», – деп кепиетси ысырып тастады. Өзге тағамдарға да зауқы шаппады білем. Қалың түйе жүн шекпеніне тас бүркеніп жатып қалды. Көп жата алған жоқ-ау, əлдекім бас салып тұншықтырғандай, өз-өзінен булығып, быршып, үстіндегі шекпенді ауырсына, шамырқана сілкіп жіберді. «Уһ! Пəруардігер-ай!» – деп, күңіреніп қатты күрсінгенде, қараша үйдің түндігі желп ете түскендей болды. Қамқа күйеуінің ықылымнан бері мұндай күйінішті күйін көрмеп еді. Аң-таң. Жөн-жосығын сұрауға батылы барған жоқ. Аш арыстанша дөңбекшіген ашулы Садақбайдың сықпыты бейне кісі өлтіргендей түтігіп отырған соң, жүрегі дауаламаған.

	– Қамқа! – деді арыстай денесін керегеге сүйеп. – Қамшы қайда?

	– Бас жағыңда ілулі тұр ғой.

	– Салбыратпай алып тасташы!

	– Неге? – Ол күйеуінің бұл қылығына есі шыға таңырқады. Садақбайдың аласапыран пəруай жүзіне сұрақты кейіппен тосырқай қарап тұрды. Қарап тұра беруге шыдамаған дəт шіркін. Қамшыны еппен алды да, босағада жатқан ертоқымның қасына тастай берді. Садақбай отсыз шүңгіл көзі кіртиіп, əмісе серік санап келген қамшысына қимай шаншыла қарады. Бұзаулы сиыр беріп өрдірген қамшысы тағынан түсіп, пұшайман болып қалғандай сезінді. Он екі өрім бұзау тіс қамшының осы шаңырақтың толайым тірлігін арқалап келген есіл еңбегін ұмытқысы келді-ақ. Бұл қамшының көзі жоғала қалса, ертеңгі күні талшық етер малды қалай табарын есіне алғысы жоқ. Көзін жұмды. Бəрібір көз алдында көлеңдеп-көлеңдеп қамшы тұрды. Бейқарар тірлігінің тұздығы дəл қазір алай-түлей жан дүниесімен жараспаған... Ол бейнеқақ қамшы жазғанды талақ тастап отыр. Талақ тастағысы келгені аузынан қан дəмі кетпейді. Бүк түсіп қайта жығылды. Түс əлетіне дейін тұяқ серпіп, оң жамбасынан аунамаған, ұйықтап жатыр ма, ояу жатыр ма, оншасы белгісіз. Садақбайдың мұншалық тоқайрауы Қамқаны бөтен ойға итермелеп, іштей əбігерін шығарды. Ақырдағы кешеден қалған еліктің етін жүн-жұрқадан арылтып та біткен. Бұдан соң жайымен сырт-сырт жанып жатқан жер ошақтағы отқа мұңдана телміріп, ауыр... тым-тым ауыр тұманды ойға батқан. Ол тұңғыш рет жалғызсырағандай, ию-қию мол ауыл-аймақты сарыла сағынғандай сазды көңілде сезінді өзін. Аядай есіктен бес-алты жігіт сау ете қалғанда ғана, есін жиды. Түйетастың арғы бетіндегі Қаратай жігіттері екен. Үсті-бастарын қағынып, қақырынып-түкірініп дабырлай кірісті.

	– Садағаң қайда? – десті төр алдында аюдай сұлап жатқан Садақбайды байқамай.

	– Жатыр ғой.

	– Сырқаттанып қалды ма?

	– Соны өзім де білмей отырмын.

	– Садаға, а, Садаға! Не болды? Бір жеріңіз ауырып қалды ма? Біз ғой. Басыңызды көтермейсіз бе?..

	Ол басын көтерген жоқ:

	– Бұл қайсың! – деп ашулы гүр етті.

	– Інілеріңіз ғой. Күз де туып қалды. Əлгі келісім бойынша, Абақ, Керей жағына шығып қайтайық па деп келіп қалған едік.

	– Қайта беріңдер! Бүгін жол болмас. Жігіттер тым-тырыс аттанып бара жатты.

	Садақбай екі ойлы. Түндегі түсін: «Қатынға айтып жорытсам нетеді», – деп оқталды да: «Ой, ол не біледі дейсің?» – деп іштей іркіліп қалған. Есінеп-құсынап бейжай мүлгіп отыр. Сонсоң:

	– Əй, Қамқа! – деді. Даусы тарғылданып шықты. – Сенің де жатырың кеуіп қалды ғой! – Түйеден түскендей сөзді шынымен-ақ сен айттың ба дегендей, екі көзі мөлдіреп, дел-сал состиып тұрған Қамқаға жалт бұрылып:

	– Шақыршы əлгі жемтік аңдыған немелерді! – деген тағы да. Шығып бара жатқан əйеліне қажыспен аяй қарап қалды.

	«Апыр-ай, маған не көрінді бүгін...».

	* * *

	Алтайдың иығына шыққанда, айдын шалқар көл көрінді. Айнакөл. Көлді жағалай мамырлап қонған ығы-жығы ел екен. Ителгі – Керей елі алақандағы асықтай боп ап-анық көрінді. Кермеде жеті-сегіз ат байлаулы тұр.

	Қой сауып жүрген бірлі-жарым ақ жаулықты əйелдер болмаса, шошаң еткен айыр қалпақты шалынбайды. Шықардағылар бұлар тұрған тауға оқыстан қарап қалса, осынау топтың бар қарасын ап-анық байқары хақ еді. Абиыр болғанда иек көтерген халайық болмаған-ды. Қай-қайсысы да қой борбайына тас кенедей жабысып, тұқшың-тұқшың созғылап отыр емшегін. Садақбай бүктеп ұстаған қамшысын əнтек сермеп қалғанда, артынан ерген алты жігіт жалақ төскейдің шақпақ-шақпақ қызыл қойтасын сусытып, жітірмелете ылдилады. Көл ернеуіндегі жынысқа əп-сəтте сіңіп, жоқ болып кетісті.

	Қас қылғандай күзгі аспан шаңқай ашық еді бүгін. Талма-тал түсте қапылы, бес қаруы сай отырған елге солақай килігу көзсіздік əрі амалдың жоқтығы-ау.

	Лықып жақындап кеп, жер астынан шыққандай жеті жігіт тұс-тұстан андыздай лап қойды.

	Көлдің су жайылған қалың қоғалы шалшығында пыр-пыр жүзіп жүрген жылқы, қырымнан қиқу таянғанда, дүр етіп, жапырыла жөнелген де, бет-бетімен лағып кеткен-ді. Көлге тұйықталып, шұрқырасып қалған бір үйірді алты жігіт тырқырата қаумалаған күйі, дыбыс шығармастан Марқаның шыңайтына тықсыра қуды. Ішінде жауырыны жазық тақтайдай мамалары, ойық желке, көкшіл бас қысыр тайы мен құлжа бедеу, қаз мойын пырақтары бар Керейдің келісті көрме иық жылқылары құрықты қолға тез көне қоймады. Көбісі қайыру бермей, қабырғасымен соғып жалт-жалт берісіп, сетіней бастаған.

	Садақбай ауыл жақты қарауылдай байырқалап қалған-ды. Жігіттердің анау бос белбеу пəстігіне қаны қайнап, шиыршық атып тұрған. Ауыл жақтан аттаншы шықпаса, өкпе тұсынан өзі килігем бе деп еді:

	– Қаратайлар! Қаратайлар! – деп аттандаған айқай-шу естілді. Енді бір мəурітте өзіне қарай қапталдап, қаптай шауып келе жатқан бес-алты аттыны көрген. Қаймыққан жоқ. Саспады. Марқасқадай қасқиып қарсы алды. Асығыс атқа қонғандықтан ба, Ителгі жігіттерінің қолында шоқпар да, сойыл да жоқ, құр қамшылары ғана бар екен. Садақбайдың құдайы тіпті жасап, мерейі шамырқанып-ақ тұр. Қарсы далбақтаған топты, жалт бұрылып ағындарымен өткізіп жіберді. Өтіп кеткен соң, қырғидай шүйлікті қыр желкелерінен. Ор қояндай ойнап, сақ-сақ күліп, Ғайып ерен – қырық шілтенің пірін шақыра, езуі көпіршіп, топтың топанына бір араласып шыққанда алтауының бірдей қамшысын сарт-сұрт жұлып, тақымына қыса кетті. Атын жайтаңдата жорғалатып дөй далаға жырақтанды да, бұлаңдаған алты қамшыны бірдей алдыңғы қанжығасына байлап үлгерді. Марқаға қиястай тартқан серіктеріне көз тастап еді.

	Алдарында қылқұйрық қалмаған алты азамат астыртта болып жатқан майданды қызықтағандай ошарылып тұрғанын болжады. Анау қырда тұрған алты азамат мұндай қанқұйлы майданның талайын көрген, бірақ мынандай ғажабын көрген емес. Алдына сап берген бар жылқыны бытыратып алды. Садақбайға не бетімен көрінеді!

	– Үй, қолаба ынжықтар-ай! – деп, тісін шақыр-шұқыр қайрап, ақырып жіберді. Ақырып жіберді де, қамшыдан айрылып пұшайманы шыққан жігіттерге тап берді. Олар құрдан-құр, бет-бетімен есі шыға тырағайлап барады. Еті қызып алған ат ауыздығын қарш-қарш шайнап, еліріп сүзе жөнеледі, билейді. Оның торғайдай тозып, талапайы шыққан топқа алаңдамай, тіке тартпақ ниетін оң жақ бүйірден:

	– Тоқта! Қатынбысың қашатын! – деген тəйтік дауыс саңқ етіп, шорт үзген. Астында кермаралдай керілген шандоз аты бар, əлеуетті жігіт ағасы шатынай ұмтылды бұған. Азу тісі ақсиып: «Жаһаннамға жіберейін!» – деп, зікір сала тебітті Садақбайға. Екі көзі ақықтай сүзілген, ішіп-жеп барады. Қолында күрзі, Садақбай шынымен-ақ сескеніп қалды. Енді таяған тықырдың кімнің пайдасына шешілерін бағамдамастан, бұ да ілгері мінбелеген-ді.

	– Сойылмен жер жастандырайын! – деп, аузынан жалын ата, күрзісін білемдей берем деген керейліктің қасқа маңдай атын кеңсірігін ала осып жіберді. Қамшы қиястай тиген екен. Құйқа терісі бір елідей боп қан-сөлсіз ырсиып, ар жағындағы сүйегі ағарып қалды. Ауырсынған ат шыр көбелек айналып жүр. Осыншама алапат шапшаңдықты күтпеген Ителгі боздағы, атының басына ие бола алмай, далы шығып құр-құрлайды. Садақбай қалқан құлағын жымқыра, самайына қисайып қалған шытын қайта бір түзеп алды. Қайта бір түзеп алды да, құрақ ұшып, ұршықтай иірілген ат жігіттің астаудай жонын өзіне енді бір қаратқанда, қамшысын жəне бір сілтеді. Тері желеткенің қарс айрылып кеткен ұзынша сызығын қуалай аққан қап-қара қан ат сауырына тырс-тырс тамып тұр. Ендігі сəтте керейлік ат-матымен омақаса құлады.

	Садақбай қамшысына сүйсіне қарап, ауаны ысқырта оңды-солды осқылап алды ғой. Ілгері қарай жедеғабыл тарта жөнелді.

	* * *

	Ол Марқаның жонын асып түскенше мелшиіп жұмбақты күйде келген. Бағанағы айқаста қозған жыны əп-сəтте сап болып, жүні жығыла қалған. Жігіттер де лəм дей алмай, өз оспадарлықтарына іштей қиналыңқы, ту ит арқасы қияннан ат арытып келгенде, саусақты мұрынға тығып құр қол қайту арқаларына аяздай батпайды дейсің бе? Дегенмен, үлкен бір орашолақ əбестік жасағандарына қиналыстан гөрі, Садақбайдан қаймығу, ұялу басым секілді. Жолбасшыларының бұлайша сыздана, жағының кірісін ашпастан қаһарлы жүрісінен қамшысымен бір тартқаны жеңілдеу ме еді. Бірақ осылар сол бір сілтенген қамшыдан қала қояр ма?..

	Сыпыра ылди бітіп, қалың қарағайлы жүндес жоталар басталды. Сайлауға келгенде Садақбай ат басын тежеді. Жапатармағай түсті де, аттарды бірінің құйрығына бірін шылбырынан байлап дөңгелентіп қойды.

	Садақбай əлі үнсіз отыр. Сырт киімдерін аспай-саспай шешіп былайырақ қойды. Сонсоң талып, салбырап қалған қарын алақанымен мыжғылап, қолын ары-бері сілкілеп, қайыңның безіндей беріш бұлшық еттерін бұлтың-бұлтың ойнатқан. Түртпектеп жүріп жерден ағаш тауып алды. Қарманып пышағын іздеп еді, қыны бос екен.

	– Тфу, атаңа нəлет! Пышағым ет жеген жерімде қалып қойыпты, – деді бұлқан-талқан ашуланып.

	– Садаға, менікін алыңыз... – деп, алтауы бірдей шошаң қағысып пышақтарын ұсынып еді, қай бұрынын алып, қолындағы жаңқаны үшкілдеп ұштады. Тісінің арасын шұқыды. Тілге жаңа келді.

	– Сендер мені осы жерден күтесіңдер.

	– Сіз қайда барасыз?!

	– Керейден тігерге тұяқ алмай кері оралу – туасымда жоқ ырым.

	– Біз де барамыз. «Аузы күйген үріп ішер» деген. Енді берік болармыз, Садаға, – деп əлденеден құр қалатындай жамырасты жігіттер.

	– Жоқ. Үйірімен жылқы алдырмайды олар. Сақ отыр. Мен күзетшінің шідердегі атын ұрлаймын, – деді тісін шұқыған күйі.

	– Апыр-ай, Садаға. Біз де ерсек қайтеді, – деп үздіге тақымдаған жігіттерге:

	– Қауқарларың қатындарыңа жетпейтіні бар, құйрықтарыңды қыспаймысыңдар. Қайта шабу не теңіміз, – деп қатты қайырып тастады. Өзі атқа қонды.

	Күзгі аспан сынаптай толықсып, аумалы-төкпелі боп тұрады. Əлгінде ғана балық көз бұлт жоқ əуе əп-сəтте-ақ тұлан тұтып, түнере қалған. Құбыладан жел тұрды. Қарағай басы сусылдап, дүние əлем-тапырық күйге көшті. Жел тулатқан айнакөлдің толқыны жағалауды былш-былш ұрғылайды, бірін-бірі қуып жарысады.

	Садақбай баранды қарағай түбіне байлап, шідеріде тұрған аттың қарасын көздей сақ аяңдап келеді. Тың тыңдап еді, құлаққа ешбір дыбыс шалынбаған. Толқынның шолпылы, желдің ызыңы ғана меңзеп тұр. Ат қайыру бермей, бірталайға дейін бөксесін тақап, қиястанып əбігерін шығарды. Бұлайша қашанғы байырқалауын күтіп жүргенде, уақыттан ұтылатынын сезген соң, атты қыл құйрығынан шап беріп ұстай алды да, тұқыртып баса қойды... Ат теппек боп құйымшағын бұлғаңдатып шыжбалақтағанымен, бөксесін көтере алмады. Шідерін асығыс ағытып, жайдақ міне берген. Міне бергенде, мұның жауырына басқа біреу қона берген. Қайдан сап ете қалғаны белгісіз. Садақбай басын оқыс бұрды. Адам. Адам екеніне көзі жетті білем, оң жақ қолын қайырып əкеп ту сыртындағы пендені қапсыра қысып, арқасына таңған күйі атқа қонды. Əлгі бейбақ тырп ете алмай, көкжалдың сауырындағы тоқты-торымдай-ақ салақтап кете барды. Былай ұзап шыққан соң, арқасындағы олжасын жұлқа тартып, жайдақ аттың шоқтығына əкеп сұлатты.

	– Еліңе айта бар. Садақбай деген қамшыгер мен боламын. Уай, зəу-затыңды!.. Мұншама лақтай салмағың жоқ, жылбысқы жетесіз болармысың! – Сілкіп тастады сонадай жерге. Өзі қосағында аты бар, сыпыра құба жонмен сыдыртып барады түн жарып...

	* * *

	Олар қара обаның кезеңіне ілінгенде, қар аралас жаңбыр жауды. Əмбесінде көзге түртсе көрінбейтін тас қараңғы. Оң мен солдан тандырып сарсаңға салған түн алпауыты сарынсыз, сандалбайға салатын бұлыңғыр; бұлтартпайтын меңіреу мекиен. Қар аралас жаңбырдың аяғы жаяу борасынға ұласты. Қарсыдан соққан өкпекке қасқая тартып, омыраулай алмай, ықтай береді аттары. Өңменнен соққан ызғырық қойынға кіріп, етек-жеңді емін-еркін қуалап, жағаны жұлқиды. Жол қиындай түсті. Жол дейміз-ау, бағыт-бағдарсыз, осы маңда-ау деп топшыланған жүріс мандымайды. Ең алда бір атты мініп, бір атты жетелеп алған Садақбай барады. Садақбайдың далдасымен ұшып-жығылып алты азамат ереді. Іштей қыпылдап, мынау жөн-жосықсыз сапарларына иланбағандай. Сүрлеудің сорабынан бағана айрылып қалған. Ендігі жүрістерінің нəшіні не? Сенбейді. Сезбейді. Шыдаспады білем:

	– Садаға, бұл қай бағыт?! Адасып өлетін болдық қой, – деп дауыстады.

	– Шатастық. Ермейміз бұдан əрі!

	Ұлардай шуласып ошарылып қалған жігіттерге Садақбай:

	– Ендеше, Керейдің иті жесін! – деп, жорта тақымды бір қысып, алға қарай тарта берген. Қолдан келер қайраты жоқ жігіттер қайта салпаңдасты. Боран үдеп салды. Бет қаратпайды. Ақ тұман қапасқа айналды. Ет пісірім мезгіл жүрген соң ат басын ірікті Садақбай. Ат басын ірікті де:

	– Уай, бірің бері келші. Мына жерде менің пышағым бар ма екен, – деді. Жігіттердің бірі аттан домалап түсіп, Садақбай құрығымен түртіп тұрған жерді сипалап еді, пышақ сабы қолына ілікті. Бұл – бері келе жатқанда төстік қақтап жеген Түйетастың иығы еді. Адаспағандарына көзі əбден жеткен дірдектеген топ қамшыгердің піріне мінəжат етіп, айқұлақтана шапты ілгері. Бірақ алда тік құз барын сезген олар Садақбайды тағы да ілгері оздырып жіберіп, артынан ерген.

	Қамшыгер қалың ойда келеді. Жан дүниесі көкпар тартып жатқандай ию-қию; жан дүниесінде ит ұлып, ел көшіп бара жатқандай – ырымы жаман. Алты сан алаштың алдында бас имеген қажыр-қайраты өзгеше бір тəлімді пайдаға емес, қара қазанның қамы үшін ғана сарп етіліп, бор кеміктеніп құрып, өз-өзінен мүжіліп жатқанын ойлаған. Жортып өткен жылдарын зерде таразысына сап салмақтаса, толағай бастың көргені көбік шашқан көрікті һəм ерікті күйлі жылдар емес-ті: бір өңкей жарау құрсақ, тас түйін, жоқ-жұтаң күндер екен. Бəрі де бүгінгі суішеліктің, ертеңгі көрер таңның қалжауланған қалтыраңқы қам-қарекеттері де. Сылаң қаққан мынау қамшының бүлдіргесі жаңарып тағылған сайын, соқталы шайқастан сəттілік сағаты үзіліп, ұтылыс тапса, анау бүртік өрімдей сандаған адамдардың бас-арқасынан судай боп қан аққан.

	Ал енді өйтпесе – шекіспесе, талшығынан айырылып қалмай ма? Бірақ Садақбай күні бүгінге дейін нағыз қаскөй жаудың кім екенін ажыратқан жоқ, көрген де емес.

	Мүмкін, мынау қазақтың салқар сахарасында зіл-заласыз торалғы тартыстар болғанымен, жау-дұшпан дегендер кезікпейтін шығар...

	Ол ат үстінде əлі де қалғығандай мүлгіп келеді.

	Бұдан былай тозақтың қыл көпіріндей жалғыз аяқ жол басталады. Төменінде Түйетастың құзары – Суықшат. Бұлар аттан түсіп, жетекке алды. Боранның арыны əлі де қайта қоймаған-ды. Аса бір сұңғыла сақтықпен дəлдеп баспаса, бұлт ете қаласың. Бұлт ете қалсаң, қия тастан домалап, сонада – Шарықтыбұлақтың суында жатарсың. Осы өңірдің тұрғындары Түйетастың қабырғасын жырып салған сүрлеуді «Қыл көпір» деп атасатын. Егер жазатайым құлап кетушілер болса, «күнəһар екен» деп жоритыны бар.

	Алда терте бойы озық келе жатқан Садақбай жолдың сілемінен жаңылып, оқта-текте қамшысымен түрткілеп алады. Бопсаланған күпсе қарды дəу табанымен басып қалғанда, күрт омырылып тайқи жөнелді. Садақбайды іле кетті...

	– Байқаңдар, жігіттер! – деген жалғыз үнді Алтайдың заңғарлары ғана үздік-создық қайталаған. Сонсоң бұл пəниді тыныштық басты... «Қыл көпірден» арттағы алты бейбақ қана аман-есен өтіп шықты-ау...

	* * *

	Садақбайдың жарасы ауыр болса да, өз көңіл күйі сергектін. Жарқаштана жарылған басын ырғайлы жібіттіріп құрсаулап тастады. Бес-алты қабат шыттың сыртынан буылса да, шекесін қысып, шыбын жанын шырқырататын. Самай тамыры оқтаудай боп, білеуленіп, көгеріп шыға келген. Қамшыгер бас жарасын сезбес те еді, сол жақ ортан жілігі быт-шыты шығып, жəнеки оңбай мертіккен-ді. Сынықшы шақырттырмады. «Пайдасыз болар, олардың қолынан келе қояр шаруа емес», – деген. Жаңа сойған тоқтының шелілі терісі арасына қанжапырақ салып орап, құр жіп түгесілгенше, тыртыстырып шандып тастаған. Ауыл арасын алыс демей, ағайын-туғандары, Қаратайдың ат аяғы жетер жердегі ақсақал, қарасақалдары мен жорық дəмін бірге татқан көңілдес жігіттер түгелдей кеп көңіл сұраған. Түйетастың енді мекен бола алмайтындығын, жапан тауда жалғыз жата бермей, есі барда елін тауып, іргеге көшіп баруын сабақ еткен. Туасы бір беткей, тағы боп өскен қамшыгер азғырындыға оң ықыласын бермеді. Намысына басып:

	– Өлсем орным – Түйетас болсын, – деп, бөтен қыр аңғартқан соң, сырқат апшысын тарылтпайын деп, шолақ қайырысты бұл əңгімені.

	Садақбайдың тəні жаралы болса да, көкірегі сайрап жатыр. Жас шамасы өзінен үлкен ақсақалдар келсе, басын көтеріп, сынған аяғын бұлғаңдатып əкеп, малдас құрып отыратын. Малдас құрып мəжіліске көшкенде, сынған санын бармағымен қысып-қысып:

	– Атаңның аузын ұрайын. Өзі уақ боп сынған-ау, мыжысам күтір-күтір етеді, – деп қарқ-қарқ күлетін. Ауырсынып отырғанын қаншама білдірмейін, сездірмейін деп сүйекке қарысса да, жазық маңдайына шағаланың қанатындай сызат түсіп, тері бұршақ-бұршақ сорғалайтын. Шалдар есіктен шыға бере, ес-түссіз талып қалушы еді-ау. Қамыққан Қамқаның көзінде таңғы шықтай мөлдіреген жас, ал керегеде ілулі жетім қамшы тұратын мұңайып. Өмір мен өлім арасындағы асқаралы күрестің куəгері – осылар ғана.

	Қамшыгер ит қорлығын тартып ұзақ жатты.

	Садақбайдың көңілін арғы беттегі Керей азаматтары да сұрап қайтқан.

	Біреулер қуанған. Біреулер мұңайған.

	* * *

	Ымырт жамылғанда, сусын жұтты. Қамқаның ұзын қара шашын сипалады. Еркелетті. Қош көңілмен балаша ерігіп, жоқтан басқаны айтып, Қамқаны күлкіге батырды:

	«Сені тастап, Керейден қыз ұрлайын деп жүргенімде, мертігіп қалдым».

	Қалжың айтқан. Сонсоң, мызғып кəдімгідей түшіркеніп ұйықтап кетті. Қамқаның ақ құба бетіне қан жүгіріп, торыны арқандауға тысқа шықты. Жұлдыздың аққанына, меңірейген сақау тауға қарайды, əлденендей жақсы үміттің сəулесі жүрегін кезді, торының кекілін тарамдап: «Құтпаным!» – деп, мойнына оралды...

	* * *

	«...Керегеде ілулі тұрған он екі таспа қамшының ұшынан бір жылы су ағып тұр. Қамшыгердің көзіне тырс-тырс тамады. Нұрлы қаяттың суындай мөлдір өзі. Кеберсіген ернін өзі тосты қамшыға. Ындыны құрып қомағайлана жұтып-жұтып жіберіп еді. Тым-тым удай ащы, кермек татиды. Көздің жасы екен...».

	Садақбай кіресілі-шығасылы есін жиды. Өңі емес, түсі болғанына қуанған жоқ. Қамықты. Күлге аунаған қотыр бурадай халді басынан кешіріп жатқанына алғаш рет налыды. Мұрны пысылдап, Қамқа да көз шырымын алған екен. Сыбдырын білдірместен ұмтылып барып маңдайынан иіскеді; ұмтылып барып бас жағындағы қамшыны алды. Бөстектің шеті ашылып қалып, қоң еті күлімсі сасып, қолқаны қапты. Бетін тыржита аз-кем жиіркеніп біраз отырды. Біраз отырған соң, қамшысын таянып жүреледі. Тағы да тынысы лақатта қалғандай тарылып, деміге берді. Кеудесі сырылдайды. Қамқа тəтті ұйқыда.

	Садақбай керегені сықырлатып сау аяғына тұрды. Ақсаңдай басып шығар есікке беттеді. Бар қуатын жиып, жарма есікті ашып қалғанда, қарашаның салқын ауасы төрге ұмтылды. Киіз үйдің белдеуінен ұстаған күйі, сынық жамбасын бұлғаңдатып, ауырғанына қарамастан, əр жерде шашылып жатқан өгіздің терісін жиды. Бір жылда ғана барымталап əкеп пышаққа іліндірген өгіздің қатып-семіп қалған тулақ-терісін аса ықтияттықпен бірінің үстіне бірін қаттады. Үстіне əнейімен отыра кеткен. Жаралы санын шешіп, алақанымен қысып қалғанда, илеген қамырдай былп етіп, бетіне саусақтарының ойдым-ойдым табы түсті. Басын шайқап жымиды. Атына қарады. Баран иесіне қарады. «И... и... жануар-ай!». Ендігі сəтте ол жылан шағып алғандай атып тұрған. Əйтеуір, бір тылсым дүлей күш мұны жерден көтеріп алып, құлатпастан демеген, дем берген-ді. Тісін шақыр-шұқыр от шығара қайрап жіберді. Сонсоң білемдей ұстаған қамшысымен қабат-қабат өгіз терісін пəрменімен тартып жіберді. Терілердің қамшы тиген тұсы балтамен шапқандай кесіліп қалған. Садақбай теңселген күйі əлі тұр. Əлі тұр теңселіп. Алысқа, тым-тым алысқа, марқажонданған адырларға, құба жондарға қарайды. Бір төбенің шаңын бір төбеге қосқан наркескен жылдарын есіне алғаны ма, екі ауылдың арасын қиқулатып, бұғалықсыз асауды құр-құрлатқан жиырма бесім, қайдасың деді ме, тіршіліктің мынау қолындағы қамшының сабындай келте, сабындай жылпылдақтығын əрі ермен шөптей ащылығын ойлады ма, құйрық-жалсыз жалғыздығын енді ғана сезді ме... Ол ішек-қарны ақтарыла, қатты... аса қысастықпен еңкілдеп жылап жіберді. Жылап тұр. Сыңар аяғына ғана сүйеніп еңіреп тұр... Еңіреп тұр. Сонсоң дауыл қопарған бəйтеректей гүрс етіп сұлап түсті. Бұл не деген ит өлім. Не деген бұл ит өлім. Қамшыгер енді жоқ...

	Машырықтан сарғайып таң атып келеді... Ол – Садақбайдан өзгелердің таңы...

	* * *

	Садақбайдың қарысып қалған күрзідей жұдырығын Қаратайдың мұқым жігіті болып аша алмаған. Қамшысын білемдеп ұстаған күйі, көкпеңбек болып қатып жатыр. Жұмылған жұдырықтың түбіне тақалған тұсынан кесіп, қамшының былайғы жағын алайық деп еді, Қамқа рұқсатын берген жоқ.

	– Артында қалған баласы бар ма, қамшы ұстау қатынның ісі емес. Жан досы ғой, бірге əкетсін өзімен, – деді.

	Шариғаттың заңы бұзылып, Садақбайдың қамшысы ақиретке өзімен бірге оралды.

	* * *

	Ай астында: Қан жылап жетімсіреген қараша үй қалды; қара жамылған жесір əйелдің мұңдықты басы қалды.

	Ай астында: Марғауланып ер мен елдің осыншама еркелігін, осыншама қайғы мен қасіретін мамырстан кеудесіне сыйғызып, қазақтың күреңселі даласы жатты.

	Бірақ осы аңғал-саңғал Алтай тауында өткен уақиғаның бəрі-бəрі де баяғының садағасы еді...





БУРА





I




	Бура Қазақбай ауылын талақ тастап, қашып шықты.

	* * *

	Хайуан да аңсап, ұзақты түн телміріп, сарғая ататын таңдай сазды сағыныштың бесігінде тербеле алады екен. Хайуан да егіздің сыңарындай кеше ғана тілерсек тістесіп, бұла боп өскен келесінен бір-ақ күнде көз жазып, айырылып қалғанда, қысастана шайпауланып, албатыға лағып кетеді екен. Бура өткенін – сол өкінішсіз өтпелі өткенінің қимас қымғуыт шақтарын іздеп, ұзақты күні салқар сахараны кезетінді. Шудасы желпілдеп, маң-маң басып, белгісіз бұлыңғыр да буалдыр үлпілдек үміттің жетегінде шеру тартатын. Алпамсадай алып сыртқы пошымына қарап, дүние өртеніп кетсе де, елең етіп ескеріп санаққа да, санатқа да парықтамайтын төрт аяқты күйіс қайырғыш түлікті ғана елестете алар едің көз алдыңа. Бірақ Бура тіпті де кəперсіз, дүңген мақұлық емес. Ол иісі жануарға тəн тілсіз əрі түсініксіз қиналысты басынан қысқа күнде қырық рет кешер еді. Түйе атаулы жылауық деген ұғымға сайып, Бураның тостағандай бұлтиған мөлдір көзіне тесілсеңіз, кешкі алаудай шапақтанған шарасының жиек-жиегі тым құрыса шыланғанын да байқай алмайсыз. Бура «ағайындарынан» айырылып думанды шақтарын толастатқанымен, не жылаған, не боздаған емес. Қараған басы бүрлеп, көк тебінденгеннен бері, саяқсып ауылға жоламай жүр. Ауылға жоламай жүргені – осынау тəй-тəйлап аяқтандырып, үкілеп өсірген туған ауылын менсінбегендігі ме. Жо-жоқ. Ол бұл ауылдай жаннатты жерді дүниенің қай-қай түкпірінен де таба алмақ емес. Бура бұл ауылдан тек соңғы кезде ғана əбден түңілген. Түңілмес еді – екі көзін мөлдіретіп қойып, енесі – інгенді сойып жеді. Түңілмес еді – ауылда бір шоқ үркердей қараң-құраң болып жүрген ағайын-туғандарын Бұқтырмадан өткізіп, арғы ауылға айдап жіберді. «Осыншама бақандап қуып, босқындататын, телім-телімдерін шығарып алапестей аластағандай, не жазды адамдарға; жазығы ғасырлар бойы табанынан таусылып тіршілік жүгін арқалап келгені ме; сырты жүн, іші боқ хайуан аталатын түйенің бұл пəниден көрмегені бар ма еді; əттең-ай, олардың тілі жоқ, адамдай жетілген ойы жоқ... əйтпесе... əйтпесе жалпақ жаһаннан көріп-білгенін тау бұлағындай тасқындатып сырғып шертер ме еді; ақыл мен ар-ожданды адамдарға-ақ берсінші; қышыма жегізіп Жаманашының бөктеріне емін-еркін қоя берсе етті; тіпті əжетке жараудан қалсын-ақ, топандай тоздырып, заман желіне ұшырмай қара басын қалдырса етті». Бура бұлайша əсте де сезінген жоқ өзін. Егер дəл осылайша ойлап бағамдаса, түйсігіне түйсе, бұл күйге душар болмас қой.

	Өкініштісі де сол ғой, момындығы ғой, есінің жоқтығы əрі дəрменсіздігі ғой. Ендеше, есі барларға не жорық...

	Хайуан екеш хайуан да аңсап сағына алады екен... Алты ай қыс ауыл қайдасың демеген Бура, жаз туып, көк шыға, əдепкі əдеттерінше тауға тартқан.

	Алтайдың етегін табиғат кең, молынан пішкен. Қырық рудың елі жиналса да, қойын-қоншы мен қойнау-қойнауы жым-жылас қылғып қоятын. Ұшар басынан ағараңдаған қары мен ақ түбіттенген бұлты арылмайтын асқар Алтайдың етегі жайсаң, жадыраңқы, Арқаның даласынша еркін көсіліп жататын. Тау бөктеріндегі қалың нөпір қарағай да қаптай қаумалай келіп, кілт көмкерілетін; соңғы бір жылдары жуық маңдағы ағаш атаулы мінтеліп, құйрық-жалдан айырылған жылқыдай-ақ таудың қапталына қарай үрке қашып кетіскен. Ойда тұрып тау төскейіндегі орманға көз тастасаң, бағзыдағы сыпыра жыныстың іріген сүттей бөлек-салақ қалған ірімтігін аңғарасың.

	Алтайдан ызыңдаған жетімек жел үзілмейтін. Желемік ессе болды, ақселеу жамылған дала төсі қыбырлап, орамалын бұлғап тұрған сансыз қыз-келіншекке тым ұқсап кетуші еді. Кей ретте бұл дала асау толқынды алтын ағысқа, асығыс ағысқа ұқсайтын. Алтайдың осынау бір жалпақ қойнауы да көбінесе бостан-бос, иесіз иен-тегін мелшиіп жатар еді. Жаз шығып, ел жайлауға көшкен сəттерде ғана бойына қан жүгіріп, серпіліп сергитін. Оқта-текте кезігетін шоқаттар болмаса, тау етегіне ілінгенше мынау дала тұлдырсыз, бедірейген бетпақ. Анда-санда ескі тамның, не обашықтың омырайған орны ғана көзге тиек болар. Əйтпесе тоқтының жабағысындай, тіпті жауыр аттың қапталындай ағараңдап, ойдым-ойдым боп сортаңданып кететін қылығы да бар бұл өлкенің.

	Туған жерінің осы іспетті бірде жайсаң да жасаң, бірде кенезесі кепкен аңырақай дидары Бураны жалықтырып, мезі етіп көрген жоқ. Кең даланың суығына тоңып, ыстығына көнген хайуан тіршілік кешкен жерін сүреңсіз сұсты күй жайлап, жұтынған жұрттың тықыры таянған сайын шиыршық атып, жауынға тиген қыл арқандай ширап алатын. Қазір де құтын қашырмай жапырайған жотаны табанының астына тастап, маң-маң басып барады.

	Төр жайлауға қарай суыртпақтанып кете барған соқтырмасы көп соқпақ пен Бураның тұңғыш рет жүруі емес-ті. Жалғыз, құрбы-құрдассыз жүруі ғана. Ол бұдан бұрынғы от-оттап, су ішіп өткен жылдарында бұл жолмен тек жайраңдай басып, тайраңдап қана өткен. Көк шыға, мұқым ел жапа-тармағай жайлауға көшкенде, бұлар да тобын жазбастан аттанысатын. Көшке көніккен кəрі кəнікті атандар болмаса, бура-тайлақтарға көбінесе тиіспейтін еді. Ал бұлар қайыру-қолды қажетсінбей-ақ, бұта-қарағанның басын шала, Өскелеңге лыпып өздері жетіп баратын. Сосын қоңыр күз туып, ел ойға ауа көшкенде, тағы да келген соқпағымен ырғала басып, қайтқан тырнадай ауылға шұбатылатын. Ал жаздай жонның сонысын жеп тойынған түйелердің басы көз көрімнен мен мұндалайтын. Жүк арта-арта əбден ығыр қылып, мылжа-мылжасын шығарып тастаған атан мен інгендердің өркешіне дейін жауыннан кейінгі жауқазындай едірейісе қалатын. Ол да бір дəурен екен-ау.

	Бура Тасшоқының асуына келгенде, жүрісін ірікті. Осы тұсқа енесі де аялдап, мұны бір дем емізіп алатын. Əлде сол бота шағы есіне түсті ме, əлде күні бойғы изең-изең жүріс ерқашты етіп шаршатты ма, ұзақ аялдады. Бұйда жырым-жырымын шығарған танауы саңырайып, əр шөптің басын бір шалғаны болмаса, бірде-бірін сүйсініп жемеді. Құрықтай мойнын созып, ендігі асатын алып асуға ұзақ телмірді. Сосын басын самарқау бұрып артына қарады. Тасшоқының қамшылар жақ ықтасынында ескі қыстау бар. Қыстыгүні мұнда бір қора қой қыстайды да, жер қарая, таудың арғы бетіне асып кететін. Енді Бура осы қораға беттеді. Бір отар қойдың қыстайғы қиы тау болып үйіліп жатыр. Əр тұста шананың шанағы мен қанаты, түбі ойылған бөтелке мен ескі шелек, керзі етіктің қонышы жоқ басы шашылып, онсыз да иесіз қаңырап тұрған қыстауды сұрқайландырып жіберген. Сарсыған саздаудың сасық иіс-қоңысы қолқаны қабады.

	Бура маймаңдай басып теректен ырып жасаған науаға барады. Күн көзінде қалып, əбден қаңсып, ырсиып-ырсиып айырылып кеткен екен. Түндегі нөсердің сарқыны болар, сүтсіз шайдай тобылғы түсті су бір жақ басында іркіліп тұр. Науаның екінші жақ басында ескіден ери-ери əбден қақ болып қатып қалған тұздың жұрнағы бар. Ащылаған түйе мойнын былқ еткізіп босатып, басын науаға тастай салды. Қара май сіңген бе, əйтеуір, сапасызданып бұзылған ащы Бураны түшіркендірмеді білем, ернін жыбырлатып, басын ырғап-ырғап жіберді де, пысқырды-ай кеп. Бұдан соң үңірейіп саңырайған қораға бет алды. Түндегі жауын қойбатпақтап тастаған көңнің бетінде қара құрым боп қаптай қонып отырған сарбас шыбындар түйенің жалпақ табаны былш-былш тигенде, жау қуғандай ызың етісіп, екінші бір жерге барып қонысады. Қораның үстіне қалың алабота мен шабата өсіпті. Қыстан қалған сабанның сояулары жатыр. Бура түк таппағандай уықтай мойнын созып, əлгі сояу-сояу сабанды күрт-күрт шайнап біраз аялдады. Енді бір мəурітте желқом қажай-қажай ақ жемін шығарып, артынша ақшулан жүн өсіп, оттың орнындай ойымданған қапталын ағаш үйдің бұрышына үйкеп-үйкеп алды да, Тасшоқының басына бет түзеді.

	Тасшоқының басына бет түзеген Бура алыстан қарағанда, қыбырлап бара жатқан алып қоңыз іспетті, мынау іштен тынып бойкүйез жатқан бел-белестің ендігі бір тіршілігі, бар үміт-арманы секілді; баяны жоқ екіталай пəнидің уақыт, заман ағысына деген ең ақырғы, ең зілді ашу-кегін де сол қара Бура арқалап бара жатқандай еді. Түйе өзінің бұл дəуірге əлі де керектігін, қазіргі қақпай көріп қаңғыруы шаруашылық басшыларының келте ұғым-түсініктері екенін қайдан білсін. Дүлей қысастық əбден меңдеп алған соң, қайтқан көңіл, кесапаты мол кекті жүрісті таңдап алған. Туған жер, өскен елге ренжіген хайуан түгіл, ер-азамат та осындай сандалбай қашып-пысудың, жорасыз жортудың талай-талай дəмін татқан ғой.

	Бура Тасшоқының кезеңіне ілінгенде, күн екіндікке таяған. Енді осы кезеңнен төр жайлаудың бергі беті шым-шымдап басталады да үйір-үйір қарағайды бөктеріп алған сансыз бел-белестер əрмен қарай созылып, мінгесіп-ұштасып кете барады. Төр жайлауда найзадайын шаншылған құзар, шақпақ тасты жақпарлар жоқ. Бөртек-бөртек, құрақты дөңдер ғана.

	Бураның ұзақ-сонар итің-итің жүріс ала бастаған бойы сергіп салды. Қарайрықтың өзінен-өзі шаптығып, тұлан тұтып бұлқына аққан бұлағынан су ішіп алды. Бұлақ бойын қуалай өскен балдырды бытпырлата шайнап, бір сəт тұрған. Бірақ көп аялдаған жоқ. Əр ойпаңда шөп шықпай сарғылттанып жатқан ескі жұртты, киіз үйдің орнын иіскелеп сəйір жасады. Бұл ескі жұрттан жоқ іздегендей айналсоқтап көпке дейін жырақтана алмады. Ұясына қызара бөртіп бара жатқан күн де, сай жақтағы құрбақаның шұрылы да, орманды басына көтере əупілдеген елік те – бəрі-бəрі де алаң қылған жоқ. Елпектей басып киіз үйдің орнын иіскелей берді, иіскелей берді. Күнге кеуіп сартап болып қалған ат байлайтын мама ағаштың басында жарбиған бір-екі қарға отыр еді.

	Сендерге не жоқ, құстың қоры, дегендей ұшырып жіберді де, кеңсірігін қасыды.

	Қара Бураның есіне əлдене түскендей, артына қайта қайрылып, ескі жұрттың орнына көз сата тағы да қараған...

	«Əнеу, жер ошақтың оты бықсып қайта тұтана бастады, əнеу, бақанға керме тартылды да, бірінен-бірі өтетін он бес ат қатарынан байланды, əнеу, көгендегі қозыны қараңыз – қозыны; əне, киіз үйден түйеші Əбіш шықты, қолында бұйдасы бар. Бірақ Бура осынау бірсін-бірсін жаңғырып бара жатқан колхозды ауылдан тек қана өз тобын – өз туысын таппады. Əлдеқайдан, қалың қорымдардың арасынан жас ботаның əлсіз үні естілгендей болды». Селк ете қалған Бура танауын жыбырлатып, пысқырып еді, əлгіндегі ғайыптан пайда болған бар көрініс, сыңсыған үн ізім-қайым жоғалды.

	Сағыныштай сарғайған ескі жұрт қана жатыр...

	Тау іші салқын тартайын деді. Түстіктен майда жел тұрып, қызғалдақтың басы изеңдеді.

	Бура жайлаудағы ескі жұртты да місе тұтпады. Қоңылтақсып шырғалай алмай тау басына тартқан-ды. Жасынан тайраңдап өскен жері ғой; əр бұта-қарағаны, тау-тасы таныс; көзге жылы ұшырап тұратын ыстық. Əйтсе де Бура бүгін бір оқыс қимыл жасаған. Жыл сайын үйір-үйір боп топталып кеп, топырлап мəз-мейрам тілекпен емін-еркін аралап жүрсе де, мынау таудың басына шықпапты. Өз қызықтары өздерінде: етектің соны оты тұрғанда, тау басынан не алсын. Егер жалғыздық жаныңды жегідей жеп, сүліктей сорып меңдеп алса, адам да өз-өзінен мəңгіргендей албаты лағып, беті ауған жаққа сандала бермей ме? Түйенің басында да дəл осындай сарсаң хал бар-тын. Екі тілерсегі талып, мойны үзілердей ұйып тұрса да, бар қуатын тəрк етіп тау басына шықты. Тау басына шығып еді, ойдағы ел аяғының астында қалды. Əне, бұлтақтай ағып Бұқтырма жатыр. Суы аққұла. Əне, қалың мұнарға шомып туған ауылы, өскен елі жатыр. Бура туған ауылын көптен бері көрген жоқ еді. Бұрынғыдай емес бүрісіп, жұтаң тартып кеткен сықылданды. Мүмкін, ауылдың жоқ-жұтаңдығы өзі ішінде тайраңдай басып жүргенде сезілмеген де шығар. Мүмкін, өз көңіліне, боқ жеген иттей қайтқан көңіл күйіне сайып, базарлы ауылдың барын көре алмай тұрған шығар. Бура ой-қырдағы бар əлемге жіті, сергек көз тастады. Мойнын созып, төрт құбылаға бірдей үздіге телмірген. Апыр-ай, бұрын неге байқамаған. Мына Ұлытаудың басында көштің сартаптанған жолы бар екен-ау. Бұл – қайдан басталып, қай-қайда кететін жол. Бұл кімнің жолы, ненің жолы, кімдер жүрген жол?

	Ғажап-ау, қу-мекиен, иен-тегін таз басты тауда ұзыннан-ұзақ құр жіптей шұбатылып кете берген көштің сілемі бар. Небір ықылым заман өтсе де, көмескіленбей, шөп шықпастан сайрап жатқан сүрлеу Бураның бұрынды-соңды көрген жолдары іспетті емес, өзгеше еді. Бұл сүрлеумен Бураның өзі де, кешегі торғайдай тозып кеткен ағайын-туғаны да жүрген жоқ. Бұл жолмен бағзы дəуірдегі атан-інгендер жүріпті, солар салған жол. Солардың арқа еті арша, борбай еті борша болып, жалпақ табандары сартаптаған жол. Иə, олар сонда да жұмыр басты пенделерге қызмет етіп, жұмыр басты пенделердің қайғы-қуанышын арқалап өтпеп пе еді осы сүрлеумен. Осы сүрлеумен сол өз-өздерімен қырқыса беретін адамдарды талай-талай алып қашқан жау қолына тастамай, анасыз жетім қалған сəбидің таңдайына уыз сүтін тамызған да, аруағыңнан айналдым, аруаналар, сендер едіңдер ғой.

	«Жосылған жол, біз құрыдық, сен қалдың. Бірақ түйе салған, түйеден қалған белгі екендігін ерсі санамай еске алармысың...».

	Бураның, əйтеуір, бір жері сыздағандай, көз жанары шатынап, тау басындағы бағзы көштің жолымен əрі-бері сенделіп жүріп алды. Тіпті жата қалып аунағысы да келді. Тарпаң-тарпаң таптағысы, жаңартқысы келді ме... Егер үстіне ауыл-аймақтың жүгін түгел артып, мынау қан тамырындай ескі сүрлеумен нелер қиырға тартсаң да миземес едім дегісі келді-ақ. Əттең, дей алмайды ғой хайуан.

	Күн ұясына қонып тынған. Бірақ түйе тұрған тау басынан алтын алауын жиып алған жоқ. Маздатады.

	Бура көш жолымен сенделіп көп жүрді. Оттауға да зауқы шапқан жоқ.

	Бура ескі көш жолын ұзақ, тым-тым ұзақ иіскеді де, есейген шағында тұңғыш рет боздады. Ұзақ боздады. Ол бұлайша бота шағында ғана бір рет боздаған. Онда да енесін жайлауға ащы артып кетіп, екі күн зарыға күткенде, қарны ашқанда боздаған. Сүрлеуді иіскеп, боздап тұрған түйенің көзіне мөлтілдеп жас іркілді. Бұл да бұдан сандаған жыл бұрын шыққан мөлдір де саф таза көз жасының екінші қайталануы.

	...Оның бота шағы тым-тым еркетотай қылықты басталған-ды. Алғаш дүниеге келгенде, мұны енесінен шаранасы кеппей жатып бөлек алып, оң жаққа құрып тастаған қызыл бəтес шымылдықтың ішіне көтеріп кіргізген. Он күн бойы еш аламанға көрсетпей, оңаша ұстаған. Түйеші Əбіштің тарғыл қатыны ұзақты күн маңынан кетпей бағып-қаққан. Тыртиған бота қарақаттай көзін жаудыратып тəй-тəй басқанда, өзегі түссін деп атан қойдың тегенедей құйрығын ерітіп іштіріп еді.

	Бота алғаш рет далаға шыққанда, маужыраған маңатты тосырқап тұрмай, əлсіз буындарын дір-дір еткізіп ойнақшып əлінше тыраңдаған еді. Мойнынан құшақтап, басынан сипалаған түйеші Əбіш пен тарғыл кемпірдің қоламтадай ыстық қолдары Бураның мəңгі бақи көмескіленбейтін бақытты шағы ғой. Дəурен-ай десеңші...

	Түйенің көзінен бұршақтап аққан жас көш жолына сырт-сырт үзіліп түсіп жатқан, түсіп жатқан.

	Енесін жонға ащы артып əкеткен түні жаңа ғана аяқтанған қара Бура адасып қалып еді. Боз інгенді іздеп боздап жүріп, қайыңды қалың тоғайдың арасына кіріп кетіпті. Ай сүттей жарық болатын. Тағатсыз ұшып-қонған шымшық зəрені алады. Анық қорқыныш билеген бота боздауды қойып, бас сауғасына көшкен. Бірақ ұшқалақ шымшық та, жын қаққандай секектей беретін қоян да – тіпті табиғаттың бұрынды-соңды көріп-білмеген небір кереметтері ботаны тым өгейсітпей, таңғажайып түске айналып, ет үйренісіп кетіп еді. Бір мезгілде ботаның қылша мойнына түнгі ауаны тілгілей жыланша ысылдап келген қыл арқан оралды да, тегеурінді күшпен жұлқа тартып бұрап түсірді. Бота одан əрі не болғанын білмейді. Алқымынан шеңгелдей қысқан тылсым күштің құдіретіне бағынып, жан тəсілім беруге ырықтанған. Оның есінде қалғаны – мұны тұзақтаған жұмбақты адамдар Əбіш емес, басқа жұрт екені ғана... есін жиып, көзін ашқанда, əлгі жезтырнақты қолдар ауыртып кеткен мойнын Əбіштің жұмсақ алақаны сипап отыр екен. Құлағына тағы да өз иесінің түсінікті күбір-күбір сөздері шалынды.

	«...Ботақаным... қайтып қана бауыздамақ сені... сенің жылбысқа етің қыстан шығара ма... тас жүректер-ай, ботаның етін жегенше, баланың етін жемеймісің... жауыздар-ай!..».

	Түйенің көзінен бұршақтап аққан жас көш жолына сырт-сырт үзіліп түсіп жатқан, түсіп жатқан...

	Алыстан талып жеткен түнгі сарын мынау мейіздей қатып-семіп жатқан меңіреу тау-тастың бойына қан жүгірткендей, жан бітіргендей болды. Тау иығына сібірлеп тұрған қара көк мұнар пердесі де бір сəт желп етіп, желпініп қалғандай болды. Бұл – жылқышының айғайы, күзетшінің айтағы немесе түн құсының сұңқылы емес, тым-тым биіктен үзіліп естілген əсем əннің екпінді қайырмасы секілді... Түн түндігін дір еткізген мұңды əуез Тасшоқының қыр арқасынан шымырлап шығып, мұқым тау əулетін əлдилеп тұр. Үп еткен жел жоқ. Тымық. Сымпылдай ұшқан үйректердің бат-бағы, шегірткенің шырылы, ешкішектің үні жым болған, шерменде əн əуелеген сайын, тұншығып қала береді, құмыға береді. Алтай самалындай қоңыр, əрі майда, əрі мұңды, терең тебіреніс, өкінішті қаяуға толы жаяу адамның жайымен шырқап салған əуез даусы іспетті əсем үн. Тау қарауытып жатыр. Тау селт етпестей сілтідей тынып жатыр. Орман тылсым, орман үнсіз. Орман үдемелі үнге ден қойған. Орман ойланып тұр. Тау... Тəкаппар тау мынау құдіретті үн алдында кербез басын əлдеқашан иген. Мынау мұңды дауыс аза бойыңды қаза етеді. Сай-сүйегіңді сырқырата боздаған үн тіпті қарабайыр түйелердің қарапайым боздауындай емес, басқа соны, тың дауыс-тын. Сіз бұл үнді еш əуенге ұқсата алмас едіңіз. Бұл – жүректің, сағыныштың, аңсардың ардақты зары ма... Жо-жоқ. Бұл – ауыр өкпе-наздың, еркеліктің əншейін əм зеріккенде шығаратын жарықшақ үні ме... Жо-жоқ. Əлде жоқтау шығар. Олай да емес. Бұл – ертеңгі атар таңның бұлыңғыр бұлаң құйрық болашағының түңіліс мұңы. Жан тəсілімі алдындағы, ұрпақтары алдындағы іш құса қайғының шеменделген шерменде запыраны еді. Иə, бұл боздау – бірегей əсте қайталанбайтын боздау. Мынау күңірене, зарлана шығып кешкі ауаға шымырлап тарап жатқан үнде «Елім-айдың» да, «Балталы, Бағаналы ел аман болдың» да, «Қорланның» да, «Жанботаның» да, тіпті қауқарсыз қағілез əн «Меңдіқыз» бен «Айшажанның» да əуеніне ұқсастығы жоқ, басқа бір құдіретті, тосын күй іспеттес.

	Тау қара барқындалып, түн түндігі жабылып келе жатыр еді.

	Бура көш жолында сең соққандай сенделіп, түннің бір уағына дейін боздап жүрген...





ІІ




	Қара Бураның ұдайы бір жыл жоғалуы Қазақбай ауылына өзгеріс енгізген жоқ. Қызылқайыңды мінбелей отырған бір тайпалы ел сонау бір етек-жеңдері жинақы үйіріліп отырған шақтарында, түйе түгіл түйме жоғалса да, əп-сəтте естіп, у ішсең руыңмен дегендей, аттан сала іздеп, ұзатпай тауып алатын. Кейінгі кезде үй санының өрескел көбеюі, шаруаның шанағы шалқи молаюы ма, бірі өліп қалса да, араға ай салып есік ашыспайтын қылық пайда болған.

	Қара Бураның ұшты-күйлі ғайып болғаны – тек Əбіштің ғана арқасына аяздай бататын. Жасынан түйе бағып үйреніп қалғандығынан ба, осы ауылдан сол ескі көз түліктің қарасы өшкенде, томырық мінезіне басып, ауыл ағаларын жеті атасынан түсіп сыбап алған. Қайтып жұмысқа да шықпады. Жұмысқа шық деп бригадир өзі іздеп келедімен біраз аялдап еді, тіпті олар мұның ауласының түбімен жүрмейтін болды. Əбіштің жанын қинаған осы жайт еді. Ежелден сүйекке сіңді қырсықтығы бар қиқар шал төбемді мен де көрсетпейін бұларға дегендей, «сегізкөзім сырқырап жүр», – деп, кəдімгідей төсек тартып, саржамбас боп жатып алған. Оқта-текте немересі келіп:

	– Ата, қара Бура Тасшоқының бауырында жүр дейді. Төрқуысқа өтіп кетіпті дейді, – деген дүңк-дүңк хабар жеткізетін. Өзі іздеп шықсам ба деп те сан рет оқталған. Құрғыр аяқ артар көлігі жоқ болған соң, бөлімше бастықтарына ат сұрап баруға арланып, қорына беретін.

	Бірде немересі:

	– Ата, қара Бураны қасқыр жеп кетіпті, – деді. Төсектен шаптыға атып тұрған шал шықшытын шатынатып:

	– Көкіме, ақырзаманның баласы. Қара Бура екеуміз өз ажалымыздан өлмесек, ит-құсқа жем болмаймыз, – деп қатты зекіп тастаған.

	Бура бұл шақта Нарынның құмдауына өтіп кетіп еді. Қаңтар айы туып, күн əбден суып алған. Алақаншықтана суси ұйтқыған боран бірнеше күннен бері ішін тартып, ышқына соғып тұр. Ықтасыны жоқ ысқаяқ жердің самаладай-самаладай шилері, жел қаққан сайын, мұңлы үн шығарып, ызың-ызың шулайтын. Сиыр таңдайлана күпселеніп қалған күртік қар Бураның жалпақ табаны тиген сайын, морт-морт опырылып сынады. Суық қанша қысқанымен, көпке дейін ырық бермей, сүйекке қарысып жүрді. Көбінесе жер шалып, бұта-талдың басын сүзіп қайтатын да, аздап болса да қақтама күнгей дегендей Нарынның теміржол жақ беткейінде жүретін. Нарынның бұл жағы кең төскей болушы еді, əмбесінде қалың шилі, тебіндікке шүйгін келетін тепсең.

	Сонау бір жылдары осы өңірден кен ашылып, теміржол түспек болғанда, Бура не бары тайлақ еді. Тайлақ əлі жас, белі кетеді деген жоқ. Мұны да Əбішке ұстаттырып шанаға үйреткен. Бұл – ағасы Ақбастай емес жуастау болды да, жұмысшы қолына тез көндікті. Теміржолға қажетті құмтас, бөренені, сосын зілдей-зілдей рельстерді сүйреп жанталасқан. Сонда Қазақбай ауылында ботадан өзге қоқаң еткен түйе қалдырмай, түгелдей дерлік теміржолға айдаған. Сонда қара Бураның ағайын-туғандары аттай бір жыл бойы мынау ұзыннан-ұзақ Шығысқа жарыса жосылып кете берген теміржолдың ауыртпалықтан қылша мойны талша болып тартқан. Тегінде, мұнан соң түйелер мұндай ауыр еңбекке жегілген жоқ. Ақырғысы еді бұл.

	Қара Бура жасынан момындау болды да, пішілмей қалды. Лағнат мұның үлкені еді. Ақпан айы туған сайын, аузынан ақ көбігін ағызып жарайтын. Ал жынданып алса, мынау өңірдің тайлы-таяғын қалдырмай тырқырата қуатын. Бір жылы февраль айында аса қатты құтырып еді. Ежелден салқын қанды қара Бура Ақбас құсап шаптыға жараған жоқ. Аузынан ақ көбігін ағызып, бу-булап өз бетінше тыныш жүретін. Совхоздың бас зоотехигі бұлардың қасынан қаперсіз желе жортып өте бергенде, Ақбас қапелімде тұра қуған. Зоотехник аты – дəмелі жүйріктің бірі екен, көпке дейін құйрық тістетпей ұзап кетті. Бірақ екілене өршеленіп алған Ақбас қуып жетуге айналған. Ал қуып жетсе, кеудесімен бір ұрып мұрттай ұшырады да, қос тізесімен езіп, үстіне жатып алар еді. Абиыр болғанда, зоотехник Қарасудың көк тайғақ боп қатып жатқан мұзынан тағалы атпен тасыр-тұсыр құйынперен шауып өте шықты. Ақбас та қаймығар емес. Көк қасқа мұздан май табаны тайып өте алмайтынын алдын ала сезді ме, екпіндей кеп əнейімен қос тізерлей қалды. Артқы екі аяғын талтақ ұстап қос тізерлей қалған түйе, əуелгі екпінімен арғы бетке зыр етіп өте шықты. Ақбастан мұндай ерен ерлік күтпеген ол жаны шығып орманға қашты. Ол қашып құтыла алмайтын еді. Ақбас бəрібір құтқармас еді. Зоотехник осыны сезді. Астындағы атын сауырына бір сап қоя берді де, бойы көкке тірелген зəулім теректің басына мысықша тырмысып шығып кетті қас қағымда. Ақбас бура терекке кеп ұзақ үйкелді. Көкке қарады. Жынын шашып жер тарпыды. Сосын теректің түбіне жайымен шөгіп, сен шыдасаң мен шыдадым дегендей, жайбарақат күйсеп кеткен.

	Əбіш ауырып аудандық ауруханада жатыр еді. Зоотехникті құтқаратын басқадай лаждың жоқтығы болды ма, Ақбас Бураны атып өлтіріп, зоотехникті ағаш басынан түсіріп алған. Ал қара Бура болса мұндай тентектіктен бойын аулақ ұстайды.

	Неге екені белгісіз, осы жылдың қаңтар айында бұған да төтенше желік пайда болды. Екі апта қурай басын тістемей, өз-өзінен жараған, көзі шелиіп, құрдың артынша қызара беріп айналып шығып кетті. Бір жыл ұдайы жалғыз жүріп, əбден іш құса боп жалықты ма, əлде арынды ашудың қысастығына басты ма, тісін қайрап, аузынан дамыл-дамыл ақ көбігін ағызатын. Шолақ құйрығын тағатсыз сабап, екі бұтын кезек қайшылап көбіктендіріп, үнемі буы бұрқырап бусанып жүретін. Басын жерге салмастан қайқайтқан қалпы бу-булап, ертеден қара кешке дейін дамыл таппай безектей береді. Көзіне көлденең көк атты көрінсе, əлдеқашан шайнап тастар-ды. Өкінішке орай, мынау мекиеннен өзінен басқа ұшқан құс, жүгірген аң таппады.

	Бура ағасынша жынданды. Бірақ Ақбас атан əншейін пəтуасыз, мұңсыз-қамсыз еріккеннен еркексініп құтырынса, бұл жалғыздықтың зары əбден өткендіктен шамырқанғандай, шамданғандай. Бірнеше күн аузына нəр салмағандықтан шығар – екі көзі шұңғыл тартып, ішіне кіріп кеткен-ді. Қарны қабысқан. Былтырғы жылдың жүні қырқылмай, жаңа жүнмен араласып, иттің құйрығынша сабалақтанып қалған.

	Бура, əсіресе, бүгінгі күні ес жия алмай шабынды. Бу-буы да көбейіп аласұрған. Қыстың тұсаудай ғана қысқа күні жаңа ғана көтерілген еді, енді, əне, батып барады. Дала мелшиіп, мəңгі өлі күйге енгендей сарынсыз жатыр. Түндегі итше ұлыған алақаншық боран жаңа ғана толас тауып, сап болған. Шабынған Бура ақ кебінді айқара жамылып, көсіле түсіп жатқан даладан қыбыр еткен жан іздеді. Құныға, көзін қарықтыра ұзақ іздеді. Таппады. Шаптығып жер тарпыды. Боздайын деп еді, көмейі көбікке толып, үнін шығара алмады. Жылайын деп еді, тулақтай көні кеуіп қалған көз жанары шыланған жоқ. Өлейін-ақ деп еді, көпті көрген көмпіс сірне жан көнбеді. Енді қайтпек? Енді қайда бармақ? Ауылға ма? Құдай көрсетпесін... Ақбастай атып тастар. Атып тастар... Бу-бу... бу-бу... Енді қайтпек – гу-гу... гу-гу... гу паровоздың ышқына боздаған даусын құлағы шалды. Бірақ оны поезд деп ойлаған жоқ. Əйтеуір, дауыс шығады ғой. Таныс дауыс өзі. Бура солай беттеді.

	Түтінін будақтатып сонадайдан қарауытқан поезд таңдайын тақылдатып əлінше ұшыртып келеді. Үстіне тиеп алған ағаш, көмір, темір-терсегі бар вагондар жұлдызша ағып, Бураға қатарласа берді. Ұрынарға қара таба алмай, сандалбай күйде жүрген ол поездың өкпе тұсынан атой салды. Тіпті өзінен зор алпауыт күш екенін, қан қақсатып кететінін еске алғысы жоқ. Бар күш-қуатын жиып, мойнын иіп алып тұра шапты. Өлген-тірілгеніне қарамай шапты. Аузынан аққан ақ көбік жерге мұз боп түседі. Қос танауынан буы будақ-будақ атқылап, тарпаңдап кеп таптап тастамақ болды, мынау зу-зу, гу-гу еткен дəу қараны. Шаптығып кеп кеудесімен бір қойып еді, өзін сонадай жерге итше бұрап лақтырып жіберді де, бір қышқырып зытып отырды. Бураның кеуде сүйегінің быт-шыты шықты. Езуінен қанды көбік ағып, біразға дейін тырбаңдап жатты. Бұдан соң аяғын қатты бір серпіп, жан тəсілім берді. Бірақ қазбауыр бұлттар қалқыған көгілдір аспанның суреті түскен қимылсыз қара көзден жып-жылы жас, таза əрі күнəсіз жас ағып жатты...

	Өзегі талып өртеніп жүріп, өрге сүйреп жеткізген баланың аяулы анасына қол жұмсағанын көргеніңіз бар ма? «Өз қолыңды өзің кесемісің» деп, іштен егіліп, қорлана жыламаушы ма еді. Сонда ардақ ананың көз жасын таңдайыңа тамызып татып көрсең ғой. Қара Бураның қазіргі халі дəл осындай еді.

	Даланы да бір сəт қайғы басқандай, түйесіз жетімсіреп қалғандай еді. Қазақбай ауылының ең соңғы түйесі осылайша ит жемі болып қазаға ұшыраған.

	Төсек тартып жатқан Əбіш шал Бураның поезға ұрынып өлгенін естіген соң, бөлімше басқарушысына барып көлік сұраған.

	– Хайуан болса да пайдасы көп тиіп еді. Сүйегін далаға қалдырмай, жеткізіп алайын. Тым құрыса шудасы кəдеге жарар, – деп еді, бастық:

	– Кісі де өліп қалады. Сол жынды түйені атты үркітіп ауылға əкелеміз бе, – деп міз бақпаған. Меселдесі қайтқан Əбіш шал жүгенін артына ұстап, құр қол келді үйіне.

	Бірақ қара Бураны шал ұмытқан жоқ-тын. Қардың шеті тесіліп, күн жылына, немересін ертіп Нарын құмына жаяу аттанған. Түйенің шыбын қонып, саси бастаған денесін жер қазып көмген. Арқалай келген діңгекшесіне «Бұл жерге поезға соғылып өлген қара Бура көмілді» дегізіп жаздырды да, түйенің басына сайғақ етіп орнатты. Бірақ сиялы қарындашпен жазылған немересінің шимайы, екі-үш рет жауын жауған соң, өшіп қалған еді.

	Бұл тұстан күніне екі рет өкіріп-бақырып, өз құдіретіне өзі масаттанған поезд өтеді. Сол поездың ішінде рақат əрі жайлы орында тербетіліп отырған пенделер сонау құба белде қарайған жалғыз қазыққа көз салмайтын. Көз салса да землемердің орнатқан діңгегі деп ойлар еді. Олар мынау темір жолға, əсіресе, кімнің тері көп төгілгенін білер ме. Олар Қазақбай ауылында көрмеге қояр бір түйе қалмай, құрып кеткенін де біле бермейді. Иə, олар бейқам, мұңсыз-қамсыз өмірде, күндердің күні... қара Бураны да есіне алар...

	Бұл тұстан таңдайы тақылдап поезд өткен сайын, бір рет боздап кететін. Əй, ол жер жастанған Бураны жоқтағаны дейсің бе?..

	Поезд асығыс зулап барады... Тоқтататын күш жоқ!





КЕРБҰҒЫ




	А-а-у-у-а!

	Кербұғы бүгін де су ішкен жоқ. Су ішкісі келген, екі езуін мұз моншақ жырымдаған тау бұлағына ерні тисе болды, өне бойы қалтырап, етпетінен түсердей буын-буыны босаңсыған соң, амалсыз кейін шегінеді. Ындыны кебе үш рет ұмтылды, үш рет те осынау халге душар болып, тартынып кетті. Өзегін өкініш өрті жандырып тұрса да, дəт шіркіннің мынау буы бұрқырап сылқ-сылқ күле ағып жатқан аяқ астындағы суға жетпеуі қалай? Шын қартайғаны осы да... Жо-жоқ, кəріліктің ауылы əлі алыс, Кербұғының базарлы өмірі алда, қазіргі əлсіреуі кəрілікке жеңдіргені емес, ұдайы үш күн күйектен соңғы шаршауында; олай десек, былтыр неге шаршамады, алдыңғы жылы ғана бір үйірді он күнсіз шашау шығармай, жалғыз өзі жайғаушы еді; биыл не көрінді бұған; əлде қыркүйектен бастап-ақ ызғарын шашқан жат бауыр күздің сүйек сорар суығына бой алдырды ма, бұл таудың күзін қойып, алты ай сұлап жатып алар аждаһа қысын шыбын шаққан құрлы көрмей өткеріп жіберер Кербұғы емес пе. Рас, биылғы күз ерте түсіп, сеңдей сірескен қара бұлттармен күн жазғанды тұтқындағалы қашан. Ертеден қара кешке дейін сол тым аласарып кеткен кейіпсіз аспаннан бірсін-бірсін жаңбыр жауады да тұрады. Ылжырап мазаны алатын жыбыр-жыбыр тамшы елдің де, жердің де шамына тиер еді. Кейде уілдеп сұп-суық жел тұрса, əлгі жетім тамшыларды қиғаштатып, əлдеқайда қаңғытып əкететін. Əбден көндімге көшкен орман уілдеген суық желге қосылып, ала жаздайғы көрген қызығын сағына ма, белгісіз бір мұңның, белгісіз бір үміттің, болымсыз бір арманның жүдеу жырын гөй-гөйлейтін. Ал Кербұғы сол салдақы желге артын беріп, ұзақ, тым ұзақ шақыратын үйірді.

	– А-а-а-а-у-уу-аааа!

	Бұл бедеу үн баяғыдай дүниені дүр сілкіндірер зор болмағанымен, тегіндегі тегеурінді дауыстан қалған жұрнақ айқай екенін аңғартарлық. Бұрын мынау иін тірескен орман, анау қалғып-шұлғыған қапсағай таулар мен қойнау-қойнауына қорқыныш паналатқан құз-аңғарлар Кербұғы үнін іліп алып, үздік-создық қайталап, көпке дейін жаңғыртып, даңғаза қуатпен алысқа жөңкіліп, таратушы еді-ау! Нөсер суына тоғайған тоқ күлкі бұлақтан кейін шегінген хайуан біз үшін мəңгі жұмбақ түйсіктің түртпегімен ышқына ауалаған, бірақ оның жарықшақтана шыққан əлсіз даусын еш пенде, еш жануар, еш тіршілік естімеген, естімегені керең болып қалғаны себепті емес, Кербұғының кетеуі кете əлсірегеніне сайған. Иə, баяғыда... бəрі де – баяғының садағасы... Көзден де, көңілден де бұлбұлдай ұша берген қапысыз қайран жастығы тек ендігі сағыныштың сыңсып айтар жырына айналып, қос жанардан жас болып қана сорғалайтын. Əйтсе де, Кербұғы өзін қартайдыға телігісі жоқ, үйірдегі жас маралдардың ұятсыз қылығы мен биылғы күздің соншалықты сұрқайлығы қажытты деп білді. Бұлақтан оқыс шегініп, үйірін шақырғансымақ болды да (оның дауысы күйекке түсер үннен гөрі жалғызсырағанда шығар жан айғайына ұқсап еді), ілби басып тауға беттеді. Қырсыққанда тау да бұрынғыдай емес, заңғар тартып, өсіп-ақ кеткен бе, желі бойы жүргізбей, кеңірдектен сығып алқындырады-ай! Кербұғы басын жерге салып, тағы аялдады. Кербұғының басын жерге салғаны тағдыр талқысы алдында біржола тізе бүгіп, тек қана аспандап, тек қана асқақтап жүретін тəкаппар кеуденің жер болғаны, көбік шашар тентек көңілдің көр болғаны. Ал жылдар бойы мүйізін берсе, сауырынан сипатпаған түз тағысының, осыншалық жуасуы – қор болғаны еді. Бағанағыда ақтық рет айқасқа түскенде, аш бүйірден тиген тонналық соққы енді ғана ауырсынтып, шыбын жанын шырқыратты-ай. Əлде көз алдында ақырғы рет секіріп билеп кетіп бара жатқан жас марал-қызды енді қайтып (түсінде, қиялында болмаса) көре алмайтыны, енді қайтып салмақпен жүріп, сабырмен еркелейтін марал-анаға наз қыла алмайтыны, енді қайтып көре алмасы, ести алмасы көп баянсыз жалғанның тұмбасына шым батқан, тұманына шын адасқаны енді ғана есіне түскендей селк етіп, ұнжырғасын көтерді де, тағы да бір рет жан дүниесін қақырата ышқынды.

	– Ааааа, ууууу, аааааа!

	Кеше таң алагеуімінде Кербұғы əдетінше маралдарды алдына салып тауға беттей бергенінде, өліспей беріспейміз дегендей басқа бұғылар үйірді шыр айнала қоршауға алып, жібермеп еді. Кербұғынікі – жыл сайынғы жекпе-жекте жеңіске өзі жетіп, дəнігіп алған менмендік. Күйектің алғашқы кезегі өзіне еңбексіз тимейтінін сезген соң, маралдарды бетімен жіберді де, танауын желдете көкке көтеріп: «Аа-ууаа» деді. Осы үн шығуы мұң екен, бағанадан бері бастарын кекжеңдетіп, жер тарпып ойқастап жүрген тамам бұғы қаз-қатар болып екіге жарылып тұрыса қалды. Қолмен қойғандай тізіліп, қарама-қарсы шеру құрған бұғылар ұлы саптың ең басындағы Кербұғыдан ишара күткендей, қасқая қарасады. Барлығының жүрегі дүрс-дүрс соғады, барлығының көзі от болып жанады, барлығының танауы жыбырлап күйектің алғашқы кезегінен дəметеді. Жырынды Кербұғының бұрынғы мысы басты ма, қарсы алдында тұрған қапсағай бұғы тура қарай алмай елегізіп, тіпті бойын билеген жұқалаң қорқынышын да жасыра алған жоқ, қаққан қазықтай тізесінен аздап діріл сездірді. Бұл күй Кербұғыда да бар-тын. Дəл биылғы күйек тым қиын тиерін ертеден болжап білген, жылдар жылжып өткен сайын, өзінің де əл-қуаты бопсаланып, кəрілік меңдей бастағанын сезетін. Сондығы ма, таңертең соқталы шайқасқа түспей-ақ, барлық табынды өзімсіне ала жөнеліп еді, нəпсі сақал сыйлатпайды екен, жастау бұғылар өжіректеп бастырмады ғой. Сонсоң ежелі намыс қамшылап, текетіреске жетеледі. Кəрілік құрғырда ұят жоқ екен, дəті алдындағы он екі салалы мүйізді сабалақ жүнді бұғыдан тайсақтады, соңыра шын айқасқа түсіп, ең соңғы екі дəу жеке-дара қалғандай болса қайтер еді? Кербұғы тағы да қарсыласына қарады. Бірақ екеуі де іштей сескеністерін бір-бірінен жасыра телмірісті де, оқыс шегініп, бар пəрменімен алға атылды. «Сарт!» Бұдан соң ілгерінді-кейінді сарт-сұрттан құлақ тұнарлық еді: тең екіге бөлініп бетпе-бет тұрған бұғылар бұрынды-соңды болып көрмеген ұлы ұрысты бастап та жіберді. Шаңырақтана бастаған жасқылтым мүйіздер ауаны осқылап, қайыңның безіндей қатып-семген маңдайлар соғылысқанда, жарқ етіп от шыққандай болады. Өлім мен өмірдің екі арасындағы күйекке алғашқы болып түсу үшін жүріп жатқан майдан – саф ерліктің, шын еркектің асқаралы үлгісіндей еді: қолдан мүсіндегендей қайдиған бастар оқтай атылып түйіскенде, алтын кебісті бір-біріне ұрғандай əсем, əрі аянышты. Алтай күзінің ертеңгілік қою тұманы арасында қараң-қараң жүріп жатқан жекпе-жек тура үш сағатқа созылғанда бəсеңсіді де, тұманмен қоса серпілді. Етегін сүйрете жынысқа сіңіп кеткен тұманнан арылған сары-жасыл алаңқайда тек Кербұғы мен енді ғана күйектің иісі мұрнына келе бастаған Жасбұғы қалып еді. Өзгесі жеңіліс тауып, тұманмен қоса орманға босып кетіскен-ді. Жекпе-жек! Кербұғы осы сұрапыл ерліктің үлгісі жекпе-жектен жаралғанын білетін. Бірақ мұндай теке-тірес сойқан тек бұғыларға ғана тəн қасиет емес, аса ақылдымыз деп сезінетін Адамдар арасында бағзыдан бақилыққа ұласар бітіспес тартыс барын түйсінген жоқ. Адамдар арасындағы жекпе-жек – бұғылар арасындағы жекпе-жектен гөрі қанқұйлы: жексұрын тəртіппен өтерін, бұғыларша жылына жалқы рет сынасып, сонсоң сыйласып тату-тəтті ғұмыр кешпей, бір қадалса қан алып қана тынарын жəне де ойлай алмайтын. Рас, Кербұғы түз тағысын не себептен қоршауға ұстайтынын, адамдардың қу мүйізге құты қалғандай неге өшігетінін еміс-еміс қаперіне алып, осынау екі аяқтылардан жерініп те жүрді... Қайда жекпе-жек болса, сонда əділдік бар. Кербұғы көзі бұлдырағанда барып, шын шаршағанын білді. Осқырынып жер тарпыған Жасбұғының айбаты кіресілі-шығасылы есін қайта жиғызды. Ауыр соққылардан миы айналып кеткен мең-зең басын зорға көтеріп, көзін ашып еді, қарсы алдында қасқая қарап тұрған Жас-бұғыны көрді. Ересен ер-бітімін шиыршық атқызып, осқырына ежірейеді. Кербұғы мойын сіңірлерін сəл босатып жіберсе, зіл болып басқан алтын бас сылқ етіп қара жерге домалап түсердей еді, дес берді де, намысқа тырысып қана тегіндегі атақ-даңқын сақтай алды. Əйтсе де қарсыласынан өзінің келмеске кеткен жастығын көріп, екі шықшыты қан қақсап, көзін қайта жұмды. Жер тарпып, айбат шеккен оспадар үн шықпаса, осы қалпында шөге түсіп, өліп-ақ кеткісі бар-тын. Кербұғының əбден жеріне жете əлсірегенін сезе тұра, бүйірден бір нұқып құлатпай, заңды жекпе-жекке шақырып тұратын жас талапкердің ұятты қылығы жебеді ме, əлде ата-бабасынан бермен қарай түйіншек, үзіліссіз жалғасқан өр кеуде жігер оты қайта тұтанып, кербаққан шаршасты түре қуып, жанын шабақтады ма, иіле берген басын қаздаңдатып, аспандата көтеріп алды. Сонсоң кіртиген көзін шатыната ашып, күндесіне қарады. Сонда да Жасбұғыдан мол кешірім тілегендей, жаутаңдаған көзі жасаурады-ай:

	«бір жолыңды қисаң еді, сенен жеңілетінімді білемін, өмірің де, қызығың да əлі алда емес пе? Қи маған осы күйекті. Келер күзге жетермін, мүмкін жетпеспін...». Жасбұғы көзі қанталай шегіншектеп, сүзісуге əзірленді. Ендігі сəтте Кербұғының алдында өзі іспетті мүйізді хайуан емес, қол арасын жалаңдатып, қауға сақал шал тұрғандай, ол шал сол арасымен қазір сай-сүйегін сырқыратып, он сегіз тармақты асыл мүйізін кесетіндей, мүйізден шапшыған қып-қызыл қанды қорп-қорп ұрттайтындай, сонсоң сақалы қан-қан болып, бүйірге бір теуіп қоя беретін қатыгез Пенде көлеңдеді. Жылдар бойына сірлене жиналған кегі мол кесепатты ашу, өмір бақида өшпейтін баянды өшпенділік лап етіп тұтанды да, өн бойын өртеп етті; өн бойын өртеп қана өткен жоқ, өне бойын аязды темірмен қарып та өтті; оның тура алдында, құрық бойы жерде ғана ел болмайтын ежелгі жауы, еңселі дұшпаны тұрғандай; өздері үшін қан кешуге түскен бұғыларға бірің өліп, бірің қал дегендей қаперсіз жайылып жүрген маралдарға жалт етіп оқты көзін ата қарады да, түкті жерді тұяғымен орып-орып жіберді, осқырды; шегінді, анау шақшиған екі көздің арасын тұспалдап найзағайдай атылды.

	«Сарт!» Есін жиғанда, өзінің теңселіп құламай тұрғанын, ал Жасбұғының қисалаң қағып əлдеқайда ұзап бара жатқанын көрді. Сонда ғана көзден ыршып жас шығып, бар даусымен баяғыша, жас шағынша күйек шақырды. Бұл – Кербұғының басқа бұғылардан бөлекше үнін баяндайтын ең ақырғы шақыруы еді.

	– Ааааааааа, уууууууууу, ааааааааа, ууу!!!

	...Осы бір уақиғаны еріксіз есіне алған Кербұғы ұмтылып барып қайыңның сарғая бастаған жапырағын үзіп алды да, талмап оразасын ашты. Тұман əлі сейілген жоқ. Сол тұманның ара-арасын тесіп, жетім тамшылар əлі жауып тұр. Ауа аса сызды. Жер-көк шылқыған су. Қайыңға жолап кетіп еді, одан да сау етіп су төгілді. Не нəрсеге сүйкенсең де жылай салады. Үйір өзіне тиген соң, мазаңға жылыстап кеткен бе, Жасбұғының күйекке түскен үні естілмейді. Мынау меңіреу орманда тек Кербұғы ғана жапа шегіп қалғандай, ербең еткен тіршілік иесіз. Үйірден бəрібір айрылып қалған. Сарқынды қуатын жұмсап, иелігіне алған маралдардың бабын табатын дəрмен жоқ та еді. Алжуға айналған кəрі бұғының жеңіске жеткені жас маралдардың қытығына тиді. Шыжбалақтап үйірді тастай қашып еді, Кербұғы мүйіздеп əкеліп қайта қосты. Əлгінде ине жұтқан иттей бұралаңдап кеткен Жасбұғы тіпті өлермен-ақ екен, ілбіп үйірдің артынан ерді де жүрді. Кербұғы тап берсе, зытады да, қайта ереді. Ал жас маралдардың бар ниеті соған ауған, үйір басының көзі тайса болды, шауып барып иіскелесе қалады. Əншейін сүйекке сіңді əдетпен жекпе-жекке түсіп, алқұлымдап жеңіске жеткені болмаса, Кербұғының күйек қайтарар тəбеті де, дəрмені де жоқ-тын. Кəрі көңіл жас иісті көксеп, осы үйірдегі сүмбіле сұлу əрі ең қылықты тентек жас маралға айбарланып көп əуреленді. Күні бойғы шайқас буын-буынын сарысуландырып тізеден соққандай ұйытады. Заманында дөңгеленте иіріп, он шақтысына сарт-сұрт шауып шығатын есіл қуаты езіліп-ақ қалған-ау... Арбаңдап бекер сүйкенгенімен, жас маралға үш ұмтылып секіре алмады, кеудесіне қазандай қара тас байлап қойғандай, жас марал əбден ызаланды білем, көзі боталап, сонадай жерде саяқсып жүрген Жасбұғыға жалбарынышпен қарады-ай... Ербең етіп еркек болғаннан тек «өзім» деп дүниені лас қылып өтер қанағатсыз сезім екі аяқты, жұмыр бас пендесіне ғана тəн емес, табиғат иемнің төрт аяқты хайуанына да ортақ екен. Кербұғы əліне, кəрілігіне қарамай сүлініп, көп жағаттады маралға. Күйек қызығына басы айналған Жасмарал қызуы мол құштарлықпен лақсаны қаншама иектеді, əттең, Кербұғы өлердей-ақ шаршаған екен, өркөкіректікке басып қайқақтағаны болмаса, ындыны жібіп жарытпаған. Əукесін көтере алмайтын неменің қытығын келтіріп, осыншама сарсаңға салуы сонандай жерде қыдиып аңдып тұрған Жасбұғының да шамына тисе керек, маралға ұмтыла бере қос тізерлей құлаған Кербұғыға барыстай атылды: «Өле алмай жүріп, өлерменін кəрі иттің». Зуылдап кеп бүйірден ыңқ еткізіп сүзгенде, он жылдай тұғырдан таймай келген көсем тыраң етіп, қайтып тұрмастай сұлап түсті. Билеп кеп тұмсығынан жалап-жалап алған жас маралға көзді ашып-жұмғанша шапшыды да, ендігі сəтте бар үйірді алдына салып айдап, қыр аса жөнелді. Əпігін ортекедей ойнақтап тұрған жасқа емес, сыр мінез, бабын білетін ана маралдарға басып алса да болушы еді... Уылжыған көк өрімге ынтызар қызылшыл кəрі көңіл ақыр аяғы өзін мерт етерін білді ме, білсе шамасына қарай шаппай несі бар еді; қайран, қарттық-ай, жас иістің базары бір күндік, азары мың күндік екенін бағамдамайсыңдар-ау. Кербұғы тұралап ұзақ жатты. Алғашында ет қызуымен байқамаған ба, жүре келе ішек-қарны удай ашып, ілгері басқан аяғы кері кетті. Ол тіпті бассыз, тек денемен келе жатқандай сезінді өзін. Жасбұғы мұрттай ұшырған жерден сүйретіле тұрып, қалың орманның ішіне ың-жыңсыз кірді де, таң атқанша тырп етпей жатты. Таң сібірлей ғана, ілбіп бұлаққа барған. Үш еңкейіп су іше алмауы осы себепті-тін... Ол тағы да тауға тырмысты. Əлгі бір мезеттегі қайыңның нəрсіз жапырағы таңдайына жабысып қалғандай қырнады, неше күннен бермен күйек бабына түсіп, қабысып қалған екі бүйірі бұраудай болып баяу ғана солықтайды. Жетіле бастаған екі мүйіздің түбі сыздағандай болады. Өз мүйізі өзіне сор əкелген бұғы тауы шағылып, тас бауыр əлемнен ат құйрығын кесісе түңілді де.

	Енді қалған қарға адым су ішкілігін өңкей өткенін ойлаумен өткізуге бел байлады білем, үлкенірек бай самырсынды паналай қайта жатты бұйығып... Тым-тырыс жатып құлаққа ұрған танадай салқын тыныштықтан жас шағының айқай-сүреңін тыңдағысы бар. Осы кезде алып таудың арғы қапталынан өзін мертіктіріп кеткен Жасбұғының қызықшыл рақатты əні естілді. Баяғыда, бұл да кəрі бұғының шекесін қақ айырып, үйірді өзі иемденгенде, дəл осылайша шаттыққа, шабытқа толы жеңімпаз əнін шырқап еді-ай. Дүние кезек екен, дүние кезек екен...

	– Аааа, уууу, аааа!

	Мүмкін, ол Кербұғының өз кіндігінен туған төлі шығар. Бірақ оның мүйізі он сегіз салалы емес, он бес – үшеуі кем. Мүмкін, он сегіз салалы оқыстан жаралар асыл хайуанның ең ақыры – өзі де. Мүмкін, анау тау-тасты азан-қазан «ауаға» бөлеп жүрген жас періден туған қозықаның мүйізі – он үш, одан кейінгінікі – он бір, сосын сегіз... сөйтіп, сөйтіп мүйізсіз тоқал қалар... бəрі мүмкін. Жасбұғы өзіне өмір бақи бітпес он сегіз салалы қасиетті мүйізін де сыйламай, маралдарды тартып алды-ау. Марал жүзіқараларда ес бар ма. Кім жеңсе, кімнің атақ-даңқы асса, соның соңына ереді. Иə, маралдарда ес жоқ, өйткені оларда мүйіз жоқ – тоқал. Қозықа! (маралдан туған жас төлді қозықа деп атайды). Кербұғыны да енесі ел-жұрт, жан-жануарлардан ала қашып, қалың қарағанның арасына апарып дүниеге шығарған. Еш тіршілік иесіне көрсетпей аяқтандырған соң ғана, ертіп үйірге қосқан. Содан бері қаншама қызық көрді, қаншама запа шекті! Кербұғының ең алғаш көрген азабы əсте есінен кетпек емес. Таудың жықпыл-жықпылында жайылып жүрген бұғылардың тұс-тұсынан қиқу қаптады да, ағаш-ағаштың арасынан бір-бір құрық ұстаған салт атты адамдар қаптады дерсің. Қапелімде не болғанын білмей сілейген Кербұғы басын оқыс көтергенде, мейіздей қатқан қара қасқа атты үсті-үстіне сабалап, құстай ұшып келе жатқан қауға сақалдыны көрді. Екі көзі ақықтай сүзіліп, тісі ақсия ұмтылған адамның қолындағы құрығы ес жиғызбай, нақ мүйізден салып өтті. Сонсоң ғана тамам бұғылардың ойға қарай жосылғанын көріп бір-ақ атылып, құрықты қолдан сытылып шыға берген. Бұдан соң тұяғын томарға ілдірместен зу-зу шапқылайтын атты адамдар жан-жақтан, ойдан-қырдан қаумалап əкеліп үлкен қораға күргейледі, бұдан əрі тықсырып келесі қораға өткізіп жіберді. Қорадан-қораға өткен сайын, өрістері тарыла берді. Мұндай теперішті бұрынды-соңды көрмеген Кербұғы арпалысып, шығар саңылау іздеп еді, өзі ғана сыяр қақпаға сып етіп ене бере, əлдекім сарт еткізіп тиегін сала қойды. Сонсоң Кербұғының бөксесінен ұзын таяқпен түртпектеп əлгі ені тар шарбақтың өн бойын қуалата жүргізіп əкеліп, тақтайшаның үстіне шығарды да, артынан тағы да көлденең тиек салды. Енді ол өзі ғана ендейтін тар үйшіктің ішінде тыпырлап тұрды. Қалай келгенін, неге келгенін білмейді. Жан ұшырды, торға қамалды. Жүрегі зырқ ете қалғанда, бұны сылқ еткізіп төмен зынданға түсіріп, екі шықшыттан əлде-бір қысқаш қысты. Екі шықшыттан қысқанда, көкпеңбек болып төңкеріліп тұрар аспан айналып жерге түскендей болды, өзін қаумалаған адам, анау орман, тау-тастың бəрі төбесінен тік шаншылды. Оның жанары жаутаңдаған көзінде бүкіл əлем көріністеніп, сол əлемнің ендігі қожасы қатыгез адам да қол арасын сайлап əзір жүрді; ал сол адамның қомағай қарашығында мүйізден айрылып пұшайман болар Жасбұғы да тулап, тұтқында тұрған екен. Иір-иір тістер түкті мүйіздің түбін ала ілгерілі-кейін ырыл-дырыл болғанда, Кербұғының миын мың-миллион құмырсқа талапайлап жеп, маржандай тізілген тістері сырқырайды-ай. Əлгінде ғана мейірім тілеп жаудыраған қара көз əп-сəтте қанталап, ақиып шығып кетті. Еркіндіктің ерке желімен жарысып, ой мен қырдың ара жігін ажыратпай, бұла боп өскен бұғы дəл қазір өмірдегі жамандық пен жақсылықтың уланған бастауынан дəм татты. Дəм татқызған – Адам! Тағдырдың бар талқысын жазмыштан ғана көретін аңқау көңіл, ақымақ хайуан бар билік, бар байлық, бар еркіндік тек адамдарда деп білді. Рас, Кербұғы екі аяқтыларды шексіз сүйетін, бірақ кейде, өз махаббатынан өзі шошынушы еді, бақса пенде дегенің қатыгез əрі ашқарақ, қанағатсыз екен-ау. Жек көрудің ең сұмдығын адамдардың өздері туғызады... Кербұғының қазіргі халі – жас баланың май өкшесіне шеге қағып, тағалағандай аса аянышты. Кербұғы тоқал болып жаралмағанына өкінді. Қиянат! Не нəрсе сұлу болса, отап тастауға, не нəрсе биік болса, құлатып тастауға, не нəрсе аппақ болса, қаралап тастауға, не нəрсе сау-саламат болса, жаралап тастауға, не нəрсе адал болса, арамдап тастауға əуес жұмыр басты пенденің өз оңбағандықтарынан ақталар «ақиқаты» əрқашанда дайын: «Жақсылық туғызбайтын бірде-бір жамандық жоқ. Кездейсоқ оқиға болмайды: бұл дүниедегінің бəрі де – не сынап байқау, немесе жаза, немесе мақтау, күн бұрын болжау». Ал Кербұғының көрген азабын немен иландырар екен. Иə, иландырар дəлел сұрамайтын сырты түк, іші тезек хайуан болған соң, өз тілектерінің құрбандығына салды да: «Дүниедегінің бəрі де қауіпті, бірақ бəрі де қасиетті», – деп, ақыл айтты. Кербұғы құрсаудан босап атыла жөнелгенде, мүйізін шайқамаққа басын ырғап-ырғап жіберіп еді, тоқал басы қаңсып қалған екен. Жан жықпылындағы бағанадан бері жанартау болып жиналған ашуы бұрқ етіп қопарылғанда, алдындағы ағашта көлденеңдей байлаулы тұрған қара қасқа аттың үстінен бір-ақ секіріп басы ауған жаққа лаға жөнелді. Бүкіл адам атаулыдан безіне, толассыз ұзақ жүгірді. Осы екпінімен лекітіп етпетінен құлағанша безе беруге бел байлаған, бірақ көп ұзамай, тұмсығы даңғарадай қорғанға тірелді. Сол жуан-жуан сырғауылдан қиып жасалған сатының бойын қуалап тағы да жүгірді, таусылар емес, бүкіл тауды айналып бағанағы орнына қайтып оралғанда ғана, өздерінің қоршауда жүретінін сезді, сөйтсе бұлар қоршаудың ішінде от оттап, қоршаудың ішінде су ішеді екен, сонсоң жадыраған жаз таусылып, қылышын сүйретіп қыс келгенде, адағайлатып қуып əкеліп жəне бір тарлау қораға қамайтын. Қыстыгүні сол қораны қақ жарып ағып жататын бұлақтан су ішетін, алдарына шашылып тастаған сасықтау сүрлемді еріксіз жейтін. Көктемде қорадан құтылып, шын еркіндікке енді ғана жете бергенде, міне, тағы да қораға айдап тығып, мүйіздерін сыпырып алады. Бұғылар үшін шын еркіндік мəңгі бақида жоқ екен... Самырсынның түбінде бұйығып жатқан Кербұғы алғаш рет мүйізін кескенде, осылайша еркіндікті аңсап еді-ау. Содан бері қаншама жаз, қаншама қыс өтіп, соншама рет мүйізінен айрылды. Ең қызығы, сол күннен бастап мұның мүйізін көрген ел қанды көрген қарғадай қарқылдап, бəрінен бұрын станоққа салатын. Жазған табиғат сыйға тартқан он сегіз саланың, тым құрығанда бір рет уағы келіп, мезгілінде өзінен-өзі түскен жоқ... Иə, он сегіз сала – тек Кербұғының маңдайына ғана дарыған бағы мен соры... Иттен қадірсіз боп көп жатты. Іздеп ешкім келмеді. Маусымның дəл ортасында арадай анталайтын адамдар да, күйек басталса, алды-артын орай ырбаң қағатын маралдар да, кеше ғана алып таудың қасат қарын бұған бұздырып, өздері соңынан еретін дос-жаран бұғылар да зым-зия; қолдан қуат, бойдан дəрмен кетіп, бақ тайған соң, жалт берісті. Бəрі де опасыз жалған тірлік екен-ау. Кеше ғана хан көтеріп жүрген ардақ аға майып болып қалғанда, қол ұшын берген ешкім жоқ.

	Ең аянышты өлім – есіл ердің елеусіз, бодаусыз жападан-жалғыз өлуі де. Қайран елі, қасиетті жұрты қайда? Шынымен-ақ мойнын бұрмастан, күйек қызығын қуып кетті ме? Кербұғы қадірі қашқанын білді. Əсіресе, маралдарға өкпелі. Асыл дəуреннің асып-тасып тұрған шағында маралдар мұны құдайдай көретін. Күйек басталса, өзгеше бір жұмсақ назбен еркелеп, қанаттыға қақтырмай, тұмсықтыға шоқыттырмайтын-ды. Егер бұта-қараған сыбдыр етіп, нендей қауіп төнген сəт болса, тамам марал шыр көбелек шеңбер құрып, Кербұғыны ортаға алатын-ды; ал тар жол, тайғақ кешулерде не алға, не артқа салмай, үнемі қауіпсіз орталарда ұстайтын. Шөптің де, судың да ең сонысына, ең мөлдіріне бастап апарар еді. Қарайғанның бəрінен қызғанысып, қызғыштай қорып жүрген ер бұғы бүгінде қор болып жатқанда, қолтығынан демер кімі бар? Бəрі де алдамшы, қолда бар болғанда ғана қоқаңдап өтер бейбаян, бейберекет тірлік екен... Неге болмасын зауықсыз Кербұғының даңғырап бос қалған кеудесіне бірсін-бірсін запыран толды. Бір жұтым суға зəру, кепкен өңеш қырнап жөткірінді-ай. Зілдей басқан қорғасын тұман сейіліп, ағаш-ағаштың арасынан күн нұры сығалады. Сонау етекте бұрқырай аққан өзеннің гүрілі естіледі. Тау басына тіршілік ұялатқан. Күн жарықтық жаралы бұғының халін сұрады. Онысына да шүкіршілік, табиғат ием ғана өз жаратушысын ұмытпайды екен. Кербұғы самырсынның астынан шығып, зеңіген маңдайын шуаққа төседі, сонсоң аса қинала ышқынып еді, даусы қырылдап, өзгеше қорқынышты, əрі келте қайрылды. Өзімен бірге үні де өше бастапты.

	– Ааа, ууу, ааа.

	Өзімен қоса үні де келмеске кете бастаған Кербұғы сонау сары жағал таудың ар жағындағы ұшпа басы аппақ қар теңдеп, мұнартқан шоқыға қарады. Сол шоқы мұның қозықа шағында тым биік болып елестесе, есейе келе аласарып кеткендей еді; енді, міне, тағы да заңғар тартып аспандап тұр. Сол аппақ шоқы Кербұғының ақ шағыл арманы сияқтанатын: сағынатын, көксейтін, үміттенетін, əйтеуір, түбінде бір тұяғы ілінетініне сенетін. Киын-қыстау мезеттерде көзін жұмса болды, көкше мұнардың арасынан ақ сеңгір арман тауы – Ақшоқы елес беріп, жүр-жүрмен азғырғандай тым алысқа «ауалап» шақыратын. Кейде сол ақсеңгір елесі сұр қасқырға немесе қауға сақал маралшыға айналатын да, Кербұғы селк етіп шошынып, қайта көзін жұмбас еді.

	Ал Кербұғы зəузатының о бастағы мекені Ақшоқының етегінде екенін білмеуші еді. Иə, ата-баба бұғылар бұдан мың жыл бұрын сол таудың етегін жайлап, əй дейтін əжесіз, емін-еркін ғұмыр кешсе керек. Емін-еркін уаз кешкен бұғымаралдар құрықты қолды білмей, табиғат сыйға тартқан жас құрақ, жасыл жайлау төсінде шөптің сонысын, судың тазасын таңдап, бір қиырдан бір қиырға, көңіл шіркін қалаған жаққа жосып, мамырдың барқыт түніне оранып, қаперсіз жусайтын. Кейде толған айдың жаһұт нұрына еркелей жусап жатқан мың-миллион түз тағысы жер қайысқан қалың қолды елестетер, сонсоң таң сарғая, тау жазирасын қақ жарып, жұбын жазбастан өрер: өре түрегеліп, өре жөнелген Алтай еркелері ағаш-ағаштың, шоқы-шоқының басында байланып тұрған ақша бұлттарға сіңіп, мəңгілік көзден ғайып болардай еді. Кейін бұғылар атамекенін ауыстырды. Сонда ғана олар атамекендерімен қоса туасы еркіндіктерінен де біржола айрылғанын білген. Түкті мүйіздің түбіне сусылдап қол ара тигенде – сол ең асылы, ең қимасы – шын еркіндіктерін де əлдекімдер кесіп алғанын – бақилыққа кесіп алғанын, енді қайтып бермейтінін сезіскен. Иə, бұғыларды байырғы жұрт туған жерінен айырып, мынау аядай өңірге алып келген Адамдар бұл елдің етене түлігі – жылқылардың обалына қалған. Ақ патшаның атына арыз жазып, бар жайылымды кесіп алды да, жылқы баққан жандарды қу тақыр сарғайған сары далаға қуды. Өз мекен жайынан бездірген – өзінің кіндік кескен жері жарылқамады, бұғы тұқымы сол жылдардан бермен сарқылып-ақ келеді... Кербұғы бойына қайтадан қан жүгіргендей болған соң, бір басып, екі басып қоршауға беттеді. Əбден суға тиіп, борсыңқырап тұрған ағаш саты бəз қалпында салқын сазарады. Былтыр да сол, биыл да сол, келер жылы да сол... сол... Кербұғы тұмсығын жасқана созып, танауын үйкеді. Мұрнына күлімсіген өлексі иіс келді. Пысқырып басын шайқады. Сонсоң шегініп кейінірек тұрды. Тағы да Ақшоқыға қарап еді, көшкен мұнардың арасынан ақшағала армандай ағараңдайды! Сол жатқан жанды жаннат етер саумал самал есіп, қуатқа қуат, жігерге жігер үстегендей болады. Сол жақтан Кербұғының мұқым ата-бабасын «ауалап» шақырып, сойқан ерлік, еңкеймес еңселі тəкаппарлыққа, көздің жауын алар сұлулыққа еліктіргендей болады. Сол жақта – тек сол Ақшоқының етегінде еркін де елегізусіз тотай өмір барға ұқсайды. Əттең, мынау өлексе иіс аңқыған қорған болмаса, Кербұғы баяғыда-ақ Ақшоқыға қашып барып, аппақ қарды қаба асап, күтір-күтір шайнар еді. Сонсоң ішін өртеген бар қайғысын, бар өкініш-арманын, жалпы адам атаулыға, тек солар ғана керегіне жаратар от пен оққа деген ашу-ызасын ағыл-тегіл ақтарар... ақтарар... «Айналайын табиғат, айналайын еркіндік, айналайын сұлулық», – деп ұзақ айқайлар, айқайлап тұрып зар еңіреп жылар, сонан айға шапшып барып шалқасынан құлап өлер... Бірақ өлгеніне өкінбес... Сатының ар жағында мұз құрсанып, оқшау тұрған Ақшоқы жаралы бұғының көзінен бұлың-бұлың бұлдырап алыстағандай... Кербұғы қаңси бастаған кеудесін қақ айыра шақырмаққа аузын ашты, бəрібір баяғыдағы сырнай үні тарғылданып шықты.

	– Аааа, уууу, аааа?

	Тау жаңғырыққан жоқ, мелшиіп əр тасы көкбеттеніп дүмбілез жатыр. Күн қыза бастады. Көз жасындай мөлдіреп-мөлдіреп жатқан көгенкөз шық күзгі жапырақтан сусып түсіп, тойымсыз жерге сіңіп жоқ болады. Биіктен, тым-тым биіктен қайтқан құстың қош-қош сұңқылы; алыстан, тым-тым алыстан жас бұғының күйек шақыруы; сай жақтан қос ауыз мылтықтың барқ-барқ етіп өлім бүркіген даусы естіледі: шағылысады, туады, өлтіреді – осылайша өмір жалғасады. Өмір отын өшірмей үрлеп, көрігін басып тұрған құдіретті күшті адамдар, əне, гүр-гүр вертолетке мініп ұшып барады... Осының бəрінен түңіліп, жеріген Кербұғы жаратылыстың бар қызығын, өз кəрілігіне, қысастанған қырсық мінезінің алай-түлей күлдікөмеш мүшкіл күйіне айырбастап жіберді. Ол төрткүл дүниені де, тамырлай соққан тіршілікті де өлердей жек көрді. Жас шағында ессіз жақсы көргенін ұмытты, мəңгіге ұмытты білем, оқыс тəуекелге бел буды. Бұл дүниемен қоштасар ақырғы сəтінде мұң-зармен уланған денесін қоршаудың арғы жағында қалдыруға, еркіндік деген ұстатпас сағымды алғаш та ақырғы рет көріп, бұдан соң бақытты сапарға – шексіз еркіндік – өлімге адал ниет, абзал жүрекпен аттануға ұлы дайындық жасады. Дел-сал тұла бойын шиыршық атқыза қатайтып, буын-буынын бекітті. Осы жасына дейін батылы бармаған асқаралы ерлік жолына жаралы жанын, қаралы жанын садақаламақ. Ер боп туған жазған – ер боп өлмек. Сөйтіп, иісі бұғылардың қасиетті дəстүрі, шырқау биікке өр серпіп өлер ақ көбік асаулық, кемерлі менмендік, ақылдан азар кемеңгерліктің ақтық үлгісін көрсетіп барып, батылдық пен тентектікке құмар, өжет жүрегін азаламақ, жерлемек... Сөйтіп, барлығынан: қанағаты жоқ аш көз адамдардың тепкісінен, жас маралдың ермегі мен Жасбұғының мазағынан, еңсегей бойды кеміре бастаған кəріліктен, еңку-еңку жылдар бойына өзінің маңдайына табиғат жазған ерке еркіндігін қамап келген ағаш сатыдан азаттанбақ... Кербұғы көзінен от шашып, шегіншектеп барып бар қуатымен алға атылды, жаңбырдың суына иі қанып былпылдаған жерге артқы қос тұяқтың ізін оя тастады да, зу етіп, биік қорғаннан асып-ақ түсті. Өң мен түстің арасында ес жия алмай, біраз сілейіп тұрып, өз ерлігіне өзі қайран қалғандай секіріп билеп, Ақшоқыға қарай артына қайтып қайрылмастан тарта жөнелді. Артына қараса, енді ғана тұяғы тиген еркіндігінен айрылып қалардай кауіпті халде кетті. Ақшағыл арман – Ақшоқыға аман-сау жетті де, қарсы алдында тұрған діңгекті иіскеп, жүгіре-жүгіре деміккен танауын қасыды. Бұдан соң көзіне жас алып тұрып, баяғыша жас шағындағыдай арқырап, таза əрі зор дауыспен күйек шақырды.

	– Аааааааа, ууууууууу, ааааааааа, ууууууууу, ууууууу! Бұл үнді күллі тау əулеті үзік-создық ұзақ қақпақылдады,

	қайталады-ау... Осы сəтте бүкіл өмір «ауа» секілді еді бұғы үшін. Бірақ олай емес екен: жаңадан ғана жетіліп, үлпілдеп тұрған қос мүйіздің түбінен қос оқ сақ етіп тиді де, Кербұғы омақаса құлады. Қайтып тұяқ серіпкен жоқ. Адал да арам өлімге бойұсынып, бостандықты енді ғана сезінген қайран дене суыды, мəңгіге суыды да, шын еркіндікке сапар шекті. Оқ екі жақтан келді. Бірақ екі жақтан да ешкім жоламаған. Оқ иелерінің кімдер екені де белгісіз. Кербұғы сол көк ала діңгектің түбінде, дүбəра алаңда қалды... Ағаш қоршаудың ішінен Жасбұғының рақатқа батқан ессіз үні естіледі.

	– Аааааа, уууууу, аааааа, ууууу?

	Біреулер айтады: еркіндігін аңсаған Кербұғы тіпті де өлген жоқ.

	Біреулер айтады: еркіндік алған бұғылар тек қана о дүниеде...





ЖЕСІРЛЕР





I. Арысын тосып əлі отыр




	Аш шашты əйелді көргенің бар ма,

	Қайғы жұтып қартайған.



	Мағрипа күйеуін майданға аттандырған жылы не бары жиырмаға толып еді. Қайғы-қасірет пен тақсірет құрығының не екенін біліп, күннің көзіндей құбылмалы дүниенің күйдіріп те, тоңдырып та жіберетін құдіреті барын тұңғыш рет мойындап, ағыл-тегіл жылаған – шын жылаған жылы да осы. Ол жиырмаға толғанын білмеген де, ел басына күн туған зауал жылдың таңдайда қалар тəттісінен гөрі ғұмыр бойы құтылмайтын зар арқалатып бергені ғана есінде. Егер бұл ғаламда пенденің: аз жасасын, көп жасасын, əйтеуір бір ең қымбатты қимас шағы болатыны рас болса, керісінше мəңгі бақи ұмыта алмайтын қан жұтқан қасіретті мезеті де болады екен. Мағрипа осының екеуінің де дəмін татты. Жеңсігі болмаса да тағдыр атты тарантас мінгізіп əкетті үстіне. Тағдыр арбасы кімге жайлы, кімге жайсыз.

	Ал Мағрипа үшін...

	Мағрипа күйеуін майданға аттандырған жылы жиырмада еді. Қазір қырық сегізге толғалы отыр. Бірақ сол бір сор маңдай жылдың Мағрипа үшін қаншалық жеңіл-ауыры бүгінгі мамыражай күнде ғана анықталып, бар салмағын енді салған секілді. Мағрипаның есінде сол жылдың күзі тым-тым сұрқай жаңбырлы болып, қыстың ерте түскені ғана қалғандай. Жылауық күздің ызғарынан гөрі қайғы-қасірет қаңтардың аязынан бетер жан-жарасын жұлқылап мұздатқан, тіпті қара қошқыл аспан да, қара жамылып күрсінген күрең дала да, қарқарадай қасқайып тұратын тəкаппар тау да қайғыдан езіліп, қол-аяғын бауырына алып бүрісіп, қалжырап жатқандай еді ғой. Мағрипа күйеуін соғысқа аттандырып тұрып, алғаш рет күз лебізін сезінген əрі осы салқын да салдақы лепте сандалған жұрттың күңіренісі, өзіндей сандаған жесірдің қазіргі немесе бұдан сансыз жылдар соңғы сағыныш еспесі барын көкірегіне түйген. Ол сонда тұңғыш рет шын жыластың не екенін біліп, шын қайғырудың, шын сарғая сағынудың дəмін татқан, тұңғыш рет өз-өзінің өксіген өмірдегі орнының қандай жəне қай дəрежеде екенін, өзі ғана емес, барша əйелдердің қайғыға мұншама қара нардай берік құдіретін таныған; тұңғыш рет еркек қауымының бір өңкей күйеуі секілді, ары таза азамат қана емес, аш қасқырдай араны кең, арсыз екенін де бағамдаған. Ол өткен өмірін əсте де есіне алып есіркеп, əлдекімге əңгімелеп көрген жоқ. Шерлі жылдардың шешуі əйелдің əрі нəзік, əрі берік жұдырықтай жүрегінде шемендеулі. Асыл қазына болмаса да аласапыран жылдардың сыр сандығы кілтсіз, иесіз.

	Жүрек сырының кілтін ол жоғалтып алған жоқ, жастығын да, махаббатын да, өмірінің бар базары мен арманын да майданға ала кеткен жарына сыр сандығының кілтіне қоса беріп жіберген екен. Сол Мағрипаның жарты ғасырлық ғұмырын бүгін кез келген жесірдің тағдырына балап, оның баз кешкен жылдарын жазуды басқаларға, батылдарға қалдырып, қазіргі халінен хабардар етейік.

	* * *

	...Қара сиыр өрістен əлі қайтқан жоқ. Бағана таудан мал құлап, ауылдың іші азан-қазан болғанда, əне, келеді, міне, келедімен отырып қалған еді Мағрипа. Таласып барып батып бара жатқан күн астындағы Қоңыртөбе күйіп жатқандай жалқын түске шомылып, жаз дидарының бар ажарын өз бойына жинақтап, бауырына басып алыпты. Қоңыртөбенің қыр арқасы алтын шұғыланы қиып, күнбатыс көкжиектен анталаған қаятты нұрды арғы қапталына паналатып, бергі бетіне қоңыр салқын ымырт кешін ұялата бастады. Мағрипа осы төбеге күн салып қарап көп тұрды. Малдың бəрі ойға құлап сарқылып біткен бе, қыбыр еткен зат болжанбады. Бағанағыдай емес, ауыл іші тынышталып, намазшам алдындағы қарбаласқа көшкен. Əр үйдің алдындағы бір-бір сиырының борбайына жармасып бір-бір ақ жаулықты əйел отыр. Масадан қорғанып салған түтін сыздықтай көтеріліп барып, көк күмбезше мойнын соза-соза, іріп-іріп жоғалады. Ауада отқа салған жас ерменнің бықсыған қоңсысы, сиырдың иісі бар. Тау қойнауының кербез кеші бара-бара іңірге айналып, өзен жақтан майда ғана салқын леп үп етіп қалады... Мағрипа Қоңыртөбеге беттеді.

	Анда-санда «Ау-хау» деп тауды жаңғырықтыра айғайлағаны естіліп, біртіндеп ұзап, қыр асып бара жатқанын сездіргендей үзік-созық талып шалынады құлаққа... Мағрипа батысқа беттеді. Жылдар бойы көз майын тауысып, сарғайған санамен үміт отын іздеген батысқа қара сиырды іздеп енді өзі шықты. Қара сиырдың өрістен қайтпай қалатын əдеті жоқ еді. Күн еңкейсе болды, табындағы сиырдың алды болып, аңырап жететін. «Бүгін не қара басты, əлде сидаға түсіп қалды ма екен... Құдай оның бетін ары қылсын. Ақсыз қалдырса, биылғы қыс бір қырға бізді де таятып тастар». Мағрипа жол тосып соғысқа аттанған күйеуін аңсаса, осы Қоңыртөбеге телміретін. Кейде оған дүниедегі бар пəле-жала осы қабақтың арғы бетінде болып жатқандай сезілетін. Құрбы қатындар сан рет масақ теріп қайтайық деп сүйрегенде: «Көрмегенім Қоңыртөбе болсын», – деп аттап баспайтын. Осы іші кепкен сиырдай теңкиіп жатқан үлкен төбені сонау бір шатқалаң шақта Бозтайлақтың да асып кетіп, күні бүгінге дейін қайтпай қалуы, тіпті бұрнағы жылы қыста айналдырған үш ешкісінің бірі асып кетіп, қасқыр жеп кеткені ойына əлденендей сезік ұялатып, секем алдырған.

	Содан ба, əлде Байжұма молданың: «Бұл шаңыраққа келетін зауал – Қоңыртөбенің ар жағында», – деген көріпкел сөзі қамшы бола ма, күнбатысқа ұзақты жылдар бойы құрдан-құр көз сата қарағаны болмаса, аттап басқан емес.

	Бір үйдің бір сиыры жоғалып кетсе, талшық етерінен айырылып, от пен суға қарап қалғаны ғой. Бағана қара сиыр ұшты-күйлі жоғалып алған соң, бар пəле-нала осы төбенің арғы бетінде жатса да, «Бозтайлақтан жаным аяулы ма, не көрмеген қу бас, көріп алдым əуселесін» деп, белін буып, бекем шыққан.

	Шылбырдай шұбатылған жалғыз аяқ жол қабақтан асып, арғы күнгей бетіне құлағанда, Мағрипа, шынында да, жүрексінейін деді. Ғажап-ау, осы Жаңаүлгі ауылының бес жастағы баласына дейін жасырынбақ ойнап, жидек теріп қаңғылестеп кететін. Қоңыртөбе қойнауы зіңгіттей əйелдің зəресін алғаны несі? Көрер көз, естіген құлаққа ұят. Қайраты тас қайнататын əйел мынау жалпақ жаратылыста тек осы Қоңыртөбенің арғы бетінен ғана қорқады. Бұл Қажымұқанның тышқаннан қорыққанындай емес, мүлдем басқа... басқа... Оны Мағрипаның өзінен емес, соғыстан іздеу керек секілді. Егер Қоңыртөбе күнбатыста – Бозтайлақ соңғы рет қараң етіп көрініп, қарасы өшкен тұста болмаса, мұншама жанға жат, тəнге салқын үрейлі болып сезілмес пе еді.

	Мағрипаның денесі тітіркеніп, тоңази бастады. Ымырт жабылып, көз байланып қалған. Бағанағыдай емес, қарайған-құрайған молайып, əр бұта-қараған аюдай айбар көрсете бастады. Біртіндеп жұлдыздар шығып, бейуақтың тымырсық дел-сал күйі жайлады өңірді. Қара сиыр жоқ.

	«...Қасқыр жегір-ай, қайда ғана қаңғып кеттің екенсің? Алдыңнан шығып айдап келер бала-шағам тұр ма? Қуарған қу бас... Тіршілік-ай, өмір бойы ат ізін салмаған қойнауға жетелеп келдің-ау. Сиыр түгіл, Бозтайлақ жүр десе де, батылым барып, аттап баспап едім, келтірдің бе, дегеніңе көндірдің бе, қу өмір... ау-хау, ау-хау... қасқыр жегір-ай...».

	Мағрипа қара сиырды таба алмады сол түні. Ертеңінде бақташы шал Қоңыртөбенің қойнауында у жапырақ жеп, іші кеуіп өліп жатқанын хабарлады.

	Осы хабарды естігенде Мағрипа сазарып міз бақпады. Көзіне жас та алған жоқ. Бар айтқаны: «Қайтейін, Қоңыртөбе Бозтайлағымды да алып қалған. «Басқа түссе баспақшыл»... Бірақ... бірақ тоқсанға келген кəрі шешеме қиын болды-ау. Ақ баласынан басқа аузына нəр алмаушы еді...».

	– Тəйт əрі! – деді Қанипа,– өлсе өле берсін. Мен де өлем.

	– Құдайым-ай, таң неткен ұзақ едің. Бозтайлақ аттанған түні де дəл осылай кірпігім-кірпігіме айқаспай, бақырайып жатып алған едім. Мал ашуы – жан ашуы деген, тегі, рас па едің... уһ!

	Кемпір ағаш төсекті сықыр-сықыр еткізіп бері аунап түсті.

	– Əй, Мағаш, ұйықта қалқам. Қайтесің жоқтан өзгеге басыңды ауыртып.

	– Ой, апа-ай, ұйқы құрғырың қашып алғалы қашан Қырық бірден бері жиырма сегіз жыл.

	Ондық шам өлімсірей жанып тұр. Алаша төселген аласа ғана ағаш үйдің іші қара көлеңке. Іргедегі екі төсекте бүк түсіп жатқан қос əйелдің көрпеден дудырай шығып жатқан шашы да аппақ, бір-бірінен айырғысыз.

	Бірінің шашы қарттықтан ағарды, бірінің шашы қайғыдан ағарды...

	Үй іші алакөбең тартып тұр еді. Шағын бөлменің əр бұрышында орналасқан жұпыны ғана ол-пұлдар жарқылдап көз шағылыстырмай, қоңырқай семьяның қоңыр тірлігінен хабар бергендей еді.

	– Апа, – деді Мағрипа жуас үнмен, – торпақ сатып аламыз ба?

	– Торпағың өсіп, аузыңды акқа тигізгенше... Өзің біл. Тиын-сиының жетсе Кемпір осы сөздің өзін ауырлағандай сырылдап ұзақ жөтеліп барып, демігіп жатты.

	Сосын үзілген əңгімесін жалғап: – Өзің біл. Мағаш. Маған төрт-бес кез ақирет бұйырса да жарар. Ел бар, жұрт бар, аруағымды қор етпей арулап қояр. Əлгі... Уһ, аллай, əлгі...

	Сандықтағы сары майдай сақтағаныңды жұмса, менің өлімімді тосып қайтесің, – деді аса шаршаспен.

	Мағрипа үндеген жоқ. Екі қолын көкірегіне айқастыра салып, ауыр демалып жатқан кемпір сəл үнсіздіктен кейін:

	– Қызым, ұйықтап қалдың ба? – деді.

	– Жоқ, апа.

	– Ұйықтасаңшы енді, ұйықта, жаным.

	– Өзің де көз шырымын алсаңшы, апа.

	– Ұйықтайтын күн де жақын қалды ғой. Қара шалдың қасына барып...

	– Қойшы, апа, қорқыта бермеші!

	Ондық шам өлімсірей жанып тұр. Жанып таусылуға да таяу секілді. Мынау кəрілік меңдеген кемпірдің қазіргі халіндей, ол да бірте-бірте мəңгі тыныштық күйге бой ұсынып, өшіп бара жатқан. Күн өткен сайын, ертеңгі су ішкілігінен гөрі ендігі аттанар сапарының қамын көбірек ойлап, сол бір жұмыр басты пенденің қай-қайсысы да құтылып кете алмайтын мəнзілді көксеп, əйтеуір, алатын жаныңды тезірек ал деп, құдайға құлшылық ете көксеп жатқан. Мағрипа ұйықтап қалған секілді, бір қалыпты тынышты күйде тыныстап жатыр. Кемпір ағаш төсекті жылата сықырлатып, үш-төрт қозғалып барып іргеге аунап түсті. Тағы да сырылдап, тық-тық жөтеліп, əлденені күбірлеп, əлденендей өкінішті салқын күйде жатты.

	«Əй, Мағаш-ай, сонда Қайсаға ти дедім – көнбедің. Өлмектің артынан өлмек бар ма. Енді міне, қаңыраған үйде қара басың қалмақ. Басқа қатындар үш-төрт байға тиіп жатқанда, Бозтайлақтың суретін құшақтап шашың ағарды». Ондық шам бағанағыдан ары басылып, болар-болмас сəуле шашып тұр. Қабырғада ілулі тұрған Бозтайлақтың суреті де шам сөнуге айналған сайын, қара барқынданып, құр нобайы болжанады.

	Кемпір: «Əй, Мағаш-ай, Қайсаға бекер-ақ тимедің» деп барып, тық-тық жөтеліп қалды. Мағрипа бір қалыпты тыныс алып жатыр. Тыныштық. Мазаң дүниенің бəрі-бəрі де талықсып, мызғып бара жатыр. Заржақ иттер ғана оқта-текте шəу етіп қалады.

	«Қайсаға ти дедім». Кемпір сырылдап жатыр.

	* * *

	Мағрипа шешесінің өліміне жұмсаймын деп тірнектеп жиған ақшасына торпақ сатып алды. Тамыз басталып, жұрт бірер малына шөп дайындауға кіріскенде, бұл да шалғысын сайлап, бүгін-ертең бұл дүниеден көшем деп жатқан шешесін сүйеп отырып шыңдатып алған. Биыл мамыр, шілде айлары құрғақшылық болды да, ойдағы шабындықтың көбі сап-сары боп күйіп қалған. Бұта-қарағанның түбін шауып алайық деген мүшеге совхоз рұқсат бермей отыр. Негізгі шабындықты тамамдаған соң, қол тартпамен совхоз малына шауып үйеміз, сендер таудан тұрғызыңдар бір-бір шөмелені дескен. Астында аты бар азаматтар шалғысын тақымдарына қысып, əлдеқашан-ақ аттанысып кетіп еді. Аяқ артары болмаған соң, Мағрипа секілді бір үйдегі бір жесір əйелдер ғана лажсыз омалып отыр.

	Қанипа кемпір: «Мына өзіміздің Шілікте торпақтың қыстайғы азығы боларлық қырықбуын аралас қияқ бар. Денің сау кезіңде, осы ауылдың отымен кіріп, күлімен шықтың емес пе? Ертелі-кеш барып, қыбырлай бер», – деген соң тартпасын арқалап жөнеле беріп еді, қорықшы Қайдар жолдан қайтарып əкелді. Ертеңінде басқарушыға барды Мағрипа. Өтінішін қабылдамады. «Болмайды, апай, болмайды. Совхоз малына шашымызды жұлып бере алмаймыз қыста», – деп, Мағрипаның көзінен аққан ағыл-тегіл жасты шыбын құрлы көрмей шығарып салған. Мағрипа осы күні түнде шалғысының орағын беліне қыстырып, сабын таяқ етіп жолға шықты. Бағыты – Шілік. Ай, əлі туған жоқ. Түн жамылып ұрланып шыққан жалғыз жаяудың жаулығы ағараңдап, Қоңыртөбені асып бара жатты. Ол бұл жолы Қоңыртөбеден сескенген жоқ. Ішін өрт боп жалаған өкініш, ашу-ыза амалдың жоқтығына астасып, өз болмысында болмаған бөтен қимылға итермелеген. Ол қара сиыр іші кеуіп өлетін шілікке келіп, бел шешті. Ауыл енді Қоңыртөбенің күншығыс бетінде қалған. Мағрипаны мазалайтын қорқыныш сол төбенің ар жағында, қорықшы келіп қала ма деп елеңдеп əрі-бері отырды да, шалғысын саптап, пішен шабуға кірісті.

	Түнгі шыққа жіпсіп жатқан қырықбуын аралас қияқ шалғының жүзі тиер-тиместен сырылдап барып мұрттай ұшады. Мағрипа, ай туғанша, едəуір жерді еңсеріп тастады. Қара сүмек боп терлеп, екі жауырынының ортасы удай ашып кеткен соң, бел жазып біраз отырды. Анандай жерде Қоңыртөбе əнеугүнгі қара сиырдай теңкиіп жатыр. Ар жағынан Тарбағатай тауы қарауытады. Ай туып келеді. Қоңыртөбенің ар жағы ағара бастады. Құлаққа аттың дүбірі шалынғандай болып еді, Мағрипа зəуде бір шошыныспен селк етіп қалып, орнынан атып тұрды. Таудан қайтқан жігіттер болуы керек, шілікті ортағыта шауып өте шықты. Əне, төбеден асып барады. «Құдай-ай, – деді Мағрипа жүрек тоқтатып, – құдай-ай, Қоңыртөбенің ар жақ, бер жағы зəремді алып бітті-ау». Өмір өзгермелі, əрі сынаптай толқымалы. Мағрипа ширек ғасырдан астам бар пəле, қайғы-қасірет, мұң-мұқтаж тек осы Қоңыртөбенің күнбатысында деп ойлап келген. Басындағы бақыт тарағын осылай қарай ала қашқан тағдыр солай ойлатқан да. Өйтіп ойламас еді. Бозтайлақ Қоңыртөбеден асып кетіп, қайтпай қалды, қыл-аяғы қара сиыр да қорқау төбенің ар жағында өліп қалды емес пе. Мағрипаның қара көзін суалтқан да осы күн батар жақ. Бозтайлақ майданға аттанар күні жік-жапар болып жүріп, ағаш тамның есігін күнбатысқа шығарып алған. «Бұның не?» деген елге: «Бозтайлақ Қоңыртөбеден құлдилап келе жатса, көрмей қалуым мүмкін», – дейтін. Бəрі де алдамшы, бұралаңы көп, бұралқы үміттер, күндердің күні сарсып кететін сағыныштар екен. Бəрі де бір-біріне селбескен жамау-жамау шала-жансар тіршілік, қалжауланған халдер екен. Бозтайлақ аттанарда айтып еді.

	«Егер менен тұяқ қалса, жетім-жетпегір деп қарғап-сілеме, боз биенің сүтіне шомылдырып өсірмесең де, бала-шағадан қақпай көрсетпей тəрбиеле. Ал... ол болмаса – еркің білсін, өлімімді аза тұтпай-ақ, бақытыңды басқадан ізде». Бозтайлақтан бала қалған жоқ. Мағрипа бақытын басқадан да іздемеді.

	Ай туып, шіліктің іші жап-жарық болып кетті. Ай сəулесіне шағылысқан шалғының жүзі наркескендей жарқырап жатыр. Мағрипаның екі көзі Қоңыртөбенің күнгей жағында. Ендігі қорқынышы да, келетін зауал да бергі беттен ауысып, арғы бетке көшкен. Терең де тұнық ағыстай саябыр тапқан өмірінде еш аламаннан қорқу, үрку дегенді білмейтін, қайта сол адамдарсыз ғұмыр кешу əлдеқайда бақытсыз екенін зерделеген. Бірақ жалғыздықтан жапа шегіп, əлдекімдерден бірлі-жарым қағажу көрген сайын, адамдарға деген өз сенімінен қорқатын.

	«Егер мен кейбіреулер секілді ұстамсыз немесе тас жүрек болсам, бəлкім бұдан əлдеқайда бақытты болар ма едім», – деген іспетті түңіліске итермелейтін де баз бір қатындардың: «Егер мен Мағрипаның орнында болсам, Мағрипадай келбетім болса, əлдеқашан қарағайдай бай тауып алар едім», – деп көпіретін сөздері. Иə, олар Мағрипаның бар бақыты – жар деп қосылған Бозтайлағының рухын еңку-еңкеу жылдарда бойтұмардай ардақтап, өмірінің бар базарындай мінажат тұтып өту екенін сезген емес. «Өзекті жанға бір өлім, мүмкін, Бозтайлақ мынау туған жер, тербеген бесігіне ажал бүркіп шапқалы тұрған жауды жастанып өлген шығар» деуі содан.

	Ол Қоңыртөбеге қадалып, ай астында ауыр тыныстап маңқиып жатқан даладан өзіне төнер қатерді күтіп көп отырды. Ай қарғалап, таң қылаң беріп келе жатқанда, ауылына қайтты. Мағрипаның бұл түнгі ұрлығын ешкім көрген жоқ. Түс əлетінде ғана басқарушы кеңсеге шақыртып əкеткен.

	– Сіз – жесір адамсыз, – деп бастады сөзін басқарушы, – жəне жалғыз сіз ғана емес, сұм соғыс мыңдаған əйелді жесір қалдырды. Сол жесірдің барлығы «менің күйеуім жоқ» деп, мемлекет мүлкін талап-талап əкетсе, не болар еді... Өзіңіз ой жүгіртіп көріңізші, не болар еді?

	– ?

	– Əне, үндей алмайсыз, үндеуге қақыңыз жоқ. Демек, масқара болар еді деген сөз. Рұқсатсыз совхоз жерінен шапқан шөпті жиып аламыз. Шапқан жеріңіздің көлемін өлшеп, ақшасын өзіңізге төлейміз.

	– Құдай-ау, мал ақша жемейді ғой. Маған пішен керек.

	– Күз түскенше, ептеп жиып аларсыз бірер шана шөпті. – Мағрипа түтігіп кетті. Алдында міз бақпай сазарып отырған бастыққа буыршындай шабынып тап берердей, оқталып барып:

	– Қоңырсыған дүние-ай, көп көргенің жалғыз бұзау болса, оның басын шабармын. Бұл ауылға сенен гөрі менің терім көбірек төгіліп еді, «тұрымтай – тұсында, балапан – басында» деген осы шығар. Ал, бар мүкəмалым сенікі, өткіздім совхозға, ал, жарқыным, ал он жыл бойы өлмелі екі қатынның талшық еткені – он саусағым еді – оны да кесіп берейін, ал, жарқыным, ал, мə, ақырғы он сом – мұны да ал, тек түні бойы шапқан шөбімді қайтар өзіме. – Мағрипа жаулығының шетіне түйген он сомдықты басқарушының алдына тастай берді де, зар еңіреп шыға жөнелді.

	– Апай, – деді басқарушы қалбалақтап, – шапқан шөбіңізді жинатып, үйіңізге жеткізіп берейін, тек мына пəледен құтқарыңызшы.. Ақшаңыз не...

	* * *

	– Маған енді Қоңыртөбе қауіпті емес, – деді шешесіне Мағрипа. – Шөпті жеткізіп алдым.

	Теріс қарап бүк түсіп жатқан шүйкедей кемпірдің күңкілі естіледі:

	– Ендігі қауіп мен шығармын. Бірақ мені тағы бір жыл қыстататын түрің бар. Түсіме əлгі байың кіріп жүр, – деді сонсын, – үстінде сап-сары ала бадана сауыт-сайманы бар екен деймін. Маған қарап ыржияды. Ой, құрып қалғыр, неменеге жетісесің, қара сиырың іші кеуіп өліп қалған, не ғып сандалып, кімнің бодауымен жүрсің, қайт əрі қаңғырмай, – деймін. Құдайдың құдіреті, ыржия береді. «Жауды жеңген соң, қайтам ғой, апа», – дейді. Қайдағы жау, жиырма сегіз жыл бойы құрымай жүрген. Өзгенің жерін қорғап, жыртысын жыртқанша, өз ошағыңның отын сөндірмесеңші, жетесіз неме! – деп ұрсып тастап едім, өкпелеп қалды ма, құлыным, сауыт-сайманын асынып, Қоңыртөбені асып кеткені.

	– Артына қарады ма? – деді Мағрипа жүрегі лүпілдеп. Шешесінің соңғы кезде сандырақтап, есінен ауық-ауық ауып қалатынын ескермей.

	– Қараған жоқ. Бірақ осы жолы, – деді кемпір сырылдап, – осы жолы күнбатысқа емес, шығар күнді бетке алып кетті ғой... Келетін шығар, келеді ғой тірі жүрсе... Əлі-ақ маңдайы жарқырап, Қоңыртөбеден түсіп келе жатады, құлыным.

	– Əй, апа-ай, алжиын дегенің осы-ау! – Мағрипа ауыр күрсінді.

	– Кет, салдақы! – деді кемпір шаңқ етіп. Үні өте ащы шықты. – Менен сен бұрын алжисың. Жатыры кепкен жалмауыз. Сонда Қайсаға ти дегенде, тілімді алмап едің, атты қарғысым. Ойнастан болса да бақыр басты бала тапсаң, бүйтіп талақ қалмас едің. Ертең келер жауыңа қарсы шабар еркегің жоқ, қоңыр бұзауыңа мініп өзің аттан, қу қатын.

	Мағрипа үн-түнсіз жылап, шығып кетті.

	– О несі-ай, Қайсаға ти дедім... – деген кемпірдің күбірі көпке дейін басылған жоқ.

	«...Қайсаға ти дедім... тимеді. Байының соғыста өлгені өтірік. Қаңғылестеп бір жерде жүрген де. Құдай біледі, немістен қатын алып тұрып қалды, сол қансыз неме. Жас қатынын паналап, қорғап жүр де соны... тос, із түзсіз кеткен ынжық немеңді тос... мен де құдайдан тосайын»...

	Кемпір əлі күбірлеп жатыр.

	* * *

	Күн ала бұлтты еді. Тамыздың өліарасы болып қалған. Бұл өңірге қыс ерте түсетін. Күздің ызғары əлден білінеді. Төрт түлік өріске бұрынғыдай маңқыстап шықпай, керенау оттайды. Тойымдық бар. Далиған дала тобылғы түске бояла бастаған. Тырналар балапандарын ұшуға баулып, ұзақ бір сапарға дайындық жасауда. Өзеннің бұрынғыдай тентектігі жоқ, мезгіл ырқына көніп, өкпелей ағып жатыр. Оқта-текте бұлт арасынан жасқана сығалаған күн нұры маңдайды салқын ғана сипап өтеді. Қоңыртөбе əлі сол орнында, биіктеген де, аласарған да жоқ. Кемпір де сол ағаш төсегін зар еңірете аунап, саржамбас боп əлі жатыр. Өлген жоқ. Ол соңғы кезде тек бір-ақ сөзді қайталай беретін:

	«...Қайсаға ти дедім – тимедің. Байың неміс қатынын асырап əлі жүр...».

	– Апа! – үйге ентіге кіріп келген Мағрипа өңі өрт сөндіргендей. – Қоңыр бұзау қорада жоқ қой.

	– Жоғалған да.

	– Қақпас, өзің жоғал! – Мағрипа шешесін тұңғыш рет тілдеді.

	– Астына сарып жатқан мен шешіп жіберді деп тұрмысың? Қайтеді-ай, апшысын қуырып. Ұрлап кеткен де. «...Қайсаға ти дегенде...».

	– Құдай-ай, көп көргенің жалғыз торпақ па? Ендігі байым да, балам да, бар уайымым да сол еді. Аштан өліп, көштен қалмассың, бар ермегім, ынтызар көңілдің медет тұтар ықтасыны еді...

	Мағрипа үйден жылап шығып кетті.

	Кемпір əлі күбірлеп жатыр: «...о несі... Қайсаға ти десем, тимей...».

	Мағрипа қоңыр бұзауды ертеден қара кешке дейін іздеп таба алмады. Бармаған жері, баспаған тауы жоқ. Əркімдерден сұрастырып еді: «Көрмедік, жүрген шығар», – деп бастарын шайқасты. Қорықшы Қайдар егінге түскен соң малды қамап қойды ма деп, одан да сұрап көріп еді: «Көрсем – көзім шықсын», – деді шекірейіп. Жер жұтқандай жым-жылас боп кеткен бұзауды табанын тоздырып адақтамаған жері қалмады. «Əйтеуір, бар қырсық сенің ар жағыңнан басталмаушы ма еді» дегендей Қоңыртөбеге беттеген.

	Қоңыртөбе бүгін Мағрипаға əлдеқайда биіктеп, заңғар тартып кеткендей болды. Əлде екі қара саны талып шалдығып қалғандықтан ба, əлде сандалып сарсаңға салынғанда не нəрсенің болсын бұлдырап сағымдай жортып кететіндігінен бе, төбенің қыр басына үш рет демалып əрең шықты. Шықты да кеудесін кере қатты бір күрсініп, жүресінен отыра кетті. Ауыл жаққа қарады. Жаңаүлгі үстінен қарағанда, қызық пошымға енеді екен. Жетім баланың бүк түсіп ұйықтап жатқаны секілді. Мағрипаның басынан күншығысты бетке алып, бір топ үйрек ұшып өтті. Қанат қағысының сусылдаған үніне дейін естіліп, тым аласа ұшты. «Құс екеш құс та басынып алды ғой», – деді Мағрипа жаулығын қайта тартып. Жаулығын көзіне түсіре тартса да, самай шашы аппақ болып, бұйраланып шығып тұр. Айнамкөлдей суала бастаған айнамкөзін енді Қоңыртөбенің түстік етегіне жүгірткен. Бұл тұста қалың егін болушы еді. Əбден пісуі жетіп, сыңси ырғалып тұрған масақ арасында омыраулай жүзіп жүрген малдың қарасы шалынды. Əуел баста қоңыр бұзау болар деп, солай қарай құстай ұшты Мағрипа. Жығылып-сүрініп жетіп келсе, қорықшы Қайдардың қасқа бұзауы:

	– Қандай ғана қазақтың тасы өрге домалайды екен осы, – деп ыңқ еткізіп ішінен бір тепті де, кері бұрылып кетті. Мағрипа үйге жеткенше ботасы өлген аруанадай боздады.

	Ол ең соңғы ермегінен айрылған еді... Теріс қарап иленіп жатқан кемпір:

	– Кет, албасты, көзіңнің жасын көрсетпе. Қайсаға тисең, қоңыр бұзау жоғалар ма еді... Түсімде əлгі қаны басқа қатын алып, қайтпай қалған ынжық күйеуің кіріп жүр... Ыржияды, – деді кеудесі сырылдап. – Менен бұрын сен өлесің...

	Ондық шамның жағар майы бітуге айналған-ау, өлімсіреп болар-болмас сəуле шашып тұр.

	Қоңыртөбе бұрынғыдан əлдеқайда аласарып, шау болып шөгіп кеткен секілді. Мағрипаны көп шаршатқан жоқ. Бүгін оның ұшар басы сағымдай, бұлдырап алыстан қол бұлғаған да, көңілге қаяу салып, жаныңды жаралар қорқынышы да білінген жоқ. Бүгін осынау ал күрең тарта бастаған төбе Мағрипаның ең бір ата қоныс ыстық жеріндей, Бозтайлақпен бірге түтін түтеткен ошақ отындай қымбат сезілді. Ол төбе басына етпеттей құлады да, тас аралас қара топырағын қарш-қарш шайнап, ері соғысқа аттанған күннен бері мұз боп қатқан көңілі тұңғыш рет жібіп, тұңғыш рет еркін əрі рақаттана күлді. Бозтайлақпен ғана қауышқан қатыгез һəм киелі құшағымен екінші рет Қоңыртөбені құшты. Аузы-басы топырақ-топырақ ақ шашы қара жерге дудырай шашылып жатқан əйелдің ес-түссіз есеңгіреген күлкісі үлкен бір күрсініспен бітіп, аса қатты өксікке, еңірей езілген жыласқа ұласқан. Бірақ Қоңыртөбе де, үстінде шарадай төңкеріліп тұрған ала төс аспан да міз бағып, əйел күйзелісін, əйел күлкісіне, əйел көз жасына ортақтаса алған жоқ.

	Неге күлгенін, неге жылағанын мынау мақау дүниені қойып, Мағрипаның өзі де сезбеген. Əйтеуір, бір дүлей тылсым күш қолынан жетелеп, Қоңыртөбенің басына дырылдатып шықты да, бар сезім-түйсігін рəсуалап, қытықтап қинап ойнаған. Ол мынау алып төбені Бозтайлақтың қабірі деп бір ойласа, іші кеуіп теңкиіп жатқан қара сиыр деп жəне сезінген. Бірақ бұл Бозтайлақ та, қара сиыр да емес, өзі үшін қайғы төбесі – Қоңыртөбе екенін білген жоқ. Білетін ақыл да жоқ еді.

	Мағрипаның көз жасына топырақ жабысып, беті-аузы қара ала, торы ала.

	Желкесіне сусып түсіп кеткен қап-қара жаулығын шешіп алды да, батысқа қарап...

	«Бозтайлақ-ау, бері кел, жаным, бері к...е...ел», деп қолын бұлғап айғай салды. Осы сөзді əлденеше рет қайталап, қып-қызыл боп ұясына кіріп бара жатқан күн шапағын қап-қара орамалымен оңды-солды кескілей кеп шақырды Бозтайлақты. «Келмесең ғой, – деді ернін қыз кезіндегідей бұртитып, – келмесең ғой».

	Түстіктен самал есіп еді, Мағрипаның аппақ шашын желпіп ойнай бастады. Мағрипа көйлегінің етегін дар еткізіп бір айырып алды да, сопақтау келген тасты жас балаша орап, алдына өңгеріп уата бастады. Өз басында бұрын-соңды болмаған аналық сезім, аналық мекіреніспен:



	Əлди-əлди абайым,

	Атқа тоқым жабайын,

	Сенің əкең қыдырмаш

	Қайдан іздеп табайын,



	– деп əнге салып, мұңдық күйде күйзеліп отыр. Жас нəрестенің не екенін біліп, жөргек иісін иіскемеген əйел қаншама қатты болғанымен, күндердің күнінде аналық ардақ сезімді, ақ тілеу, ақ бесікті аңсап, ағыл-тегіл жылайтыны рас. Қара тасты иітіп, інгенді исіндірген күйшінің күйі, домбыраның сазы емес, аналық ақ жүректің запыранды аңсары мен сазды сағыныштары екен-ау. Мағрипа бұл жолы Бозтайлақты да, қара сиыр мен қоңыр бұзауды да жоқтаған жоқ. Қара тасты сұп-суық қып аққу төсіне басып, жалаңаш омырауына үйкелеп отыр. Қырықтан асқан əйелдің ешкім ұстап, еміп те көрмеген қос анары бар демі, ынтызар көңілімен қопарыла, қара тасты бала ғып əлдилеген зар-запыранына шыдай алмады білем, иіп-ақ кетті. Екі емшегінен алдындағы мұп-мұздай тасқа аналық ақ сүті тырс-тырс тамып тұрғанын сезген жоқ ол. «Көкең ертең келеді, құлыным, жылама».

	«Көкең секілді сен де соғысқа барар ма екенсің...».

	«Көкең батысқа кеткен... сені енді ол жаққа жібермеймін.

	Мүмкін, шығысқа барармысың...».

	«Көкең сені: «ұрып-соқпай еркелетіп өсір», – деп еді. –

	Жылама жаным, жылама, ертең келеді».

	«Сен соғысқа қоңыр бұзауға мініп барасың, көкең қара сиырға мініп кеткен... Апаң екеуміз осы Қоңыртөбенің үстінде көкең екеуіңді тосып аламыз. Сонда сен Қоңыртөбенің күншығыс жағынан келе жатасың, ал Бозтайлақ күнбатыс жағынан келе жатады. Түнде апаң түс көріпті: көкең екеуіңнің астыңда да есік пен төрдей ақ боз ат екен, аман-есен еліне оралар, – дейді».

	«Апаң екеуміз сендерге ақ қозының жүнінен киіз басып, үй тігіп қарсы аламыз. Ақ отаудың түңлігі қарадан болады. Одан қып-қызыл түтін шығады. Біз сендерге қап-қара тегенеге қып-қызыл қымыз құйып береміз...».

	* * *

	Кемпір іргеге аунап түсті. Кеудесі сырылдап, тық-тық жөтеліп алды да: «Əй, Мағрипа-ай, Қайсаға ти дедім – айтқан тілімді алмайсың. Мұндай күйге душар болмас едің. Менен бұрын алжасып кетермісің», – деді.

	* * *

	Бəріне де сен кінəлі – сор соғыс!





II. Алтыбақан




	Ақпанның алты күн қатарынан азынаған қатты бораны итше ұлып, Суықсайдың аузында отырған Сауықкеткен ауылының күйісін кетіріп-ақ тұр.

	– Өмір оңғақ қой, – бұл күбірден соң ол үнсіз, өзегін өзі де біле бермейтін өмірлік өкініштің өрті жалағандай, жанары жансыз қалған. Алқымға кеп кептелген əлгі сəттегі лықсыған мың-сан ойлар алдындағы алпамсадай жігіттің қаймықпай қаяусыз қарап отырған жүзінен шайлықты ма, жел айдаған бұлттай пышырап кетті. Ол ұзақ сөйлегісі, ағыл-тегіл жылағысы келді. Іштегі ірімтіктеліп, өз-өзінен шығар арна іздеп, тыңдаушы иесін кеңінен қамтығысы келіп, тұлан тұтқан сыбызғы сыры бітеу жарадай сыздатып қинады.

	– Өмір оңғақ қой. – Ол бұл сөзді енді бір рет қайталағанда, дидары адам шошынарлық аласапыран, əлемтапырақ күйде меңдуана жегендей əбден меңдеп алған ар алауы алқындырып, алқымынан алды. Құдай-ау, бұл мынау найып болуға аз-ақ қалған қаршадай кемпір кінəсіз емес пе еді; құдай-ау, ешбір нəжіс қылығы жоқ, азанда жауған ақша қардай аппақ еді-ау ожданы; шіркін-ай, сол қатықтай ұйыған айлы кештер-ай; маңдайы кере қарыс бозбала, сəулемен сүйіскен тентек өзеннің қылығы... əне, бозторғай шырылдады ғой, естісеңші халайық; əне, арғы ауылдың иті үрді ғой... естіші, түрші құлағыңды; бойда жаның бар ма, бойда қаның бар ма, əй, сезбейсіңдер-ау, тоңмойынсыңдар, томырықсыңдар, шілденің шіліңгір ыстығында да жібімейтін тоң мінезсіңдер. Өзгені қайтейін, қайтейін өзгені – менің адал да аңқылдақ жанымды түсінбедіңдер. Не қылайын кінəлап...

	Қырмызы кемпірдің аузына су тамызды. Алтыбақан үн-түнсіз іштей егіліп, жаншылып жылап отыр. Əлгінде сырқат тіпті қатты қысылып, əл үстінде қалып еді, беті бері қараған секілді. Тек ауық-ауық сандырақтай береді. Алтыбақан шешесінің қаусап қалған қаңқа саусақтарын ұстады: мұздай екен. Тамыры лыпымай, оқта-текте жылбысқы ғана соғады. Апыр-ай, анасы бір жұмада-ақ аш аруақтай арып кеткені-ау, қандай толық еді. Қандай өңді еді. Бəріміз де тағдыр, уақыт дегеннің тайқазанында бұрқ-сарқ қайнап жүрген дегдар жандармыз-ау, тегі. Қайнай берсең, етің сылынып, қуарған сүйегің қалады. Кемігіңді ит мүжиді... Шешесі: «Алапес, алапес», – деп тағы бір күбір ете түскенде, Алтыбақан да əлгі мезеттегі мең-зең ойдан айыққандай болды. Есін тез жиды. Аң-таң. Анасының сөзіне аң-таң. О, несі-ай... «Алапесі не?»

	– Ұшына жабысқан ғой, – деді бүкір кемпір қушық кеудесін кере күрсініп. – Жақияр молдаға ұшықтатып, дем салдырмадық па?..

	– Балам-ай,– сырқат бұл сөзді сау кезіндегідей саңқ еткізіп ашық əрі анық айтты. Қаумалап күзетте отырғандардың бəрі селк етісіп, ұрымтал үнге шошына қарасып қалған. Тіпті қайсыбірінің келбетінде кемпір атып тұрып тұра қашатындай, аса үркіс бар. – Балам-ай, осы қарағайды бекер-ақ кестің-ау. У!.. Киесі тие ме... – Сырқат, шынында да, серпілейін деді. Үні тарғылдықтан арылған.

	Алтыбақанның есіне бұдан бір апта бұрын тауға отынға барғаны түсті. Күн боранды болатын. Суси ұйытқыған жел тау-тасты беріштеп тастаған. Алыстағы мол отарына жем-шөп тасып жүрген жерінен бір күнге сұрап келген-ді. Жүрегі өрекпіп, елегзи берген соң: «Күн болса мынау – суытып алды. Бала-шағаның күйі не болды. Сүйектері жұқарған қос кəрі шеше бар. Отын-суы таусылып, қаңырап қалған жоқ па қара шаңырақ?» – деген сықылды ой беймазалай жетелеп кетті үйіне.

	Үй-іші, шынында да, жүдеп отыр екен. Отын тақа таусылған. Бəтима шешесі суық өтіп кеткен бе, мұрттай ұшып, төсек тартып қалыпты. Сосын бұл ауыл ағаларынан трактор алып, Суықсайға отынға шыққан. Орманшы да ере келіп, таудың теріскейіндегі ойпаңда қалқайып қашаннан тұрған қызыл қарағайға белгі сап берді. Бұл ағашты Алтыбақан жыққысы келмеді. Бірақ лаж жоқ. Жыққысы келмегені: жуан, кесуге қиын деп қашқалақтағаны емес, бала кезінде шешесі мұны сан рет ертіп кеп, осы қарағай жайлы əңгіме шертіп беретін. Шешесінің əңгімесі мұны пəлендей қызықтырмайтындай. Құшағында, ыстық құшағында тербеліп күңгір-күңгір дауысқа мас болғандай, бойы балқып қалғып отыратын. Кейде кəдімгідей бой алдырып, маужырап, танауын пысылдатып ұйықтап қалатын. Шешесі сонда да əсерлі əңгімесінің желісін үзбей күбірлей беретін, күбірлей беретін. Кейде Алтыбақанның бетіне əлдеқандай ыстық тамшы тамып, селк етіп оянып кетер еді. «Апа, жауын жауып тұр ма?». «Жоқ, құлыным». Сонда ол шешесінің ағыл-тегіл жылап отырғанын көрер еді. Алтыбақан шешесінен осы саздауға біткен қарағайдың түбіне неге ертіп келетінін, ал ертіп келген екен – не үшін өз-өзінен қапаланып, өз-өзінен жəбірленіп, қорғасындай ауыр мұңға бататынын сұраған емес, шешесі айтқан да емес.

	Бəтима күңірене күрсініп барып, тық-тық жөтеліп кетті.

	«Қу жаным-ай, аллам-ай!» – деген ыңқылды сөздер бұрынғыдай шыңыраудан шықпай, жақыннан оқшау, қатқыл естілді. Отырған жұрт сырқаттың үздікпей, ащырақ шыққан ыңқылына да елеңдей, үміт арта құлақ түрісті. Басы салбырап, томаға-тұйық отырған Алтыбақан көзі бақырайып, бауырына тығылған ұлының маңдайынан сипап, алқымынан иіскеді. Соқталанып, тал бойынан бой жетудің белді-белді бедерлері айқындалып, көзге ұра бастаған қызы да əкесінің ірге жағында жүдеп-жадап ойға батып тұрған-ды. Əжесі ыңыранған сайын, қарлығаштың қанатындай қастары иіліп, дір ете түскендей болады. Əлгінде, əжесі қатты қысылып, əкесі жылағанда, бұл да ернін тістелеп, көзіне жас алып еді. Өз шешесі қабағын түйіп: «Қой, Бақыт» деген соң, іштей булыққан-ды.

	Бəтима ымдап шамды өшір дегендей ишара жасады. Келіні: «О, несі қараңғы үйде отырамыз ба?» дегендей дел-сал қалып аңғартқан. Алтыбақан ұмтылып барып, сөндіргішті төмен баса салды. Əзіргі сəтте көзді жеп шақырайып тұрған электр шамы желп етіп сөніп, үйді көрдей қараңғылық билеп, қорқыныш қоңсылады. Алтыбақан терезелердің пердесін ашып-ашып қалғанда ғана, жұқалаң майда сəулелер бұрыш-бұрышты тіміскілеп кезіп кеткен. Үй қара барқын. Терезеден он бес жаңасы болып, толықсыған айдың сəулесі төгіліп тұрды. Адамдардың көңірсіген көңілі меңдеп бара жатқан ауыр қайғыдан арылғандай дүр сілкініп, нұрлы да сиқырлы дүниенің құшағына енгендей əсерде болды. Бірде-бірі сезбепті ғой, байқамапты ғой осыған дейін: терезеден жасқанып, жатсынбай сығалаған ай келбеті неткен ғажап еді. Ілкіде ғана ғарасат майданын кешіп, өлім мен өмірдің тең ортасында құлын да құлыны шығып жанталасқан ауру жан да мынау қоңырқай үйдің əйнегінен құйылған қаятты нұрдан шипаланғандай жанын жая ұмтылды сəулеге. Бір үйді жан өмірдің дəмін қайта таусап, кермек тати бастаған аузын аша өзгеше ынтығыспен қарбыды ауаны, өзгеше тыныс алды. Жым-жырт. Қандай жақсы. Тіпті бəрі де қалжыраған сұрқай халді талақ тастап, жалқы сəт тылсым алған тəрізді. Тыныштық рақатының алтын бесігінде құндақталып қалған секілді. Бəрі де осы күйді – айлы түнді бұрын-соңды көрмегендей, бірақ ертеден-ақ аңсап-сағынғандай, көз талдырып күткендей ме?.. Бұл не деген дел-сал балбыраған мамырстан түн еді. Қараңызшы, қараңызшы, қоңыр салқын... қоңыр салқын үйде, қоңырқай күйде тобық жұтқандай томпайып, жым-жырт, тым-тырыс отырған жұрттың кіреукесіз дидарына: сонда сіз мынау жалпақ жаһаннан баз кешкен жұмыр басты пенденің қай-қайсысы да күндердің күні – осындай бір қысылтаяң сəтте – өз-өздерінен есеп алып, өз-өздерінен салқын да сазды мұңның ақ мамығына оранып, қалжа жегендей маужырап отыратынын мұғдарлар ма едің. Мақшар сəті ме бұл? Сол іспетті бұлаңытқан бұлың-бұлың бұла дүние...

	– Е-е, жасаған! Тіршіліктен – тірі тышқаннан айналдым. – Бұл – келмеске кетем бе деп жатқан кемпірдің сөзі. Неге екені беймағлұм, осы сөзді үн-түнсіз отырғандардың бəрі іштен мінəжаттай қайталағысы келді. Мүбəдə ақирет үшін де бір игілікті іс істеп кетуімен озық қой бұл халық.

	Алтыбақан құдды осындай айлы түнді тағы бірде, баяғыда шығар, көрген, сезінген секілді. Шешесі мұны қалай тапты – білмейді, қалай өсіргенін біледі тек. Ел не көрмеді – бəрін. Бірақ бұлар сол елден бір мысқал артық тартқан сияқты тауқымет қамытын. Ал тəлкек қылған тағдыр емес, осы елдің өзі ғой. Биікке де шығарды, күйікке де қалдырды. Итсіңдер деді, адамсыңдар деді. Егер алапестей аластап беттеріне түкірсе, бір айналып кеп, сол беттен сүйетін – осы елің ғой, ел ғой... Ал енді кінəлап көр. Сен сондайсың деп көр, айта алмайсың.

	Иə, онда айлы түн еді ғой. Шешесі мұны əлгі дəу қарағайдың түбіне ертіп барған. Қолын қарағайға тіреп тұрып, Алтыбақанды білегіне шығарған. Сонда бұл анасының білегін басып тұрып, қарағайдың шайырын армансыз алып еді. Сонда мұны жалғыз қолына қондырып, былқ еткізбей ұстап тұрған анасының қажыр-қайраты таң қалдырған. Сонда анасы өзі жоқ, түбірі қалған бес қарағайдың томарын нұсқап: «Сен білмейсің ғой. Осы жерде бұрын қатар өскен алты қарағай болушы еді. Бесеуін кейін келе отынға жығып əкетіп, мынау жалғыз қалды. Кім білсін, мұны қашан сұлатып салатынын. Біздің ауыл ол кезде осы Суықсайда отыратын. Əйтеуір, үркердей үйірілген шағын ауылдың өз қызығы өзінде, көңілді еді ғой. Осындай айлы кештерде улап-шулап, кəрі-құртаңдарға маза бермей, алты қарағайға алтыбақан құратынбыз. Сен сол бір қызығы мол, қызулы шақта тудың да, атыңды ерсі болса да, Алтыбақан қойып едік. Алтыбақан сонда: «Əкем де бар ма еді?» – деп сұрағысы келген. Бірақ сұраған жоқ. Сосын не болып еді. Е-е...е... анасы екеуі енді қайтуға ыңғайлана бергенде, алдарынан көршілес тұратын бүкір қатынның күйеуі шыққан екен ғой. Алпамсадай денесін екі аяғы əрең көтеріп жүретін дəу қара əдейі іздеп келгендей-ақ, бұларға оқыс ұмтыла беріп еді. Бəтима Алтыбақанды бауырына жасырып, сескене ығысқанда, дəу қара:

	– Аялдашы, Бəтимаш, қасқыр емеспін ғой жеп қоятын. Мен ертең аттанайын деп жатырмын, – деген абдырап. Содан кейін не болып еді... Е-е...е, дəу қара мен шешесі күбір-күбір ұзақ сөйлескен. Айтқандайын, дəу қара Бəтиманы қапсыра құшақтап сүймеп пе еді. Шешесі де кет арысыз ынтыға ұмтылып, қауышқан. Алтыбақан бір сəт ұмытылғандай боп, анасының бүкір қатынның күйеуімен бұлайша жоғын тапқандай аймаласуының байыбына бара алмай, аңтарылып тұрған. Дəу қара ожар еді-ау. Бəтиманы тастай беріп, мұны да шөпілдете сүйген-ді. Бет-аузын тырмалап, тырбың-тырбың қарсылық көрсеткен боп еді, елең етер түрі жоқ. «Алташым, Алтыбақаным» дей береді. Масқара ғой, оның қай екі туып бір қалғаны. Мұрты қандай қатты еді, бет-аузымды жыбырлатып жіберді. Онда бұлаңытқан ертек іспетті: қызық түн еді ғой. Жер-көк ақ бозданып талаурап мызғып жататын. Бүкір қатынның күйеуі бұлардан жыртылып айырылып, айлы түнде ағараң қағып, мəрғау асып бара жатқандай, ұзай берген. Мұңлы мұнарға бөккен таудың қойнауына сіңіп бара жатқан дəу қара ертегінің алып батырына ұқсап кетіп еді. Соғыс деген пəлекетті Алтыбақан түсінде көрген. Дүние-ау, үйді өрт жалап, жайпап жатқан сықылды еді ғой. Дүние-ау, үй ұлар-шу, қым-қуыт, азан-қазан: əйтеуір, бір қырдың ба, қалың жиделі тоғайдың ба, бəлкім, құрақты шалқар айна көлдің бе, ар жағынан жылап-сықтаған дауыс шығып, үздік-үздік талып жететін. Күн батып бара жатқан. Күн өзгеше халде, тосындау райда еді ғой. Күн Алтыбақанға бірде отқа қыздырған жез табаққа ұқсаса, бірде сол сор маңдай Күнді əлдекім бауыздап жібергендей қызыл-жоса қан еді ғой. Тіпті Күн ғана ма, – толайым табиғат таңғажайып құбылыста. – Дір-дір еткен қанға ұйып мең-зең есеңгіреп жатпады ма?

	Əлгі қан нұрлы күннің шапағы Терісаққанның жалбызды жұлмалаған жал-жал толқындарын бас салып аймалағанда, о да қан қызыл түске боянып, Алтыбақанның көзіне: таудың құзар басынан əлдеқандай бейбақ мал бауыздап жатқандай сарқыраған қанды бұлақты елестеткен-ді. Содан соң қызыл-жоса күннің бетінен не көріп еді? Е-е... ұбап-шұбаған ұзын сонар түйелі көш, шылауышы қанға боялған кемпірлер, сақалдарынан сорасы аққан шалдар, қан қызыл боп өртеніп, күйіп, бажылдап-барқырап бара жатқан өзіндей балалар күннің бетінде кино кадрындай көлеңдеп тұрып алмап па еді... Сонда əлемнің əйнегі быт-шыт шыққандай аза бойыңды қаза ететін жаңғырық естіліп, сосын құлаққа ұрған танадай өлі тыныштыққа бой ұсынған. Иə, сөйткен – өлім тыныштығындай мылқау тыныштық басқан. Алтыбақан бар даусымен айқайласа да, үні шықпай, жағалауда қалған балықтай, бекерден-бекер аузын ашқан. Дүние енді қызыл жалқынға бөкпей, шұғылалы, мəңгі жасыл нұрға шомып, балбырап, кең тыныстап, кербез керіліп жатқан. Бірақ Алтыбақанның үні сонда шықпай қойып еді.

	Иə, бірде ұмытпаса, күз болар... Ауылдың талқанға тойып алған тамам баласы ұлар-шу Алтыбақанды қоршап алып: «Шата, шата», – деп хормен мазақтаған екен-ау. Көпке топырақ шашамысың, екі құлағын тас қып басып, сиыр сауып жүрген шешесіне тіке тартып еді. Бəтима «Шата» деген сөзді естігенде, бір қуарды, бір сазарды, сөйтіп: «Тыңдама, оттай берсін. Кері кеткен ауылдың жалмауыз ұлдары не демейді!» – деген. Көбісінің əкесі соғыстан қайтпай қалды ғой. Мүмкін, шешесі «жалмауыз» деп сондықтан айтқан шығар, ашынғанда не демеуші еді əйел заты.

	Үнсіздікті тағы да Бəтима бұзды:

	– Ұлым не ойлап отырсың? – деген.

	– Жай ғой, қалай, аздап бəсең тартайын деді ме?

	– Ей, балам-ай, біздің жан сірі ғой. Жазмыштан озу қайда, жақсылық та, жамандық та өз мезгілінде: əлемге жарық берген күн мен ай да өз мезгілі жеткенде тұтылады екен.

	– Бəтимаш-ай, бірге жасасқан, ыстық-суықты бірге тартқан оң иығым, бар қуатым, сүрінгенде сүйеген сүйсінерім, керім демеймін, ерім едің. Шошыттың ғой, жаным. Есіңді жишы сөйтіп.

	Бүкір кемпір жаңа ғана шындап босап, көзіне жас алды.

	– «Арты қайырлы болуына сенген жан, жауын иығына салып арқалап жүрсе де ауырсынбайды» дейді ғой бұрынғылар. Қай-қай қысылтаяң шақ та мəңгілік емес, өткіншілік қана. Сырқаттың батпандап кіріп, мысқылдап шыға бастағаны осы, өз-өзіңе берік бол, – деп теріс қарап шыланған көзін сүртті бүкір кемпір.

	Алакөбең тартып, манаураған тыныштыққа пəруана болған үй-ішінің ішкі тірлігінде қозғалыс пайда бола бастады. Құр сүлдері жатқан қара үйдің қара бəйбішесі ғұмыр жасы əлі де таусылмайды білем, қызыл іңірдегідей емес, ептеп сергіген. Аузына қара су тамыздырмай, өз-өзінен апшысын тарылтып, шайпау жатыр еді, сусын сұратты. Келіні əкеп берген сүтті сыңғыта жұтып ішті. Көздері жаудырап, жүдеп-жадап үрпиісіп отырған екі немересін жанына шақырып, маңдайынан иіскеді.

	– «Немере етін жеп, сүйегін көзіңе лақтырады» дегендердің өзегін өрт жаласын, бəтір. Қос қозысынан айналдым. Қырмызы, алдыңғы үйге апарып, балалардың тамағын берсеңші. Мен енді өлмеймін. Аздап көз шырымын алғандай болам ба, оңаша қалдырыңдар. Е-е... е, Жаратқан жаппар Ием.

	Алтыбақанның таңғалғаны – бұрын діндарлығы жоқ шешесінің ауырғаннан бері Алланы аузына жиі алып, шау тартқан шағында құдайға жағынуы-тын. Нені болсын күн ілгері бағамдап, елден бұрын ептеп отыратын тым сақ адамның осы – ажал шаужайға жармасқан шақта да шатасып, дегбірінің шашауын шығармауы ұлына да зор өмірлік медет, сабақ болғандай еді. Сайып келгенде, бұл əз аналардың бойына ғана бітетін киелі қасиет шығар. Бəтима жалғыз қалса да ұйықтай алмады. Кірпігі кірпігіне айқаспай, əлдекім көзіне ине тіреп қойғандай, бақырайып ұзақ жатты. Шошынып қалған-ау, бүкір кемпір мен Алтыбақан алма-кезек келіп, демалып жатыр ма дегендей тың-тыңдап, болжап қайтады. Үй əлі де алакөбең тартып тұрған. Ай терезе тұсынан біртіндеп аунай бастады. Бұлың-бұлың буалдыр ой мұны да иектеп жүр. Ойламайын деп еді – болмады.

	...Саршатамыздың ұзақ сары таңы емес пе еді. Ел Суық-сайдың қойнауында отырған. Онда ағаш үй жоқ, кілең жұмыртқадай ақ шаңқан отаулар-тын. Үркердей үйірілген шағын ауыл қандай көңілді, думаны арылмайтын дуалы ел еді. Бəріміз де балалық шақтан шықтық дегендей. Бəтима да қыз болып көрген. Қыз болғанда қандай десеңші?! Сорпа бетіне шығары. Осы бүкір кемпір екеуі жұбы жазылмайтын тел қозылар еді. Ол күйеуге бір жарым жыл бұрын шыққан. Кімге еді? Дəу қара ғой, Жақыпқа ғой. Жігіттің серкесі едің-ау... маңдайымызға сыймадың, Жақып! Сені қара жер суық қойнына əлдеқашан алған. Бізді – Қырмызы екеумізді тоса-тоса тағатың таусылған шығар. Өзі берген жанды құдай өзі алар деп, бір күндік су ішкілікке тəнті болып, қыбырлап жүрміз.

	Шүберекке түйген шыбындай жанды мезгіл-мекенсіз шығын ету қиын екен. Сен бізді – қос бейбақты асықтырма, жаным... Ей, аллау, онда да осындай мамыражай, манаураған айлы түн еді-ау. Ай астында алтыбақан құрып, еркек-ұрғашымыз мидай араласып, дүниені басымызға көтеріп жатпаушы ма едік. Дариға-ай, десеңші, алтыбақан десе, ішкен асымызды жерге қойып, қара құрттай қаптайтынбыз. Жақып, есіңде ме? Қоңыртөбенің үстіне шығып, «Алтыбақан» деп айғай салғаныңда бүткіл тау-тас əулеті жаңғырығып:

	«Алты...ба...а...қа...а...н...аннн» деп бірінен соң бірі үздік-создық қайталай беретін, қайталай беретін сенің дауысыңды. Сонда Суықсайдың ар жақ, бер жағында отырған ауыл-аймақтың тайлы-таяғы қалмай андыздайтын тұс-тұстан. Кермеде тігерге тұяқ қалдырмай алтыбақанға мініп кететін. Ортаға маздатып от жағып тастап, «Елім-айға», «Шилі өзенге» салатынбыз аңыратып. Ол да бір уайым-мұңсыз, қайғысыз қара суға семірген күндер екен-ау.

	Бір жолы Қырмызы екеуміз алтыбақанға қарама-қарсы міндік. Бізді Жақып тербелтіп тұрған. Ойпыр-ай, қандай қарулы еді. Қос қолдап аспанға асықтай лақтырғанда, төбеміз көкті тесіп кете жаздайтын. Жарықтық, ай қандай жарық, жұлдыздар қандай көп... Олар басқа ай, басқа жұлдыздар еді ғой. Таудың салқын самалы өңірімізді жұлқып, тақиямызды тартатын, етегімізді тербейтін. Таудың үңірейіп-саңырайған қолтық-қолтығынан саумалдай хош иіс шығып, қолқаны алатын. Жақып бізді тербей беретін. Біз тербеле беретінбіз... Қоңсылас ауылдың қотиын жігіттері қой дейтін, кезек бер дейтін. Жақып əлімжеттікке басып, босатпайтын алтыбақанды. Қотиын жігіттердің зəрі бетіне шапшып, тасталқан ашуланатын. Құдай-ау, сұмдық болып еді-ау, бəрі де сол түннен басталып еді-ау... Қырмызы, білемісің, күнім, есіңде ме? Аттың тұяғының дүбірі... əлдекім ағызып келіп, ат үстінен алтыбақанды қиып кетті ғой. Екеуміз екі жаққа ұштық. Сонда... сонда... біздерді тербетіп тұрған Жақып – жанындай жары сені ұстамай, қыз-ау, қызығы бар-ау деді ме, мені қағып алды ғой. Сонда... сонда сенің белің шығып кетті. Сен майып болып қалдың...

	Сол түннен бастап менің сенің қосағыңа – Жақыбыңа деген көзқарасым мүлдем өзгерген. Ол менің бойыма жарылқаушы жасырын сəуле боп ұрланып кіріп, өзіне деген махаббаттың алтын алауын жаққан. Оның бəр-бəрін жіптелеп қайтейін, менің ең ауыр кінəратым – Жақыппен екі-үш рет қосылуым шығар. Тəуекел деп тас жұтқан сол да. Бұла боп өскен бұлаң қызға бұғалықты сенің күйеуің тастаған. Сенде бала жоқ еді ғой...

	Сен асыл жансың, Қырмызы. Сенің асылдығың ақ жүрегіңде. «Ақпейілдің аты арып, тоны тозбайды» дейді ғой жұрт. Сені өз тағдырыммен шырмаған Жақып қана емес, Алтыбақан да. Ендеше ол – сенің де төл ұлың.

	Ел бетіне қарарға шыдайтын жүз жоқ, қарабет боп кірерге тесік таба алмай «жарыл, қара жер, жарыл» деп Суықсайдағы алтыбақан құрған қарағайдың түбінде қызыл жосам шығып, ойбайлап, босана алмай жатқан жеріме сен іздеп келіп, қол ұшын бергенсің. Құдайшылығымды айтайын, əгəрəкім сен келмесең, мен бұл дүниелік емес едім. Көйлегіңнің етегін дар айырып, күнəсіз жас нəрестені орадың, жаулығыңды шешіп алып, белімді байладың. Дəтің не деген берік еді, Қырмызы, жүрегің не деген кең еді, Қырмызы; не деген бекзат туған асыл жан едің, Қырмызы. Суықсайды азан-қазан етіп шырылдаған сəбиді бауырыңа жасырып, қара түнде қара шашын қобырата жайып, қалт-құлт етіп бара жатқан қызталақтың қолтығынан демеп, ауылға тартқансың. Сонда қара басып, қаңғырып қалған қатынға қайыр жасаған жер емес, ел емес, ағайын-туған – зəузəт емес – сен, өсекшілерше айтсақ, күндесім едің. Сенің кешірімділігіңде шек жоқ еді.

	Ел мені «қыз-қатын» деді. Жақып қызғалдағым деді. Ел мені бақытсыз жаралған бір бейбақ деді. Сен мұңдасым дедің. Ауыл шетіндегі қайғының қара түтінін шығарған қараша үйге сенен өзге жан кірмейтін. Сен келетінсің үш уақ. Сормаңдай болғанда Жақып соғысқа аттанып, даңғарадай бір үйде жалғыз қалдың ғой. Екі жарты бір бүтін боп, алысқа аттанған азаматтың түтінін сөндірмейік деп бірге тұрдық, бір отау құрдық. Алтыбақанға менен гөрі сенің алақаныңның шапағаты көп тиді. Иə, ол Жақыптан қалған тұяқ еді ғой. Біз өлгеміз жоқ... біз байға да тимедік. Тағдыр тауқыметін қылша мойнымыз талша болып тарттық. Менің бар бұлдайтыным: ер-азаматтың жұмысын еңсеріп, еңбеккүн тауып, Алтыбақан екеуіңді асырағаным шығар.

	Қырмызы, біз екеуміз өлімнен, өмірдің тас-қиясынан қаймығып, қорқып көрдік пе, айнам. Қайта бізден қорқатын секілді еді. Сапасыз өмірден салдарлы өлім артық деп, қиқайып қалсақ, буына салуға бұзаудың мойын жібінен көп неме жоқ қой. Үлде мен бүлдеге оранып, барымен базар құрып, баз кешкендерді де көріп жүрміз. Ойлап жатсам, солардың өлімі біздерге қарағанда əлдеқайда аянышты, əрі қорқынышты көрінеді.

	Заман озды, жан тозды, қайғы ойладық – қартайдық... Ай терезеден əлдеқашан аунап кеткен екен...

	Алдыңғы үйден аяқ-табақтың сылдыры, шат күлкі естіледі...





ІІ




	Құралай туа, күн жылынды. Кеше ғана сіреу боп жатқан қар жемтір-жемтірі шығып, өзенге, тау басына қашып барады. Ұзақ қарға əлдеқашан келіп қойған. Маң-маң күйсеп, манаурап күресінде жатқан қара сиырдың арқасын сауысқан шоқып, сауысқанды аламойнақ күшік аңдып жүр. Тіршілік осылайша аңдысып, толассыз жүріп жатыр.

	Табиғаттың тас-талқанын шығарып, өз құдіретіне өзі риза болғандай Күн жарықтық мұртынан күліп тұр төбеде. Орынсыз кеп қалған көктемге опынғандай, пұлығын тіркеген трактор тырағайлап барады. Артынан бүлк-бүлк желе жөнелген анау сыбай атты жолаушы бригадир болар.

	Өлмеген құлға келген жазды мадақтағандай қарға ұшады қарқылдап. Алқам-салқам дала салқам сері күйін есіне алып, ию-қиюы мол дүниеге інжілімді қайта бер дегендей дегди бастапты асығыс. Əншейінде айылын жимайтын ардақ аталар арбаға мініп, тоғайдан жас шыбық тартып жүр. Екпекші...

	«Əне өледі, міне өледімен» қыстай аңдыған кейбір құлқынды кемпір-шалдың үмітін Бəтима ақтамады. Ақтамағаны – өлгісі келмегені емес, ынтызар көңіл тағы бір жазды көруге ынтыққан. Саржамбас боп, сарғая күткен. Əне, енді немересінің иығынан ұстап, сүйретіліп тысқа шығып тұр. Жүзі аппақ. Көзі суалған, шүңгіл. Буындары дір-дір етеді. Басы ақ шатырдай. Не көрмеген бас.

	Өлмей қалған Бəтима кемпір қарап жатпай, ауыл-аймақта жоқ оқыс қылық жасады. Алтыбақанның жан алқымынан алып жүріп, есік алдына алты діңгек орнатқызды. Үш арқанды айқұш-ұйқыш мықтап кергізді. Сосын екі немересін екі жағына отырғызып қойып, əлдилей тербететінді шығарды. Сөйтті, Бəтима есігінің алдына алтыбақан құрды. Осынау қос немерем білсінші, көрсінші дегені. Басқа ой жоқ. Мүмкін, сонау ай астына алтыбақан құрып, асыр салған бойжеткен шағын сарғайған санамен сағынғаны шығар, мүмкін, тіршілікті, жарық дүниені құлай сүйген көңілі көктем туа қайта түлеп қуанғанынан жасаған тасаттығы шығар; мүмкін, немересін бұдан былай бесікке бөлеп əлдилей алмайтын болған соң, тағы да əлдилеу үшін ойлап тапқан аңсарлы алтын бесігі де. Ол тербеп тұр... Тербетіліп те тұр алтыбақанда... алтыбақанда...

	Ел айтты: «Бəтима алжыды», – деді. Бəтима айтты: «ЕЛ алжыды», – деді.





III. Ғайни




	Таудың салқын тымырсық кеші басталды. Ұясына қонған күннің алтын нұры шоқылардың таз басын қызыл торғын орамалмен бүркеп тұр. Тамыз айы орталап қалса да, тау қойнауы жауын-шашынсыз жылы еді. Тек кешке қарай түстіктен қоңылтақ самал есіп, бұлақ бойы дымқыл тартатын. Шық та қалың түспей, ат тұяғын бірыңғай жылтыратып емес, шашыранды сулайтын. Биылғы жаздың жадыраңқы қабағы əлденендей ырыстың ұшығын сездірген-ді. Бұлттан ада шымырқай көк аспан жақпар тастан тəж киген көгілдір тауға қаяусыз телміріп, кеседей төңкеріледі де тұрады.

	...Таудың салқын, тымырсық кеші бірте-бірте ымырттанып, ашық аспан мен көлбеген көгілдір таулар қарақұрықтана бастады. Жұмыс күні аяқталған. Шөпшілер қосы дабырға толы. Бірін-бірі іліп-шалған дала жігіттерінің зілсіз жайдақ қалжыңына аяқ-табақтың сылдыры ұласады. Оқта-текте:

	– Енді бірді...

	– ДП бар ма?

	– Ой, өліп пе едіңдер, ыстық көжені қолына құя салайын.

	– Ей, осы «қурай» көжеден құтылар күн бар ма, жоқ па?

	– Кет-ей. Кепиеті атқыр.

	– Аттарыңды үйірге жіберіп, ер-тоқымды қосқа енгізіп барып ішсеңдер, күнə бола ма. Ертең ана іші бұраудай боп шиыршық атып тұрған аттар жоғалып кетсе, иттей боп өздерің іздейсіңдер, – деген жылқышының сөзі тенор дауысты хорға баритон қосылып кеткен секілді күркіреп естілді.

	«Қурай» көжені ішіп болып, доп ойнап жүрген балаларға беттей бергенімде:

	– Ораш, бері кел! – деген дауыс шықты. Қадылбай екен.

	Бұл – менің машинисім. Жапалақ көз, қызыл шырайлы нығыз жігіт. Ұйып қалған «қурай» көжеге турап-турап нан салып, күйсеп отыр. Қолындағы қалайы қасықты жалап-жалап алды да, көжеге тікесінен шанша салды. Қасық дірілдеп барып, құламай тұрып қалды.

	– Əй, аттарды түгел жібердің бе?

	– Иə.

	– Иə деме, жібердім де. Сайтанқұланың арқасын шапалақтасаң етті. Қатты жүріп, терлеп қалды. Қапталынан ыстық шығып кетсе, жауырға айналады. Онсыз да арқасы шилі неме.

	– Иə, шапалақтадым.

	– Иə, деме, шапалақтадым де. – Бұғағын мыжырайта қатты бір кекіріп алды да:

	– Тамағыңды іштің ғой.

	– Іштім.

	– Дұрыс. Ендеше, жылқышыдан салтақ құланы сұрап ал да, ертте. Жанмырзаныкіне барамыз.

	– Неге?

	– Негеде жұмысың болмасын, оспадар неме, «қурай» көже ішпей, бағыланның етін жесең, ішің өте ме. Дабай-дабай, тездет, күн кешкіріп кетті. Недəуір жер.

	Қадылбай əмірін беріп болды да, «қурай» көжені кертіп-кертіп сылпылдата бастады. Мен ойыннан құр қалғаныма ішім удай ашып, «тəңір қосқан иемнің» əмірін орындауға кірістім.

	Мені құланның бөксесіне артып алған Қадылбай жолға шықты. Қас қарайып, көз байланған уақыт. Қара көк аспанға қағып-қағып қойған күміс шеге секілді қуақы жұлдыздар қылмың-қылмың кағады. Таудың батыс жақ жиегі қара барқын тартып, шығыс жағы ақ жолақтанып тұр. Қою мұнар шөгіп алған сілемдеріне. Жалғыз ағараңдаған тау жолы құр жіптей шұбатылып, бізді жетелеп барады. Байғұс салтақ құла көмпіс-ақ. Арыстай Қадылбай мен менің салмағым қоя ма, екі бүйірін дамылсыз солықтатады. Бағанадан бері үнсіз келе жатқан «иемнің» тілі шығайын деді.

	– Баяғыда, – деп бастады сөзін, – баяғыда мектепте оқып жүргенде, осы тау мұрын маған ғашық болып...

	– Тау мұрыныңыз кім, аға?

	– Ой, оспадар неме. Тау мұрынды білмейсің бе? Жанмырзаның қарындасы – Ғайни ше...

	– Е, е, – дей салдым, енді бірдеме десем аттан түсіріп кетер деп. «Иемнің» ондай да тентектігі бар. Жол жиегіндегі шөптің басын шалмақ болып, салтақ құла тұмсығын соза беріп еді:

	– Ой, мес! Ашқарағын! – деп бауырды ала салып қалды. Кəперсіз отырған мен түсіп қалдым. Қадылбай құланы бор-байлап-борбайлап алып, алдыма көлденең тарта берді.

	– Ой, оспадар! Ердің басынан ұстап отырмаймысың... Керзі етігінің басын шірене қайқайтып қолын берді. «Иемнен» қорыққаным болар, мысықша атылдым.

	Аспанның батыс жағы ағарып қалды. Бағанағыдай емес, қараңғылық бірте-бірте сейіліп, жетім сəулелер қаңғып жүр орман ішінде. Біз қайқаңнан асып, Мылтыққарағай өзегіне құлдап барамыз.

	– Сонда мазаққа ұшырағаным-ау! Соңымнан қалсашы. Бір-екі рет «кет!» – дедім. Омайын болмайды тіпті. Сүйемін дейді. Өзі бізден екі класс төмен оқитын, ұп-ұзын боп үндемей тұрушы еді, кім білген оның жүрегінде қандай қызыл көз пəле жатқанын. Сондағы балалардың қылжақ еткені есіме түссе, аза бойым қаза тұрады. Осы Нұрбикешке үйленгенімде, сыңсып екі күн жылапты. Махаббатшылын... Ха... ха... ха... Кейін үйлі-баранды болғанда, өткенді ұмытып, Жанмырзаға еріп үйіне барып жүрдім. Сыр білдірмейді, тасқайнат қой. Қазір де жақсы араласып тұрамыз. Қызық қуайын деп келе жатқаным жоқ. Əлгінде Жанмырза:

	«Мен ойға ащыға түсіп барамын. Ғайни қойда жалғыз қалды, елегзиді ғой. Ес болыңдар. Ет те бар. Погоншігіңді ерте кет» деп еді. Аузыңа ие бол тегінде.

	– Өзі де талайға келіп қалды ғой. Менен үш жас кіші, жиырма сегізде. Не бай алмады, не құдай алмады. Немене жетісіп жүр дейсің бе. Обал-ақ. Қайтеді енді. Мұрынды кесіп тастайтын емес. Заман деген сол, шырақ...

	– Оспадар неме, – деді ием бұрылып, – құдайдан көрік тіле. Əйтпесе...

	– Тілегенмен бола ма. Туып қойдым ғой.

	– Рас-ау. Нешауа, онша сұрықсыз емессің.

	Ит үрді. От жылтырады. Құла кісінеп жіберді. Жалпақ жұрт аталатын алаңқайда асықтай иірілген қой жатыр. Жалмаң-жалмаң күйсейді. Біз қотанды сырттай жүрдік. Дəу қара төбет аттың құйрығына жабысып, арсылдайды.

	– Жолдыаяқ! Жат əрі. О несі-ей. Бұлары кім əкəу...

	– Өзіміз ғой...

	– Ой, Қадылбаймысың, адасып келдің бе?

	– Жоғ-а. Сен қорқа ма деп... Ет иес?

	– Табылар сендік. Əскере ашқарақсың ғой, аға, – деп Ғайни сыңғырлай күліп, наздана тізгінге оралды.

	Мен аттарды шідерлеп отқа қойдым. Ғайни мен Қадылбай қоста. Үйге кіруге зауқым жоқ. Жайлаудың сылқым түні сиқырлап алды жанымды. Ай туды. Үлкен тіпті. Тайқазанға шіпілдеп сүт пісіріп тұрған секілді. Табиғат талаурап, тылсым күйге енген.

	– Ораш, а, Ораш! Жүр үйге, тамақ іш. – Бұл Ғайни ғой. Дауысы əйбəт өзінің. Шынында да өңі жөндем екен, бойы тым ұзын-ау. Əйел адамның тұрқы сидам болса, бір түрлі оғаш.

	Шынтағына жастық салып жанбастай жатқан Қадылбай əдетінше сылпылдатып отыр бір табақ етті. Бес бармағын тарбайтып апарады да, қолына ілінгенін бүркітше бүре жөнеледі. Ғайни сорпа суытып отыр. Көжеге нықсырап қалыппын, етке тəбетім шаппады. Ғайни дидары бір түрлі көнетоз сықылды. Жалпы, бет-əлпеті жылылықты аңғартпайтындай. Оқта-текте күлімсірегенде, қиық көзі болар-болмас нұр шашады. Сөйлегенде сүйкімді, тіпті көрікті болып кетеді. Егер шындап үңілсең, нендей бір жақсылықтың нышанын аңғарғандай боласың жүзінен. Бірақ оған аса төзімділік керек-ау.

	Өйткені осынау жұмбақты сұлулық көз жеткісіз құдықтағы мөлдір су секілді немесе қол жеткісіз құздағы гүл секілді, өте-мөте алыста, Ғайни дидарының шыңырау тереңінде жатыр еді. Оны ұғыну үшін талмас қанат, қайтпас батылдық керек екенін болжадым. Ендеше, ондай жігіттің табылмағаны да... Ғайни көңілді отыр. Байқаймын, Қадылбайдың шыбын үйір бетіне сүйсіне қарайды. Жолдағы «иемнің» əңгімесі есіме түсті. Дəл осы жолы өтірік айтпапты.

	– Оспадар неме, аңырмай жесеңші! – деп Қадылбай шынтағымен нұқып қалды. Ол маған бұрынғыдан да дөрекі, сұрқия болып көрінді.

	– Тойдым. Жегім жоқ. Ұйқым келіп отыр.

	– Төсек салып берейін. Кішкене балаға қалай-қалай сөйлейсің?

	Ғайни салып берген бөстекке тас бүркеніп жатып қалдым. Ұйқым келмесе де жаттым. Жаттым да өп-өтірік пысылдадым.

	Мен басымды тұмшалап алсам да бəрін көріп жатырмын: Ғайнидың күнге тотыққан жүзін де, Қадылбайдың көбең семіріп көлк-көлк еткен бетін де; мен бəрін естіп жатырмын: Ғайнидың алаңсыз таза, əрі бақытсыз күлкісін де, Қадылбайдың сорпаны қорп-қорп ұрттағанын да...

	Көзім ілініп кетсе керек, жылан шағып алғандай селк ете түстім. Өз-өзімнен булығып, быршып жатыр екем, басымдағы орауды жұлып алдым. Қоста қыбыр еткен жан жоқ. Қоламта арасында жасықтана сығалаған шоқтар қарауытып сөнуге айналыпты. Бетіме қостың ашық қалған есігінен ай сəулесі түсіп тұр. Тыныштық. Сипалап едім, Қадылбай жоқ. Қостың құбыла тұсындағы саңылаудан күңгірлеген дауыс естіледі. Ғайни мен Қадылбай-ау.

	– Мен бақытсызбын (бұл Ғайнидың сөзі).

	– Қойшы, қайдағыны айтпай (бұл – «ием» ғой).

	– Шын айтам. Мендей бейшара адам бар ма. Шешем байғұс неге ғана тапты екен. Осы күнде жұрттың бəрі жылтырағанға əуес. Əдемі қызды кім жек көрсін. Сырықтай денемнің сиықсыздығын біреуге міндет еткім келмейді. Басқаның сұлулығын қызғанбаймын да. Етім өліп кетіпті.

	– Неге?

	– Түсінбейсің, Қадылбай, түсінбейсің. Мен бір қой соңында жүрген ғаріп кəрі қызбын. Мұны үш баласы бар саған мұңымды шағып, бай тауып бер, не болмаса əйеліңді тастап мені ал деп айтып отырғаным жоқ. Өзіме өзгеден бір табан жақын санарым да сен. Саған айтпағанда, қара тасқа айтамын ба? Бір кезде, тамам бозбала мазақ ететінде, сүйгенім де рас. Əлі де жақсы көремін. Несіне бүгейін, несіне шошынайын, не істесем де сыйымды ешкім сынамайды. Сықпыты басқа болса да, жүрегі бірдей ғой адамдардың. Жақсыға ынтызар. Кейде, жапан түзде қой өргізіп жүргенімде, осының бəрі есіме түсіп, сай-сүйегім сырқырайды. Ағыл-тегіл ботадай боздап жылаймын...

	– Неге? – Қадылбайдың бұл сұрағы жынымды келтірді.

	«Неге, неге? Қайран сөзім қор болған Қадылбайдай езіңе». Ғайни ауыр күрсінді.

	– Сені ешкімге теңгермеймін, Қалдыбай. Екеуміздің арамыз тым-тым алыс екенін білемін. Бірақ…

	– Неге? Құшақтап отырмын ғой...

	– Иə, құшақтап отырсың. Мені құшақтаған жігіттің, тұңғышы да, соңғысы да өзің боларсың, бəлкім. Қайтейін басқа салған соң көнеміз де.

	– Е, сөйдеші, Ғайныкеш. Əлі бəрі де ұмытылады. Қызықтың дəмін татпаса, адам милау болып кетеді. Күрсініс...

	Əлден уақытта қақырынып-түкірініп Қадылбай келді. Сырт киімін шешті де: «Өй, оспадар, əрі жат!» деп бүйірден түйіп қалды мені. Көп ұзамай, əдемі қыр мұрыны пысылдап, ессіз ұйқыға кетті. Ғайни қайда жүр екен?..

	Міне, өзгеше бір қабырғаңды қайыстырарлық, соншалықты ауыр, мұңға толы əн естілді. Бұл – Ғайнидың əні. Неткен тамаша, даусы қандай жақсы еді. Басымды еріксіз көтеріп есіктен қарадым. Ұзыннан-ұзақ сұлап жатқан аппақ молақ қарағайдың үстінде екі тізесін құшақтап Ғайни отыр. Сүттей жарық ай нұрына шағылысып ағараңдаған көйлегі оны түн періштесіне ұқсатады. Маған дүниеде Ғайнидан əдемі жан жоқ секілді. Əн толастамады, қайта мынау əсем табиғатты тəтті əуезімен тербеп, əлдилеп ұйықтатқандай созыла берді. Ғайнидың əр түнді осылай өткізіп, пырдай жусап жатқан қойды осылай күзететінін білдім. Терең тербеніске, қаяу мен өкінішке толы əннің қайырмасы өксікпен аяқталады. Мен Ғайнидың жылап отырғанын сездім. Иə, ол жылап отыр. Мен Ғайниды кінəлай алмаймын. Тағдыр тəлкегі мен Қадылбай кінəлі. Онда да сезім, онда да жүрек, онда да махаббат бар ғой! Жиырма сегіз жас! Біреуді тұңғыш рет те, ақтық рет те сүйіп, бойындағы бар асылын Қалдыбайдың қанды қанжығасына байлап бергенін тұншығып жатқан сезімінің жанартауша атылғанымен дəлелдеуге болар еді. Қайран, Ғайни!

	Ежелгі көңілімнің бостығы ма, жоқ болмаса Ғайнидың мынау аянышты күйі шынымен жанымды баурап алды ма, жүрегім елжіреп жылап жібердім...

	* * *

	Түс əлеті. Бұл – сол түннен бергі екінші күн болатын. Жалғыз беттің бауырында шөп шауып жүрміз. Мəшінге жегілген төрт аттың бірдей белін босаттық та, ас ішуге отырдық. Сонадай жерде бүлкек-бүлкек желіп келе жатқан ақ жаулықты əйел бізге жақындай бере:

	– Ойбу, енді қайттім! – деп баж ете түсті. Бұл – Ғайни еді. Бақсақ екіге бөліп теңдеген зілдей тұз байлауы шешіліп, сыпырылып қалған. Атқа көтеріп салайын деп еді, шамасы жетпеді білем, сылқ еткізіп тастай беріп, отыра кетті.

	– Əй, жігіттер! Ащыны теңдесіп жіберіңіздерші.

	– Бар, ей, Қадылбай. Тамырың ғой, – деп тəлкектей бастап еді, Қадылбай:

	– Қойыңдаршы! – деп теріс айналып кетті. Тісімді қайрап əрең отырмын. Дəрмен жоқ.

	– Сендерді де бір үйдің иесі – еркек дейді-ау. – Ашу қысқан Ғайни тұзды жерден бөріктей іліп алды да, аттың белін қайқаң еткізіп тастай берді. Лып етіп өзі мінді. Тобылғы торы жəне бір мықшың етіп алды да, бүлкектей жөнелді. Жігіттер қарақұстан біреу салып өткендей сілейіп тұр.

	«Сол керек, бəлем» деймін ішімнен.

	– Ебетейсіздеу, əйтпесе жақсы əйел шығар еді.

	– Қадылбай түс-түріне қарамай-ақ қарақтатып жүр ғой.

	– Кетемісіңдер! Бармайын-ақ деп едім, Жанмырза ренжиді екен деп... Көрді ғой мынау... Айтсын құдайшылығын, жамандығым болса.

	– Не істеп еді, Ораш?

	– Білмеймін.

	Əрине, мен бұл сөзді Қадылбайды қорғайын деп айтыппын. Ғайниға сөз ерткім келмеді.

	* * *

	Жадыраған жаз өтіп, күз туды. Биыл ағаштардың басы тез сарғайып, күз ерте келді. Таудың бөктерінде тоқымдай-тоқымдай қар жатыр.

	Маған Ғайниды бұдан кейін қыз күйінде көруге жазбапты. Тек бір күні шай ішіп отырғанда:

	– Байғұс Ғайни орнын жаңа тапты, – деді шешем.

	– Неғып! – Елден бұрын даусымның шығып кеткенін байқамай да қалдым.

	– Қызылқайыңда былтыр кемпірі өлген Жақып деген шал бар еді, соған тиіп кетіпті.

	– Е, əйбəт болған екен.

	– Енді бағы ашылады байғұстың.

	– Жақып алпысқа толған да жоқ емес пе.

	Жүрегім зу ете қалды. Ернімді тістеген бойы тұрып кеттім. Бес-алты күн өткен соң, Ғайнидың өзін көрдім. Сабақта отырғанбыз. Парталасым: «Ғайнидың шалын қарашы», – деп түртіп қалды.

	Мұғалімге білдірмей терезеге көзімнің астымен қарадым. Дөңгеленген жирен мұрты бар мықыр шалдан бір қарыстай ұзын Ғайни кетіп барады екен... Жүрегім сыздап қоя берді... Бұл кезде физикадан сабақ беретін мұғаліміміз бидай өңді сұлу қызға күлімсірей қарап бес қойып жатыр еді...





ЖАСЫН





1




	Ел айтты: «Қайран Қиялхан, жынданыпты».

	* * *

	Кеше күн батпаса екен деп ойлаған, бірақ күн батып кетті; енді таң атпаса екен деп тіледі, бірақ таң атып-ақ келеді. Таң атып келеді! Бұл отызыншы жылының тағы бір таза таңы еді деп жүрегіне сəуле жүгіріп алақайлаған да, көңілі жібіп қуанған да жоқ. Əр күннің ұрланып басталып, ұрандай жөнелер мазасыз тірлігі жанын жараламағанымен, онсыз да сынық көңіл шіркінді зəрезəп ететіні рас: жалпақ жаһандағы құлаққашты қылар мың-миллион жаңалықты ести-ести əбден титықтап, мынау жер бетінде, тіпті іргесінде болып жатқан ақ пен қараның – жақсы мен жаманның қан-жоса шайқасын көре-көре көз еті қашқаны ғой. Бəлкім, былайғы жұрт біле бермейтін арманның ақ қозысы бауыздауына қанжар қадалғанда қорқырай қансырап, жатбауыр əлемде ғұмыр кешкен азғана өміріне өкінгені шығар. Таң атты – баяғы таң: тау тұтқынынан сытылып шығып, көтеріле бере айналасына күлімсірей қарады. Күліп шығып, ұялып бататын Күн мəңгі мейірбандықпен жер бетіндегі жақсыға да, жаманға да самала нұрды саулатып тұр. Үркердей үйірілген шағын ауылдың қыбыр-жыбыр тірлігі осы, күн шыға басталып, қас қарая аяқталатын. Керісінше ұзақты күн тырп етпей, тек қас қарая жорыққа аттанатын «жарғанаттар» жəне бар...

	Қиялхан өзенге беттеді. Қос бөлмелі ағаш үйдің есік алдына шығып, тыртыңдап жаттығу жасап тұрған үшінші кластың оқытушысы Тойғанбай мұны көріп, айғай салды.

	– Киеке, ау Киеке, совхоз помошқа шақырып жүр ғой, барамыз ба? Көмектесіп жіберелік те... Қол күші жетпейтін шығар.

	– Дəндеп алып, құдайдың құтты күні қыдиып тұрмаса... Ей, одан да жылқылы ауылға тартып кетсек қайтеді, қымыз ішіп кекіріп қайтамыз.

	– Қымызды жұмыс басында да ішуге болады ғой.

	– Əй, солар су қосып береді... Сен барсаң, өзің жүре бер.

	Менің кегежегім кейін тартып тұр.

	Тау ішіндегі шағын ауылда бастауыш мектеп бар-тын. Қиялхан бұдан бір жыл бұрын іздеу салған ағайынын іздеп келді де, біржола қалаға қайтпай қалған. Қалаға қайтпай қалғаны отыз жыл көрмеген ағайын-туғанын қимағаны емес, тіпті олардың шын туысы екенін де білмейді, осы өңірдің өзгеше тұрмыс-салты, табиғатының соншалық сұлулығы қызықтырған. Мұнда қаладағыдай емес, ой тұңғиығына емін-еркін батуға əбден болады. Ол қалада университеттің философия факультетін бітірген соң, екі жыл жұмыс істеді, сол екі жылы əлдекімнің қораш үйін жалдап тұруымен ырың-жырың өтіп жатқанын уайымдай берген сəтте, газетке мұның аты-жөнін айтып адақтаған іздеу шықты. Сонсоң сол адрес бойынша осы ауылға сапар шекті. Іздеуші – əкесінің інісі. Əкесінің інісі үйлі-баранды: шиеттей жеті баласы, жалқау əйелі бар, жуастау адам екен. Үстінен қой айдап өтсе де, ыржия күліп жата беретін аңқылдақ, тіпті аздап ынжықтау да болып көрінген Қиялханға. Өзі жастығына қарамай осы ауылдың сиырын бағады. Жеңгей болса жеті баланың киімдерін ертеден қара кешке дейін жуып, су басынан шықпайды. Қазір де елең-алаңнан тұрып алып, тасқа салып мыжғылап отыр. Қиялханды көріп алқам-салқам омырауын далдалаған болды.

	– Қайным, неғып ерте тұрғансың, астыңнан су шықты ма? – Қалжыңдаған-сымағы.

	– Жоқ, совхозға шөп үйісіп жіберейін деп... Аға қайда?

	– Кетті ғой ағаң, сиырын айдап қалқайып. – Сонсоң қолындағы көйлекті құшырлана суға салып-салып қалды да күрсінді. – Шөп үйісіп нең бар, өздері қымыз ішіп, қыз аңдып ала жаздай салаңдап жүреді де, қыс қысқанда, бір-бір қотыр бұзауды асырап бер деп біздің қорамызға тығады.

	Қиялхан көшірмедей дода-дода болып кір жуып, бұлақ басында отырған жеңгесін аяғандай ту сыртынан ұзақ қарап тұрды. Ертеректе осы алдындағы сылдырлай аққан су сыңғырындай күлкісі бар, қаз мойын, қолаң шашты қыз болғанына сенбегендей. Ескірмеген нəрсенің бəрі жақсы, тіпті не нəрсе көңілден де, көзден де қашаң тартқан сайын құндана бермек. Бұлақтың ар жақ жағалауындағы жалғыз қарағайға назары ауды. Қандай ұқсастық! Түсінде көргендей қаз қалпында... Көзін жұмып еді, сонда да күн сəулесіне шағылысқан күміс толқынды бұлақты, қабығы нарттай қапсағай қарағайды көрді. Тек əткеншек теуіп отырған қызыл көйлекті қыз жоқ, кір жуған албастыдай əйел ғана... Ол таң алдында көрген түсін есіне түсірді.

	...«Көзі ілінсе, көз алдындағы мақпал қара түнекті дүр сілкінтіп, қызылды-жасылды сызықтар пайда болады, ол сызықтар қап-қара шарбыны найзағай отындай айқыш-ұйқыш тілгілейді; сонсоң əлгі қара түнек ысырылып, бір түрлі жұмсақ жұмбақты дүние басталады; əлде ақ сары ма, əлде құлакер ме, əйтеуір, өзгеше бояулы таулар əн салып ырғалады, бар көрініс балбырап, тіпті əлемдегі ең сұмпайы адамдар қолдарында бір-бір шырақ, мамырлай басып сызылтып өлең айтады; жер бетіндегі ең жабайы ағаштар мəуелеп жеміс беріп, ошаған мен қышымадан хош иісті əтір аңқиды; қызық, аспанға қараңызшы: қандай таза, сол таза көкте ақ шағала – ақ қауырсынды адам періштелер самғап ұшады; қара түс жоқ, жамандық, зұлымдық пен қызғаншақтық, күншілдік пен өсек-аяңсыз бейкүнə жұмақ тірлік, пейіш өмір, таңғажайып құбылыстың сүйек балқытар əсем əні толастамаса екен деп тілейсің, осы мамыр өмірдің дəл ортасында күміс толқын, алтын сағалы өзен ағып жатыр, суын татып көрсең – бал татиды; ал осы өзеннің оң жағасындағы еңсегей бойлы алып қарағай өсіп тұр; қарағайдың қасиеті де тірі адамның қолынан келмейтін сиқырға толы: топырақтан қорек алар тамырдан тұл, жер өлшеуші орната салған діңгек секілді; ал əр бұтағы əр түрлі: бірі ақ, бірі көк, бірі қызыл – тек қана қарасы жоқ; алақаныңмен ақырын сипасаң, майда қоңыр үнмен күбірлеп əңгіме бастайды, осы қарағайдың бір бұтағына ақ түбіттен ескен бауы бар əткеншек байлаған, əткеншекте қызыл көйлекті қыз тербеліп отыр; Қиялхан осынау ғажайып көріністің ортасында уайым-қайғы, арман-мақсатсыз серуендеп жүре бергісі келеді; бірақ қам-қаракетсіз жүре беруге болмайтын, өзі жасамаған жақсылықтың қадір-қасиеті қашады екен; ол енді күндізгі итіс-тартыс мазаң өмірін сағынды; қиындықты аңсады; пенде дегенің қанағатсыз да тұрақсыз – көңілі биікке шықса, аласаны, аласада тұрса, биікті көксейді де жүреді осылай; отызға шықса да үйленбеген Қиялхан қыз таңдай алмай емес, талғамнан шығар қыз таба алмай жүруші еді, анау сиқырлы қарағайға байланған əткеншектегі қызды іздеген екен-ау: бүкіл əлемді əлдилеген тамылжыған əннің иесі де бұл; «Жоқ, енді мен елге қайтпаймын, осылайша таңғажайып түс кешіп мəңгі ұйықтай беремін, құдай-ау, мен неге ғана өңімнен – өмірден іздегенімді түсімнен табамын, жарғақ құлағым жастыққа тимей, санамның сандалкөгін тебініп қуған арман, тілек – бəрі-бəрі жұмылған көздің ішінде жарқырап жатыр». Қиялхан аяғын еппен басып қызға жақындады, айтатыны бір-ақ сөз: түсім өңіме айналмаса екен, өңім түсіме айналса екен; қыз үндеген жоқ, екі көзі шырадай жанып, баяу ғана тербеледі, ал сұлу əн сарайынан өзінен-өзі туындайды; қарсы алдындағы жүдеген, екі беті сұп-сұр жігіттің үстіне қарады да, өксіп жылады-ай; не екені белгісіз, əлгі əсем əн бəрібір бəсеңсіген жоқ; «Неге жыладың, қалқам?» – қыз жауап қайтармады, өксігін баса алмай, ағыл-тегіл жылап отыр; не істерін білмей сасқалақтаған жігіт қарағайды ұстай алып еді, сөйлеп қоя берді: «Ей, ақылынан азап шеккен Адам, екі қолыңа қарашы (қып-қызыл қан екен); Ей, бірінің құйрығына бірі шала байлаған Адам, басқан ізіңе қарашы (сап-сары боп күйіп қалған); Ей, жан жықпылы қатпар-қатпар ала көңілді Адам, үстіңдегі аппақ кебініңді шешші! (Қиялхан ақ шағидан көлгірете тіктірген ақ шапанын шешіп еді, белдігіне шыр айналдыра қырық пышақ байланған қап-қара шапанды көрді); Ей, жалпақ жаһанға сыйыспай қырқысқан Адам, қара ниетіңе сенбей тұрған шығарсың, тағы шешін, тағы шешін (Қиялхан əрбір ақ шапанның астынан киілген қырық пышақты қара шапанды ақ тер, қара тер боп қанша шешсе де, тауыса алмай дымы құрыды, сонсоң шаршап отыра кетті); Əне, сендер сондайсыңдар, ақ ниетің қара пиғылыңды жасыру үшін керек; халыққа қалқан болуға жарамайсыңдар, қайта халықты қалқан тұтып, қара бастың сауғасын сағалайсыңдар; сен іздеп жүрген қыз жарық дүниедегі ең таза, ең адал да сұлу жан болған соң, күнəһарлардан алып қашып ақ өмірге – түс жұмағына əкелгенбіз; бұл қыздың аты қойылмай, анасынан жаңа туған шарана шағынан өлтірдік те, қалған өмірін осылай бағыштадық; енді ол адамдардың құрбаны емес, мүмкін сен іздеген қыз осы шығар; білем, сен де осы ақ өмір түс жұмақты аңсайсың-ау, амал не, сені ұрлағанша, есіміңді қойып үлгерген еді, енді сен – адам-періште емес, азап-адамсың».

	– Тұр енді, ұлым, тұра ғой. Күн көтеріліп қалды.

	Атып тұрып айналасына қарап еді, дəл алдында еміреніп тұрған кемпірді көрді. Шым-шытырық есін əлі де жия алмай, түн ортасында түртіп оятып сұрасаң да ешбір қателеспей ағылта жөнелер ақылын айтты:

	– Екі тонна көмір 22 сом тұрады, ал екі тонна көмірді шелектеп тасысаң айна-қатесіз 150 шелек шығады. Ə, сіз екенсіз ғой, апа, кешіріңіз, жаман түс көріп жатыр екенмін, сіз оятпасаңыз өліп қалатын түрім бар.

	– Олай деме, ұлым, түстің жаманы болмайды. Бұрынғылардың ол туралы айтатын аңызын білесің бе?

	– Жоқ, апа?

	– Ендеше, кешке айтып берейін. Қазір жуынып, тамағыңды іш, бригадир келіп кетті, мұғалімдерді сүбетнекке шақырып жүрмін дейді.

	– Барамыз ғой, барамыз, күн ашық тұрғанда көмектесіп жібермесек, шапқан пішені Алтайдың ақ жауынында қалар...

	...Екі қолын суға малып мелшиіп отырған Қиялхан селк етіп есін жиды да, көзін уқалады, бəрі баяғы қалпында. Ал жасыл тау, көтеріліп бара жатқан күн, бүлк-бүлк аққан бұлақ, кір жуып отырған əйел, сонау оқшау өскен қарағай... Неге ғана өзгермейді?! Сонда бүгінгі, ертеңгі қайда? Əр таң өз жаңалығын ала келмесе, əр адам жаңа бір іс тындырмаса өмір дами ма екен... Баяғыдай дами береді екен... абсолюттік еш нəрсе жоқ дейміз, дəл осы тірлік абсолюттік... ал, ұзақ уақыттағы дамудың нəтижесі – адамның өзі осылай деп отырса, əлемдегі əрбір жаңалыққа күмəнмен қарау керек шығар. Шынында да, біз табиғаттың бар сырын бүге-шүгесіне дейін ашып болдық па? Жоқ! Ендеше, адамды жануарлар дүниесінен бөліп шығарған еңбек, сол адамның болашағына қауіп болары санамызға кірді ме. Біз еңбекті əсте санасыз жасап жүргеніміз жоқ, тіпті жануарлар дүниесінің белгілі бір мөлшерде біздің ұғымымызға ұялай бермейтін санасы бар. Ал тұрпайы еңбекті ғылыми еңбекке ұластырған адам ақылы бүкіл əлемнің татулығы жолындағы ізгі ниеттен неге тайсақтайды? Неге ғана сана жетілген сайын, азапты еңбекті азалы өлімге қару ғып жұмсаймыз? Неге ғана айдай əлемді күл-талқан етер құрал ойлап табамыз, ал айдай əлемді ауызға қаратар құдіретті рухани күш жасай алмаймыз? Еңбек етудің барысында ғана ойлауымызды қалыптастырмай, алдымен не жасайтынымызды жəне не үшін жасайтынымызды əрі осы ісіміздің нəтижесі адам баласының жарқын өміріне қаншалықты үлес болып қосылатынын егжей-тегжейлі ойда пісіріп, сонан соң санадағы бұлдыр-салдыр жалған қияли сүлделерді қуып шығатын уақыт жеткен жоқ па... Адам санасы жетілген сайын, азуымызды айға білеп, бүкіл жаһандағы айғай-шуға айналдырғанымыз қалай!

	Түсімдегі қарағай рас айтады. Не нəрсе балаң кезінде таза. Менің таңғалғаным: жоғары білімі бар Тойғанбайдың қоғамдық санадан екі сағаттық лекция оқи алатыны, бірақ сөйте тұра қоғамдық еңбектен қашатыны... Мұнда қандай тыныштық, маужыраған бейкүнə бейбіт өмір бар секілді. Ештеңеге алаңдамайды, ештеңеге құлай сенбейді де, бүгінгі күн тыныш өтсе болды, ертең дүние өртеніп кетсе де, селк етпейді. Қарны тойғанға қанағат қылған тоқкүлкі адамдар егер пəлен жерде соғыс басталыпты десең, көрші ауылда Иман Жүсіптің баласы мас болып əкесін сабапты деген жаңалықтан əлдеқайда кем əсерленеді. Олар айтады: «Енді қайтейік, осы ауылда бір еркек қалмай қырылып қалған күнді біз де кешкенбіз, одан аспан ойылып жерге түсіп кеткен жоқ. Құдайға шүкір, ұрлықтан тапсақ та ұрпақ бар». Иə, əкесінің кім екенін білмейтін ұрпақтың бірі менмін, əттең, əкем тірі болып, еркелеп өссем тіпті жақсы еді ғой. Иə, менің əкем уақыттың құрбаны, тым-тым артық «ақылдың» жолында қаза тапты. Кімнің бодауында, кімнің қолынан өлсе де, топырағы торқа болсын, уа тəңірім-ау, əке тағдырын менің қайталауым міндет пе? Мен өз өліміммен бейбіт неге өлмеймін. Əлде-кімнің оғына ұшу шарт па екен. «Басқа жұрт қайғы-қасірет тартып жатқанда, мен өзімді қалайша бақытты санай аламын», – деп Достоевский бекер айтты дейсіз бе? Жер бетінде соғыстың болмауын абсолюттік ақиқатқа неге айналдырмаймыз. Бұл – шындыққа айналатын мүмкіндік қой».

	– Қайным-ау, неғып күбірлеп отырсың? Ақ апа дұға үйретіп қойғаннан сау ма?

	– Жоқ, жеңеше, əншейін өзім ғой сандырақтап отырған. – Орнынан тұрды да, қайтуға ыңғайланды. Шелекке салған жуылған кірді көтеріп ере жүрген жеңгесі:

	– Ел-жұрт өшкені жанып, өлгені тірілген қайнысын шыдатпай, Ақ апаның үйіне квартираға тұрғызыпты деп, өсектеп жүр. Жұрттың аузына қақпақ боламыз ба, айтса айта берсін, түге. Балалар шулап мазамды алды демесең, өзіміздің қолымызда тұра берсең етті. Біз не ішсек, соны ішесің, саған арнайы тамақ істеп ауырсынбаймын. Əй, қайдам, жазу-сызуы бар адамға шуылдақ үй пана болар ма екен... Өзің біл...

	– Ол не дегеніңіз, кемпірдің үйінде-ақ жүре берейін, бəрі-бір емес пе, тапқан-таянғаным сіздердікі, ағаға көмектескенім болсын. Жалғыз тұру Ақ апаға да қиын ғой.

	– Өзің біл, Ақ апа да бөтеніміз емес, түбі бір туысқанымыз. Тек ауыл-аймаққа табалатпай, үзбей келіп тұр. Жаман ағаң қырықтан асқанда ес кіріп, тауып алғаны едің, меселдесін қайтарма, қайным. Жуас кісінің ашуы жаман болушы еді. Сиыр жайып жүріп бір жерде өліп қала ма деп қорқамын (теріс қарап бырс-бырс жылаған болды).

	– Қорықпаңыз, ол – өлмейтін кісі. Мал баққандар ғана ұзақ жасайды. Мал баққандардың түбіне жететін ой баққандар болар-ау.





ІІ




	Ол пішендіктің басында да түндегі түсі мен су басындағы мазасыз ойдан арыла алмады. Қиюы қашқан философиялық пікірлерін күнделікті өмірден көргендері мен түйгендері жендей береді де, жеңіліс тапқан пəлсапа аласұрып, жаңа теориясын ұсынады. Қиялханның бір басында ғана тайталасқан екі ойдың тартысы қиян-кескі майдан құрады. Қарама-қайшылықтың ең сұмдығы адамның өзінен басталып, кең кеңістікке уытын жаяды білем. Адам ең əуелі өзімен-өзі күресіп алады екен: қай пиғылы жендесе, сол былайғы өмірге өктемдігін жүргізбекке жанталасады. Дегенмен, Қиялханның ойы мен қазіргі қарекетінің арасында жер мен көктей айырмашылық бар-тын. Санасында соңғы бес жылда балапандаған соғысты қайтсе болдырмауға болады деген ой ала құйын шауып жүрсе, екі қолы маяға шөп əперіп тұр. Мая биіктеп барады, бұл айырлап шөп əперген сайын, аспандаған анау бес-ақ кластық білімі бар жігіттің асығы алшысынан түскен заман еді. Өзі мұнда болғанымен, қиялы қияда жүрген Қиялхан қолындағы шөп көтеріп алған айырдың қалай түсіп кеткенін сезбей қалды.

	– Ей, мұғалім, – деп айқұлақтана айғай салды маяның үстінде тұрған жігіт. – Пішен үю сенің қысыр қиялың емес, мəңгімей дұрыстап əпер. Баламды күзгі сынға қалдырып ең, айырды жіберіп қалып, тұрған жеріңде тырапай астырайын ба, бəлем.

	– Шаптықпа, – деді жердегі екінші маяшы, – ұлың өзің секілді көкеми болса, күзгі емес, қысқы сынға қалдырса да обал жоқ. Бар қалқам, деміңді ал, бірден қара жұмысқа түскен оңай емес.

	Қиялхан ой еңбегін дене еңбегінің алдында тізесін бүктіргісі келмесе де, өзін осы ортаға артық санап тұрған соң, амалсыз кейін шегінді. Ашуын əлі де баса алмады ма, маяның үстіндегі жігіт екі иығын жұлып жеп тұр:

	– Осындай осалдарды ауылға екі шақырым жақын жолатпау керек. Осы өңірден аттап шықпай-ақ өмір сүріп келеміз ғой, қаласында жүре бермей ме, не іздеп келеді десеңші. Үлкен өмір бізге тиіспесін, үлкен өмірге біз барып, жалғанда соқтықпаймыз. Ойбай, тауық керек, ойбай жүн-жұрқа, сүт-май керек деп салық салса – осылардың қамы үшін де. Егінін салып, шөбін шауып жайына жүрген жандардың мазасын алатын – анау секілді екі айыр пішен əпере алмайтын «ойшылдар».

	– Оттапсың, – деді жердегі бұжыр бет, ала көз, орта жастағы адам. – Ауыз өзімдікі екен деп, былшылдай бересің ғой. «Аласталған Алитет» деген кітап оқып едім ертеректе, сол саяқтан айырмаң болсайшы. Осы кезде аң екеш аң да елжұртқа үйірсек, қолдан жем жегісі келеді. Ана таудың ар жағына бір қыс тастаса, артыңды қысып қайтып оралар едің... Қара қазанның қайнағанын дəтке қуат еткен əулекі неме, осыншалық ойсыз-мисыз бошалаң болып жаратылармысың, каланың даласыз, даланың қаласыз күні бар ма? Түс маядан ербимей, əйтпесе қолымдағы айырды мен саған жіберіп қалармын.

	Салы суға кетіп көңілсіз қайтты жұмыстан. Одан да Тойғанбай құсап бармай қойғаны жақсы ма еді. Сөз естіді. Шынында да, айналасындағы адамның көбі-ақ мұны есерсоққа балайтын секілді. Өмір бақида жүзеге аспайтын бедеу ой қуып жүргенін қайдан білсін. Ой сауғанның оңғаны бар ма? Жəне де Қиялханның ойы дүниені танып-білуде материалистік көзқарасқа жанаспайтындай, объективтік идеализм іспетті танып-білуге болатын шындықтан тысқары, ерекше бір ұлы рухани сала бар, оған ғалымның да (егер бар болса құдайдың да) қолы жетпейтін тылсым күш іздеп жүрген жоқ па... Сондықтан да адам баласына тəуелсіз өмір сүре алатын, сөйте тұра сол адамзатқа қызмет ететін сиқырлы əлдене ашуға əуес те; бұл иландырмайтын əуестік қана болғанымен, жалпы ниеті дұрыс, жас сəбидің саусағын жайып алыстағы айға талпынғаны секілді бейкүнə қылық. Мейлі, қателессін, мейлі жүзеге аспасын, ақ көңілдің мөлдір жасына ұласар... «Қазір, – деп түйді ол өз ойын, – қазір жұрттық та, ұлттық та емес, одан əлдеқайда көкжиегі кең, əлдеқайда ауадай қажет жалпы адамзаттың болашағына жауапкер əрі сол адамзатты уысында бейбіт ұстап тұра алатын құдіретті күш керек. Өз «ұлтын» күшейтіп алған Гитлердің қанды жорығын қайталамау үшін, бір ақылды екінші ақылға айдап салмау үшін де керек шығар...».

	Ол өз пікірлерінің əлі шалағай екенін біле тұрса да, тəтті қиялын толастатпады.





ІІІ




	Ақ апа тамақ істеп күтіп отыр. Шəугімге су құйып, беті-қолын жуғызды.

	– Шаршаған шығарсың, өңің сынық екен.

	– Жұмыс істеп шаршаған жоқпын, апа, неге екенін білмеймін, қайдағы-жайдағы ойлар ызыңдап мазамды алады. Тіпті қаншама ойлауымды тоқтатайын десем де, басымнан қуып шығара алмаймын, тəттіге үймелеген шыбын іспетті, ызың етіп дүркірей ұшады да, жапырлап қайта қонады.

	– Томаға-тұйықтығың содан-ау, шырағым.

	– Ол да рас. Қөзім ілінсе болды, машақатты түстер көретінді шығардым. Сіз таңертең маған «кешке əңгіме айтып берем» деген едіңіз-ау.

	– Тамағыңды ішіп ал. Сосын асықпай айтып берермін. Күн батпаса екен деп ойлайды, батып кетті. Шағын ауылдың даңғаза шуылы бəсеңсіп, тау ішінің барқыт кеші жұмсақ түніне ұласқан, енді біраз уақыттан кейін дүние жүзінің ұрылары түнгі жорыққа аттанады. Енді біраз уақыт өткен соң, күндізгі ақ шапанын сыпырып тастап, қара шапанын жамылған «күнəһарлар» ақ тілек адамдардың ар-ожданы мен ізгі ниет, ақ шағала арманын ластап, ұлы шерудің күре жолына тосқауыл құрып, ор қаза бастайды. Сонсоң жылап-сықтаған жан айқайын шығаруға да жасқанып, қинала ыңырсыған үн естіледі. Ал, сол бір көмек сұрап жалбарынған үнді еститін түрік құлақ, бауырмал сана керек. Ақ апаның тарамыс-тарамыс кəрі қолынан шыққан кешкі асы дəмді болса да, Қиялханның жүдеген көңіліне медеу бола алмады. Оның құлағынан сонау Ангола-Хиросимодағы мəңгі мүгедекке айналған адамдардың Америка Құрама Штаты мен атом бомбасын қарғай зарлаған дауыстары кетпеді. Екі құлағын бітеп көріп еді, бəрібір талып естіліп тұрды. Санасында жүріп жатқан осыншалық азапты ойлар мен қорқынышты елестерден арылғысы келді ме, Ақ апаны əңгімеге тартты.

	– Ақ апа, – дей беріп еді, жігіттің ала құйын күйін өзі де сезіп отыр екен:

	– Айтайын, қарағым, айтайын, – деді. Кимешек шылауышын түзеп қайта киіп, сөзін бастады.

	– Баяғыда алыс қыстақта жалғыз үйлі күзетші тұрған екен. Күзетшінің əйелі жүкті болып, айы-күні жетіп босанғалы отырғанда, ері алысқа аң аулап кетсе керек. Үйде жалғыз өзі қалған əйел түс көреді. Түсінде екі омырауын екі қасқыр жей бастағанда шошып оянып, түсін жорытуға алыстағы ауылға жүгіреді. Қыс. Ақпанның ақ бораны. Түс жоритын адам үйінде жоқ болған соң, аңшының жұбайына айтып беріпті. Көңілінде бөтен ой жоқ аңқау келіншек: «Ой, ондай болса екі емшегіңді өңіңде де қасқыр жеп қояды екен», – деп əзілдепті. Жаны шығып шошынған əйел қыстаққа ізінше қайта қайтады. Сонсоң түс жоритын кісі кешке үйіне келгенде, бағанағы оқиғаны айтып беріпті əйел. «Апыр-ай, бекер жасаған екенсің. Егіз ұл табады екен. Қандай жаман түсті жақсыға жору керек, ол əйел, сөз жоқ, бір нəрсеге ұшырады», – деп атына міне шабады. Амал не, ол жеткенше, екі баласын екі жерге жайратып, қасқыр жарып тастаған екен... Түстің жаманы жоқ, шырағым, сол секілді түстің жалғаны да болған емес, тек жақсы ниетке жорыған жөн, балам...

	Сөзін аяқтап болған соң, Қиялханға қарап еді, екі ұрты суалып, көзі қанталаған қалпы, қазандықтағы отқа телміріп отыр екен. Кемпірдің əңгімесін мүлдем естімеген мəңгі керең адам секілді. Дəл осы кейпінде қоламтадан жаңа ғана шыққандай өң-түсі өзгеше жат əрі азып бара жатқандай аянышты да қорқынышты. Əлдекімдерге қиянат кектенген тірі аруақ мың-миллион қайшылықтың мəңгі ортаймас теңізіне малтығып, қармана-қармана шалдыққан жазықсыз жанның өзінен гөрі өзгені аяп, өзгенің ертеңін ойлап уайымдаған жүдеу ұсқыны...

	– Балам, – деді кемпір маңдайынан сипап, – сен жалғызсың ғой, несіне шаршайсың.

	– Жоқ, апа, мен жалғыз емеспін...

	Көңілдегісін айнытпай танып, аналық зор сезімталдықпен ойын оқып отырған Ақ апаның киелі алақаны мұздаған денесіне жылу таратты.

	– Сіз барсыз ғой, апа.

	– Ананың арманы орындалар болса, өмір бақи да соғыс болмас еді. Сенің шешеңді білетінмін. Қандай еді десеңші, жібек еді ғой... Сен бес айлығыңда қалдың. Іле əкеңнен қарақағаз келді. Сені балалар үйіне тапсырдық... Құдай-ау, бəрі де күні кешегідей... Бірақ бəрібір көзімізді шел басып, ұмытып барамыз. Ақтабан шұбырындыдан кем соқты ма... Жауды көрмесек те, жауған оқтың астында қалдық...

	– Неге екенін білмеймін, – деді Қиялхан кемпірдің кеудесіне басын қойып, – неге екенін білмеймін, əкемнің өң-түсін анықтап түсімде көре алмай-ақ қойдым. Ылғи да теріс қарап үнсіз тұрады. Сонсоң... сонсоң мен жақындаған сайын, алыстай береді. Былтыр анамды көрдім, түсімде, əрине. Үстінде қара торғыннан көйлегі, қолында жез құманы бар, суға кетіп барады екен деймін. Мені: «келе ғой, құлыным, келе ғой маңдайыңнан сүйейін», – деп шақырады. Қаншама жүрегім дауаламай қорқып тұрсам да, жақындап бардым. Бауырына басып солқылдап жылайды. Өңірін ағытып жібергенде, омырауынан қара жерге сорғалаған сүтті көрдім.

	«Міне, сен еме алмай қалған ана сүті», – дейді. Дəл осы сіздікі секілді мұрнымнан мəңгі кетпейтін киелі иіс сезілді. Мүмкін, ананың ақ жүрегінен шыққан ұлы махаббаттың хош иісі ме?! Мен болсам сіздердің, айналайын аналар, ақ сүттеріңізбен марқайып, ақ білектеріңізге тербеліп тəрбиелене алмаған соң ба, соғысты жылдың ызғарындай қатал да суықпын. Осы отыз жасыма дейін сізден басқа бір пенде «айналайын» деп аймалап, маңдайымнан сипап, бауырына басып көрген жоқ. Ережеге сүйеніп ержеткен соң, өзгеге де іші-бауырың елжіреп, ықыласың құлап тұрмайды екен. Қазір əлемде нендей сұмдық хабар естілсе де, ертеден тосқан, соған қаршадайымнан іштей дайындалған қалыпты жаңалықтардай саспай қарсы аламын. Адамның неге болсын еті өліп кетеді білем. Сіз маған гүлге толы шуақты ғұмыр сыйлағандай болдыңыз. Мен қайта тудым. Сізсіз – менің ұйқысыз түндерден, мазасыз күндерден іздеген Анашым!

	Қиялхан бетін Ақ апаның бауырына басып, балаша өксіп жылады. Кемпір шандырланған алақанымен көзінің жасын сүртіп, аналықтың мəңгі сөнбес мейірімін төкті.

	– Жыла, құлыным, жыла. Көкірегіңдегі запыран болып толған мұң-қиялдан арылар ма екенсің. Жыла, құлыным, жыла. Бұл сенің дүниеге іңгəлап жаңа келгенің болсын, əкешешеңді ақтық рет жоқтағаның болсын. Мен де өшкенім жанып, өлгенім тірілгендей, отыз жыл бұрын соғысқа кеткен ұлым қайтып оралғандай боздайын, боздайын.





IV




	Тағы да азапты түндер басталды. Ары аунайсың, бері аунайсың – ұйқың келмейді. Тысқа шығасың шыдай алмай – жым-жырт: тау да, орман да, жан-жануар, адамзат та бір сəт талықсып қалғып кеткен. Қалғығандарды аңдып жүргендер жəне бар. Алысқа карағың келеді – еш нəрсе көрінбейді. Осындай ертек сынды мың бір түндерде екі түрлі адамдар ұйықтамай жүреді: бірі – жарасымды тыныштықты қалай бұзудың амалын іздейді; енді бірі – осы жусаған тыныш өмірді қалай сақтап қалам деп ойдан тозады. Қиялхан ақырын аяңдап бұлақ басына барды. Əрбір шоқтығы алыстаған жұлдыздардың əлсіз жарығы жалап күмістелген ерке бұлақ осынау бейбіт өлкенің қыз күлкісіндей, дүрсілдеп соққан мазасыз жүрегінің лүпіліндей, қара түнгі – қара шашына байланған шолпының сылдырындай.

	– Бұл – поэзия, – деді даусын шығарып. Өз үнінен өзі шошып, жан-жағына қарады. Ешкім жоқ екен. – Иə, бұл – поэзия!

	Талаураған табиғаттың қара барқын дидары қазір ай туса, баяғының лəмбі матасындай құлпырар еді. Сонда көбең шалған көңіліне шым-шымдап нұр тарап, қазымыр ойдан қажып, саздау тартқан санаң уыз сəулеге шомылар еді. Күндізгі айқай-сүрең бəсеңсіп барып, мəңгірген бұйығы халден елес берер еді. Енді найсап та, нойыс та адыра биік мұрат, інжу пейілді адамдар ғана монданақтай жер шарының қожасы болып қалды деп, өзгеше көркем күйге əуестенесіз. Монданақтай жер шары тек қана поэзия кеңістігінде жүзіп жүргенге ұқсайды. Осылайша сіз өзіңізді өзіңіз алдаусыратасыз. Бірақ сізді қоршаған айнала айылын жимай бейбіт те салқамсері булаңытқанымен, жұмыр жер күйіп-жанып тұрар еді...

	Бұлақ жағасындағы жалғыз қарағай сонадайдан жеке-дара қарауытады. Анау қалың жынысты орманнан оқшау адаса жаратылған осы қарағай Қиялханның қазіргі саяқ өмірін еске салғандай, соны қайталағандай болатын. Өткен түндегі түстердің əлегінен əлі де арыла алмай, дел-сал жүргенде таудың кешкі самалы желпіп өткен. Самал желпіп өткен соң, еңсені езген ауыр ой бытыраған, дүниедегі сұлулық қайтадан сылаң қағып, қызық-қызық күндерге қол бұлғап шақырған, жүзі томсарыңқы болғанымен, көкірегін əлдебір əннің белгісіз əуені шабақтап, тəтті үміттің əлдебір əдемі əңгімесін сыбыр қып айтқан; бейуақтың жым-жырт момақан пердесі болмыстың мың-миллион кем-кетігін далдалап, ізгі кешірімділікке толы жеңеше мінезбен жер-анаға айдың суға ғашық екенін өзгеше бір сыпайы мінезбен жеткізген. Жер-ананың ықыласты ақ батасын алған ару ай өркеш-өркеш тау түрмесінен босап шығып, жарқ етіп жаман қылық көрсетпей майда жымиды да, жан-жағына наздана қарады, бой жазып алған соң ғана сай-сайдағы ерке бұлаққа шафқатты нұрын төгіп, айнымастай болып аймаласты. Осы ыстық сүйіс, ғашықтықтың қытықты келтірер ерке ойыны, ілкідегі көмір əлемінің əп-сəтте сүтке айналуы, оқта-текте тірі екенін сездірген түн құсының сұңқылы, айға қарсы кісінеген айғырдың даусы, қойының амандығына мəз қойшының ит айтақтағаны – бəр-бəрі Қиялханның суыған ойын маздатпаққа əрекеттенді.

	– Бұл – тұнған поэзия! – деп қана қабылдау лəзім. Шын өмір таң ата басталмақ. Осыншалық кілкіген тыныштықты бұзу үшін бір-ақ адамның ақымақтығы керек.





V




	«Көзі іліне, көз алдындағы қап-қара түнекті қақ тіліп қызылды-жасылды сызықтар пайда болады. Бейне бір найзағайдың жарқылы секілді. Сонсоң əлде ақ сары ма, əлде құлагер ме, бөлекше бояулы таулар ырғалып əн салады, толайым көрініс балбырап, тіпті əлемдегі ең сұмдық іс жасаған адамдар қолдарында бір-бір шырағдан, байыппен басып жақсылықтың жырын шырқап салады; сауысқан-қарғалар тамылжыта сайрап, есек тұлпардай тулап көкке шапшиды; ал көк жарықтық қандай мөлдір, сол мөлдір көкте ақ көгершіндер ғана самғап ұшады; ақ шағала іспетті сəбилер де көгершінге қосылып қалықтайды; өлім дегенді білмейтін мамырстан əлем осылайша, тағы да Қиялханды жүр-жүрлеп өзіне шақырады; баяғыдағы қарағай, баяғыдағы əткеншек, баяғыдағы қызыл көйлекті қыз жүрек суырар мұңлы əнімен əлдилейді; Қиялхан жасқаншақтана барып қыздың ақша бетіне саусағын тигізіп еді, орнында қап-қара боп дақ қалды; шошына кейін шегінді; қыз бетін басып солқылдап жылады; бірақ мұңлы əн сонда да толастаған жоқ; қарағайға тағы да тіл бітті: «Ей, тірі пенде, түс əлеміне тағы да келдің бе, саған не керек?».

	– Маған дүниенің кілтін беріңіз?

	– Егер берсем не істер едің?

	– Жер бетіндегі өлім атаулыны өлтіріп, тек қана ғұмыр сыйлар едім адамдарға.

	– Олай болса, жер бетіне адам сыяр ма еді, қазір қырқысып жүргенде...

	– Өлмейтін болса, қырқыса берсін.

	– Жоқ, ондай бақилық өмір жазмышта жазылмаған... бар дүниенің кілтін еш адамға сеніп беруге болмайды.

	– Құдай да өледі, періште де қателеседі дейсіз ғой, ендеше, жер жүзіндегі бірде-бір оқтаулы мылтық атылмай қалатын сиқырлы күш беріңіз. Адамдар жауыздың жазалауынан емес, өз өлімімен көз жұмсын.

	– Ондай күш бар, бірақ менің таңғалатыным, біздің пейішке келетін адамдардың жалқы-жаманын көрсем, көзім шықсын, бəрінің кепілдемесі біреу: «Жақсы адам еді, мезгілсіз қайтыс болды, қайтейік, сұм ажал айтып келе ме, арамыздан мұны да алды, топырағың торқа болсын», – міне сондықтан да о дүниедегі адамдардың ұрысы да, қарысы да, асылы мен ардақтысы да бірдей, демек, адамның жаманы да, артығы да жоқ; мен саған оқ атылмаудың сиқырын айтайын: ауылыңның өр жағында үлкен қара тас бар, сол қара тасқа жайдың оғы түскен күнді күт. Сол жайдың оғын ерінбей қазып тауып ал да, жаһандағы ең биік таудың басына шығарып, кірпік қақпастан ұстап тұр, сонда жұмыр жердегі қару-жарақтың бірде-бірі өлім отын бүрікпейтін болады, амал не, оған шыдай алатын болсаң, сен жалғызсың, жай оғын тауып алсаң да, оны кірпік қақпай ұстап тұруың мүмкін емес...

	– Неге мүмкін емес, əлемнің əр түкпірінен бір-бір адамнан келіп кезекке тұрса, осылайша бір тілек үшін жаппай жұмылсақ, адамзатты бүкіл дүниежүзілік қауіптен сақтап қалуға болмас па еді...».

	– Ақ апа, оятшы мені, оятшы, түу, көзім неге ашылмайды?

	– Бісміллə-бісміллə, не болды шырағым, есіңді жишы.

	Ақ тер, қара тер болып арпалысып жатқан Қиялханды жұлқылап жүріп əрең оятып алды. Ояна келген ол үйреншікті сөзін сарнап қоя берді: «Екі тонна көмірді жаяу тасысаң – 150 шелек».

	– Тəңірім-ау, ауылға келем деп ауру жамап алар ма екенсің. Бастырылыққан жақсы ырым деуші еді, түбі қайырлы болғай. Суық сумен беті-қолыңды жушы.

	– Бұл ауру ауылға келмей тұрғанда-ақ пайда болған, апа. Бұл аурумен мұқым дүние жүзі ауырады, апа. Айтыңызшы, үлкен қара тас қай жерде, апа?

	– Тау толған қара тас қой, шырағым, ең жақыны керек болса – анау Жылқыбайдың жұртында жатыр.

	– Ендеше сол тас керек маған. Бұлаққа қарай балаша жүгіре жөнелді.





VI




	Күн бұлттанса екен деп тіледі. Қас қылғандай аспанда шөкімдей бұлт жоқ. Үп еткен желсіз, таудың бір жылда бірақ рет келер ашық күндері. Əуе бұл жерден əлдеқайда жақын, қол созымда тұрғандай ғана сезіледі. Көк төсіне сұғына кірген найзадай шыңдар, сарбаздардай сап түзеген шыршалар, түнеріңкі ұңғы-қойнаулар, мəңгі ұйқыда жататын қарабет жартас өзге өлкеге ұқсамайтын бөлекше бітім сипатта еді. Алқызыл, ақ сары гүлдері өзінен-өзі билеп тұратын алаңқайлар із тимей тұнып жатса, əлі жан баспаған түкті жерлер, əсіресе, мол. Ал жалғызаяқты білте соқпақ ирелең қағып, ылдилап өрлеп, таудың жұмбақты қойнына суырып тарта жөнелетін. Жаңбыр көп жауған соң ба, жер ошақ қазсаң да су шығып, əр ойпаң өзінен-өзі шылқып, жас сəбидің еңбегіндей былқылдап жатушы еді. Көкшіл түтін көкке тік атылған желсіз тымық күндері-ақ шайыр мен балдырдың хош иісі мүңкіп тұратын. Таза да саумал ауамен жеңіл тыныстап, делебең қозып əн салғың келеді, таудың күнгей беті əдетте ормансыз жалаңаш келеді де, тұтаса киізденіп қою шалғын бүркейді. Егер таудың құзар басына шығып етекке қарай домаласаң, артыңда жапырылған шөптің жосылған ізі қалады. Бір қызығы, мынау жап-жасыл жазираның трактордың жағар майы төгілген тұстары сап-сары болып шөп шықпай күйіп қалар еді. Осынау жап-жасыл беткей төскиіп барып, сонау көгілдір аспанға жапсарласқанда, ал сол көгілдір аспаннан сібірлеп мұнар жауып, буалдыр шілтері тұтылғанда, ешбір пайғамбар суретшінің құдіретті қаламы сала алмайтын көрініс пайда болатын. Ұлы бір майданның алдындағы алдамшы тыныштық секілді момақан күй жайлап жусаған өмір ептеп, ешкімге білдірмей ішінен күрсініп те қояр еді...

	Он күн бойы осы қалпынан танбаған ауа райы тек түс қайта жаңылайын деді. Теріскейден бүлкектеп жел желіп өтті де, құныс шоқының қыр желкесінен терліктей қара бұлт ойнап шыққан. Бірте-бірте ұлғайып, соңынан шуалтқан үйір-үйір бұлтын ерте келеді. Сонсоң, əр тұста адасыңқырап қалған ағайындарын тобына қосып, үлкен қол құрап қоғамдасты. Қару-жарағын сайлағаны болу керек, тым алыстан күн күркіреген.

	Неше күннен бері жон арқасы құрыстанып, ұрынарға қара таба алмай жүрген Қиялханның жерден іздегені көктен табылды. Миллиард құмырсқалар талаған миы аспан төсіне бұлт іліне дауаланған. Өзінен-өзі сыздап, шатынап ауыртқан көз етінің қызуы қайтып, солқылдаған шықшыт балғасын ұрмады; қанағатсыз түйсіктің шоғын үрлеген көңіл көрігін баспады; иығынан он батпан ой жүгін сілкіп тастап, жас ботадай ойнақтап саяқ тартты. Көкірегін ашып, желге қарсы ұзақ жүгірді. Бұл – қазымыр ойдан қашқаны. Бірақ күн шығып тұрғанда өз көлеңкесінен өзі безген оспадарлықтан айырмасы жоқ еді бұл қылығының.

	«Данконың жүрегіндегі алау найзағай алдында пайда болатын көкшіл ұшқындардан тұтанған деуші еді ғой, қайда сол құдіретті ұшқындар. Қайда сол көкірегін қарс айырып, жүрегін жұлып алып қараңғыда қарманған халықты жарыққа бастаған Данколар. Мүмкін, көкшіл ұшқын енді жүз жылда да, мың жылда да көзге көрінбейтін шығар, əлде сол құдіретті ұшқындарды көретін Данко жоқ па біздің арамызда?». Қара түнек аспан, теріскейден соққан алай-түлей жел əлгінде ғана айнаға қарап, шашын тарап сыланған табиғатты астан-кестен етті. Жер мен көк тұтасып көкжиекті жұтып қойған. Алып қарағайлар, салба самырсындар басы ұлар-шу, ілгері-кейін теңселіп суылдап желігеді. Бұл маңда бірде-бір құс қалмаған, əлдеқайда... алысқа ықтатып алып кеткендей. Аңқылдап соққан жел Қиялханды да дедек қақтырып, үйіріп ойнайды. Енді бір сəтте долы жел ішін тартты да, бар дүние тына қалды. Сонсоң бетті шарпыр ып-ыстық желемік əлдекім бүркіп жібергендей зу етіп өте шығып еді, жолындағы ағаш біткен жусап қалды. Балталап шапқандай морт-морт сынған қарағайлар ыстық желдің күре жолы болып жайрап жатыр. Табиғаттың осыншалық тылсым күшіне қайран қалған Қиялхан Жылқыбайдың жұртындағы қара тасты іздеуге кірісті.

	Таудың арғы жағында дабылын қағып, далбасалап жүрген найзағай қыр көрсете бері жақындап келеді. Жақындаған сайын, күркірі күшейіп, от қамшысын оңды-солды осқылады. Қиялханның жүрегі жиі-жиі соқты: «Қалай болғанда да көкшіл ұшқындарды көруім керек».

	Күн тас төбеден күркірей бастады. Жан шошырлық алапат қуатпен ақырғанда, қан тамырындай от сызықтар пайда болады. Шашы жалбырап, делдиіп аспанға қарап тұрған жігіттің делебесі қозып кетті білем, алақанын жайып көкке шапшиды. Ал, найзағай болса екі санын сабалап, қарқ-қарқ күліп мазақтайды.

	«Қайдасың көкшіл ұшқындар?! Жердемісің, көктемісің...».

	Табиғат аяқ-астынан осылайша толғатты. Толғағы қатты болды. Енді от қамшының соққысына шыдай алмай, ағыл-тегіл жылауы ғана қалды. Ағыл-тегіл жыласа, жаны тазарады. Жаны тазарса, қабағы ашылып, зобалаң тиіп жүдеген əлемді шуаққа бөлейді. Жүдеп-жадаған əлем дастарқанын қайта жайып, маңдайы жіпсіп шайын ішеді. Өзен-бұлақтар той жасайды. Моншаға түсіп шыққан орман бұрқырап бусанады.

	«Қайдасың көкшіл ұшқындар?! Жердемісің, көктемісің...».

	Аспаннан шабарман тамшылар суыт түсе бастағанда, Қиялханның су қараңғыға айнала бастаған көзінің алды дəл түсіндегідей жап-жарық болып кетті де, көкшіл ұшқындарға толды. Алқара əуеден қылаулап түскен ұшқынды ұстап алмаққа тұра жүгірді, бірақ қолына енді ұстай берсе, ғайып болады. Бұдан соң екіншісіне ұмтылады, ол да бұл жете бере жоғалады, осылайша алдамшы ұшқынның арасында арпалысқан Қиялхан əбден демі құрып шаршады. Шаршап барып дəу қара тасқа отыра кетті. Сонда ғана өзі іздеген Жылқыбайдың жұртындағы тас осы екені ойына оралды.

	«Қазір осы тасқа жай түссе қайтемін? Мейлі, түссе түсе берсін. Жасынмен бірге қара жерге қағылармын; сонсоң енді мың жылдан соң жайдың оғын алып жер бетіне қайта шығармын... Соғыста шейіт болғандар мен жай түсіп өлгендер жұмаққа барады дейтін сөз бар. Қазір жасын жайратса соғыста қаза тапқан əкемді тауып алармын. Қараңызшы, халайық? Майдан басталған жоқ па? Əне, мылтық атылды, əне бомба жарылды... тра-та-та... тра-тра-тата... ура!».

	Бұл шақта əр қарағай найзағай қайсымыздың қабырғамызды қақыратар екен деп, тағдырына табынып тұрған. Аспан ойылып жерге түскендей аса қатты үн шыққанда, Қиялхан екі көзін тарс жұмып, екі құлағын басты да, өлуге ыңғайланды. Ол төбемнен бомба жарылды деп ойлаған. Бірақ найзағай бұл тұстан алысқа түскенге ұқсайды. Басына топырлап жауған оқ емес, бармақтай-бармақтай бұршақтартын. Бəрібір орнынан тұрған жоқ, өлі мен тірінің екі арасында ілініп-салынып делқұл отыр. Бұршақ төпелеп көп жауды, ұзақ жауды. Сүт пісірім уақыттан кейін пышақ кескендей тыйылды да, қаспақ-қаспақ бұлттар быт-шыт айырылып, бейберекет тыраңдай қашты. Жер бетіне моншақ шашып тастағандай – аппақ, беткейдің алты айрығынан тер сорғалап, бұршақ теңдеген бұлақтар етекке шауып барады. Күн қуана күліп жіберіп еді, көктің жиек-жиегіне іркіліп қалған ақ мақта бұлттар бағанағы əумесер қылығына ұялғандай қызараң қақты. Ал орман-тоғай, бұта-қараған, шөп-шалам болса сілікпесі шығып, əлі де есін жия алмай есеңгірейді. Шіри бастаған жерағаштың қуысынан баршатышқан мен тиін сығалайды. Қына басқан жартасты паналаған қарақұс есіней-кісінеді. Шəуілдеп ит үрді. Тіршілік басталды! Қиялхан орнынан тұрып, өзін «құдай» алмағанына əрі қуанды, əрі өкінді. Қара тасқа жай түспеді. Судан шыққан тышқандай сүмірейіп қыбыр-жыбырға қайта көшкен баяғы ауылға ілби аяңдады. Бұлақтың жағасында жеңгесі кір жуып отыр... ал жалғыз қарағай бықсып жанып жатыр!

	Жалғыз қарағай бықсып жанып жатыр! Ұзына бойы қақ айырылып ырсия ашылып қалған, маңайы толған сынған, өртенген бұтақ.

	– Қайным, қайда жүрсің? Ақ апаң іздеп келді біздің үйге.

	«Ақ апанікіне сіздер іздеп баруларыңыз керек емес пе?» – деп айта жаздап қалды да, тіліне тиек сала қойды. Үндемеген қалпы жай түсіп өртенген қарағайға қарап қалды.

	– Отындыққа жақсы болды, – деді жеңгесі қолындағы кірді тасқа ұрғылаған қалпында. – Бір бұтақ сындырсаң, штраф салушы еді, Алла тағаланың өзі жығып берді, штрафын енді сол құдайға салсын.

	Қиялхан бұл жолы да сөзге араласпады. Томсарған күйі өрт шалған қарағайға жақындады. «Мүмкін, жай оғын осы қарағайдың түбінен қазып алу керек шығар» деген үміт көңілде көктей бастап еді.

	Үйге қайтып келгенде де, осы ойдан арыла алған жоқ. Ақ апаның айналып-толғанғаны, жаңбырдан соңғы шұғылаға шомылып албыраған əдемі кеш, қайта туған əсем өңір еліктірмеді. Оның миында найзағай ойнап, санасында сансыз көкшіл ұшқындар ұшып жүр. Өңі ме, түсі ме, қай дүниеде жүр – ол жағы тұманды. Көз көріп, құлақ естімейтін меңіреу аралға апарып тастағандай жалғызсырайды. Көңілінен ел көшіп кеткен бос, иен үйдей жел кеулеп уілдейді. Ол өзін тіпті басқаша сезінді, басқаша... Бейхабар тіршіліктің бар үзірін азапты ойдың құрбандығына шалды да, біте қайнап, бірге өскен шексіз де шетсіз қиялдың соңынан тентіреп кетті. Жанарын жаулаған көкшіл ұшқындар сол найзағай ойнаған күні мұның жүрегіне дарымаған. Дарымағаны, бұдан Данконың өр серпіген өжеттігін, Данконың алаулаған арманы мен өз əрекетіне деген риясыз сенімін таба алмаған. Ал, құдіретті ұшқындар дүниенің машақатынан безген зəуде біреуге дарымақ емес – ағынға қарсы жүзер, арқар ұранды ағайынның ғана несібесі. Қиялханның ендігі үміті ібіліс іспетті, алдарқатып қана қашаңдап, түпсіз тұңғиыққа жүр-жүрлемек. Мұқым дүние жүзі жалғыз адамның қамын ойламайтыны рас болса, жалғыз адамның бүкіл дүние жүзін ойлап бас қатыруы қандай шатасқандық. Бір жеңнен қол, бір жағадан бас шығарар бірлік тек Қиялханның ғана мақсаты емес, ізгі ниеттегі əр адамның ішін өртеген арманына айналса... Амал не, көксеген күн туғанша, тұлыпқа мөңіреп қалмаймыз ба?..

	Ол өзін бұрынғыдан əлдеқайда бақытты сезінді. Енді не істейтінін, соғысқа қарсы қалай күресетінін біледі. Оның мақсаты айқын. Намақұл болып келген мүмкіндік нақты шындыққа айналды. Шындыққа айналды да, тəуекелшіл қарекетке бастады. Қолына күрек, қайла алады да, жасын түскен жалғыз қарағайдың түбін қазады; түн қазады, күн қазады – мəңгі қазады, əйтеуір, жайдың оғын қашан тапқанша қазады. Сонда бұған дейін миын қашаған ой қол күшіне ауысады. Егер жайдың оғын тауып алса, əлемнің тағдыры өз құдіретіне көшеді: дүниені құртып та, құтыртып та, құлпыртып та жібере алады. Қандай керемет десеңші, – егер жасынды қолына ұстап жүрек тамырына жалғаса, мың-миллиард мылтықтың ешқайсысы атылмай, көмекейі кептеліп қалмақ! Иə, сонда еш əйел жесір, бала жетім қалмайтын болады. Өкініш, пəруəйсіз зиятты ғұмыр кешеді. Адамдар арманда өлмейді, «мен екінші дүниеге аттандым» дейді де, күлімсіреп көзін жұмады. Түс өңімізге, өңіміз түсімізге ұласады. Үлкен ауыл кішкене ауылды, үлкен адам кішкене адамды, үлкен ел кішкене елді жəбірлемейді, шекаралар жойылады, жазықсыз жандардың су болып аққан қаны тыйылады, соғыс үшін сайланған қару-жарақ та, соғыстан сақтанған қару-жарақ та, цивилизациясы артта қалған жұртты ел қатарына жеткізуге қайта қорытылады; Мальта мен Қазақ ООН-ның төрінде отырады, ал Қиялхан Анджелаға наз айтады... Өйткені философтың тілін философ табатыны бесенеден белгілі...





VII




	Міне, ұдайы үш күн болды, Қиялхан жай түскен жалғыз қарағайдың түбін қазып жүр. Үйге бармаған соң, Ақ апа анда-санда тамақ əкеліп береді. Ал бүкіл ауыл дүр сілкініп жағасын ұстады. Баяғыдағы киіз үйлі заман болса, мұны жұртқа тастап, əлдеқашан қаша көшіп кетер еді. Одырайысып сонадайдан қарасады да, бастарын шайқай таңдайын қағады. Жүрек дауалатып келетін – кемпір ғана. Бүгін Тойғанбай келді. Қиялханның топырақ-топырақ бетіне бажырая қарап көп отырды. Бірдеңе дегісі бар, бірақ сескенеді білем. Тек кетерінде ғана тіл қатты.

	– Бəрі бекершілік. Соғыс болмауы мүмкін емес. Тіпті, соғыссыз бейбітшілік əсте орнаған жоқ.

	– Ал, мен, – деп айғай салды Қиялхан, – соғысты тек кинодан ғана көргім келеді. Ең əуелгі жауым – сенсің. Сенімен майдан ашуым керек. Жоғал осы жерден!

	Төртінші күні сиыршы ағасы келді. Інісіне тіл қата алмай, қипақтап ұзақ тұрды. Шұңқырға қарғып түсіп көмектесуге батылы жете қоймады.

	– Бүгін шөпшілерге сойған қойдың бас-сирағын алып едім, жеңгең былқытып асып қойыпты... Соны жеп... дегендейін...

	Бесінші күні бригадир келді. Ол атпен келді. Аттан түспеген күйі шіреніп тұрды-ай. Сонсоң қамшымен шұңқырды нұсқап:

	– Əй, жарты ес, анауыңда не бар-ей, жай түскен ағаштың түбін қопарғанша, сүрлем салатын ор қазсаңшы, ақшасы тиімді.

	Алтыншы күні Қиялханның өзі барды ауылға. Барлығы бала-шағасын үйіне қуып тығып, есік-терезеден сығаласты. Қызығы сол, ауылдың бірде-бір заржақ иті үрген жоқ, қыңсылап «жынды» жігіттің аяғына оралды. Əр шаңыраққа сауын айтып, сандалып шықты. Айтатыны мына сөз: «Ей, адамдар! Жалғыз қарағайдың түбіне сіңіп кеткен найзағай тасын тауып алсақ, жаһандағы бірде-бір мылтық атылмайды, тіпті бекер-ақ болғай, бір-ақ ниет, пейіл, ықылас деген болмай ма».

	– Е, мылтық атылса несі бар екен, бізді көздемесе болды, – деп күңкілдеген сөздер əр үйден сыпсыңдай шығып, бүкіл кеңістікке тарайды. Бүкіл кеңістіктегі осы тақылеттес сөздермен ауыз жаласып, ауыр, аса қорқынышты індетке айналады да, күнделікті тыныс алар ауаны ластайды.

	Жарықтық Ақ апа ғана көзінің жасын көл етіп, соғыста өлген жалғыз ұлын жоқтап тұрып, үш күрек топырақ алып тастады.

	Таң ата көзі ілінген Қиялхан жай түскен күннен бері, тұңғыш рет түс көрді. «Қазған жерден жасын емес, қызыл көйлекті қыз шығады екен дейді. Шығады да, Қиялханның əбден шаршаған бетін ақырын сипайды. Сонсоң жез құманға құйылған нұрлы хаяттың суына шомылдырады. Үстіне ақ-парша шапан жауып, аяқ-қолының тырнағын алады. Алдына бетоннан жасалған табаққа салып ас қойды. Дəмін татып еді, астықтың иісінен өзгеше бір түрлі күлімсі химияның түзілген жаңа бір қышқылына ұқсады...

	– Мен қазір дұға оқимын, сен дауыстап қайталайсың, – деді қызыл көйлекті қыз, сонсоң: – Ей, тəңірім, есімізді ала гөр, есімізді ал да, ел қатарына қоса көр, – деп зарлай жөнелді.

	– Жоқ, мен бұл дұғаны айтпаймын, есімнен айырылғым келмейді, – деп қасарысты Қиялхан.

	– Жазған-ау, сенің есің қазір бар, сондықтан да ессіз атанып жүрсің; есіңнен айырылшы, сонда есті атанасың.

	Қиялхан қызбен бірге «е, тəңірім, есімді ала көр», – деп сарнады-ай...

	Бетін əлдене жыбырлатқандай болды, көзін ашып еді, көкпеңбек аспанды, көгілдір көйлекті қызды көрді. Көгілдір көйлекті қыз мұның бетіндегі жабысқан топырақты жұп-жұмсақ саусақтарымен тазалап, күлімсірей қарап отыр.

	– Сен кімсің, қалқам?

	– Гүлгүлмін.

	– Қайдан келдің?

	– Мен осы ауылдың қызымын. Қалада оқимын. Жазғы демалысқа келгелі он шақты күн болды. Сіздің жер қазып жүргеніңізді ылғи көріп жүрдім, барайын десем «ол – құтырық кісі», – деп мамамдар жібермейді. Бүгін олар ұйықтап жатқанда, ерте тұрдым да сізге келдім. Сіз сондай бір тəтті ұйқының құшағында екенсіз. «О, тəңірім есімді ал!» – деп ұйқысырап сөйледіңіз... Аға десе, жүр, бұлаққа барып бетімізді жуайық. Əне, əне күн шығып келеді! Біз бұлаққа сол күннің сəулесінен бұрын жетелік! – деді де, аң-таң Қиялханның қолынан жетелей жөнелді...

	* * *

	– Гүлгүл, мен анау төбенің басына шығып отыра бергенде, – деді Қиялхан қыздың шашынан сипап, – ауылға барып айғай сал:

	– Қиялханның қазып жүргені жасын емес, ат басындай алтын екен деп айт. Иə, ат басындай алтын екен де...

	* * *

	Қиялхан тоғыз жолдың торабы – төбенің басына шығып ауылға қарағанда, қолдарында бір-бір күрек, сүймені бар бригадир мен Тойғанбайдың жалғыз қарағайдың түбіндегі қазылған орға қарай безектеп бара жатқанын көрді. Ал жеңешесі бұлақ басында қаперсіз кір жуып отыр... ал ағасы тырақы шолақ торысына мініп сиыр қайырып жүр...

	Қиялхан айтты: «Қайран жұртым, жынданған екенсіңдер...».

	* * *

	Қиялхан бұл күні күнделігіне мынандай сөз жазды:

	«Екінші дүниежүзілік соғыста 20 миллион совет халқы қырылған екен, менің əкем де осы есептің ішінде шығар. Ал соғыстың зардабынан өлген шешемді қай тізімге кіргіземін, беу, адамдар!».





АРДАҚ




	Шарықтыбұлақтың Марқакөлге құяр айлағында сыңарын атып тастаған сарала қаздай болып жалғыз ғана қараша үй отыр. Үй жалғыз болса да, өріске маңқыстап шығатын малдың қарасы мол. Төрт түліктің қай-қайсысынан да құр алақан емес. Бір қызығы, осы түлік бет-бетімен бытырап жайылмай, жұптарын жазбастан үйір қосып өретін. Ертеңді-кеш таудың сонысына таскенедей жабысып, оттап жүрген қой-ешкінің топ ортасында қарауыл боп танауы саңырайған ақ бас атан тұратын. Кейде осы үркердей үйірілген үйірге Қожа шалдың мініп кеп тұсап жіберген торы шолағы қосылар еді. Қапталына көбік қатып, үнемі қаспақтанып жүретін торы шолақта таң атқанша тойым болмайды.

	Тарбағатай тауының қойнауында елден ерек отау тігіп, жалғыз-жарым қазақтың қоныс тебуі бұл өңірге таңсық емес, күні ертең өз бастарына келетін туасы қылықтар. Туырлықтай жерге таласып, туысынан ат құйрығын кесіскендер тек ағайынның ғана жан жарасы ма, иісі қалың жұрттың басын оңдырмай торлаған айықпас бұлты ғой. Қожа шал құйрық-жалсыз емес еді. Есіркеген кіндігінен жалғыз өзі болғанымен, үш-төрт ата аралаған ағайыны бар-ды. Жиырма беске толғанда Есіркеген қайтыс болды да, жамағайындары Шалабай мен Далабай: «Есіркеген – саған əке болса, бізге аға» деп, еншіні қылдай ғып бөлісіп алған да, сырғақсып кеткен еді. Қожа жалғыз шешесімен жұрағаттан айрылып жұтағандай боп, ескі жұрттарында отырып қалған-ды.

	Ол əкесіне тартып пысық, біртоға болып өсті де, əкеден қалған шағын шаруаны дөңгелете айналдырып, шалқытып əкеткен. Кешегі мұрнының қаспағын жия алмай жүрген жаман Қожаның өз ақылымен іштеніп, төрт құбыласын сай етіп алғаны жамағайындарының көңіліне қызғаныш құртын түсіріп, көре алмас күңкіл-күңкіл сөз тудырды. Інісі арғы ауылдан біреудің бүлдіршіндей жас қызын алып, ұлы жіңгір той жасап жатқанда: «Өзі болған қыз төркінін танымас» деп, бізбен ақылдаспай қатын алып отыр ғой. Бармаймыз!» – деп, үш рет ат сабылтып кісі жібергенде, аяқтарының басын қайқайтып жатып алған. Жайымен жатса тағы бір сəрі: «Қожа тоқты сойып, Есіркегеннің сүйегіне таңба етті», десіп, ғайбаттасыпты. Шалабай мен Далабайдың жат бауыр, қайырымы жоқ қатыгез болып өсуі Қожаның шешесі Қадишаның көңіліне сынық түсіріп, ақ сүтін тел еміп өспесе де, қайындарының айында-жылында: «Жеңеше, аман отырмысың?» – деп сəлем бермеуі арқасын аяздай қаритын. «Шалдан қалған дүние тең бөлінген жоқ, кемпір өз ұлы болған соң, Қожаға екі тұсақты бізден жасырып берді, қазір бес қойы артық болып отырса, ол – сол тұсақтан өрген тұқым», – деп Шалабай мен Далабай тапа-тал түсте қозылы қойын айдаттырып алған. Есірген қайныларының бұл қылығына Қадиша ашуланған жоқ. «Ауыл-аймақтан ұялмай дəті барып істеген ерліктері ғой», – деп қабақ шытып, күйінген де, іштей тынған. Сосын Қожаға оқыс байлам айтты:

	– Ағайынмен алысқанша, алысқа кетіп абыройыңды сақтағаның жөн, балам. Ырылдаса беруге аналардың жүзі шыдап, қарабет бола берсін, сенің инабатың бар еді ғой. Ел-жұрттан ұят-ты. Марқұм əкең көксей беретін жері бар еді-ау, анау Шарықтыбұлақтың Марқакөлге құяр сағасында иен жатқан алаңқай бар, ауылдан безіп ауа көшіп кеткендердің алды-арты біз емеспіз, үйді жығып, ертең таң құлан иектене аттанып кетейік сонда. Аш құлақтан – тыныш құлақ.

	Қожа отауының түтіні ертеңінде кемпір меңзеген жерден шығып жатты.

	Содан бері аттай зулап ширек ғасыр өткен екен. Осынау уақыт Қожаны ырыс болып қонып, жарылқап тастамағанымен, тым жайсыз қоныс емес екен. Бар байлығы – бір шайлығы. Қадишаны бұл дүниеден өзі көксеген тынышты мүрдесіне арулап аттандырған. Дүниеден кемпір кеткенімен, Ардақ атты қыз келді. Қожа қаншама тықыршып қыңқылдағанымен, қатыны Ардақтан соң қайтып бала көтерген жоқ.

	Қожаның көз алдынан шешесін қалай арулап аттандырғаны əлі де кетпейді. Бəрі күні кешегі запыран құстырар зарлы оқиға. Ол күн-күн сайын абзал анасының томпайып жатқан қабіріне барып, етпетінен түсіп құшақтап, өксіп-өксіп ұзақ жылағысы келетін. Өксіп-өксіп ұзақ жылағысы келетіні – ет-бауыр шешесін сағынғанда, басына қиын-қыстау кезең туғанда, ақыл сұрап сырласқысы келгені еді.

	Ежелден сүйекке сіңді бір беткей қыңырлығы бар кемпір жарық əлеммен қоштасар шала-жансар сəтінде де көңілі босап, көкірегін қарс айырып күрсінген жоқ, сергек, əмірін жүргізіп, самбырлай сөйлеп жатты. Əжім əдіптеген көзі кіртиіп, үзілер үміттің аса бір қорқынышты үнін паш еткенімен, жанар түбінде болымсыз сəуле жылтырап, əлі де сөнбегені несі... Қош деп ұшар тіршілік құсының ең ақырғы сілкінісі тəрізді осынау жанарда жасырын жатқан қоламта арасындағы жалғыз шоқтай болар-болмас сəуле кемпірдің, қайтып келмеске кетер кемпірдің ұлы өмірге деген іңкəрлігіне шырақшы ғана.

	Ол өлетінін, өлген соң ағайын-туған қайтып көре алмайтынын сезген, сезе тұра іштей таусылып, босаған жоқ. Өйткені ол, əйтеуір, ақыры бір мəңгілікке көз жұмарын ес білгеннен біледі. Ес білгеннен соң аруақты сапарға дайындап та жүретін. Кемпірдің өлімі сондығынан жеңіл тиді. Бірақ Қожаға оңай соққан жоқ.

	Қожаға оңай соқпайтыны – жүрегі ет əр бала əз анасын ақтық сапарға азапсыз, жылап-сықтаусыз шығарып салмас еді. Елден шалғай оңаша тірлігінің запылығын осы шешесі қайтыс болған мезетте пысықтай түскен еді. Сөйтсе, айналайын адамдар керек екен. Қадиша қатты қысылғанда, жанын қоярға жер таппай, басу айтар басалқы кісі болмаған соң, солқылдап көп-көп жылады. Жылап отырып ауыл-аймақты тұңғыш рет сағынды-ай. Кісі өлімі – тіріге сын, арулап, ардақтап қойды дегендері адамдардың көп-аз жиналғанына себепті. Бір үйдегі бір қария тек ұлының ғана қолынан аттанайын деп жатыр.

	– Есің барда еліңді тап, – деген арыздасып жатқан кемпір. Біздікі əншейін битке өкпелеп, тонымызды отқа салу екен. Кең дүниенің кемшілігі болмай тұрмайды. Басқа тепсе де жұртыңның қасында жүрсең, басың ауырып, балтырың сыздағандай болса, қол ұшын беруге жарар. Алғашқы ашумен аттанып кетсек те, сол ел-жұртты сен де, мен де көксемей жүргеніміз жоқ. Несін жасырайын, пенде дегенің егер өлерінде бар шыны мен сырын айтар болса, балам, менен көп ағаттық кеткен екен. Иті жесе де, қайтып еліңе бар... еліңе бар... Қалың жамиғаттан бір уыс топырақ бұйырмаған соң – басқа біткен ырзықтың молдығынан не пайда? Біле білсең, сүйегімді орар кебін де жоқ-ау, бұл айдаладағы адасқан үйде, қарызға ала қоятын қоңсыласың жоқ. Құдайдың тарттырған жазасы да...

	Қожа шешесінің қабірін жалғыз қазды. Тас шыққан жоқ, суыр топырақты жұмсақ екен.

	Жаңа ғана көмілген жас қабірдің басында үшеу тұр: Қожа, əйелі жəне төрт-бес жасар Ардақ. Өлі-тірінің не екенін парықтауға жетпеген сəби жаңа ғана ұйықтап жатқан əжесінің анау топырақтың астында көміліп қалғанын байыптай алмай аң-таң. Бала тілімен балдырлап, қайта-қайта қабірді ымдап көрсете береді. Қожаның ойы алай-түлей. Ол шешесімен ұзақ бақылдасып, ағыл-тегіл сырласқысы, ары қарай тіршілік кешудің жөн-жосығын сұрағысы келді-ақ. Ананың асылдығы тірі кезінде білінбейді екен. Кімнің болсын, көзі тірісінде қадірі болмайды ғой. Не көрсетті, қандай ұшпаққа шығарды... Құлқу алланы үш қайырып – ақиретсіз аттанған ананы жарылқаған. Рас, бой-бой боп терлеп лақатын əзірледі. Бұл – туған ұлдың ғана емес, кез келген адамның парызы. Құдай-ау, аналық ардақ борыш немен өтеледі?! Топырағың торқа болсын, аналар. Қожа ернін күбірлетіп бетін сипады. Əйеліне қарап еді, ол əйелге тəн қасиетпен үнсіз жылап тұр екен. Ардақ анадай жерде дымқыл жас топырақтан үй жасап, ойнап отыр...

	Уақыт дегенің пенденің уысында тұрған ба, кеше ғана айқайлап, жарық дүниені аңсай алақанын жайған, ертеңгі күнге талпынған Ардақ он бестен асып, он алтыға иек артты. Ал он алты жас қыз үшін нағыз көктемнің көріктеп бір құлпыратын шағы іспетті ғой.

	Бір үйдің ұлы да, қызы да өзі боп, тым-тым еркетотай шалықтап өскен Ардақтың тілі де шолжаң еді. Қаншама ысылдаса да «р»-ға тілі келмей, əке-шешесінің дымын құртты. Тіпті ата-анасы осы жалғыз қаріпті көп-көп қауіп санап, бойшаң тартып, соқталана өсіп келе жатқан сүп-сүйкімді қыздың бар бақытын жоқ ететіндей шошынатын. Бірақ Ардақ үшін осылай сөйлесу керек сияқты; əйтпесе қорланып, бар еркелігінен, бар ажарынан айрылып қалатындай, əдейі шолжаң сөйлеп жүрді.

	– Аспаннан былғары жауса, құлға оқшантайлық тимейтіннің кері болды, қатын, – дейді Қожа кəдімгідей кейісті түрде. – Жалғыз қызымыздың сақау болуы санымызды талай соқтырар əлі. Еркек бала емес, «əкеңнің аузын уйайын, мал бейшем тимегеніңді көйейін» деп, ат үстінде шіреніп тұрып алатын, қызың сақау деп, бетке басып айттырмай қоя ма деймін. Елде ес бар ма? Түріне емес, тіліне қарайды, көрерсің.

	– Ұлың да, қызың да Ардақ қой. Алмаса – асып жейміз бе? Жүрсін көз алдымызда. Қолғанат болар. Өзі де еркешора ғой, – деген əйелі.

	– Əй, қайдан білейін, өзіне қиын болады əлі. Қыз болған соң – қызықпай тұра ма...

	– Өзімізден көрмесек, кімге артайық жаланы. Ауыл-аймақтың ортасында өсіп, бала-шаға араласа берсе, бүйтіп сақау болып қалмас па?.. Жау қуғандай ауа көштік.

	Қожа қызының тал бойындағы мінді ойлап, талай-талай ұйқысыз түндер өткізетін. Бұйрықты күндерінің балын да, зəрін де татып, таласып-тартысып жүрген шақшадай басы шарадай боп, титімдей ғана нəрсеге əңкі-тəңкі болар деп ойлап па еді! Кейде Ардақтың көзі ұйқыға бара бергенде:

	– Қатын-ай, ұйықтап қалғанбысың? Əй, қара басқыр-ай, күндіз-түні қалғып кеп жүргенің, ұйқыдан басқа бітірерің бар ма, түге. Анау қызыңның болашағын ойламаймысың? – деп бұлқан-талқан болар еді. Ондайда еруліге қарулы боп, шалының ырқына жығылмаса, құлағынан маза кетпейтінін білетін əйелі:

	– Ақырын, Ардақты оятасың, – деп, қайтадан үнсіз қалатын.

	Қатынының дым сызбай жатуы Қожаның одан əрі шамына тиіп, бүйірінен шынтағымен нұқып жіберер де:

	– Маубас! Қызыңды бай алмайды! – деп шаңқ етіп, іргеде жатқан шалбарына жармасатын.

	Жаңа ғана көзі іліне берген əйелі селк етіп шошынып, шашы дудырай ол да өре түрегелетін. Сосын бір-біріне ақылшы боп қайта жатысатын.

	– Түу, əп-əдемі түс көріп жатыр едім.

	– Ой, түсіңді ұрайын.

	Екеуі біразға дейін үнсіз жатып:

	– Əй, кемпір, қалай болған күнде де қамсыз отырмайық. Ардақтың жасау-жабдығын ыңғайлай жүр, – дейтін Қожа.

	– Əкеңнің... аға болмады, қасқыр болды ғой Шалабай мен Далабай. «Қожаның қызы сақау» деп, алты алашқа сауын айтып адақтап шығыпты. Сол жылы келгенде, үйге қондырмай, қамшының астына алып айдап салуым керек еді. Сен емеспісің: «Өз қаның, ағайыннан безіп қайда барамыз», – деп қылымсып қалған... Əй, естимісің? Егер ел-жұртқа қатын өсегін таратпаса, баяғыда көшіп барар едім-ау...

	Бұл кезде əйелі жеңіл ғана тыныстап, пыс-пыс ұйықтап жататын.

	– Өй, ұйқыда басың қалғыр. Əй, ит-ай...

	Сонау бір жылдары жазда үлкен ағасы Шалабай арғы беттегі ауылға əйелін төркіндетіп бара жатып, жол үстінде болған соң, Қожаның үйіне түскен. Көп жыл бойы көріспеген ағасының қылықтарын əлі де ұмытқан жоқ еді. Əсіресе, шешесі қайтыс болғанда, естісе де дым сызбай жатып алуы бұрынғыдан бері бұғып жүрген кек отына май боп құйылды.

	– Ассалаумағалейкүм! – деп сумаң ете қалған шоқша сақал Шалабайдың сəлемін ернін жыбырлатып алған болды да, есік көзінде не əрі, не бері жоқ, состиып тұрып қалған ағасына міз бақпай шаншыла қараған. Аңқылдақ əйелі ғана: «Үйбай-ау, үлкен қайнағам келіп қалыпты ғой, төрге шығыңыз», – деп жуып-шайып, Ардақпен даңқұрдас ұлының бетінен сүйген. Бұдан кейін Қожаны ымдап далаға шығарып алып: «Таспен атқанды аспен ат» деген, қайтесің егесіп, өз қолыңды өзің кесемісің, қонақ етіп жіберейік, енемнің аруағы риза болсын», – деп ақыл қосқан. Қожа жібіді. Өрісте жүрген малды қайырып кеп, тоқтылардың бірін ұстап:

	– Ал, аға, ықылас білдіріңіз, – деп Шалабайды қатты ұялтып еді.

	Шалабайдың ұлы Ардақпен тез табысты. Бірін-бірі қуып жасырынбақ ойнаған. Ардақ: «Ыстықтап кеттім, Аймас, суға түсейік», – деген соң, екеуі бірдей тырдай жалаңаш шешініп, көлге шомылды. Көлге шомылып жүріп осынау қаршадай қара ұлдан адамдар əйел-еркек болып екіге бөлінетінін, өзінің – қыз, Алмастың – ұл екенін түсінген.

	Адалбақанда ілулі тұрған он екі өрімді қамшы Шалабайды қатты қызықтырып еді; шаншылып көп қарады. Көз құрты жыбырлап болмаған соң, үйде ешкім жоқ оңаша сəтті аңдып отырды да, екі бүктеп лып еткізіп саптамасының қонышына тыға салды.

	Шалабай інісінің ықыласына риза болып аттана бергенде, Ардақ Алмасқа:

	– Аймас, тағы кейіп тұй, шуға түшіп ойнаймыз, – деген.

	Атына енді ғана қонған Шалабай қыз тіліне таңғалып:

	– Қожа, Ардақ сақау ма? – деді. Қапелімде не дерін білмей сасқалақтап қалған Қожа:

	– Жо-жоқ, өзі еркелеп сөйлейді, – деп қызарақтай жауап берді. Бірақ Алмас əкесіне: сақауланып сөйлейтінін, тіпті өзінің қыз екенін білмейтінін айтып қойды. Шалабай мырс-мырс күліп, бəлем, бар күйікті осы ерке қызыңнан тарттырамын деп, атын бауырына тартып-тартып жіберіп, борт-борт желе жөнелді.

	Осыдан бір ай өткен соң, Қожаның жалғыз қызы сақау екен деген лақап бүкіл аймақты кезіп жүрді.

	Қожа ағасын оңаша бір жолықтырудың ұрымтал кезегін күтіп, іші қара қазандай қайнады-ау.

	Оның да сəті түсті.

	Өткен жылы күзде Қожа торшолағын тағалатып алмақ болып, Жəкібай ұстаға шыққан. Екі күннен бері қарлы жаңбыр сабалап тұрған: түс əлетінде беті қайтып, күннің көзі жылтыраған соң, бұдан былай қара қатқаққа айналып, мүлдем тобан аяқ болып қалармын деген қауіппен атқа қонды. Тау асып, ащы ішектей шұбатылып жатқан жалғыз аяқ жол тайғақ, жүруге жайсыз. Бұлттың жыртық-жыртығынан жылт етіп сығалап қап тұрған күн сəулесі екі тəулік жауған нөсерге малшынған жерді дегдіте алған жоқ. Əлі де айран-ботқасы шығып, терлеп-тепшіп жатыр. Ауа салқын, теріскейден сыбызғылап сызды жел еседі. Кəрі теректің ұшар басында бір топ қарға қысты қалай қарсы аламыз деп, мəжіліс құрысып отыр. Бұтақ-бұтақтың басында əлі де ілініп тұрған сарғыш жапырақ күз желі ызыңдаған сайын, əлсіз өлімсіреген үн шығара қалтырайды. Қожа күз күнінің лайсаңдығына қабағын кіреукелендіре қарап өтті де, жел жұлмалаған шапанының етегін қымтана түсті. Мынау ұңғыл-шұңғылы мол тау ішіндегі соқтырмасы көп соқпақпен тек өзі ғана сапар шегетін. Жарты ғасырдан асқан ғұмыры ішінде бір-ақ арман, бір-ақ мақсаты болыпты. Дүние өртеніп бара жатса да, парық қылмайтын саспастығы тек соңғы жылдарда шілдің қиындай пышырап бопсалана бастаған. Өне бойы тірі пендеге жалынышты боп көрген жоқ, табан ет, маңдай терімен ел қатарлы тіршілік құрып келеді екен. Жə деген қызуы мол, қызықты əрі думанды шақтары болмағанымен, «əттең-ай» деп, сан соғар өкініші де көп емес. Ол ертеңін ойлап, əсте де бас қатырмайтын. Бүгінгі дастарқанның қамы мен ауласынан аспайтын күйбеңі зор іске бағышталмай, асыл арманды арқандаулы аттай шырғалап ұстайтын. Ол тіпті мынау Тарбағатай тауының ұшы-қиыры бар ма, анау өзен қайда құяды, қазақтан өзге жұрт, Шалабай мен Далабайдан басқа жауы бар ма – қай-қайсысын сана сарабына салып көрген жоқ. Бұл пəниге келіп-кеткенін ауыл-аймағы болмаса, өзге жұрт білмейтіні есіне түскен сайын, бұл да бұйығы тартып, керең боп өтуді мақсұт тұтқан. Оның ішкі есебі де осы.

	Ол көп ойланды. Не үшін ғұмыр кешіп жүргенін, неге талпынып, алғы күндерінен қандай үміт күтетінін білмейді. Бұғанасы бекіп, ат жалын тартып мінгелі көргендері мен түйгендерін зерде елегіне салып, екшеп көрген емес, екшесе де дəн мен қарамығын ажыратып ала алмайтын. Түу иенге бүйі тигендей бүліне көшіп келуі – əсте жетіскендіктен емес-ау, өз ел, өз ағайынының шымшылай берер қысастығы-тын. Еруліге-қарулы болғысы келмей, біржола пəстеніп жеңілгендей боп аттанған. Бірақ ол кімнен жеңілгенін, неге жеңілгенін жəне білмейді. Көкірегін шоқтай қарып жүрген ыстық өкініш бар, оны сумен де, умен де сөндіре алмады. Қайта шыжылдатып қуырған сайын, шиыршық атып ширай түсер. Көр көкіректе шер жоқ, шеменделген уайым бар. Ел-жұртын сағынбайды дейсің бе... Ақшоқының үстіне шығып алып, ертеден қара кешке дейін көз сата ұзақ телміретін арғы бетке. Бұлдырап, мұнартқан қапсағай таудан өзге еш нəрсе шола алмай мысы құрып, зəрезап күйде қайтып оралушы еді үйіне. Жалғыз үй – ауыл емес. Өз баспанасы өзін тағы зəрезап етер. Ол құлақ етін жер қаңқу-саңқу сөзден ғана қашаң тартпаған, қалың тобыр бар жерде болмай қоймайтын жамандық атаулыдан безген, екі қолын төбесіне қойып зəтте бола безген. Сөйтсе, онысы бекер болыпты. Жамандықтан қашып құтылу қиын екен. Жамандық қайда болсын іздеп табады екен. Жамандық қайда болсын іздеп барады екен. Ағайын-туған арасын ащы қылар, ұйыған елдікті індеттеп, ірімтіктер бақастықтың көп-көп кесірін жалғыз қызы көрмей-ақ, білмей-ақ өсуін тілеген. Қызының таза өсуін көксеген көңіл шіркін, сол Ардақ күні ертең бойжетіп, құтты қонысына ұзатылғандай гəп болса, бəрібір сол қиқу-сиқу ел ішіне баратынын бағамға алды ма екен. Сынықтан басқаның бəрі жұғады, бая-шая жұрт кіршіксіз жанды бұзбауына кім кепілдік бере алады. Жо-жоқ. Ел іші алтын бесік дейтіні қайда, əлде басына іс түсіп, қысылған шағында немесе өзге жұрттың бодауында жүрсең – қадірі білінер ме. Мүмкін, мұныкі əншейін еркелік шығар. Иə, еркелік қой. Артымызға қарамай, басымыздан сөз асырмайтын намысшылмыз. Əйтпесе, бір атым насыбайға өкпелескен абысындардай тосыраңдай қашатын қылық мұның ғана міні ме? Егер шайлығыңнан айрылып, от пен суға қарап қалшы – бəрібір сол, ит те болса, туғаныңды табасың. Ырылдайсың қаппайсың, содан артық таппайсың... Мұныкі еркелік қой... Мұның жəне қимайтыны – шешесінің елге бар деген өсиеті-тұғын. Шақшадай басы шарадай болған Қожа өзін екі оттың ортасында жүргендей дəрменсіз сезінетін. Əйткенмен ол сол туған жер, өскен елін қаншама ет бауыры елжіреп жақсы көрсе, осынау шағын ғана шаңырақтың іргесі сөгіліп, қариясы сұлап жатқанда, сол елден, сол ағайын-туғаннан жаназаға бірде-бірі қатысып, бір уыс топырақ салмағаны, бірде-бірінің төбесін көрсетіп көңіл айтып бата оқырға келмегені, елжіреген ет-жүректі суыта, мұздата түсетін. Ол мəңгі бақида сол ауылға қайтып көшіп бармайтынын түйген көкірегіне. Шешесінің мүрдесін тастап қайда бармақ. «Тіріде сыйласпаған, өлгенде жыласпайды» деген, тегі, рас та. Заман деген қандай ала құйын едің. Мынау күздің аласапыраны секілді, мынау күздің қатал да қатқыл суығы секілді, мынау күздің өңменнен өтер ызғары секілді, мынау күздің қош-қошын айтып, өлімсірей сарғайып бара жатқан өңі секілді – тегі, мынау астындағы атын тебініп, қалғып-шұлғып келе жатқан Қожаның өмірі секілді.

	Қожа Ақшоқы кезеңіне іліне бергенде, сонадай жерде өзі іспетті мойнын ішіне алып, бүлкек-бүлкек желіп келе жатқан салт атты жолаушыны көрді. Құба жоқ, қу даладағы жалғыз аяқ жол, екеуін адастырмай тура беттестіретін еді. Атқа мыжырайып отырысы жəне қамшыны солақай ұстауы өз туыстарының бірі екенін айнытпай танытты. Шалабай!

	«А, құдай», – деді ішінен Қожа. – А, құдай, өзің жар бола көр. Ата жауым сен болсаң – атыммен соғып қарсы алайын». Торы шолағынан қарғып түсті де, атының айылын шаптай тартып, тымағын баса киіп, бауын байлады. Торы шолаққа секіріп қайта мініп, қамшысын оқтап ұстаған: түсі бұзылып, тісін шақыр-шұқыр қайрады да, «Есіркеген, Есіркеген!» деп, ұрандай ұмтылды ағасына.

	Шалабай да саспайтын марқасқа екен, бұл да атының айылын мықтап тартып, тымақ бауын байлаған да, «Есіркеген, Есіркеген!» деп ақырып жіберіп, қарсы тебінгенді. Жалғыз аяқ жолда жолыққан ағалы-інілі жау жеттілеп, құйын-перен шауып келіп, ағып өте бере қамшымен бір-бір салысып қалды. Бірақ екеуі де қайтып қайырылған жоқ, қайта беттесуге жүздері де шыдаған жоқ. Тек екеуі де іштерінен жаңа ғана адақтаған, «əкеңнің...» деп, Есіркегеннің аруағын аунатып кетісті. Екеуі де мынау тар да тайғақ жолда əлі де сан рет бетпе-бет келетінін, мына қылықтары қара қазан, сары қарын баланың қамы, ел сауғасы емес, өздері сезіп-сезіктеніп, зердеге сап бағамдап көрмеген жалған намыс пен жарға жығар кекшілдіктің итаршылдығы екенін, бастарына іс түсіп, тағдыр гүрзісі төнгенде ғана, аһ ұрып, жұртта қалған күшікше ұлитындарын болжамады. Болжайтын ой-өре болса, арғы аталарының бір екенін ұмытып, асық ойнап атысып, бір төсекке жатысып, тел қозыдай тең өскен шақтағы туыстық сезімдері арын шымшып, ата-бабаларының аруағы алдында жүгіндірер ме еді. Бірақ осынау сорлы сорап үстіндегі ағайын арасында өткен шатақ шайқастардың қайсыбірі де отбасының бықсыған шекісінен туып, бəріне де сіңісті боп кеткенін ешкім де есептей бермейтін жəне түбі осы дерт алып жейтінін де ескермейді. Қанша ғайбаттасақ та, бүгін бет жыртысып жатқан ағасы Шалабай бес жылдан соң дүние салып, «ой, бауырымдай» атап, асына торы шолағын сойып тастайтынын қайдан білсін мұндарлар.

	Ардақтың өмірінде де өз əлінше қым-қуыт тартыстар өтіп жатқан. Ғұмырында əке-шешесінен өзге жан, торы шолақтан өзге ат көрмеген қызға ары өткен, бері өткен жолаушының бəрі-бəрі таң-тамаша ертек сынды жайттер еді. Бұлдыр-бұлдыр күн артынан күн жылжып өткен сайын, бой жетудің бар ыстық-ыстық тыншуы жоқ қытықты қылықтары жақындап келе жатқанын, ал бойжеткен қыз өмір бойы осылай құлан-таза күйінде қалмайтыны есіне келмеген. Бұрынғы əке-шешесіне жасайтын шолжаң ерке-шоралығы бірте-бірте нəзік еркелікке ұласып, өзгеше көрініс тауып, кешегі былдырлап жүрген тұрымтайдай қыздың жарқ етер қырларын таныта бастады. Осы ересекке тəн мінез-қылықтары, əке-шешесіне уайым, көңілдеріне қаяу саларын біле бермейді ғой. Білген күннің өзінде сезімнің еркінен тыс дырдуына тосқауыл болар, қажыр-қайрат көрсетер шама бар ма жас қызда. Ол санасында жүрген сан-сапалақ ойдан сейіле алмай, ұйқылы-ояу, ұйқы-тұйқы халде сенделіп жүруші еді. Кейде мынау құлазыған тау қойнауына ермек, дос-жаран іздегендей ұзақты күн үйге жоламай сырғақсып, Марқакөлдің бірін-бірі қуып ойнаған тентек толқындарына жас баладай мəз болып қарайтын. Кейде толықсып жатқан толқындардың ойыны мұның да жанын қытықтап, еліктіріп, қол бұлғап шақырғандай шолпыса, денесі от боп жанған Ардақ дəті шыдамай кетіп, мұздай суға күмп беретін. Кейде оқшаулана жұмыр жаратылған қатқыл өз денесіне өзі қызыққандай, тоңазып құс еттеніп қалған ақ санын уқалап, сызғылап ермек ететін.

	Ардақтың үш ұйықтаса ойында жоқ қылықты сонау жыл Алмас қоздырып кеткен. Алмастан өзге еркек бала көрмеген қыздың санасында сол болмаса да, қараң-құраң бір сүлде көлденеңдеп, қысқа түнде қырық оятып тұрып алар еді. Ол осынау азапты əрі тəтті сезім асқынған сайын, барлық дүниеден оңашаланған оқшау сандалысқа салынып, өңі түгіл түсінде көрмеген жұмбақты бейнені қуып, сағым даланы кезе беретін. Көлден ескен самалға омырауын аша, балқыған балғын əрі күнəдан пəк денесін төсейтін. Адам бойына оқу-тоқусыз-ақ, ұялайтын табиғи құштарлықтар, аңсаулар мен асыл армандар Ардаққа да өгей емес, өзгелердей мұның қақысы бар нұрлы да сиқырлы еншілер ғой. Ардақ өзін осыншама алапат өрт күйге түсіріп, қинап жүрген құдіретті күш жастықтың секемшіл сезімдері екенін аңғарған жоқ. Бірақ күндердің-күні жай оғындай жалт етіп жайпап өтерін де аңғарған жоқ. Тылсым күштің тегеуірінді əсері өзін бір мəрте қинаса, əке-шешесін үш есе азаптап, ой отына қақтайтынын да қайдан білсін.

	Ардақтың бойжетіп соқталанғанынан, ерке-шора шақтары əлдеқандай тыншу еді жандарына. Ол бола ма, өспейтін, өнбейтін пенде бар ма; қырсыққанда бойы ғана өсіп қойса ғой, күн санап ой да түлеп келеді емес пе?

	Ол бүгін де ұйықтай алмады. Шал мен кемпір əрі-бері кермалдасып алып, қор ете түскен. Ағаш тамның сығырайған терезесінен жұқалаң сəуле тарап, үй іші алакөбең. Ардақ тағы да Алмасты ойлады. Екеуінің балалық қылығын ойлады. Балалық қылықтарын ойлап еді, жалғыз сəттік жүздесудің бақилық əмсе əсерін қайта таусап, енді бұрынғыдай еріккен бала көңілден гөрі əлдеқайда мəнді, əлдеқайда қызулы, лүпілдеген жүрекпен сезінді. Шыдай алмады білем, іш көйлекшең сыртқа шығып, көктемнің салқын лебіне бетін тосты.

	Көктемнің лебі өтімді емес, қоңыр салқындау екен. Ал Ардақ ызғарды сағынған, місе тұта алмады. Өзі де сезіп, біле бермейтін үйірсек іңкəрлік, ыстық ынтызар жетелеп, Марқакөлдің жағасына алып барды. Жар жағасында отырып, көлдің көл-көсір бұйра толқынына ұзақ қарады. Ай астында ағарып отырған он жеті жасар қыздың қақтаған ақ күмістей сұңғақ та сұлу бітімі ертеректе ғана болатын су перісіне ұқсайды. Əттең, осы асқан сұлулыққа куə болар, ие болар пенде жоқ. Жар сабалап жарысып жатқан тоқпейіл толқындар дүлей, қыз мұңын, қыз əнін тыңдай алмады. Телегейі мен тереңі бірдей салқар көл Ардақ алдында таңғажайып көрініс беріп, кербез керіліп жатты. Ол самаладай саулап төгілген ай сəулесімен анау айнадай жарқырап, ауыр тыныстаған көл тілсіз табысып, құшақтасып жатыр-ау деп ойлады. Жұп-жұмыр қос тізесін құшақтап, шешесінің айта беретін «Сұр мерген» əнін ақырын бастап, қоңырлата созып əкетті.

	Ауылың көшіп барады таудан асып...

	Ардақ есейген шағында алғаш рет шыншыл, қылаусыз көңілмен егіле жылады. Сосын көлдің аса салқын суын омырауына дейін кешіп барды да, алқынған үнмен: «Алмас, келші жаным, тағы да. Тағы да су шашысып ойнайық», – деді көзі ұшқындана. Əлі де балалық желіктің уыздай құшағында жүрген ол Алмас екеуінің арасында өткен сонау жылдағы оқиға – күнəсі мен кір шалған кірбіңі жоқ, балдырған қылықтар екенін жəне ойнағаны өз жұрағаты екенін де сезбеген. Тағы боп өскен қызға адамдардың бəрі бірдей секілді еді. Су шашысып ойнап, көңіл құртын өлтірсе болды. Тіпті де олай емес екен.

	Көл шолп-шолп сүйісіп мазасын алды...

	* * *

	Марқаның жағасы ерте кеуіп, ерте көктеді. Жауқазыны қарды жарып та шыға беретін тау бөктерінің былтырғыдан қалған күреңсесі күлтеленіп, қаулай тебіндеп келе жатқан көкпен араласып, алашабырланып жатыр. Тау ішінде көкжиек жақын болады. Тауда тұрғанда аспан да аласа көрінеді. Сол көктемгі көкжиек – қоп-қою жалқынды сағым іркіліп барып, əлгі көк күмбезімен көмкерілген. Жазғытұрымның кірбіңсіз ашық аспаны мөлдіреп, көлде көрініс беріп тұр. Кілкіген жұқалаң мұнар арасынан оқшау көрініп, мұнда-мұндалап аппақ болып жататын Тарбағатай шың-құздарын ұзыннан-ұзақ созылған жіп-жіңішке ақ бұлт екіге бөліп, аспан тауына ұқсайтын. Енді-енді бүршік атып, көктемнің шуағына алақанын жая бастаған орман соңғы нөсерден жаңа ғана ес жиып бусанады. Көктемгі ауада сарай ашар жағымды саумал иісі бар. Сымпылдай ұшып келген бір топ шүрегей Марқакөлдің айдынын төсімен тілгілей қонды да, мамырлап жүзе жөнелді.

	Осы көріністің қай-қайсысы да Қожаны қызықтыра алған жоқ. Жаралғалы көзқашты қылған, қайталана беретін мезгілдің əртүрлі мінез-қылықтары шал үшін таңсық емес. Қайта жанын қажап, зəрезап қылатын. Кей ретте өлкенің осы күйінен қарадай жиреніп, басы ауған жаққа лағып кеткісі келетін. Бірақ қия алмайтын құрғырды. Құлан қағынан жерігенде барар өрісі, шығар биігі қайсы. Қайда барса да Қорқыттың көрі, ат айналып қазығын таба бермей ме. Қожа, шынында да, Марқакөлдің жағасына шешілмейтін болып арқандалып қалған. Ақшоқының өз маңдайы іспетті қасқая біткен беткейінде өмірінің базары секілді бар малы табын құрып жайылып жүр. Қожа көзін сығырайта, тесіліп ұзақ қарады. Өткен өмірінің ой-қырын шолып көріп еді, бəрі-бəрі анау төрт аяқты хайуандарға телулі екен. Егер əзірейіл келіп малын сұраса, жанын берері хақ. Қожаның дөңгеленген шағын шарасы молайып та, азайып та көрген жоқ. Бозжорғадай майпалып өткен есте қалар жылдары болмаса да, ертеңін ойлап қынжылмайтын. Үміт деген ол да бір қыл арқан – алға баян-бағасы болымсыз шаңдақ дүниеге байлап-матап апарады да, қылша мойын талша болдырып тұрған сəтінде жігер-қайратыңа тұзақ болып оралады. Қожаны шаршатқан осы – жан жолдасы көп-көп үлпілдек үміт еді. Бұрынғы үміт-арманы – мал басын көбейтуге апарып соға беретін. Былтырдан бері Ардақтың болашағы мазалап, ерте ме, кеш пе ұядан ұшар қызының қонар қонысы қинайтын кəрі жанын.

	– Өлмеген құлға тағы да бір жаз келді, – деді Қожа қысықтау келген өткір көзін əлі де қия беттен алмаған қалпы.

	– Ерттеулі аттай, таң асып өткен жылдар-ай! – Қолын беліне ұстап, ырғала басып үйіне беттеді. Күн Ақшоқыны жарып шығып келеді.

	– Кемпір, – деді Қожа, мосы асып жүрген əйеліне. – Ардақ тұрды ма?

	– Ұйқысы қанбай жатыр-ау деймін.

	– Жатсын, жата берсін. Саған тартқаны ғой.

	Ошақтың үш бұтындай боп бір шаңырақтың астындағы үшеуі ертеңгі шайға отырды. Қараша үйдің Ақшоқыға қарап түрулі тұрған есігінен көктемнің салқын самалы шалқыды. Тау басынан жаңа-жаңа көтеріле берген күн нұры да ашық есіктен таласа төрге ұмтылады. Есікке бетін бере отырған Қожа анау жап-жасыл боп жайнап жатқан бетегелі беткейдің бар аумағын болжай алады. Шай үстінде де құны бардай қадалып қалған. Бір кезде сықсиған көзі бағжаң ете қалды. Ақшоқыдан жалғыз атты жолаушы еңіске қарай құлдилап келеді екен.

	– Əй, кемпір! – деді кəрлен кесені төңкере беріп. Үнінде сасқалақтау бар. – Ақшоқыдан бері біреу құлдады ғой, көремісің. Жиыстыр үй-ішін. От пен суға қарап жұтаған сиқымызды білдірмейік. – Сосын өзі апыл-ғұпыл атып тұрып, астауға жармасты.

	Қожа бір астау тезек əкелгенде, Ардақ пен кемпірі үй-ішін тап-тұйнақтай жинастырып қойған еді.

	– Əй, қатын, жи мына жапаны жүктің астына, бер жағына тұскиіз ұстап қоярсың.

	– Неге, ойбай?

	– Миғұла, жүкті биіктетпеймісің. Қызыңның жасауы тіреліп тұр ма?

	Төтенше абыр-сабырдың түпкі сырына түсіне алмай дел-сал тұрған Ардаққа Қожа:

	– Ки, камзолыңды! Қонақ келгенде, тілің қышымасын.

	Үндемей отыр, тегінде, – деп зекіді.

	Жолаушы, шынында да, ұятты қонақ боп шықты. Отыздың ар жақ, бер жағындағы қутың қаққан сақа жігіт. Есіктен «Ассалаумағалейкүм!» – деп, даусын соза амандасып кірді.

	Жан-жағына тояттамаған бүркіттей жалт-жұлт қарап, шиыршық атып отыр. Сөйлеген сөзі де пысық, үйіріп барады. Қожаны əңгімеге айналдыра беріп, Ардақтың үлкен қой көзін ұстап арбап ала қойды да, сүйкімді келбетпен жымиды. Қожаның іші жылып салды. «Күні-түні қайғы жұтып, жан тоздырып жүргенде, күйеубаланы айналайын алланың өзі айдап келді емес пе. Ақсарбас, кемпір, ақсарбас».

	– Иə, балам, жөн-жосығыңды айта отыр, – деді Қожа жігіт дидарынан əлденендей жақсылықтың нышанын тінте. – Қай ауылдан шықтың?

	– Ақшоқының арғы қапталындағы Мəметек ауылынанмын, сүйегім – Қожамбет. Мына күншығыс теріскейдегі жыныстан аң қарай шықтым да, Марқакөлді жиектей отырған не қылған оңаша үй деп бұрылғаным ғой. Жəне сізді сырттай естуім де бар.

	– Жөн, шырақ. Келіп-кетіп тұр. Мəметек би əлі қуатты ма? Нарыннан бері бөтен жан жібермей, тыртысып-ақ отыр-ау пəлекет.

	– Шүкір, əзір өткізе қойған жоқ.

	– Алтайдың бытқыл-бытқылын өзінің-ақ қалың жылқысы ақтаңдағын шығарып тоздырды емес пе. Бар жылқысы қаз-қатар тұрып бас қойғанда, қара айрықтың суын тауысып кетеді деуші еді, рас па?

	– Рас, отағасы.

	– Пай-пай, заман-ай. Бұдан отыз жыл бұрын менен əрі сірі шыққан тақыр кедей еді. Қулығымен емес, ақылымен-ақ жиып алды ғой үйір-үйір жылқыны. Өзі зəбірсіз адам.

	– Оныңыз рас, отағасы. Отымен кіріп, күлімен шығып жүрміз. «Əй, сен сондайсың» деп көрген жоқ. Обалы, кəне.

	Шайды сарқа ішіп, кесені төңкеріп, кейін шегіне берген жігітке шал:

	– Есімің кім, балам? – деді.

	– Салық.

	Қожа кемпіріне дастарқанды жина деген ишара білдірді. Өзі ернін күбір-күбір еткізіп, бетін сипап тұрып кетті. Сырттан:

	– Қой айдап келдім, əке! – деген қыздың жіңішке даусы естілді.

	Қожа мен кемпірі сойыс қамына кірісіп кетті де, жолаушы жігіт пен Ардақ оңаша қалған. Жігіт үріп ауызға салғандай қыздың аса сұлу бітіміне таңырқай қарап, тамсанып отыр. Əсіресе, жұп-жұмыр аппақ мойны анау бұйра қою қара шашпен камзол жағасын қосып жатқан алтын мойнақ секілді. «Аққудың көгілдіріндей екен? – деді ішінен. – Қатын ғып ап, бетіне қарап қана отырар ма едім. Əттең, тілінің мүкісі болмаса. Үйленер едім, «əйелің сақау» деп, жолдастарым құлақ етімді жеп қояр».

	Өзіне мөлие қараған жігіт жанары Ардаққа пəлендей əсер ете алмады, көкейінде көбіктеніп жатқан əсіре қызыл құштарлықтың да нышанын аңғармаған. Ол мұндай жігітті де, мұндай көзқарасты да тұңғыш рет көріп отыр. Кім де болсын, осылай қарауға тиісті, кім де болсын қарай береді. Несі бар, Ардақтың өзі де тайсақтай қойған жоқ. Бірақ Алмас баяғыда дəл мынау алпамсадай жігітше жұтынып, қылмаңдамай-ақ ойнап еді ғой. Ал мынанікі не?

	Ардақ бұл құпияның байыбына бара алмай дал болды. Ол мынаны ұқпады: Əкесі қонақтың көзінше аузыңды ашпа деп кетті. Неге?! Сөйлемейтін адам бола ма екен? Сол үшін жаратылған жоқпыз ба? Он жеті жылда жалқы сəт дидарласқан жігітпен əңгімелеспеу... Анау Ақшоқының ар жағында жер қайысқан ел бар дейді, сол туралы сұраса, несі сөкет. Мүмкін, мынау кеудесі есіктей қара бұжыр кісі Алмасты танитын шығар... Есен-саулығын сұрап көрсе... Бұл үйге келе ме екен өзі? Əттең, келсе ғой... Ардақ екеуі тағы да суға шомылып ойнар ма еді! Мүмкін, Алмас мұны əлдеқашан ұмытып та кеткен шығар. Мына кісі оған мүлдем ұқсамайтын секілді. Ардақ та дəл осы жігіттей əрі күлкілі, əрі қорқынышты қараған бірде-бір адамды көрген жоқ... Қыз көз алдына əнеугүні көрген түсін елестетті. «Түсі екен дейді. Мезгілдің көз жасындай ақ жауын сіркіреп тұр. Ардақ осы құйып тұрған нөсерге қарамай, əдетінше Марқақөлге шомылып жүр екен дейді. Бір мезгілде судан сойталдай-сойталдай он шақты қара бұжыр жігіт шыға келді де, Ардақты ұстап алды. Сосын... сосын қызды сен алмайсың – мен аламын деп жақ-жақ боп таласып, төбелеседі екен дейді.

	Сосын... сосын оны бірдей суға батып кетеді де, қып-қызыл боп қан шығады шөккен тұстан. Ардақ тағы да жалғыз, мүлдем жалғыз қалған еді...». Мынау кісі соның біреуі секілді. Өз ойына өзі күліп жіберді.

	– Неге күлдің, құрбым?

	– ?!

	– Үндемейді екенсіз... Онда үндемес ойнайық...

	– ?!

	– Əлде сөйлей білмейсіз бе? Сіз секілді дала періштесіне ойын-той, сауық-сайран ғана өріс бола алады... Атың Ардақ қой?

	Ардақ ақырын ғана басын изеді. Сұмдық-ай, сөйлесе не етті. Əкесі естіп қояды ғой. Жо-жоқ, бірдеме деу керек шығар. Жарылып кетермін. Мына кісінің сөзі де, қарасы да қытықты келтіреді екен. Суға түсер ме еді. Мүмкін, жүзу білмейтін шығар... Қазандай басын суға тығар ма едім.

	– Жалғыз өзің иен тауда зерікпей қалай тұрасың? – Сол сəт Қожа: – Ардақ, бері кел, шешеңе ішек-қарын аршыс, – деп дауыстады сырттан.

	Ет желініп болған соң, төсек салу қамы басталды. Ол кезде Салық тысқа шығып кеткен.

	– Қонақ жігітке қайда саламыз төсекті? – деді Қожаның ақылынсыз қия баспайтын кемпірі.

	– Уай, қолабай, салсаңшы осы үйдің бір бұрышына.

	Ардақ тағы да көз ілген жоқ. Шал мен кемпір төсекке жамбастары тиісімен, өтірік-шынын кім білсін, қор ете түскен. Қонақ жігіт те ұйықтап кеткен секілді. Жер ошақтағы оттың шоғы əлі де сөнбей, қоламта арасында жылтырап жатыр. «От та ұйықтаған жоқ, – деді Ардақ күбірлеп. – Мен де ояумын. Ана кісі Апам секілді маубас екен». – Салық жөткірініп барып, бері қарай аунап түсті. Ұп-ұзын боп өлік іспетті сұлап жатыр. Беті көрінбейді.

	Ардақтың далаға шыққысы келді. Сыбдырын сездірмеуге тырысып, төсектен ептеп түсті де, шапанын жамылып есікке беттеді. Кемпір мен шалдың жарыса пысылдағанынан өзге дыбыс естілмеді. Қонақ жігіт енді іргеге аунап түскен. Ояу жатқан секілді...

	Ай қорғалапты. Қараңғы. Құлаққа Марқакөлдің бір қалыпты сылп-сылп етіп таңдайын қаққаны ғана естіледі. Жұлдыздар тіпті жақын тұр. Көлден ескен қоңылтақ самал бар. Көктемгі ауадан жас балаусаның иісі шығады. Ақшоқы жақтан ат кісінеді. Үйірін сағынған торы шолақ болар. Мал екеш – мал да жалғыздықтан құлазиды екен-ау. Обалың жер қойнына итше ырылдасып кіретін адамдарда шығар...

	Марқакөл Ардақты тұнжырап, томаға-тұйық қарсы алды. Өкпелеп жатыр. Беті қара барқынданып көрінбейді. Шешіне бастап еді, сырт жағынан сыбдыр шығып, қалт тұрып қалған. Өзіне қарай жасқаншақтана жақындап келе жатқан қонақ жігітті таныды. «Бұл ұйықтап жатыр еді ғой». Ол ұйықтап жатпаған екен.

	– Түнде кісі суға түсе ме? – деді Ардақты қолынан ұстап.

	Қыз қымсынған жоқ.

	– Мен ылғи шомыламын.

	– Тоңбайсың ба?

	– Жоқ.

	– Қорықпайсың да ғой.

	– Неден?

	– Аю-қасқырдан... Қазір, айталық, менен...

	– Мен қолқу дегенді білмеймін.

	– Оның жақсы екен. – Салық екінші қолын қыздың мықынына апара беріп еді, ыршып кетті. Салып жіберер деп Салық та сасып қалған еді. Қыз енді алыстау тұрды.

	– Оның не, Ардақ?

	– Қытығым келеді.

	Салық жорта күлген болды.

	– Қытығыңды басармын мен. – Ол тағы да тақала түсті.

	– Қайтіп?

	– Құшып-сүйіп.

	– Құшып-сүйгені несі? Менің қытығым суға түспей басылмайды... Кел, онан да шомылып, су шашысып ойнайық... Баяғыда Алмас екеуміз тəуи-ақ ойнағанбыз.

	– Мен малту білмеймін ғой. – Жүрексініп тұр. Əйтсе де қыздың жалаңаш тəнін көргісі келген Салық: – Түссек – түсейік, – деп, шешіне бастады.

	Салық тоңғанын білмей де қалды. Уылжыған жас қыздың қызулы денесін құшақтап, алысып, қуысқан боп, аймалап құмарынан шығып-ақ жүр. Екеуі жеті қараңғы түнде ақ шабақша асыр сап, меңірейіп, жусап жатқан тауды азан-қазан қылды. Ардақ есінен мүлдем ауысты білем, Салықтың көп-көп дарақы қылықтарына мəн бермеді. Бойжетудің қақпай көрмей пісіп-жетілген жанартаулары бір-ақ түнде жарылып, мас қылып, буын-буынын алған. Алпамсадай жігітті алқымынан алып, сығымдап апарды да, қауға басын сұп-суық суға тығып-тығып жіберді. Егер қыз шындап кетсе, өз əлінің жетпейтіндігін сезді ол. Енді ол сақтыққа, алдауға көшкен.

	Аш белінен қапсыра қысып тұрып, ернінен, көзінен, алқымынан қаба-қаба сүйіп, қытығын əбден кетірген соң ғана, Ардақ шым-шымдап жуасып, ырқына көше бастап еді. Өне бойы жылқы бағып, неше сықылды асауды үйреткен сартақым дəніккен қыр жігіті ендігі сəтте оны қолына лып еткізіп көтеріп алып, жағаға шықты. Жағаға шықты да, өз киімдерінің үстіне сұлата жатқызды. Ардақ қарсылық көрсете алған жоқ. Баяғыда Алмас екеуі дəл осылай ойнаған. Қыз денесі əлі де суыққа сорғызбай, күйіп жатыр. Су иесі Сүлейменнің қызындай жарқырап жатқан аппақ дене бір сəт бұлықсып, бір сəт тулап барды да, алпамсадай жігіттің бауырында тұншығып қалды. Ақ шағаладай айқасқан қос дене тылсым тыныштыққа көшіп еді: – Кет алы! Аймас бүйтіп, ауылтып ойнамайтын, – деген булықты сөзден кейін шорт үзілді. Салық сонандай жерге жалп ете түсті. Ардақ атып тұрып қаша жөнелген.

	Ол түн түнегінің қап-қараңғы қойнына ағараң қағып сіңіп бара жатты.

	Қожа құзғын сəріден тұрса да, «күйеу жігітті» көре алмады. Етігі жатыр, өзі жоқ...

	* * *

	Қожаның күдігі дəл келді. Ардақты айттырып келген ешкім болмады. Салық төбесін қайтып көрсетпей, судай сіңіп, тастай батып алған. Түн жамылып бірер келіп кеткенін де білмейтін сияқты. Шалды қазір қинап жүрген – есен-сауында қызын ұзату қамы емес, барған сайын аяғы ауырлап, жүріс-тұрысының сылбыр тартуы-тын. Анада кемпірі құлағына əлденені сыбырлағанда, шашын бұрап-бұрап, тұтамдай ұстап алып, соққыға мықтап жығып еді. Отыз жыл отасқан кемпіріне тұңғыш рет қол көтерткен сөз, күнді-күн тықсырған сайын, бұлтартпайтын дəлелін көз алдына көлденең тарта берген. Торы шолағын мініп, тау асып қаңғырып кеткісі келген, мынау тірі қорлықты көрмей, мерт болғысы келген; қырық жыл қырғын болса да, ажалды өледі деген осы-ау, он жеті жыл еркек-ұрғашының не екенін білмей тағы боп өскен қызын өз қотанынан ұзатпаса да, уыз тазалығын уысынан шығарып алыпты. «Болмайтын іске бордай егілмей, болаттай берік болу» ғана қалыпты. Ұшар құсты темір торға қамап, алақаныңмен басып отыра алмайды екенсің. Көңірсіген көп дүниеден көз жазып қала бересің. Қызыңның көргенділігін көршіңнен сұра деген сол. Жылайсың – шыдайсың».

	Қожа бір-ақ күнде күрт түсіп, жүні жығылып жүдеп кетті. Бұрынғыдай емес ашу шақырып айқайлап, пейілін тарылтпай, жуас əрі немкетті қарайтын боп алған əр нəрсеге. Ол елге көшіп бармағанына енді өкінді.

	Ардақ та өзгеше халде еді... Алғашқы белгілері біліне бастағанда, қызық көріп шешесіне айтқан. Сонда шүйкедей кемпір мұны тас қып құшақтап алып, ертеден қара кешке дейін аңыраған еді... Содан бұған ет пісірім уақыт өмір турасында, сол өмірдегі Адам-Ата мен Қауа-Ана турасында əңгіме шерткен. «О, баста, – деген шешесі, – адам бір-ақ дене екен. Төрт қол, төрт аяғы болған деседі. Жасаған ием пайда қылған пендесі бұлайша біреу-ақ боп ғұмыр кешіп, ұрпақ қалдыра алмайтынын ескеріп, екіге бөлген екен деседі. Қыз бен жігіт те, сүйіскен ғашық жандар да осыдан басталған екен деседі».

	– Ғашықтал деген не? – деген сонда Ардақ. Шешесі жауап бере алмай көп қиналған. Көп қинала отырып, ертегі қиссалардағы бірін-бірі сүйген ұлы махаббат иелері жайлы əлінше əңгімелеп көрген. Сонда Ардақ тағы да: «Əкем екеуіңнің алаңда да ғашықтық болды ма?» – деп еді. Кемпір тағы да қиналған: «Қайдам, қалқам, жылтыңдап біздің ауылға келгіштеп жүруші еді, бір күні алып қашып кетті ғой».

	Бірақ мынау мазаң дүниенің сиқырын кеш түсінген. Анасының əлгі əңгімесі осы жасында емес, сегізінде айтылса, мүмкін, дəл осындай ағаттық жіберіп, əке-шешесін осыншалық сарсаңға салмас па еді. Тегі, қателік өмір өрлеріндегі сүрініс үлкендерден басталады-ау деймін. Кейінгі ұрпаққа сол ағалар ағаттығын не қайталайды, не жаңсақ істі сол қалпында үйренер. Қателіктер əсте өздігінен, əмбе төтеден пайда болып көрген емес. Қателіктер ғайыптың қайғысынан тумаған, төрткүл дүниедегі əр минут сайын теріс-қағыс атталып жатқан қадамдардан, бір кезде қате басқан адамдардан келер ұрпаққа ауысып отырған секілді. Салықтың жалт етіп жоқ болу мақсатын Ардақ та, шал-кемпір де сезген жоқтын. Жайы келсе, ол сонау Ақшоқының қойнауында ағайын-жұрттан аласталып қараша үй отыратынын білмейтін де. Мұның бəрі-бəрі Шалабайдың айтағы еді. Інісіне шындап өшіккен Шалабай қайтіп мұқатудың айла-шарғысын іздеп жүріп, солқылдап бойжетіп отырған Ардақтың абыройын төгуге байлам жасап, ауылдағы ең еті тірі, жылпос жігіт Салыққа астыртын қолқа салған: «Қожа сақау қызын ұзатып, қалың мал алмақ қой. Кей ақымақтар тіліне емес түріне қарап айттырып қояр. Тілеуіңді құдай берсін, сол қыздың шаруасын барып тəмамдап қайт», – деп қадалған соң, атқа қонған-ды Салық. Бұл оқиғадан Қожа бейхабар болатын. Сезіктенсе, қанын ішер еді ғой жылпос неменің. Кедейдікі кезеңде деген сол да.

	Үш күн болды, Қожа мен кемпірі Ардақты күзетіп отыр. Жастық базардың көп-көп қызық дəуренінен аттап өтіп, аналықтың қауызына бірден оранған жас ару аяғы ауырлаған сайын, тыншу көре алмады. Ауық-ауық жүрегі айнып құсқысы келеді, бұрынғыдай емес, тамаққа да тойымсыз; сіркесін су көтермей есеңгіреп жүр. Бүйірі бүлк етіп, ішіндегі сəби тебініп қалған сəтте, шыңғырып далаға қашатын. Мінсіз ақ бетіне сепкіл қаптап, мұрнының үстіне ноқта пайда болды. Балтыры мен қара саны да жуандап, домбығып кеткен. Өте көңілсіз, салғырт.

	«Неге екенін білмеймін, – деді бір күні шешесіне, – өлгім келеді».

	Бүгін де көз іле алған жоқ. Кірпігі-кірпігіне айқаспай, көрер таңды көзімен атқызып жатыр. Дəл шығар есікте көлденеңінен төсек салып, Ардақты аңдып жатқан əке-шешесі күбір-күбір сөйлеп, көпке дейін ояу отырды. Қазір үндері шықпайды. Қалғып кеткен секілді. Май шам бықсып жанып тұр. Түтіні қолқаны қабады. Үй қара көлеңке. Ардақ быршып, терлеп, ерні кеберсіп, шөліркеп жатыр. Өмірдің ащы-тұщысын көрмеген басы толғақтың алғашқы толқынында-ақ талмаусырап, құлында-құлынын шығарды. Бірақ көпке дейін дəтке қуат етіп, тыпыршымай шыдап баққан. Сылып тастайтын сырттағы жара емес, шыбын жаны бар бала болған соң, не лаж? Машығында жоқ төтеден келген құбылыстың түпкі бір сыры тұманды. Ардақтың кəперіне кірмеген бұлың-бұлың керібаққан дүниелер. Өмір мен өлімнің, арзан мен қымбаттың парқын əлі де айырып үлгермеген жас қыз өз жүрегінің нəрін де, барын да кəделі іске бағыштар халге жетіп, бағамдай алмай мерт болмақ па? Ыза, кек, ашу дегенді білмей бейкүнə өскен қыз қыр қызғалдағындай құлпырған шағында, шадыр-шатағы мол тайғақ тағдырдың құрбаны боп кетпек пе? Жо-жоқ, Ардақ əлі қауашағын ашпаған балауса, айықпас ауыр мұңға батып, аза қылатындай панасыз емес, аюдай ақырған əкесі бар; кем-кетіксіз ғұмыр кешетін пенде жоқ; кең əлемнің кем-тарлығы болмай тұрмайды... Ардақтың өңі реңсіз, жүдеу. Əр нəрсеге нанғыш бала жүрегі рақат, бақыт атаулы ұшпаққа арман құсын ұшыра алмай, қор болып жатыр. Ол дəл осы ретте үмітсіз де еді. Тұла бойын талдырып, тепсінген нəресте жарық дүниеге – нұрлы сəулені көруге асыққан сайын азаптап, құрсағын тепкіледі. Іңірлеген үй, ірімтік-ірімтік ой, тұлан тұтқан жүрек пен əлсіреген жүйке – бəрі-бəрі арпалысып, күш күресіп, туар туманың жолын күтіп, дайындық қамына кіріскен сияқты. Ардақ қатты қысылып барып, ішін тарта ышқынып қалды да, төсектен аунап түсті. Жаңа ғана көзі ілінген қос қария бұл дүрсілге оянған жоқ. Шыдай алмай шыңғырып қоятынын сезді. Ішін басқан күйі атасының үстінен аттап сыртқа шығып кетті.

	Таңнан хабар сезіледі. Ақшоқының ар жағы жұқалаң ғана ақ сəулеге оранған. Жым-жырт ұйып жатқан жайлы түн ала-көбең тартып, бірте-бірте бозғылттана бастады. Көл үстінде көкшіл тұман бар сияқты. Таң алдындағы тау қойнауының мына қалпы мұңға бейім. Алаңсыздық, бейқамдық басым.

	Өз ішін өзі айқара басып алған Ардақ көлге жете алмай жығылды. Өзегін өкініштің өрті емес, дененің дерті жайлаған өзінен гөрі өзгені кінəлағандай. Кеше ғана толқынына салып тербеткен қол алыстап бара жатқан балалық шағындай қашаңдау қалыпты. Ерні кеберсіген. Ардақ қанша жанталасып жылжыса да, жете алмай-ақ мысы құрыды. Шіркін, шөліркеген таңдай бір жұтым суға зар.

	Ол суға жерік еді.

	«Мені кінəлап көрші!» – деп тепкіленген қыз құрсағындағы нəресте жылдар бойы қараңғы қапаста қалып, енді-енді еркіндік аңсап, алтын арайлы аспанға ұшар алдындағы құлшынысын жасап жатқан сұңқардай, ұлы сапарға шығар табалдырыққа таяп тұр. Бұлқынған сайын, «енді сен анасың!» деп, Ардақ атына зілсіз, əрі тілсіз сəлем жолдап қалады. Дүние рақымсыз, əрі керең екен, шыңғырған дауысты ешкім естіп, елеп-ескермеді. Бəрі де күмілжи мүлгіп, «шыр» еткен үнді тыңдауға құштарланғандай. Əне, бір бозторғай да пыр етіп ұшып, шырқай самғап өскелеңдеп барады, таң атарын хабарлап тұр-ау... Күн шығар ма, жалпақ жаһан шуақты шұғылаға батар ма... Əттең, бір жұтым суға қол жетер ме... Апыр-ай, осындайда Алмас та келіп қалмайды екен... Су шашысып ойнаса, жаны жай табар еді. Ардақ бар қуатын жиып, тағы да жылжыды алға. Бұл жақындаған сайын, Марқакөл алыстай береді... алыстай береді...

	Одан тек Марқакөл ғана емес, барша ғалам жырақ тартып, жападан-жалғыз талақ тастап кеткен секілді. Ол тұңғыш рет əлсіздіктің бар дерті: жалғыз жанашырсыз қалуда екенін зерделеді. Ол тұңғыш рет ананың не себепті ардақты, салқар да шалқымалы айдындай айбарлы екенін ұғып, ана жүрегінің зар-запыранын еншіледі. Ол өз шешесін биіктен көрді. Қайран ана; жаны не деген берік еді. Сəбиді дүниеге келтіруден – Ақшоқыны аунатып жіберу əлдеқайда оңай шығар! «Айналайын, анам-ай, ақылыңды айтшы, мынау жалмауызды қайтып қана жұлып тастаймын денемнен! Айналайын, анам-ай, айтшы ақылыңды – мен тағы... тағы да осындай дертке душар бола берем бе, əлде алды-арты осы ма?! Айналайын, анам-ай, айтшы ақылыңды – менің кінəм не, жазығым суға түсіп ойнағаным ба, сол ғашықтар жайындағы ертегіні ертелеу айтсаң, осынша отқа күймес пе едім, өрт күйге түспес пе едім. Айналайын, анам-ай, айтшы ақылыңды – неден сорлы болдым, əлде мен туғанда қалжа жемедің бе, əлде əкемді сүймеп пе едің, əкем сені сүймеп пе еді; бір-біріңе жылы сөз айтып, күле қарағандарыңды көрмедім ғой. Айналайын, анам-ау, жұлып тасташы мынау тыпырлаған жаман немені. Кең дүние, не деген тар едің, жаңа сездім ғой... Жазығым не, Жаратқан Ием... жазығым не... суға түсіп ойнағаным ба? Əке, ағайыныңмен татуласып, елге көшіп барар күн туар ма екен... Шықты ғой жаным... құдай-ай, өртендім-ау... өлдім-ау... айналайын, ана, қайдасың, ұсташы... ұсташы белімді! Сынды ғой! Əттең! Ойбу-уу а-аа-а! Ардақтың ашық үлкен қой көзі тұнжырап, тұңғиық тартып барды да, баяу сөне жаздап, қайтадан шатынап, қанталап ақиып кетті.

	– А-а... ааа!

	Баж еткен дауыс естілгенде, құстай ұшып шешесі де жетіп еді.

	Таң аппақ атып, шығар күн Ақшоқының басына қан-қан сəулесін себезгілей бастады. Əлемді алып ұйқысынан таң емес, күн емес, жылаған бала даусы оятқандай, дүр сілкінісіп, түлеп-түрленіп сала берді. Түн түнегін серпіп тастап, зіл болып басқан ауыр мұңнан арылған адырлар ертеңгілік мөлдір шуақты сағынышпен қарсы алды. Ақшоқыдан асып кеп түскен күннің қияс нұрын Марқакөл көптен күткен қадірменді ғашығындай кеудесіне қонақтатып, айнымастай боп аймаласып жатыр. Бір-бірін қанша қуаласа да, қосыла алмай, қор болып құрып, ізінше жаңасы туындап жататын Марқакөлдің көк бұйра толқындары арпалысып, баз кешкен ағайындардың бірікпейтін тірлігіне ұқсап, қаз-қалпында – баз қалпында ілгерінді-кейін итінеді.

	Қанға бөгіп, аппақ болып есеңгіреп жатқан балғын денені бар күнəдан, бар азаптан арашалап алғысы келген көлдің əлгі көп толқыңдары жағаға қаншама асығыс ұмтылса да, өз ырқынан, өз арнасынан асып кете алған жоқ.

	Осының бəрі менің құдіретім деп, табиғат мұртынан жымияды.

	– Қарғам-ау, не болды! – деп ұмтыла берген Қожадан қызының денесін далдалай берді кемпірі. Далдалай берді де: «Ұста! Арбаңдамай», – деді. Бұл – шалына алғаш рет жүргізген əмірі-тін. Қожа тырбаңдаған қызыл шақа нəрестені жоғары көтеріп тұрып:

	– Əкесінің аузын ұрайын! Байға тимесе – тимей-ақ қойсын. Артымда ат ұстайтын тұяқ қалды... Кемпір, əй, қатын, мына жылбысқа еркек бала ғой! – деп Марқақөлге бір малып ап қойнына тыға салды.

	Сəбидің дүниеге келу мінін өз мойнына алған Марқақөл:

	«Əкең менмін, əкең менмін» деп, тебірене күбірлеп жатыр...





САРЫАРҚАНЫҢ ЖАҢБЫРЫ




	Күн еңкейіп барады. Мен Қызылқайың сарқырамасының жағасындағы кəрі қайыңның түбінде ойға батып отырмын.





I




	Жазатырдан елең-алаңнан шыққан қос атты күн екіндікке таянғанда, Аршаты ауылына келіп түсті. Жүрістері суыт емес, аттарын сипай қамшылап қатты аяң мен бүлкек ит желістен оздырған жоқ-ты. Сондығы ма, міністерінің алқымы мен құлағының түбі ғана жіпсіпті. Өздері сергек. Дік-дік түсе-түсе қалысты да, аттарын бұғының қатып-семіп қалған мүйізі қағылған кермеге байлай салды. Ағаштан қиып салынған қос бөлмелі үйге беттеді.

	Айнала сыңсыған қалың тайга. Қия бетке орналасқан жиырма шақты киіз үй етекке домалап кетердей. Бойларын көкке маңғаз созып, аса тəкаппарлықпен жайлап қана тербеліп тұрған ағаштың ұшар басына қарасаң, бөркіңді қолыңа аласың, қазбауыр ақша бұлт торлаған аспанды көресің. Шайырдың иісі қолқаңды атады. Алтай табиғатының осы бір оқшау көрінісін қызықтағысы келді ме, дөңгелек жүзді, сұңғақ бойлы, құба шұбарлау жігіт қапсағай денелі қауға сақал шалды оздырып жіберіп, өзі жүрісін ірке берді. Салт аттылардың бөтен сыңайын таныған бірлі-жарым адам жасқаныссыз бедірейіп тесіле қарады. Ши борбай айран бет үш-төрт бала құйрығын сабалап құйғытып кеп қалды да, бөтен болған соң, сілеусін көрген еліктей едірейіп қалт тұра қалысты. Қапсағай шал «Насыбай бар ма?» – деп, жорта тап беріп еді, бажбаң етіп ыржиысты да, бет алды тыраңдай жөнелді.

	– Ақсақал, сіз үйге кіре беріңіз. Мен сыртта тұра тұрайын, – деп құба жігіт шалға қарады. Шал бұрылған да жоқ.

	– Мейлің.

	Жігіт шағын ғана ауылдың жүдең қалпына көз жүгірте тұрып, қабағын кіреукелендіре тық-тық жөтелді. Күндізгі жүріс жон арқасын құрыстырып тастапты. Салт көп жүрмегендігі болар. Бағана ет қызуымен білмепті. Екі иығы мен қара саны талып, адымын аштырмайды. Күн алып дəу шоқылардың қалқасында қалды. Мұнда ерте батады екен. Бірақ ұйыған қоңыр барқыт кеші ұзаққа созылып барып, ымырт үйіріліп, көз байланады. Алтай табиғаты қаншама əсем болғанмен, ауыл адамдарын əбден жалықтырған секілді. Жолаушы жігіттің үн-түнсіз айналаға көз тастап, балаша аңтарылған жұмбақты тұрысына бірер жалтақтасты да, үйлеріне беттеді. Сонан соң əр түңдіктен болар-болмас жетімек ұшқындар ұшты. Тау кешінің өзгеше сырын ұққысы, зерделеп алғысы келді ме, жолаушы жігіт сонау батып кеткен күннің артында қалған қызыл батсайы жалқынға қарап тұр. Көңілі бейжай. Көңілін татар əніндей мұңды да зарлы сезім басқан. «Тағдыр тарантасы қайда əкеліп тастады. Енді қайда апарады. Адам бұл пəниде тек жүре беруі керек шығар. Адам бұл тертедей ғана шолақ өмірде тек күліп қана өтуі керек емес пе еді. Бірақ менде жүру бар да, күлу жоқ. Өмірімнің өрлерін бүтіндей оқуға, білім алуға бағыштамақ едім. Қысқа жіп күрмеуге келмеді. Қырсықтың құрығы үзілмеді.

	«Міне, бақыт ұшпағына шығарар баспалдақ», – деп кім ұсынар алдыңнан игілікті. Шоқпыттың қайда қалмаған бір ұлы.

	Егер ертеңгі күні көзің жұмылып кетсе, бата оқылып, бет сипалады. Қырық күннен соң ұмытыласың. Қандай сорлы əрі аянышты пенде деген. Мынау жаһанға келіп-кеткеніңді кім білер, кім сезер. Меңдеген сырқатым күндердің күнінде алып жесе, артымнан аңырап қалар кімім бар? Е... е... Мақыш, ақын емес, дəруіш болғаның осы». Жігіт ауыр күрсінді. Көзіне ащы жас іркілді. Таудың кешкі салқын лебі бойын ұстап тоңдыра бастады. Желбегей жамылған кеудешесін қаусырынып, қоналқы үйге кірді.

	Сығырайған май шамның жарығы бөрене-бөрененің арасынан мүгі сапсиған ағаш үйді қара көлеңкелеп тұр. Төр алдында дөңгелек тақтай стол. Стол үстінде орта тегене қымыз. Сыңайы – ішіп орталаса керек. Қауға сақал шал төрде бір шынтақтай жатыр да, оң жағын ала ағаш төсекке арқасын сүйей, бір жақ көзінің тарыдай ағы бар тағы бір қарт отыр малдас құрып. Махмұттың сəлемін сақалын саумалай ілтипатпен қабыл алды.

	– Уағалайкүмассалам, жол болсын, балам! Төрге шық. Былай, ана жолсерік атаңның ар жағына шығып кет. Сыртта көп аялдап қалдың-ау.

	– Махмұттың ол əдетін жақсы білем, Ореке. Кеш болса, күбірлеп түзде жүреді. Əлгінде қымыз ішуге шақырттырмағаным да сол. Ойдың адамы ғой. Кешкі көкжиекке көз жібермесе, ұйықтай алмайды білем, – деп Махмұттың орнына жауапты қауға сақал берді. Көзі шегір, шəушиген сары бəйбіше қымыз құйып беріп отыр. Кимешегінің жақтауын қайта-қайта созғылап, самайынан құлағына ысыра береді. Тегі, тар тігілген секілді. «Шүкір» деген есендіктен соң, лəм деп аузын ашқан жоқ. Тұқырған күйі жалын шалған ағаш ожаумен үйірілген сары қымызды дамылсыз сор-сор сапырады. Ішінде жалын жатса да, бала жылап жатса да, сездірмейтін мерез адам сыңайлас. Əлгі əңгіменің ақыры шолақ қайырылды да, қылқ-қылқ қымыз ішісу біраз үнсіздік жайлатты.

	Төргі үйде не бары беймəлім. Алдыңғы ауыз үйде қазақы қара сықырлауық төсек, бірер бөстек, жез құман, ортадағы дөңгелек стол мен үй иесі шалдың ескі ішігінен өзге жə деген зат жоқ. Оң жақ босағада күміс маңдайы жалтырап, қасқайып жатқан қазақы шапқан ер-тұрман ғана, зəудеғалам ұры түссе, қолына ілігері. Бұл үйдің бар байлығы осы – ер, бар шайлығы – қымыз секілді.

	Ербең еткен бала көрінбейді.

	Махмұттың жай-күйін Шағиман шал таныстырса керек, үй иесі «Баянауылдың азаматы екенсің ғой» дегеннен басқа қадалып ештеңе сұрамады. Тіпті сұраса да Махмұттың əңгіме айтар реті жоқ-тын, дəуілдекті суқаны сүймей, мына отырыстан ерқашты болайын деген. Күндізгі ұзын-сонар іркілдек жүріс соқты ма, аса шаршастың райы бар жүзінде. Қымызға да зауқы шаппайды. Дел-сал маужырап отыр. Осы ретте сары кемпір шегір көзін бақшайтып бір қарады да, күңк етті:

	– Балам, шаршасаң жат, төсек сап берейін, – деді Махмұттың мына күйіне шынымен жаны ашығаны ма немесе қусырылып бара жатқан қымыздың қамы ма, оншасын ажырату қиын.

	– Сөйтіңізші, əже. Демалғаным дұрысырақ болар. Жатуын жатса да Махмұт көпке дейін көз ілмеді. Ертеңіне бір сəт көз жүгірткен жоқ, өткенін есіне ала берді ауық-ауық. Қымызға қызған екі шал дүрілдесіп əңгімеге кірісті. Сары кемпірде үн жоқ, тобық жұтқандай томпайып отыр-ау.

	«Қаратай қазақтарының мінезі қызық екен, – дейді Махмұт ішінен, – ғажап, тылсым мінезді адамдар. Адамдар сырын ұғу қиын ғой». Махмұт Алтайдың өр қойнауына келгелі, осындай тайталас ойдың ұшығынан ұстай алмай жүрген. Мына өзін Шəңгіштайға бала оқытуға апара жатқан Шағиман шалдың жүріс-тұрысы, қысылмай қайқайтып тұрып дүңк еткізетін сөздері, керек жерде кəдеге жарататын ақыр заман ылпың-жылпың қулығы, нар жығар қаруы мен өткір, сексеуілдің шоғындай əмісе жайнап тұратын көзі аса таңырқатқан-ды. Болыс екінің біріне тапсырмайды ғой жауапты шаруасын. Бірақ Шағиман – Махмұттың сирек жолықтырған шалы. Қара дүрсін орысшасы мен там-тұмдаған моңғолшасы, шүлдірлеген қытайшасы бар. Шаруасын ыңғайлауға келгенде, қай ұлтпен болсын тіліне тиек сап көрген жоқ. Арқаның еліндей емес, діндарлығы да босаң. Тамақтың алды-артынан «құдай жарылқасын» деп бет сипағаны болмаса, күніне бес уақыт шоңқаңдап намаз оқып, құманын сүйреген кезін кезіктірмеген. Махмұт бұған да қайран қалды. Əр нəрсені тез сезіп, мəн-мағына тастай қарайтын жіті көңіл Алтай қазақтарының ғұрпын жыға танымай сарсаң. Қазір де ертеңін емес, бүгінін ойлап жатыр. Осынау тау халқының жайсаң да жабыңқы, еркін де қатыгез, қаһарлы да жасқаншақ, шаттықтары мен сорлылықтары аума-төкпелене беретін оқшау тірлігін бағамдап жатыр. Өздері тақылдаған тақуалығы, сораптап кетер ділмарлығы жоқ, тұйық жұрт. Осының бəрі Махмұт көңіліне бұрынғыша өрнекті жыр ұялатпаған, топырлап кеп тоғытылып қалған ғаламат əсер, түпсіз ой жыр көзін тұмшалап, жігіт сезімін буып тастағанды. Алтайда туатын өлең əдетінше лақ етпей, шым-шымдап, сыздықтап, сірнеленіп шығатын-ау...

	Сығырайған жалғыз терезеден түскен сəуле таңның атқанын əйгілей алмады бұл үйге. Бозамықтанған жарықтан əр заттың нобайы ғана бұлдырайды. Үркер тас төбеге шыққанша, көз ілмей жатқан Махмұт талықсып барып, қатты ұйықтап кетіп еді. Əсіресе, қазір маңдайы жіпсіп, ессіз, еркін һəм тəтті ұйқыда жатыр. Мынау жарбиған ағаш үй өртеніп кетсе де, сезбес еді. Түндегі анталаған көп ойдың кесірі ме, əйтеуір, сандырақ түстің сан-сапалағын көрді.

	...Баянауылдың шыңайты мына Алтайдан əлдеқайда биіктеп, көк күмбезіне бой созып кеткен екен. Ұшар басы барып-барып шыңылтыр көк тасқа айналып, найзаланып біткен. Қап-қара бұлттан болар-болмас қана болжанады. Дүние ызың-шудан адыра қалған тұл, əлем-тапырық дауыл алдындағы тылсым тыныштық секілді. Мүбəдə көзге түртсе көргісіз түнге айналды. Тек Баянауылдың тауы ғана көзге шалынар. Махмұт осы таудың етегінде еді, енді бір уақытта қоңырқай оба тастардан жеңіл ырғып-ырғып өтіп, Баянға тырмыса бастады. Қоңырқай тастар бітіп, көк тайғақ жылтыр шыңға ұласты. Махмұт жан дəрмен өрмелей берді, өрмелей берді. Үстіндегі лыпасының түгі қалмаған. Тырнағының көбесінен, қос тізесінен сорғалаған қан ақты. Құр сүлдері.

	– Баянның басында əкеңнің құны қалған жоқ, етекке түс! – деп əлдекім ақырып еді, Махмұт құлағына да ілмеді оны. Əлгі əлдеқайдан күңіреніп шыққан сайқымазақ дауыс əжуа келекеге айнала бергенде:

	– Өрмеле, Махмұт! Шынар басына шықпасаң, шындық қуғаның неткенің! – деп дауыстады. «Міне, қараңыз, Махмұт Баянауылдың аспанмен тілдескен шыңында тұр. Аспанда күн жоқ, тек Махмұт қана. Əлгіндегі тұлан тұтқан қараңғылық сейілген, дүние Махмұттан тараған нұрдан қуат алып, шұғылаға шомылып тұр. Қазақтың дарқан даласы гүл-бəйшешекке бөленіп, иран бағындай құлпырады. Махмұт қолында – найза. Найза емес-ау, қаламсап. Соған сүйеніп тұр ол. Əлден уақытта, əлдеқайдан өзгеше тегеурінді қол Махмұтты шың басынан бөріктей іліп алды да, түпсіз шыңырауға тастап жіберді. Шыбын жаны шырқырай зулап, жұлдыздай ағып бара жатқанда, Шағиман шал қағып алды».

	Махмұт булығып барып, көзін ашып еді, Шағиман шал жіпсіген маңдайынан сипап тұр екен.

	– Есіңді жишы, балам, шаршап ояндың-ау. Шошынып қала ма деп, маңдайыңнан сипап ояттым, – деді майда қоңыр дауыспен. Махмұт Шағиманның үлкен ұялы көзінен əкелік қамқорлықтың айтып жеткізгісіз игі райын байқады. Басы зеңгіп, ауырып қалған екен, таудың суық суымен ұзақ жуынды. Күн сонау апайтөс таулардың басынан енді-енді ғана қылтиып келеді. Ауыл адамдарының көбісі ұйқыда. Қолында жүгені бар əлдекім жалғыз аяқ соқпақпен орманға беттеді. Шағиман шал аттарды ерттеп қойыпты. Ертеңгіліктің таза жұпар иісі сарайыңды салқын тарттырып, бой сергітеді. Тау саһары соншалық сұлу. Айтып жеткізе алмайсың. Табиғат толайым бар інжуін дəл осы өңірге төге салғандай. Тіпті əудем жерде жер ошақтың отын көсеп, көк түтінді бықсытып отырған сары кемпірдің ана қаракеті өзіне бір түрлі жарасымды, аса ұнасымды іспетті. Аршатының кешінен таңы, таңынан кеші артық, өзіңді ессіз құмарлыққа, ынтызарлыққа итермелейді екен. Махмұт осыны бажайлады.

	Күн көкжиектен көтеріле бере, екі жолаушы атқа қонды. Бірі – Алтайдың көмпіс сұңғыла шалы да, екіншісі – болайын деп бола алмай, толайын деп тола алмай тыраштанып жүрген Сарыарқаның боздағы. Бірінің ендігі үміті, көрер таңы – əзіргі тірлігі. Шығандап кетер өрісі жоқ бар болғаны – Əбдікерім болыстың тауанын шақпау. Өз иесіне əділ, адал ниетімен қызмет қылу, шау тартқан шалдың өткені мен болашағы осыған көгендеулі. Ал желкілдеп шыққан көк шөптей жаңа ғана қауашағын ашып келе жатқан жасамыстың өткені аяулы, ертеңі бұлдыр да арайлы. Екеуінің тірлігі екі басқа. Екі басқа болғанымен – мəмілелес. Екеуінің талап-талғамы, ой-арманы екі басқа. Екі басқа болғанымен – өзектес. Ол өзектестік жалпы иісі қазақ баласына деген ұлы махаббат, ыстық ықылас, жамандық атаулыны мансұқ етіп, мынау тұрлауы жоқ пəниге адамның ең асыл қасиеті – адамгершіліктің ұрығын себу. Сайып келгенде, олардан бұдан зор ерлік, бұдан асқан инабат дəмету – бекершілік болар.

	Қос жолаушының əзіргі ойы тоқайлас келеді. Мынау қатыгез даланың қой үстіне бозторғай жұмыртқалаған бейбіт, бейқам жомарт таңы, неткен ғажап едің!

	Өрелдің өріне келгенде, Махмұттың қылаң қарагері Шағиман шалдың тобылғы торысынан оқ бойы озып, сар желіп кетті.





II




	Махмұттың Əбдікерім болыстың қол астына кеп бала оқытқанына жыл уағынан асқан. Ту Семейден қажығандықтан емес, қамыққандықтан, ашу мен ызаны ауыздықтай алмағандықтан, парықсыз қазақ арасына тартып берген жас жігіт алаңсыз əрі бейқам өмір құшағына енгендей еді. Шаһарда кем көрініп жүргенше, ызың-шудан ада Қатонқарағайда дем алып, бала оқытып жүргенін артық санаған. Əбдікерім болыстың бұған деген көзқарасы екі ұшты. Сыр бермейтін сырбаз бай оны да ал дегенде-ақ сынай қарсы алып еді. Əлі күнге өз пікірін сездірмеген. Болыстың алғашқы жүздесуі Махмұт көңіліне де əдемі əсерін қалдырған.

	Сəлем беріп кіріп келген қалаша киінген жігітті Əбдікерім:

	– Е... е, ақын жігіт, сен екенсің ғой. Төрлет, шырақ. Атың Сұлтанмахмұт па еді? Алтай – Баянауыл емес, Махмұт болсаң да жарар, Сұлтан бола алмассың, – деп қақтаған күмістей аппақ маңдайына аса жарасымдылықпен қиыла орналасқан қара қасын кере кеңк-кеңк күліп алған.

	– Анау-мынау адам емессің ғой. Сөз төркінін түсінетін боларсың. Атаңның əзілін көңіліңе ауыр алма, – деп уытты қалжыңның артын бықсытпай майпаздай салған. Бірақ сөз астарын аңғарып қалған Махмұт жүзінің жайдары қалпын бұзбастан:

	– Алашқа барып Сұлтан болғанша, өз еліңе барып ұлтан бол дегеніңіз-ау бұл, ақсақал. Мүбəдə мен Алтайға сұлтан болайын деп те, ұлтан болайын деп те келмегенім рас. Мөріңіз де, төріңіз де өзіңізде қалады. Секем алмаңыз. Менікі де қалжың, Əбеке. Əзілің жарасса, атаңмен ойна деген, – деп күле жауап берген.

	Тоғыз қанат ақ отау. Қаратай елінің игі жақсылары түгелдей осында жиналған екен. Əбдікерім орыс ғұрпынша жағалай таныстырып өтті. Күзге айнала бастаған мезгілдің күшті сары қымызы қыздырып дүрілдесіп, көңілді мəжіліс құрып отыр. Қалтасынан ақ торғын бет орамалын алып, жіпсіген маңдайына басты болыс. Быршып терлеп, қалжасы əбден жағып отыр. Есендіктен соң бір сəт үнсіздік басып еді, Əбдікерім:

	– Уа, Мұса! Ахметбек пен Жанмырзаның арасында бітіспей жүрген не дау еді? Шақыртшы мұнда! Сен шеше алмасаң, көмейінің желі бар мына ақын жігіт шешер, – деп шағаладай аппақ тісін ақсита күлді. Мұса есік жақтағы бадырақ көз жыпылық қара бұжыр жігітке иек қақты. Бұл үйдің əр ым-жымын қас қақтырмай сезу қадетіне қалыптасып кеткен жігіт сыртқа тұра атылды. Есіктен екеу кірді. Алдыңғысы – жап-жас жігіт те, екіншісі – орта жастан асқан кемиек шал. Маңдай тісі түгелімен жоқ, опырық ауыз. Тегі, қарттықтан емес, қанқұрттан түсіп қалған секілді. Анасы – Ахметбек те, мынасы – Жанмырза екен.

	– Сөйле, Жанмырза! – Болыстың үн қатуы мұң екен, əлгіден бері таспиғын санағандай мүлгіп жүресінен отырған опырық ауыз шал кемсеңдей жөнелді.

	– Мына Ахметбек тентектеріңіз талшық етіп отырған жалғыз тазы итімді өлтірді. Міне, бақандай екі жұлдыз ауысты, сырғақтап құнын төлемей жүр. Айыбын алып берсеңіздер екен, əділ қауым.

	Жігіт лəм деген жоқ. Жымияды. Əлпетінде мысқыл бар.

	Əбдікерім:

	– Рас па? – дегенде, – рас, – деді.

	– Ал, ақын, біздің бидің төрелік бере алмай жүргені – осы ит дауы. Түйіні өзіңде. – Отырған қара сақал, ақ сақалдар мырс-мырс күлісті. Бөтеннен келген адамды орталарына алып сынап, сөз көкпарына салатынын сезген Махмұт іркілген жоқ.

	– Қаратай елі, баршаңның үкімін айта алмай сарсаңға түскендерің жалғыз ит болса, жер дауын, жесір дауын қалай бітірісіп келген екен, қайранмын. Ақсақал, итіңіз тазы ит дедіңіз бе?

	– Иə, қарағым. Итім ит-ақ еді.

	– Жігіт, сізде құныкерге берер күшік бар ма?

	– Бар. Аламойнақ күшіктегелі екі ай болды. Көбін елге таратып жібердім.

	– Қазір қолыңда қалғаны нешеу?

	– Екеу.

	– Құныкер ақсақал, мықтасаңыз, иттің басы – екі-ақ күшік. Екеуі өсіп бір иттің басын толтырар. Айыпкер жігіт, екі күшігіңді шалға бер, – дегенде, отырғандар ду күлісті. Кемиек шал Махмұтқа көзін ақшита бір қарады да, үнсіз шығып кетті. Жігіт те іле-шала жөнеле беріп:

	– Ұқтыңыз ба, отағасы. Мықтаса, иттің басы – екі-ақ күшік, – деді дауыстап. Осы бір сөз қақтығысынан кейін Ахметбек жаңа келген жас жігітті іш тартып кетіп еді.

	Махмұттың қайран қалғаны: орта жастан асып кетсе де, өңін бермеген Əбдікерімнің келбеттілігі. Тостағандай дөңгелек бота көзді, жұқалтаң жүзді, аппақ сазандай кісі екен. Не ұзын, не келте емес, қара сақалы өзіне өзгеше жарасады. Кірпияз, əрі талғампаздық жағынан бірегей. Неге болсын көзін күлімсірете тура қарап, үкімін айтады. Бұл өңірде тұңғыш рет бұдан жеті жыл бұрын орыс-қазақ мектебін аштырды. Онда орыс учительдерін ұстайды екен. Кіші ұлы Шабдан Петерборда оқиды. Басқа ұл-қыздары да білімнен кенде емес. Өздері шетінен сұлу. Махмұт осының бəрін бағамдап, көңіліне топшылап жүретін. Өзін ана іргедегі орыс-қазақ мектебіне онша араластырмай, бөтен үй тігіп, болашақ молдаларды жиып бергеніне риза болмаса да, «Қанша жүрем дейсің. Бір жылға қоянның терісі де шыдайды» деп, өзін-өзі алдаусыратып қояды. Əйтсе де орыс тілі пəнінен сабақ беретін Михаил Комаров деген орыстан анда-санда тіл сындыратын.

	Махмұттың тіпті ертеректе қайтып кеткісі бар-ды. Қасқыр мен қойдың ғұмыры дос болмайтынын да біледі. Қалың жұрт қазақтың дертіне ем іздеп, басын тауға да, тасқа да ұрған ақын өмір айдынындағы тау толқындарымен айқасып, үмітін желкен, жігерін қайық етіп жүргенде, тек жыр ғана кеулеген жүрегі сеңдей бұзылып, Алтай талына жармасқан еді саусағы. Ол əлі өзі ғана білетін, өзі ғана дейміз-ау, үшеуі ғана білетін, жұмбақты сыр. Əр үміттің түні бойы ұйықтатпай, беймаза ететін қиялды сəулелері иіндесе келіп, үлкен арманға, ыстық махаббатқа ұласқандай еді. Бір кезде лепіріп бақ іздеп, албатыдан жар іздеген көңілі ақ ерке сұлу тауып, байызданған. Сүймейтін бір сұлуды сатып алып, «Сүй» деп зорлайтындарға тумысынан қаны қарсы Махмұт өзінің жұмбақты əрі мұңлы сүйіспеншілігін өзгені қойып, өзіне қиғысы жоқ. Қызғанады. Ол, əсіресе, соңғы күндері сеңдей соғылысқан азапты сезімнің құрсауында жүр. Бұрында ауыл шетіндегі қарағай түбіне алтыбақан құрып тастап, осынау меңіреу өңірді əн мен күйге бөлеген шаттықты шақтары бұлдырап, күн жылжыған сайын, артта қалып бара жатқандай.

	Бағана Ахметбек келіп:

	– Махмұт, бүгін алтыбақан құрайық деп едік. Сенсіз жиынымыздың сəні болмас. Келіп гармонь тартып бер, – дегенде:

	– Мақұл, – деп келісімін беріп қойған. Онда да Бағила барады деген соң, дидарласудың ыңғайы келе ме деп үміт еткен.

	Бала оқытудан қолы босаса болды, Қызылқайың сарқырамасының жағасына келеді. Оның барар жері, отырар орны біреу-ақ – су жиегіндегі кəрі қайыңның түбі. Осында ұзақ отырып, дəптерге əлденені сарыла жазатын. Бірақ неге отыратынын, көз майын тауысып не жазатынын тірі пенде білмейді. Кейде күн таласып батып бара жатқанда, екі қолын басына жастап көк күмбезіне телміретін. Аспанда қалқып бара жатқан бұлттарға қарап күбірлейтін. Мүмкін, ол кіндік жұрты Баянауылына ала кет, мінгестіре кет деп немесе Сарыарқаның жаңбырын құя кет деп сəлем жолдайтын шығар. Не, мүмкін, бүгін түнде ақ еркеммен жолыққандай болсам, айдың бетін жап, қорғала бізді, түннің құшағында тербет дей ме екен. Əлде «жанды мал үшін жаратып жүрген» мынау елге деген өкпе-назын, ішіндегі қазандай қайнаған құса ойын, ел тағдырын кемеңгерге емес, езге, малға өңгеріп берген заман зарын еншілес дей ме. Кім білсін. Əйтеуір, ұзақ ойланады, əйтеуір, жалықпай жазады. «Кім жазықтының» мынау кəрі қайыңның түбінде тұсауы кесілгенін қайдан білсін мынау бейбақ ел.

	Əлі есінде:

	Махмұт болыстың үйіне барған сайын, Əбдікерімнің үлкен қызы Бағилаға көз қырымен қарай отыратын. Ал сезімтал қыз болса жігіттің өзіне деген ниетін қымыз ұсынып отырып-ақ аңғаратын-ды. Екеуі бір-бірінен балаша ұялатын. Неге қысылатынын өздері де сезбейтін. Бұл үнсіз жұмбақ сүйіспеншіліктерін бір-бірінен қызғана да жасқана жасыратын. Бір-бірлерін ойламаса да, жүректерінде əрқайсысының бейне бір буалдыр көлеңкелері тəрізді бір сағым кезетін. Махмұт бұл үйге келген сайын, келуін зарыға күткенін қашан болса да жəудіреген мойыл көзінен танитын, оның өзі де ертеден-ақ бөтен сезінгендей, оның келетінін білгендей, аңсап күткендей болып жүргенін қимыл-қыбырымен-ақ аңғартатын. Бір-бірін жан-тəнімен қиыла сүйетіні ашылмаса да, ауызекі сұхбаттасудан əлдеқайда күшті құдіретті сезім жеткізіп қойған. Бұл үнсіз сүйіспеншіліктері бой бермей билеп əкетсе, түбі неге апарып соғатынын, мына Бағиланың əкесі не дейтінін ойлаудың өзі аса сұмдық еді. «Қыз менің етегімнен ұстады делік. Оны осынау жылы қонысынан бөліп қайда апарып, қандай ұшпаққа шығарар едім. Қара басты қаңғыртып, ел кезіп жүрген Махмұт, жар күтерлік жалақың бар ма? Жарайды, оған да мойымаймын. Сонда Бағиланың құдандаласқан жері бар ғой, Əбдікерім салт басты, сабау қамшы сақа жігіттің қолына жетектетіп жіберер деймісің қызын». Міне, осы бір тастаяқтай қақтығысып тыншу бермейтін түпсіз ой Махмұт жүрегіне ақпанды азынатып жүрген. Нұрмаш қыздан беріп жіберген алғашқы хатына өзгеше назбен сазды жауап беріпті. Бұл да жігіттің күйреуіңкі жанына үлкен медеу болды. Бағана Бағиланың жауабын көкірегіне мықтап қысқан күйі үйреншікті орны – қайыңның түбіне келген. Етпетінен жатып алып, жалпақ көк тастың үстіндегі қағазға əлденені беріле жазуда. Нұрмаштың келгенін сезген жоқ. Ерке қыз сыралғы жігіттен жасқанбайтын. Бірінің астына бірі мөрдей тіркеліп жатқан өлең жолдарын үнсіз оқып тұр:



	Келді хатың мен шаршап,

	Отырғанда қамығып.

	Хабарыңа бек аңсап,

	Созылып көзім талығып.

	Сөзіңнен көріп өзіңді,

	Құшақтай алдым жамығып,



	– деген жеріне келгенде, қыз шыдай алмай сықылықтап күліп жіберді. Махмұт селк ете түскен. Атып тұрып, дəптерін жасыра қойды.

	– Е, сен екенсің ғой, Нұрмаш.

	– Ақын жігіт, сағыныштан əбден біткен екенсіз. Құшақтап жатқаныңыз Бағила емес, көк тас қой. Оны неге өлеңге қосасыз?

	– Адасқан қаздай қаңқылдап əбігері шығып, жар іздеген жабыңқы жүрек ойда жоқта туласа, есеңгіретіп тастайды екен, Нұрмашжан. Тұйық ағаңның тұтқиылдан туған махаббаты тұмшалаған тұманды ойдың тұнығын тілімен емес, жырымен жеткізуге талпынғаны да. Нан іздеймін деп жүріп, жар таптым ба деп едім, үмітім ескексіз қайыққа айналды.

	– Қамықпаңыз, Махмұт аға, Бағиланың сізге деген ықыласы оң. Тыншу бермей сізді қинап жүрген сезім оның басында да бар. Түбі қайырлы болсын деңіз. – Əлгінде ғана бұлтыңдап қуақыланып тұрған қыз Махмұттың бет-əлпетіндеті мұңайыстың ауыр табын аңдап, момақан күйге көшті. Белін қынай тіккен пүліш камзолының арқасында шашбаулап өрген қос өрім күрең шаш қыздың қара торы өңіне өзгеше жарасымды, басын піскен алмадай иіп, жігіттің алдында бейне бір өзін борышкер адамдай сезініп тұр.

	– Қолымнан бар келгені – хаттарыңызды бір-біріңізге табыс ету болса, оның өзі де қияметке айналып бара жатыр. Бағиланың үй-іші секем алады білем. Бағана Бағила шақыртты деген соң, кіріп шығып едім, шешесі жер-жебір, жекен суыма жетті. – Сен қыз бұл үйге сумаңдай берме, – дейді.

	– Тəңірім-ау, сенгенім сен болсаң, сенің жолыңды да жіңішкерткен екен. Алладан медет тілегендей, намазшам арасында қырға шығып қайтатынмын. Сонда сенің тілеуіңді

	Бағиладан кем тілемейтінмін, Нұрмаш. Сен мен бейбаққа үлкен жақсылық жасадың. Қайда жүрсем де ұмытпаспын. Бодауын қайтару қолымнан келмейді. Тіліме тиек, жырыма өрнек боларсың.

	Күн таласып барады. Шəңгіштайдың бар малы өрістен құлап келеді. Кешқұрымғы ауа салқын. Аздап жел бар. Махмұт жел өтіне төсін беріп тура қарап тұр. Жүзі сынық.

	Нұрмаш қайтуға ыңғай білдірді.

	– Махмұт аға, желге бұлай қарсы қарап тұрмаңызшы, суық тиер. Кешке алтыбақанға барарсыз. Бағила əкем Үлкен нарын жақтан келіп қалмаса, бір соғып қайтармын дейді. Сəті келсе, жүздесіп, тілдесіп қаларсыз.

	– Айналайын, Нұрмаш-ай, көңілімнің көк мұзын жалғыз сөзіңмен-ақ еріттің-ау. Ымырттың тез үйірілгенін тіле десеңші.

	Махмұт шолпысы тілерсегіне соғылып, ырғала басып, асықпай оқшау жүріспен аяңдап бара жатқан Нұрмаштың артынан ұзақ қарап қалды. Жүрегін əлденендей жақсы үміттің сағымы шарпи бастап еді, булығып кеп үздіге ұзақ жөтелді. Алыста, қызыл ала кеңістікте бір топ жабайы үйрек қоналқыға беттей ұшып барады...





III




	Көз байланған уақ. Тау сілемдері ауыр сібірленген мұнараға бөгіп тұр. Күнбатыс көкжиекте ақшылтым жолақ бар. Əлемді түннің кейуана тыныштығы баса-көктеп жайлап алған секілді. Əншейінде тағат таппай безілдейтін шегірткенің үні де дəл бүгінгі кеште семгендей, оқта-текте үйірінен адасып қап кісінеген жылқының арқыраған қоңырау даусы ымырт тыныштығын тіліп өтеді. Ауылдың түнге айналған уағы біржола меңдеп бара жатқан меңіреу тыныштықтың құшағына ойыса беріп еді. Ұзақ тауының етегіндегі шоқ қарағайдың түбінен жарқ еткен жалын мен сыңғырлаған күміс күлкілер мазасын алды. Қатар тұспа-тұс өскен қос қарағайға алтыбақан құрған ауыл жастары лаулатып от жаққан еді. Топтың топаны мол. Бүгінгі кештің басалқасы Ахметбек те, гүлі – Махмұт. Ол Нұрмашпен əрі-бері алтыбақанда тербелді де, «гармонь тарт» деп қыздар жағы қол-қалап болмаған соң, түсіп кеткен. Əр əннің басын бір шалып келді де, əлденендей тылсым жаныңды жаннатқа бастайтын мұңды күйді термелеп кетті. Ортадағы сатыр-сұтыр лапылдап жанған отты қаумалай тұрған қыздар мен жігіттер жүзі бал-бұл жайнап, шадыманды əрі мұңлы күйге көшкен. Əркім өз арманын аялап тұр, əркім өз жүрегінің сырын Махмұт тартқан музыка үнімен бір-біріне жеткізіп тұр, əркім өздерінің буалдыр болашағын болжауды тыйып, бір сəттік тəтті минуттың жалқынды құшағында əнтек тербеліп тұр. Біреу ауыр күрсінгендей болды. Махмұт гармоньды зарлатып барып шұғыл үзе қойғанда да, қауым бірер мезет əлі де тұрып қалған-ды. Тек Ахметбектің «Тусаң ту, ақын аға!» – деген өр даусы шеңберленген топты бал ұйқысынан оятқандай дүр сілкіндірді. Жан-жақтан:

	– Махмұт аға, өлең оқыңызшы!

	– Ақын аға, ғашықтар жайлы қисса айтыңызшы!

	– Махмұт аға, Ақын аға... – деп жамыраған дауыстар тұс-тұстан андыздап кетті.

	Ал Мақыш болса алысқа, ақжолтайланып тұрған көкжиекке кірпігін қақпастан телмірген қалыпта жуықта жазған өлеңі «Алты аяқты» қоңыр дауыспен бастай жөнелді де, мына бір тұсына келгенде, от-жалынына шағылысқан екі көзі жайнап, екілене мақамдап кетті:



	Тайдай толқын тағы кеп,

	Ұшты қайық аспанға.

	Əзірейіл тұр «болшы» деп,

	Қайда барам қашқанда.

	Жанталастым тұншығып,

	Бір батып суға, бір шығып.

	Міне, сол уақытта:

	Алтайдан бір тал, білмеймін,

	Түсті неғып қолыма?

	Кез қылды ма құдайым,

	Ажалсыздың жолына.

	Талдан ұстап қарманып,

	Судан шықтым аллалап.

	Суық өткен, шаршаған,

	Бола ма адам, болмай ма?

	Соққы жеген қаншадан,

	Дауасы яки қонбай ма.

	Дауа тегін, ем тегін,

	Қайтар алла еңбегін.



	Жастар шоғыры жəне де өз-өздеріне келе алмай, əлгі бір сəттегі шаттықты шақтарынан айрылып қалардай сілейісіп қалған. Таңдайда қалып қойған тəтті əсерлерін жұтуға қимағандай. Осынау қазақ даласының бір пұшпағындағы шағын ғана жұтаң ауылдың сыртынан қарап əсте тон пішуге болмайды екен. Əсіресе, жастар жүрегі əмісе жақсылыққа, жаңалыққа, ойын-күлкіге құштар-ды.

	Махмұт мұнда келгелі, осындай ойын-жиын тым-тым жиілеп кеткен. Жастар жағы тез үйірілген.

	– Сізді Бағила Бұқтырманың жағасында күтіп тұр, – деп сыбыр ете түсті. Махмұт қайыра сыбырлады.

	– Қай жерінде?

	– Дөңгелек тоғайда.

	– Ал, құрбыларым, айып етпеңіздер мені, – деді Махмұт, – сендермен таң атқанша сейіл құруға шыдайтын түрім жоқ. Қазіргі күйімді өздерің де түсінесіңдер ғой. Күзге айналған маусымның түні салқын. Рұқсат етсеңдер, мен қайтайын. Сауықтарыңды жалғастыра беріңдер.

	– Рұқсат, рұқсат...

	– Рақмет, Махмұт аға!

	– Ризамыз сізге, ақын аға!

	Дөңгелек шіліктің ішіне кіре бергенде, Махмұттың денесі бір ысып, бір суыды. Буын-буыны қалтырап, иек-иегіне тимей сақылдап кетті. Бағила су жиегіндегі көлденең жығылған ағаштың үстінде шынтағын тізесіне қойып, жағын таянып отыр екен. Махмұттың алғашқы сыбдыры шыққанда, селк етіп шошынып қалған.

	– Мен ғой, Бағила.

	– Түу, жүрегім аузыма тығылғаны, аңдушы біреу ме деп. Бұрын-соңды жігіттермен оңаша жолығып көрмегенді-

	кі ме, жоқ болмаса Махмұттан шындап қысылғаны ма, Бағиланың сөйлеген сөзі, қимылы бір түрлі ебедейсіз. Бірақ Махмұтқа осының өзі аса сүйкімді, ғұмыры қайталанбайтындай. Тіпті жайшылықтағы жыр кестелейтін сөз маржанының бірі түссеші аузына. Бар болғаны қатарында аққудай қонып отырған қыздың тал бойына, бет-əлпетіне телміріп қайта-қайта қарай берді. Бағила одан сайын қымсына түседі.

	Иə, бұлар бір-біріне жалғыз ауыз тіл қата алмады. Тіл қатса болды, осы отырыстарының шырқы бұзылып, көңіл айдынына қонған бақыт шүрегейін үркітіп алар ма еді. Бұқтырма арқырамай, сарқырамай да баяу ағып жатыр. Беті қарауытып, шолжаң толқын жарды шолп еткізіп сүзіп өтеді, сүйіп өтеді. Жағадағы түбі қопарылып, басын суға мала жығылған қызыл талдың бұтақтарын су қағып, тағатсыз əнтек дірілдетеді. Бейне сезім қағып дірілдеген екі жастың қос жүрегіндей. Олар əлі үнсіз отыр. Үнсіз отырса да тілдесіп отыр. Олар əлі оқшаулау отыр. Оқшаулау отырса да іштей бір-бірін ойлап, бір-ақ нəрсені армандап отыр. Түнгі ауа дымқыл тартты. Шөп басын шық шалды. Өзеннен жеңіл бу көтерілді де, тұманға айналып, Махмұт пен Бағиланы тұмшалап алды. Бағила жеңіл киінген. Махмұт та.

	Олар əлі үнсіз, əрі оқшау отыр.

	Бағила тітіркенгендей болды. Махмұт тамағына таяп қалған жөтелді баспақ болып жөткірінді. Бағиланың тоңазығанын Махмұт сезген. Махмұттың бойын суық ұстай бастағанын сергек көңілді сезімтал қыз бағанадан аңғарған. Қыз жігітке тақала түскендей болып еді. Жігіт пенжагының түймесін асығыс ағытты да, қыздың ту сыртын қаусыра құшағына алды. Тұманнан ештеңе болжанбайды. Оқта-текте бытпылдық шырылдайды. Екі жас жабысып бір-ақ адамның нобайына кірді. Бірақ бір-біріне жақындаған сайын, алыстап бара жатқандай. Екі жас лəм деп аузын ашқан жоқ. Іштей ұғынысты. Тілсіз табысты: «Жас жүрек», «сүйем-күйем», «армандамын», «енді қайттік, құдая» демеді. Бар болғаны ыстық-ыстық сүйісті. Бар болғаны түннің аса қауіптілігіне, салқынына қарамай ұзақ отырысып, таң қылаң бере, кері оралды. Олар жердің шық екенін де сезген жоқ, ертең алдарында не күтіп тұрғанын жəне де ойлаған емес. Осының бəрі-бəрін өздері емес, əлдекім, əлдебір төтенше сиқырлы күшпен істеп жатқандай.

	Ұзақ тауының етегі жағынан:



	Елімнің бір жайлауы Құрымбай саз,

	Жайлаған алты ай жазда сарала қаз.

	Шолпандай таң алдында туып, батқан,

	Қайтейін, уа, дариға-ай, ғұмырың аз,



	– деп шырқап салған əн естілді, естілді де тына қалды. Тына қалды да, ешбір əн қайталанған жоқ, бейбақ тыныштық орнады. Шолпан жұлдыз қазан түбіндегі майдай еріп бозғылттанып семіп барады екен. Шығыс жақтағы бозамықты қызыл арай сəуле тықсыра бастады...

	Бұл Махмұт пен Бағиланың тұңғыш та ақырғы жолығысуы еді.

	Махмұт жөтелді...

	Бағила күрсінді...

	* * *

	Бір айдан соң Бағиланы атастырған жағы – Шүйге ұзататын болды. Əбдікерім қызы мен Махмұт арасындағы хикаяны білсе де білмегенсіді. Əккі болыс Махмұтқа деген ілтипатын соңғы күнге дейін өзгерткен жоқ. Бағила аттанатын күні:

	– Махмұт кеп, қарындасының ұзату тойын басқарсын, – деп бала жіберткен екен. Əдейі сайқалдықпен шақыртып отырғанын сезген ақын морт кетті:

	– Бармаймын. Ғабділкəрім мырза сөзінде тұрмағаны қалай? Қаратай елінде əйелге кеңшілік беру һəм жесір дауын жоғалту қақындағы əдейі бас қосқан кеңестегі сөзінен танып, қайта күйсегені несі? – Шақырушыға «айта бар» деп қадап жіберді бұл сөзді. Өзі барған жоқ. Нұрмаштан Бағилаға ұзақ хат жазып жолдады.

	Бағила кеткеннен соң, бір жұмадан кейін Зайсан жағына аттанбаққа жиналды. Жігіттің кететінін естіген Əбдікерім «кетпесін» деп те, «кетсін» деп те тіл қатқан жоқ. Əдетінше үнсіз екі ұдай сақ қалпын сақтады. Махмұттың қалай, кіммен жүретінін, арғы елге немен кететінін де ашып, тиянақтап айтпады.

	Күн ала бұлтты болатын. Махмұт ол-пұлын дəріс берген шəкірт бала Көксегенге жинатып, аттаныс қамына кірісіп жатқан. Аядай ғана есіктен еңгезердей болып біреу кірді. Шағиман шал екен.

	– Сіз екенсіз ғой, ақсақал. Төрлетіңіз.

	– Немене, жүрмекшімісің?

	– Иə, ақсақал, ондай ой бар.

	– Ой болғаны – жол болғаны. Сезем, шырағым, жай-күйіңді. Немене, мына шалдың қауқиған бойы ғана деп ойлама. Жүрек деген қыж-қыж қайнайды, күресуте дəрмен жоқ деген. Өзімнің құлай ұнатқан балам едің. Жалғыздық басыңа түскенде, қол ұшын бере алмадым.

	– О, не дегеніңіз, Шəке. Сізге не деп өкпе айтайын. Тіпті қай-қайсыңызға да өкпе-назым жоқ. Тілеуім ақ, көңілім пəк. Аунадым, қунадым. Бір қауым шаруамды бітіріп алдым.

	– Əй, Махмұт-ай, сипақтап қайтесің. Маңдайымызға сыйдыра алмадық қой. Алаштың ала-құласына жем болып жатқан қызымызды Арқаның ардагеріне қимадық. Білместік емей немене, бұнымыз. Білместік. Жə, аттанам дейсің, астыңда атың жоқ. Күн болса мынау жауғалы тұрған. Баяғыда Жазатырдан өзім əкеліп едім, енді барар жеріңе апару да міндетім секілді. Əйтпесе қазақ болып туғаным қайсы. Бас аман болса, аяқ артар табылады. Атаңның атын мініп кет, Махмұт.

	– Жоға, о не дегеніңіз, ақсақал. Талшық тауып отырған жалғыз торыңызды маған түсіп беріп...

	– Уа, садағаң кетейін! Сөзді қой, шырақ. Мініп кет. Атаң екі сөйлемейді. – Одан əрі сөз бұйдаласа, шал шатақ шығаратынын сезген Махмұт үнсіз келісті.

	Нөсер құйып берді. Жол лайсаң. Алтай күзінің басталысы қатты. Тау басы аппақ, қар жауып қалған. Ағаш басында сарғайып ілініп тұрған бірлі-жарым жапырақ, тамшы сабалаған сайын, есі шығып қалбалақтайды. Күз нөсері үнсіз, күркіремей жауады. Терек басында қарғалар жүр қарқылдап. Жылдың қай мезгілінде де мынау атамекенін қиып тастап ешқайда ұшып кетпей, туған жердің құлы болса да қалбалақтап жүрудің өзі де ғанибет-ау. Махмұт атқа қонды. Бір кезде Өрелдің өрінде өзі озып кеткен Шағиман шалдың торысы бұл.

	Шағиман Махмұттың кітап толы қоржынын қанжығаға бөктеріп тұрып:

	– Шырағым, бұл əрі-бері ұшыртып барып болдырып қалатын ұшқыр ат емес. Бүлкек желіспен-ақ жер табанын қуыратын шаруаның торысы. Бармаған жер, баспаған тауы қалмаған көмпіс ат. Ұзақ жүрістің, алыс жолдың, ой-қырдың соқтырмасына шаршап-шалдықпайтын жолаушының аты. Мə, қамшы. Ал, жолың болсын, жолдасың қыдыр болсын, балам. Артыңнан ай, алдыңнан күн туғай.

	– Қош болыңыз, Махмұт аға! – Бұл – шəкірт бала Көксеген еді.

	– Қош, аяулы аға! – Бұл – Нұрмаш еді.

	– Қош, Алтайдың абзал адамдары, ай маңдайлы ақ еркелері! – Бұл – Махмұт еді.

	Жауын үдеп салды. Жол лайсаң. Алда ұзақ жүріс бар. Күннің толастар сыңайы білінбейді. Бірақ сона батыс көк-жиектің таумен астасқан етегі түріңкі екен... Басылар. Алтайдың сіркіреп тұрған ақ нөсері Сұлтанмахмұттың көз алдына Сарыарқаның жаңбырын елестетті...

	Жол лайсаң. Тайғақ. Алда ұзақ жүріс бар...

	* * *

	Ақ жауын сілбілеп тұр. Мен Қызылқайың сарқырамасының жиегіндегі кəрі қайыңның түбінде таң алдындағы Шолпан жұлдыздай туып-батқан аяулы ағаны емірене есіме алып, əлі отырмын.





ЖЫЛЫМЫҚ




	Жолаушы атың семіз желе-тұғын,

	Көз бар ма мен байғұста көре-тұғын.

	Халық əнінен



	Мен осы бір суретті көрген сайын, сені есіме алатынмын немесе сені есіме алған сайын, осы суретті көретінмін. Қазір қайда, не істеп жүргеніңді білмеймін. Мүмкін... Аузым бармайды ондай жамандыққа... Мүмкін, бұл дүниелік емес шығарсың. Оған өкінішім жоқ, сен бəрібір қашанда менің қасымда жүрер едің; жалғыз-ақ өкінішім – мына өзің туралы новелланы өз бетіңмен оқи алмайтының.

	Сен қу мекен далада өскен ақ қайың ең, желіккен жел жұп-жұқа қабығыңды сыдырып, қалтырап тұрсың-ау, жазған; қалтырап тұрып сыңсып əн саласың-ау, жазған; сол мұңлы үн менің құлағыма еміс-еміс естілгендей болады; сол сай-сүйегіңді сырқыратар жетім əуен тым жалғыздығыңның, тым жарымжандығыңның бебеу қаққан жаршысы, адамдар, тіпті бүкіл əлем алдындағы аппақ ар-ожданыңның арашашысы сықылданатын. Мен осы бір суретті көрген сайын, тіршіліктің мəнін бұдан əлдеқайда терең түсініп, адам өмірінің шын қуанышын, шын қайғысын жырлау, сипаттау екінің бірінің қолынан келмейтіндігіне илана түсетінмін. Бұл суретке ұзақ үнсіз қарап тұрып бақыт, күлкітоқтық дегеннің бəрін санамнан сылып тастап, өзім де біле бермейтін мəңгі шексіздікке, мəңгі тұманды сапарға аттанып кетуді көксер едім. Қараған сайын жүрек соғысым бəсеңдеп, енді аз-маз сəттен кейін барлығымен – сені мен суреттен басқасының барлығымен қоштасып, əні-міне, арғы əлемге апарар арбаға мініп, аттанып бара жатар едім. Талай рет өз-өзімнен қысылып, өз-өзімнен булығып ағыл-тегіл жыладым да. Неге екенін білмеймін, осынау сурет пен сенің бейнеңнен ұқсастық тауып, екеуіңді жаһандағы жақсы атаулының бəрі-бəрінен жоғары қоятынмын. Есіңде болар, мен саған осы суретте не салынғанын, əрі мазмұнын сан қайтара айтып, шаршатып та алушы едім. Сен бір нүктеге қадалған қалпыңда жалықпай тыңдай берер едің, сосын қабырғада қағулы тұрған суретті жұп-жұмсақ алақаныңмен сипалап, ауыр күрсінер едің. Білем, айтпасаң да сезетінмін, тым болмағанда жалқы рет жарық əлемді көріп жан тапсыруды армандағансың талай рет.

	Мен осы бір суретті алғаш көргенде, сұлулық һəм тамаша өнер жайлы жайдақ ұғымыма ұлы өзгеріс енгізгенмін. Табынып тамаша деп жүргеніміздің көбі шуақты сүйетін қорыншақ көңілдің көңілшектігі, тыз етпе əсіре əсерден туған біратар пікірдің салқыны екен. Қисапсыз, көдедей көп дүниенің қайсыбірі жадымызда тұра береді, осындай ілудесі ғана жылдар бойы рухани досыңа айналады. Адам мен өнер арасындағы достықтың жібіне күйкі тірліктің қарғалары қаз-қатар қонып алса, ол жіптің ұзамай үзілері хақ. Тым ертеректе жоғалтып алған табиғатқа, жалпы: ұшқан құс, жүгірген аңға деген іңкəрлігің іңгəлап қайта туса, қайта тірілсе, жастығыңның да қайта оралғаны емес пе. Атар таң, шығар күн, туар ай – бəрі-бəрі жер басып жүргенде ғана керектігін біле тұра, мадақтаймыз. Айналадағыны көру, сезіну үшін жаралған пендеміз. Бірақ бүгін бар, ертең жоқ, тіпті көзіңді жұмсаң жоғалтып алар тамашаның қадірін ылғи кеш түсініп, кеш бағалар едік. Екеуміз қол ұстасып қатар келе жатқанда, əлгі айтқан əлемді мен көретінмін, сен сезінетінсің. Күні бүгінге дейін көру мен сезінудің айырмасын, артықтығын таба алмай сандалудамын. Кейде жаныңда келе жатып көзімді тас қып жұмар едім де, қап-қараңғы дүниеде өз-өзімді жоғалтып алатындай аса қорқынышпен жанарымды жарқ еткізіп ашып жіберер едім. Ал көзімді жұмған сəтімде, сенің қолыңнан мықтап ұстап адасып кетпекке бекінетінмін. Көзімді ашсам да, жұмсам да саған еріп, сенің ізіңді басып жүргенімді енді білдім. Иə, қасымда болғаныңда бəрі басқаша еді... басқаша.

	...Айдаланы албастыдай басып жатқан ақ қар, көк мұз ептеп жіби бастаған. Сонау бір шеткеректе бір түп ағаш үрпие өсіп, сол ағаштың жапырағынан тоналып, сидиған бұтақтарына бір топ құс ұшып-қонады. Жолдың қары əуелі сөгіліп шылқи езілсе, ала бұлтты аспаннан оқта-текте сығалап қалар күн жарықтық көп ұзамай келер көктемнің жып-жылы хабарын жеткізеді. Ауада майда желемік бар-ау деймін. Қыстай қар астында ыңырсып жатқан қара жер үстіндегі су болып қатқан мың батпан жүгінен-күпісінен құтылар күнді ойлап уайымдағандай.

	Жылымық! Ақырған аяздың дəурені бітіп, бұл өңірге жылымық ұялағаннан бермен, қайғы жұтып жүдеген далада қыбыр-қыбыр қозғалыс барға ұқсайды. Анау, адамдардың улы табаны тиіп, бой-бойы шыққан ылжыр жолда бала жетелеп бара жатқан шаруаның қазіргі халі қандай екен? Менің айтып отырғаным В.Васильевтің «Жылымық» атты суреті екені есіңе түскен шығар. Өйткені біз дəл осы мезгілде танысып едік қой. Бұл сурет жайлы өз ғұмырымда əңгімелеп те, жазып та тауыса алмас едім. Оның кереметтігі, тіпті суретшінің асқан талантынан гөрі біздерді таныстырған дəнекерлі қуатында шығар.

	Біз келе жатқан санаторийді Тасбөгет деп атайды. Сары күшіктей сары ала автобус иір-иір жолмен таудың басына қарай алып қашты. Ертеректе төсеген цемент жолдың əр тұсы ойылып, жер ошаққа айналып, жылбысқалана еріген қар суына толып жатыр. Автобус əлгі суды шалп еткізіп басқанда, жол шетіндегі таза қардың аузы-мұрнын бұзып, саталақтап кетеді. Ондайда бейқам отырған жолаушылар қопаң етісіп, дел-сал халін сілкіп-сілкіп алғандай болады. Маған орын тиген жоқ, түрегеп тұрдым да, бағана сатып алған қолымдағы суретті он жақ терезе тұсында отырған жас қызға ұстатып қойғанмын. Қыз, шынында да, əдемі еді. Он екіде бір гүлі ашылып, қулық-сұмдықтың есігінен сығалай қоймаған; өмірге айналасындағы адамдарға деген сенім түйсігіне қылау түспеген, таңсəрі шығындай. Үнемі ой үстінде, терезеден анау алабажақ тау-тасқа қарап отырған соң, жұрттың көзінше тіл безеуді артық санадым, əмбе əлдекімдердей бір көрген қызға қырындап сумақайлана беру – қадетіме жат.

	Мен берген суретке қараған да жоқсың. Аса бір сақтықпен алдыңа өңгеріп, үнсіз отыра бергенсің. Межелі жерімізге жетіп, жаппай дүрлігіп түсе бастағанда, рақмет айтып, суретті өзіме алдым.

	Автобустан түскен соң, Тасбөгеттегі санаторийге жаяу көтерілу керек. Тау бауырындағы жоташықтың төбесіне салынған, етектен басталған тас баспалдақпен өрлей берсең, қалың ағаштың арасындағы ағаш үйлерге өзі алып барады. Ағаш басындағы қар жалп-жалп түсіп, ол да ептеп ери бастаған. Ал тас баспалдақты қуалай бұлақ ағып жататын.

	Мен сенің соңыңнан еріп келемін, өте баяу қозғалып, адымыңды санап басады екенсің.

	Сосын əр сатыны ауыстырып алып, екі-үш рет сүрініп те кеттің. Соңыңда адам барын сездің бе, мені оздырып жіберуге тырысып, қайта-қайта дем алдың. Бір мезетте сенің жаныңа келіп мен де дем алдым. Қарап тұрмай жігіттікке тəн əуестікпен:

	– Қарындас, қараңызшы, қазіргі шақ дəл мына суреттегідей емес пе? – деп едім. Үлкен қара көзіңді төңкере қарадың да, екі бетің қуқылдана:

	– Мен ештеңе көріп тұрғаньм жоқ, – дедің. Көзің қандай тұнық, сондай əдемі əрі қорқынышты еді.

	– Қалайша, өтірік айтасыз ғой. Сөйлескіңіз келмейді, ə. Əйтпесе сіздей қаракөздің мынандай көркемөнердің ғажап дүниесін түсінбеуі мүмкін емес, – деп тақылдадым. Сен үнсіз күрсіндің. Күрсіндің де, менің бетіме өзгеше жат, өзгеше аяулы жансыз жанармен қарадың.

	– Мен көрмеймін, соқырмын, ағай.

	Жүрегіме біз сұғып алғандай болды. Дəл осы сəтте мен өзімді соқырдай сезіндім. Қолымдағы сурет сусып түсіп кетіп еді:

	– Жер былғаныш қой, бүлдіріп алған жоқсыз ба? – дедің.

	– Ештеңе етпейді... ештеңе етпейді. Жүр, бірге өрлейік.

	Біз қатар асықпай аяңдап келеміз. Ақырын көз қырыммен ұрлана қараймын. Тіпті алғашында сенің сөзіңе сенген жоқпын.

	«Алдаған шығар».

	– Атың кім, айналайын, – деп жасқана сұрап едім:

	– Жанар, – деп майда үнмен жауап бердің.

	Даусыңның бір ерекшелігі бар еді. Сөйлегеніңде үнің көмекейіңнен өзгеше қоңыр назбен күмбірлеп шығатын. Қанша тыңдасаң да жалықпайтын əн секілді ме, күй секілді ме, ауызбен айтып, қолыммен жазып бере алмайтын таңсық əуен еді. Кейін сен сөйлеген сайын, Риганың Домский соборынан орган тыңдап отырғандай дүниедегінің бəрін ұмытып, рухани айдынға жалғыз желкенді қайыққа мініп, оралмас сапарға аттанғандай хал кешер едім. Асырып айтқаным емес, расында үніңнің адам жанын баурап алар сыбызғылы сиқыры бар-тын.

	Мен сенің көрмейтіндігіңе өкінгенім жоқ. «Жығылған үстіне жұдырық» дегендей, жас басыңнан өкпе ауруын жамап алғаныңа қабырғам қайысып еді. Сонау бір жылымық шақта, «Жылымық» деген суретті көтеріп сенің жаныңда тауға өрлеп бара жатып, адамның сыртқы дүниені, ортаны, жалпы табиғатты сезінуі, қабылдауы жайлы тұңғыш рет ой түсіп еді. Содан бері көру үшін тек көздің ғана болуы жеткіліксіз, əлемдегі əр затты анықтап көру үшін жанның да жанары болуға керектігін бағамдағанмын.

	Біз көп сөйлеспейтінбіз. Не нəрсе жайлы əңгіме қозғасақ та, шыр айналып келіп, көру арқылы туатын ойға тіреле берген соң, тайсақ соғатынбыз. Сен менің бұл тайсақтығымды сезесің бе, өз бетіңмен еш нəрсе сұрамай, бір нүктеге қадалып үнсіз отыра берер едің. Сенің бір нүктеге қадалған тұнық жанарың кейде шөл даладағы терең құдыққа ұқсаса, кейде айсыз түнгі айна көлдей, бар сырын ішіне бүге қорқынышпен қарауытатын. Мен осы жазықсыз жанардан адамдықтың, əрі тазалықтың айтып жеткізгісіз жырын, көз тоймайтын сұлулығын таныдым. Əмбе сенің осындай күнəсіз көзіңді көре алатыныма шексіз қуандым да. Біздің санаторийдегі тіршілік өзіңе мəлім еді ғой: таң-ертең жаттығу жасауға қуатын (əрине, сенен басқасын); сосын дəрі-дəрмегінің ішкенін ішіп, ішпегенін лақтырып міндетімізден құтылар едік, сонан соң тамаққа, сонан соң... сонан соң... Тамаққа да, кешкілікті киноға немесе сейілге сені ертіп барып жүрдім. Көптеген көздер екеуміздің əр адымымызды аңдып, ішіп-жей қарағанын, əлбетте, сен білмедің ғой. Солардың ішінде қасқыр көздің, түлкі көздің, үкі көздің, қоян көздің, мысық, тышқан, жылан; қара, көк, ала көздің барын да қайдан сезуші едің. Сенің соны көрмегеніңе, көріп жас жүрегіңді жараламағаныңа қуанып едім. Біз бірде-бір кино қалдырмай барып жүрдік. Сөзін ғана тыңдап, экранда қандай қанды майдан жүріп жатқанын басқадан көш ілгері түсініп, мазасызданып отырар едің. Кинодан шығып, қара қатқақ жердің мұзын шықыр-шықыр сындырып серуендеген сəтте, өліарадағы көзге түртсе көргісіз қараңғы түнде мен сенің білегіңнен тас қылып ұстап алып, бағыт-бағдарды ажыратар едім. Сонда күндіз жарқыраған аспанның астында жүріп, сан сүрінер аяғым не томарға шалынып, не шұқанаққа түскен емес. Өйткені сен жетелеген түндер ғой ол.

	Тағы да жылымыққа оралайыншы. Ағаш орындыққа арқамызды сүйеп, күншуаққа қыздырынып көп отыратынбыз. Сонда қуаты жасықтау күн қанша қыздырғансымақ болғанымен, арқамыз мұздап қалар еді. Сен осылай, ұйқылы-ояу отыра беруді ұнататынсың. Кейде менің иығыма басыңды сүйеп, мызғып та алар едің. Ал мен сенің ақ дидарыңа, бұрқырай жапқан қап-қара шашыңа, баланың жүрегіндей бүлк-бүлк соққан мойныңа, уыздай жас бітіміңе бүкпесіз қарап, тағдыр ма, табиғат па, əйтеуір, қай-қай иттің осындай сұлулықты қор жаратқанына қаным қайнар. Сонда əлгінде ғана қамасқан ұзын кірпіктерің қайта ажырап, сүп-сүйкімді ернің жай ғана күбірлейтін де, тек өзіңе ғана тəн, тек сен ғана айта алатын ғажап үнің естілер:

	– Аға, сіз маған сонша қадалып неге қарадыңыз? – Мен не дерімді білмедім. Расында, шошынып та қалғанмын.

	– Мен бəрін сеземін, аға... бəрін, əйтпесе қалай өмір сүрер едім. – (Көзіңді қайта жұмдың, жұмбасаң да болар еді ғой).

	– Көзімді жұматын себебім, ұйқым келді. Бірақ ұйықтай алмаймын. Менің көз алдымда мəңгі түн ұйып тұрады, бірақ бұл мəңгі ұйқы емес қой. Кейде сол қатпар-қатпар қараңғылық қақ айырылып, бір нəзік сəуле жанарымды шұқылап ойнайтын. Сіз түсінесіз оның қандай сəуле екенін, егер сіз түсінбесеңіз, онда мен сізбен тіпті де достаспаған болар едім.

	– Егер түсінбесем ше?

	– Жоқ, менің түйсігім бақытыма ма, сорыма ма... орай, ешқашан алдаған емес, аға.

	Ұп-ұзын кірпіктеріңді қайта қамастырдың. Жеңіл тыныстайсың. Жылымық... бір жылы нұр тарайды бойыма. Сенен шуақ алған нұр да...

	(Қандай сұлусың, қандай аянышты бейне. Ертеңгі күнің не болар екен, жаным, не болар екен).

	– Сіз мені аямаңызшы, аға, біреудің аянышты көзі мен сөзінен қорқамын. Қанша мүсіркегенмен, менің жанарымды жазып беретін адам жоқ. Мен мүсəпір де, сормаңдай да, жарымжан да жан емеспін. Мен – Адаммын!

	Осы түннен бастап сен менің жарылқаушы рухани ием ғана емес, өмірі өтірік айтпайтын, өмірі қателеспейтін ұлы ұстазыма айналдың, айнашым. Жалғанда ақылдың, ойдың, сезім мен жүректің соқырлығынан сақтасын, лайым, – деген имандай сөзді бойтұмардай сақтадым. Көлеңкелі жуас сезімнің құндағында əлемдегі барлық ию-қию тірліктен хабарсыз бейкүнə сəбидей момақан отырғанда, былайғы жұрт ғашық жандар деп жорамалдар-ау. Жо-жоқ, біздің сүйіспеншілігіміздің күрмеу жібін ешкім шеше алмақ емес; оны түсіндіру қолымыздан келмейтіні іспетті, өзгенің де ұға қоюы екіталай. Иə, ол бір қиял жеткізгісіз жұмбақты сезім, достыққа да, махаббатқа да ұқсамайтын бөлекше дүние-тін. Сенен он жас үлкендігім арамызға уақыт қорғанын орнатқан жоқ, қайта мен өзімді сенің алдыңда он жас кіші бала сезінетінмін жəне əр сөзімді аса сақтықпен сөйлеп, əр қимылымнан үлбіреген көңіліңе қаяу түсірерлік ағаттық жібермеуге өлердей тырыстым. Ес-түссіз талаураған тыныштық осылайша ертекті əлемге ертіп əкететін.

	Сол күні би болды. Мен сені ертіп бардым. Үнсіз қарап тұрдың. Жұрттың бəрі ұлар-шу, қым-қуыт, қайқаң қағып билеп жүр.

	– Аға, – дедің құлағыма сыбырлап (демің қандай жылы еді), – жүр билейік.

	Міне, ғажап! Біз билеп жүрміз. Əлгіндегі секең-секең жұрттың бəрі кейін ысырылды да, екеуміздің өнерімізді тамашалады. Құйқылжыған музыка үні, аққудай қалқыған біздер, қадалған көздер... сондағы көздерді көрсең ғой... көрмегенің жақсы.

	– Ананы қарашы, көзі бар бізден жақсы билейді, – деген сөз сумаң ете қалғанда, төбеңнен əлдекім таспен ұрғандай сілейіп тұрдың да: – Кетейік, – дедің ентігіп, – бұл жерден кетейік, аға!

	Ертеңінде тамаққа келмедің, бөлмеңе барып едім, теріс қарап бүк түсіп жатыр екенсің. Есіктен кіргенім сол еді:

	– Аға, сіз бе? – деп бірден таныдың.

	– Мен ғой, Жанар. Ас ішуге неге бармадың?

	– Тəбетім шаппады... Сіз бекер келесіз, осындағы қыз-келіншектер онсыз да өсектеп жүр. Көріп қойған да, көздері бар ғой. Бірақ мен қорықпаймын, арашашым – арым. Маған бұйыртқаны осы еді, оны да тартып алғысы келеді. Сонда маған не қалды. Өлу ме?

	– Олай демеші, Жанар. Ел не демейді...

	– Рас! Ел не демейді, аға... (сəл үнсіздіктен кейін) – егер уақытыңыз болса, ағаш қосқа барып қайтайықшы.

	* * *

	Жылымық... Қыстай қысырап жатқан қардың көбесі сөгіліп жіби бастаған шақ – жан-жануардың ең бір азып-тозған күйінің көктемді көксетер үміт жыршысына айналатын. Салқын да сабырлы қабақпен қарсы алатын наурыздың кеші түнге ұласқанда, дəуренінің дəм-тұзы таусыла бастаған ақпанның ақырғы айғайына, ақырғы күрсінуіне айналатын. Бар ашуын күндіз болымсыз еріп шыланған шалшық судан алып, қанша қабыршықтап қатырғанымен, ертеңгілік күн көтеріле, қайта жібіп салатын. Дəл осы бір сəтте екеуміз жолға шығар едік. Қаспақтанған соқпақ ирелең қағып алысқа, сонау Алатаудың қойнауына қарай суыра тартатын. Өзектей шұбатылған жолдың өн бойын қуалай жеңіл қаңғып көтерілген буды кешіп, қардан кепеш киген қара қосқа дейін жаяу аяңдайтынбыз. Үнсіз, сен алда, мен соңыңда, басымыз салбыраған, бойымызда жан жоқ секілді, мұңсыз-қамсыз сызып барамыз... жылжып барамыз. Қостың дəл тұсына келгенде, келгеніңді айнытпай сезер едің де, қалт тұрып, жол шетіндегі таза қарға əуелі менің, сонан соң өзіңнің атыңды беймəлім белгілермен асықпай жазып шығар едің. Көзімді күн нұрына шағылысқан қар қарып, сенің жаныңда еш жазығы жоқ мен тұрар едім. Тау əлі мизеген жоқ, жылымықтың қуаты əлі жете қоймапты. Сол таудың етегінен басталып тұманытқан қою мұнар сібірлеп барып сона... сонау көкжиекке барып ыдырай аспанға айналады. Біз кері келген ізімізбен қайтамыз. Тілсізбіз. Əне, екі қолың қалтаңда, ілби басып сен кетіп барасың; міне, екі қолым артымда, ілби басып мен еріп келемін. Жалғыз аяқ жолдың ұзына бойынан көтерілген буды кешіп, кешуілдеп келер биылғы көктемнің ақ тұман көрпесіне сіңіп барамыз. Үйге жеткенше күн көзін сұрқай бұлт торлап, ағаш арасынан қаптап тұман шығатын. Сол тұманның арасында екеуміз не қалып қоймай, не қуып жете алмай адасамыз-ай.

	Ертеңінде дəл сол уақытта жолға қайта шығамыз. Кешегі соқпақ, кешегі мезгіл; сол күн; сол аспан; сол тау; бірақ, бəрі басқа, мүлдем бөтен дүние сезілетін, бөтен дүниенің бұралыңқы жолын қуып екеуміз келе жатар едік. Тағы үнсізбіз. Егер бір нəрсе деп дыбыс шығарғандай болсақ, осынау сағым мелдеп саябыр тапқан жуас халіміздің айдынына тас лақтырып, əлгіндегі үнсіз аялап, тілсіз табысқан жұмбақ сезіміміздің көк ала үйрегін үркітіп алар ма едік, жаным. Сен жас едің, сол сенің жастығыңа əрі қуанған, əрі қуат алған ағаң он жыл бұрынғы бозбала – боз ала таң күндерімен қайта жолыққандай, өз мұңынан өзі мас еді. Өз мұңы дейтінім, сені тұңғыш рет тауып алсам, қайтып жолықпасқа жоғалттым; бозбалалықтан келер жол бар, оған қайтып кетер жол жоқ екенін сезген қайран көңіл – қансыраған көңілдің күлге аунаған тұсы, бүгінде ақылдың, асқар таудың құзар шыңына тырмысқан, жыланша жылжыған ағаңның басын бұлт шалған тентірек тұсында жолыққаның, əрі мені де бақилыққа жоғалтқаныңа мұңданамын. Мен сенің айыпсыз тұтқының едім, соңыңнан үнсіз ере беруге жарасам жəне саған деген таза сүйіспеншілігімнің əйнегі тершімесе, қол ұстасып қатар жүруді аңсамай-ақ, күннен нұр алатын айдың кейпі болудан артық не бар; мен бір адам-айдынның ортасында қалқып қалған аралдай жалғызсыраған зарлық едім, сен келдің жүзіп, мүмкін мен барған шығармын саған; əйтеуір бір-біріміздің рухани жарылқаушысы екенімізге күмəнім қалмаған; сен тағдыр торына мүлдемге түскен балапан едің, ол азаптан құтқару қолымнан келмейтініне қаншама қиналсам да, бар қолымнан келетіні «аға» деген сөзіңнің ала жібін аттамай, ар-ұятыңның күзетшісі болу.

	Дегенмен, біз де адам едік қой. Сүйріктей саусағыңа саусағым тигенде, балапанның қанатындай оқыс дір еткен, ол лыпыған сезімнің толқыны ұрғаны да. Сонда сенікінен гөрі ластау, əрі ересек жүрегім өзінің бұдан он жыл бұрынғы пəктігін, жастығын сағынар. Тəуелділігі де, мүсіркеуі де жоқ, жатсынуды, жатырқауды білмейтін жанымыздың осыншалық жақындығы себебін ешқашан айтып бере алмас едік. Біз өзіміз де сезіп, ұға бермейтін қимастықтың нəзік жібек жібімен шешілместей, үзілместей болып маталғанымызды білдік, бірақ оны бір-бірімізден жасқана жасыратынбыз.

	...Міне, ілби аяңдап келеміз. Бəрі кешегі, бəрі кешегідей емес, мүлдем басқа, басқа... Жылымық – жылы сəуле... Буынды алар масаң хал, өң мен түстің, ұйқы мен ояудың екі арасындағы маужыр дүние – ертекті дүние. Баяғы қар үстіндегі қосқа дейін аяңдадық. Кеше ғана сен саусағыңның ұшымен жазып кеткен беймəлім қаріптерді əлдекім аяғымен бір тарпып өшіріп тастапты.

	– Кім екен? – деген едің екі қасың дірілдеп. – Кім екен өшіріп тастаған? (Құдай-ау, қалай ғана сезіп қойдың).

	– Кім дерің бар ма, бəрі, ие, бəрі ғой...

	Біз қостың есігі алдындағы көлденең ағашта екі тіземізді құшақтап ұзақ отырғанбыз. Жылымық күннің шуағы астында алып Алатауға қарап отырып, қазір дəл осы жерде ізім-ғайым жоғалып кетсек немесе екеуміз бірдей тас ескерткіш болып қатып қалсақ, анау азан-қазан өмірдің қылшығы қисаймай, мəз қалпында жалғаса берерін тұңғыш рет есіме алып, осыншалық сор болып жаралған мұқым пендені аяғанмын, əрі өмір дегеннің бейберекеттілігі аса шошытқан. Жалбиған жаман қос, айнала аппақ қар, тура мінбелеп тұрған тау, жым-жырт тыныштық, тынымсыз ойлар мен мазасыз адамдардың дабыры саябыр тауып, жегідей жемеген, желкелей мінбеген.

	Мен көгілдір аспан, көк мұнарға қарадым, сосын саған, сенің ақ дидарыңа, қап-қара ұзын шашыңа, көзіңе... не деген əдемі жанарыңа қарадым. Сонда мен əлгі жанарға жалықпай телміріп отырып: Өр Алтайдың қойнауындағы Қаракөлді есіме түсірдім. Қаракөл – жағалауын сенің кірпігің секілді ұзын-ұзын қарағай-самырсын қоршаған самала құздардың ортасына орналасқан айнакөл еді, бірақ суы қанша мөлдір болғанымен, күндіз-түні қап-қара болып тұнып, уайым уыстап жататын. Сол өңірдің малшылары жаз жайлауға шыққанда Қаракөлдің маңына қонбайтын. Кешегі кезде Қаракөлде су сиыр бар екен, түнде көлден шығып жайылып жүргенін көрдік деген əңгіме тараған. Ал су перісі өмір сүретіндігі жайлы əңгіме тым əріден келеді. Мен оның қайсыбірінен де бейхабармын, менің білетінім – əкеме еріп Шабанбай жайлауына шыққанда, əкемнің «барма шошынасың» дегеніне қарамай, Қаракөлдің жағасына түнегенім. Жанар, мен сонда не көрдім десеңші. Күн таласып батып бара жатқан шақта, байыған алқызыл нұры Қаракөлдің майда толқынды дидарына түскенде, əлгінде қара барқынданып жатқан көл айтып жеткізгісіз алтынға шомылғаны, қарап көз тоймайтын көркем күйге көшкені еді. Мен сонда жаһанда бұдан сұлу ешқандай көлдің жоқтығына іштей иланып тұрып, бейуақытта суға қараудан қорқынышты еш нəрсенің жоқтығын саналағанмын. Егер бойына жылу құяр нұрымен аяласаң, түрленбейтін, қайта туып жасармайтын жан бар ма? Түні бойы көз ілген жоқпын. Көлден ескен майда самал, жайлаудың салқын түні, саумал ауасы өн бойымдағы енжарлық пен дел-сал халден арылтып, сергек сезімге бастаған; тек таң сібірлегенде ғана көзім ілінгендей болған. Сол сəтте Қаракөлден қара шашты аппақ қыз шығып, маған үнсіз тесіліп қарағандай болып еді; қарап тұрып жымиып күлген, көзі сенің көзіңнен айнымайтын судан шыққан сұлу қыз жалт-жұлт еткен шашының суын сорғалатып, қайтып көлге шым батып кеткен еді. Көзімді аштым: күн енді-енді ғана асқар таудың төбесінен сығалай бастаған екен, əлгі түсімде көрген су періштесі жайлы бұған дейін тірі жанға айтқан емеспін. Кейде қысыр қиялға шомып отырып ойлаймын: мүмкін өмірге өкпелеген сұлу қыз – су қызы адамдарды мəңгілікке талақ тастап көлге батып өлген шығар... сен сол қызға өте ұқсас едің де, алғашқы күндерде сескеніп те жүрдім. Көбіне түнге қалмай, қас қарая үйге жүр-жүр дейтінім есіңде болар.

	Аппақ қардың үстіндегі қара қостың есігі алдында отырғанда, сен алғаш рет ашылып сөйлеп, күні бүгін есімнен кетпейтін əңгіме айтып едің. Сен сонда алғаш рет иығыма басыңды сүйеп, маужырап жас балаша ұйықтағансың, ұйықтап жатып күлімсірегенсің, содан соң жіп-жіңішке қасыңды түйе терең күрсінгенсің. Сонда сен басыңды менің иығымнан алмаған қалпың:

	– Сіз білесіз бе, адамдар неге бір-біріне өш екенін? –

	дедің.

	– Адамдар өзіне-өзі өш. Оң қолы мен сол қолы, оң көзі мен сол көзі мəңгі қас дейді ғой.

	– Ол – өтірік. Кісілер ешқашанда өзіне жауыққан емес.

	– Ендеше, неге өзін-өзі өлтіреді?

	– Ол ілуде кездесетін аурулар ғана. Егер шынымды айтсам, өмір сүруге менің де қақым жоқ. Хақыны былай қойғанда мүмкін емес қой. Казақтың «мұндай тірлікті итке бермесін» дегені менің басымда емес пе. Ал өле салсам пышақ та, жіп те... қысқасы, өлудің, өлтірудің неше сықылды əдіс-айла құралдарының жетілген тұсы емес пе... неге сонда, неге?..

	Мен жауап бере алмадым. Бірақ менің есіме əкем айтқан əңгіме оралған:

	– Баяғыда, – дейтін əкем, – мұрны пұшық, аяғы ақсақ, құлағы дұрыс естімейтін, беті шұбар, көзінің тарыдай ағы бар, тілі сақау, белі бүкір Өлмесек атты шалдың қолы сынып ауырып жатқанда: «а, құдай, бейнетіңнен сақта», – деп тілейді екен. Сонда інісі: «Саған құдайдың бермей қалған бейнеті бар ма еді», – деп ұрысады екен. Өмірге деген құштарлық осындай-ақ болар. Біз қара тырнағымызды қанатып алсақ зар еңірейміз.

	– Соқырлар мектебінде оқып жүргенде, мұғаліміміз айтушы еді (оның да көзі шала көретін): «Айналайындар, өмірді көзі барлардан əлдеқайда артық сүйе білуіміз керек. Өйткені біздің – көрмейтіндердің жер бетінде қарманып жүруі – оларды тəубеге келтіреді; өйткені олардың санасынан минут сайын соқыр болып қалмайын деген сақтық еш шықпауы керек». Бір күні маған:

	«Жанар, мен суқараңғы емес көзімнің саңылауы барлығына өкінген кезім болды. Бұдан он жыл бұрын екі көзімді бірдей шел басып, мүлдем көрмей қалдым. Сонда мен өзімді емес, сау кезімді, сүйіп қосылған жарымды аяған едім. Ол күні-түні демей зар еңіреп жылай беретін, жылай беретін. Ал кішкентайдан бірге өскен жан досым өзімнен бетер уайымдап, жаны қалмай жетелеп жүруші еді. Ақыры ауруханаға түстім. Одессаға барып операция жасатқан соң, атақты дəрігер иненің жасуындай саңылау шығарып, көз алдымдағы қап-қара түнектен тесік шығарып беріп еді. Бірақ мен оны үй ішіме де, дос-жарандарыма да айтқым келмеді. Мені Одессадан əйелім мен досым алып қайтты. Самолеттегі үш орындыққа қатар отырдық. Сонда не көрді дейсің ғой... не көрдің? Терезе жақта отырғанмын. Жалт қарап едім, жан жарым мен жан досым құшақтасып сүйісіп отыр екен... Мен оларға тесіліп ұзақ қарадым. Мені көрмейді деп ойлаған екеуі қаймықпастан аймаласты-ай. Жақсы, көзім көрмей-ақ қойсын, өзімнен – жүзімнен неге ұялмады мұндарлар. Самолеттен түскен соң үйге бұрылмастан тура соқырлар қоғамына тарттым. Сонда мен ақырғы рет жылап, көзіме саңылау жасап берген профессорды қарғадым. Сонда мен жанарым жайнап тұрған шақтағы бүкіл қылығымды тəрк етіп, бəрі бекершілдік, күнəға толы арсыз ғұмырлар деп білдім...».

	– Мен мұғалімімнің əңгімесін сізге неге айтқанымды білесіз бе? – деді Жанар алдындағы былтырдан қалған ескі шөпке қадалған қалпы. Сенің жүзіңе жалт қарап, «құдай-ау, мына қыз да көреді, мені алдап жүр, мені сынап жүр» деген ой шабақтап өткен.

	– Оны айтып отырған себебім, егер артық кетсем, кешірерсіз, сізден басқа маған жақындаған еркек атаулының екі көзі өн бойымды тінте, кеудеме... балтырыма қарағанын ылғи сеземін. Олар, əйтеуір, көрмейді деген ұғыммен денеме емін-еркін сұқтана берер еді. Тіпті бұл да емес айтайын дегенім. Көзі барлардың менмендігі, менсінбей қарайтындығы, басынғысы – бас салғысы келіп тұратындығы. Олар бізді мүгедек деп мүсіркейді, ал біз оларды... тəн мүгедектігінен жан мүгедектігі əлдеқайда сорлы екенін ұқсашы, шіркіндер. Біз үшін тек бір-ақ түс – қара түс бар деп ойлайды. Рас, көз алдымыз мəңгі түнек, шыңырау зындан, көр секілді қараңғы қапас. Осылардың ар жағынан жарық əлемде жанарына сеніп жарқылдап жүрген көзі барларды көреміз. Біз əлемді, шынымды айтсам, олардан əлдеқайда жақсы көреміз. Егер айналамызда адамдар болмаса, сонда ғана көр соқырға айналар едік... (сəл ойланып үнсіз отырдың, сосын басыңды менің иығымнан алып түзелдің де, өзіңнің сүп-сүйкімді ақ саусақтарыңды өзің салаладың). Мен сұмдық атаулының бəрінен қорқамын. Тіпті соқырлар үшін сыртқы болмыстың əдемілігі жоққа тəн, сондықтан да сіздің бет-жүзіңіздің қандай екенін білмей-ақ іс-əрекет, сөздеріңіз арқылы дос болуға ынта білдірдім. Шынымды айтсам, сізге жақындаған сайын алыстап, достасқан сайын ертең қоштасатыным есіме түсіп, іштей жүдеймін. Мен сізге тым үйреніп кеттім, кей түндері таң атқанша көз ілмей шығамын. Неге? Мүмкін, ағалықтың жылдар бойы іздеген аялы алақаны маңдайымнан сипағанда, сол алақанның, сол ынта-ықыластың тіпті де мен үшін емес, басқа... мүлдем басқа жат біреуге арналғанын сезгенім шығар. Мен сізді оқыстан тауып, оқыстан жоғалтатынымды баяғыда сезгенмін. (Жанар, сен толқып егіле сөйлегенсің. Өз ойыңның бəр-бəрін қысылмай, əлдекімдер құсап монтансымай, еркін айта беріп едің. Сен бір таң бозында сайраған бозторғай едің, жаным). Бұл, лайым, ғашықтық та, зар еңіреп қияли болып кетер сүйіспеншілік те, демек, қыз бен жігіт арасында болар ынтықтық та емес, ғұмыр жалғанда қимайтын асыл затты, тіпті əлгі əдемі сезімдердің бəрінен биік мұнара туыстық, екі дүниеде ұмытпас жарылқаушы иелік, яғни ақəділ періштелік шығар-ау. Бұдан бұрын сіздің алдыңызда осылай тіл безеген жоқ екенмін; олқысын толтыру ниеті де емес, əншейін қазіргі жүрісіміздің, қазіргі екеу арадағы жақындықтың қазір жасырғанмен, күндердің күні түртініп өзі шығатын, қол көтеріп сұранатын қарым-қатынастың басын ашып алу еді. (Осынау лақтың асығындай нəзік қыздың бойы мен ойындағы алапат қуаттың отына жылындым).

	– Мен кеше түсімде сізді көрдім! (дегенің əлі есімде, Жанар. Сен бұл сөзді балаша қуанып айттың. Əлгінде ғана аңдай көріп, əр сөз, əр қимылыңа өте бір кішілікпен құлап отырғаныммен, əп-сəтте уыз күлкі, сəби мінезіне көшкеніңе қайран қалып едім). – Күндізден гөрі түндерді өте жақсы көріп, шаттыққа бөленетінім сол – түс болса да көре алу бақыты... Орта бойлыдан жоғары, қара шашты, қыр мұрынды, қой көзі бар. Сіз менің қолымнан жетелеп, асау тау өзенінің үстінен салынған қыл көпірден өткізіп келеді екенсіз деймін. Маған айттыңыз: «Артыңа бұрылып қарама, егер артыңа қарасаң, екеуміз бірдей құлап өлеміз». – Көзімді тас қылып жұмып алдым да, соңыңыздан ере бердім. Арғы жағаға есен-сау өтіп шыққанда ғана көзімді аштым. Міне, ғажап, мен көремін: қап-қара түн, қап-қара аспан, қап-қара адамдар алқызыл түске, ақ түске боялды. Əлгінде біз өткен өзен қып-қызыл, тіпті, қан еді... Мен қуанғанымнан еңіреп жылап жібердім. Жанарымнан жас емес, екі көзімнің қарашығы ағып түсе берген кезде, сіз қақшып алдыңыз да, əлгі қан өзенге лақтырдыңыз... «сосын маған жыламауың керек еді, бұл арада тек қарқылдап, жарқылдап ыржалақтай беретіндер, бұл – күлкітоқ ессіз, артына бұрылмай тек алға қадағайлайтындар мекені», – дедіңіз де, мені көпірден кері өткізіп салдыңыз. Сөйтіп, мен сізбен мəңгіге қоштасып, өзімнің баяғы мекенім – соқырлар аралына қайтып оралдым. Адам да, күн де, гүл де қап-қара, қап-қара түске ене берді... ене берді... (сен орныңнан атып тұрдың да, жіпсіп жатқан жалғыз аяқ жолға түсіп үйге аяңдадың. Артыңнан қоса жүгіргенім жоқ, оған менің дəрменім жетпейтін еді)...

	Жылымық!

	Мен тағы осы суретке, осы сөзге ораламын. Наурыз. Жылбысқалана еріген қар. Қар-қабыршық жолмен жұлым-жұлым шоқпытқа оранған шаруа баласын жетелеп алысқа, біздер білмейтін беймəлім сапарға аттанған. Ескі қора – тозығы жеткен қыстың да, тозығы жеткен тірліктің де айғақшысына ұқсаған. Ал ақша қардың ортасындағы екеуміздің шөп қосымыз ше? Ол ненің айғақшысы? Жылымықтың жұмсақ шуағы ең алдымен сол итарқаның төбесіндегі қарды ерітпейтін бе еді. Шіруге айналған бел-ағаштан сорғыған су – көздің жасы, қара қостың жасы іспеттенгенін сен көрген жоқсың, мен саған айтқан жоқпын. Тырс-тырс тамған тамшының үнін санап, енді қанша өмір сүретініңді жорамалдағаның болар. Күн қыза бастаған, тамшы біз қайтқанша толастамаған: «Жүз жасайсың», – дедім.

	«Кəріптер, əрине, ұзақ жасайды», – дедің. Мен сонда алғаш рет өкпелеген едім. Бірақ білдірмеуге тырыстым. Содан кейін біз қайтып қара қостан аққан су тамшысын санамауға келістік. Мен өзімді ылғи алыс, тым алыс сапардан жолаушылап келе жатқандай үнемі шаршаңқы сезінетінмін. Өзіңмен жолыққан сəттерде сол азапты сапардан жалыққан жан, талыққан белімді суытқандай демалып қалар едім. Жо-жоқ, бұл ермек емес, зəтте жүректің жалқы сəт көк шалғында жатып көзін жұмғаны, тəтті əуезге құлақ құрышын қандырғаны шығар-ау. Кейде сенің жастығыңды қызғанатынмын, білем, бұл сенің жалғыз қуанышың ертеңге деген үміт құсыңның медеті. Кейде мен осы өкпе ауруымен сырқаттанғаныма, осы Тасбөгет санаторийінде демалғаныма шексіз қуанар едім. Өйткені мен өзіңді жолықтырдым, мынау гүрілдеп-сарылдаған өмірде Жанар атты жанашырым барын білдім, əрі тіршіліктің мəнін бұрынғыдан əлдеқайда терең түсіндім. Сондықтан да күні бүгінге дейін рухани қымызыма айналған, аяулы қыз, сен тоқ тартар көңілдің жылымығына балап келемін.

	Сен қайтардан бір күн бұрын баяғы жолға қайта шығып едік. Ол шақта қар кетіп, жер тобарси бастаған. Анда-санда өзін көрмесек те мекеніне қайтып оралған құстардың үнін естіп қалатынбыз. Қандай ауыр күн еді. Түскі тамаққа бармай, ымырт үйірілгенше қыдырдық, бірге өткізген аз күніміздің баспанасы іспетті ескі қоспен қоштастық; сол кетеуі кеткен шөп қосқа адастырмай алып баратын қақ тұнған жалғыз аяқ соқпақпен қоштастық; есіңде болар: жол шетінде екі қарағаш бар еді ғой, бірі – сымдай боп тік өскен, екіншісі жырақта өссе де қыпша белін бүкірейтіп аяусыз иіп əкеліп, ұшар басын əлі түзу ағашқа тіреп, қайтадан жарыса тік бойлап кеткен-ді; сен осы өзін-өзі құрбандыққа шалған əлгі бүкір қарағашқа арқаңды тіреп тұрып: «Адамдарда осы ағаштың ерлігі жетіспейді», – деп едің, – иə, сол бір қос құрбымен қоштастық. Ең ақыры қас қарая Тасбөгеттің үстіне шығып тұрып, етекте самаладай жарқырап жатқан Алматыға қарағанбыз.

	– Қандай əдемі екен, əттең, сіздің көзіңізді қарызға ала тұрып, бір-ақ рет көріп, жан тапсырар ма едім.

	– Менің көзім көз болмайды ғой. Өйткені менің жанарым сенің жан дүниеңе сəйкес келмес еді.

	– Мүмкін. Арман ғана... Арман... Білесіз бе, бес жасымда болар, жұлдызқұрт ұстап алып, брошка жасаймын деп шашыма таққанмын. Сонда əлгі жұлдызқұрт түнде жұлдызша жарқырайтын, онда мен көретін едім ғой... Қазір ойлап тұрмын: анау етекте жатқан шамды қала сол жұлдызқұртқа ұқсас шығар деп (мен қайран қалдым: көзі сау мен дəл осындай теңеу таба алмас едім).

	– Рас айтасың, Жанар. Кейде алып қара қазанда от қайнап жатқанға ұқсайды.

	– Ал мен айтар едім, жұлдызды аспанның бір шеті ойылып, жерге құлап кеткен деп... Бірақ мен түнді қаншалықты жақсы көрсем, соншалықты қорқамын. Неше сықылды сұмдық-сұрқиялы істер осы түнде жасалмай ма? Шабыстырар да, табыстырар да түн, бірақ мен үшін бəрібір – күні не, түні не... (Сен осы сөзді терең күрсініспен бітірдің де, қала жақтан соққан желге жүз берген қалпың көпке дейін үндеген жоқсың. Ал менде тағат қалушы ма-ау ондай мезетте. Арамыздағы əп-сəтте тұтанып, іле сөніп отырар əдемі сезім – сезінуден, түйсінуден туған сезім қайта-қайта тынышты момақан күйге шақырар еді).

	Ал қаракөк аспанға қарап тұрып:

	– Желмен бірге адамның иісі де келіп тұр, – дедің. Ал қаракөк аспанға қарап тұрып:

	– Жұлдыз ақты, – дедім.

	– Көріп тұрмын. Егер жұлдыз көп ақса, күн ашық, ыстық болады, – дедің. –Аспаннан ағып түсер сол жұлдыз, бəлкім, түсімде ағып түскен менің жанарым болар, адасып жүрген...

	– Мен сені бүгін танымай тұрмын, Жанар. Мұншалықты күйреу халге тізгін бермеуші едің.

	– Бүгін мен өзімді-өзім түсінбей тұрмын. Бейне бір көк жалқын теңіз бетінде малти-малти жағалауға енді қолым ілінген шақта өліп кетер бекершілдікті кешкендеймін, сол бір бекершілдіктен əбден шаршағандаймын. Иланыңызшы, аға, менің көзім тек бүгін ғана көрмей қалған секілді, бəлкім, бұл – ертең ерте сізбен мəңгілікке қоштасар минуттың тым жақындауынан туған толқу шығар; бəлкім, жақсы адамдардың бір-біріне тек айырылысу үшін жолығарына енді ғана сенген жүректің өлімесірігі ме... (сен менің иығыма басыңды сүйеп едің... Селкілдегендей болдың, жылағаныңды білдім, жанарыңды алақаныммен сипадым, жас бар екен... жас бар екен... сен шын жылап тұр екенсің... жылап... жылап...)

	Маған сенің көз жасың, сүйікті мекеніміз қара қостан аққан тамшыға ұқсаған. Мен сонда басқалардың, тіпті өзімнің де өтірік жылайтынымды білдім.

	Сені жұбату менің қолымнан келмейді. Бар айтқаным:

	– Қайтайықшы.

	– Жоқ... Бүгін мен қадір түнін күзетемін. Мен сіздің тайлағыңыз, жетелеңіз, отыз күн жетелегенсіз, бір түнге шыдарсыз. Мұның мен үшін, ертеңгі сізсіз өмірімнің өксіксіз өтуі үшін қаншалықты мəні барын сезесіз бе, аға. Түн жамылып тұрып ағымнан жарылсам, адамға ең керегі шырадай жанған көз емес, қолына шырақ секілді ұстап жүретін адал айнымас дос екенін түсіндім. Мүмкін... (сен дірілдеген саусақтарыңмен менің бетімді сипаладың, саусақ табы түсіп қалардай өте жұмсақ əрі аса сақтықпен сипаладың)... мүмкін, мендей ғаріпке сізден артық жанардың керегі де жоқ па екен...

	Түн салқындай бастаған. Алыстан – тым алыстан самолеттің гүрілі естіледі. Аспан мен жердің арасында дірілдеп ілініп қалған белгісіз бір жұмсақ мұң бардай – мұнарлы мұң, тəтті мұң, кəусар мұң.

	Мен өзімді қатқыл ұстауға тырыстым. Қолаң шашыңнан ақырын иіскедім де, суық желге жүз беріп қызына бастаған денемді, қызыға бастаған көңілімді мұздаттым.

	Біз кері қайтқанда, түн ортасы ауып еді. Баяғы үйреншікті жолмен асықпай аяңдап келеміз. Бұл ретте қол ұстасып қатар жүрдік.

	– Жанар.

	– Ау.

	– Анау дачаның біріне түнесек қайтеді?

	– Аша алмаймыз ғой.

	– Терезесінен түсіп кіреміз.

	– Ұят болмай ма?

	– Ұялған адам – бақытынан құр қалады.

	– Маған бəрібір енді. Мен сізге еріп боздап жүрген ботамын.

	– Кеттік ендеше.

	Терезесін алып ішіне кіргенде, əуелі қапырықтау иіс шыққан. Көзге түртсе көргісіз қараңғы еді, сосын көктем түнінің салқын желі əп-сəтте иіс-қоңысты айдап шығып еді. Бірте-бірте бөлме іші жарық тартып, көз үйренгенде, бұрыштағы темір төсекті көрдік. Шарбағының үстіне ескілеу бөстек төселген секілді. Мен оны алдым да, терезеден далаға шығарып қағып-қағып жібердім.

	– Ал енді ұйықтаймыз, аға. Сіз ірге жаққа жатыңыз, əйтпесе құлап кетерсіз (күлдің, күлкің қандай таза еді, əттең, менің де, тіпті бəріміздің де ар-ождан, ой-пиғылымыз осыншалық таза болар ма-ау).

	Міне, біз қаз-қатар əлдекімнің дачасында, əлдекімнің төсегінде жатырмыз. Əйнектен əлсіз сəуле түседі. Əйнектен Алатаудың нардай шөккен сүлдесі қарауытады. Жүрегіміздің соққанын, демалысымызды естиміз.

	– Аға, ертегі айтыңызшы.

	– Бала кезде көп білуші едік. Бірде-бірі есте қалмапты, құрғыр.

	– Бірақ осының өзі ертек сынды емес пе, ертек. Амал не, соңының қалай бітерін білмейміз.

	– Ертегі ылғи жақсылықпен аяқталмай ма?

	– Рас-ау. Дегенмен, ол үшін басы қорқынышты басталуға керек еді. Сіз бен біз кешіп жүрген ертектің басы тым тəтті... (мен сөзіңді бөлдім).

	– Баяғыда... ерте-ерте ертеде, ешкі жүні бөртеде, қыз бен жігіт болыпты.

	– Екеуі де ғашықтықтан өліпті, дегіңіз келеді ғой. Жо-жоқ, мені мұндай ертек қызықтырмайды. Одан да үнсіз, тым-тырыс жатайық...

	Біз үнсіз тым-тырыс жаттық. Осынау қоңыр үнсіздікті кім бұзды, білесің бе? Өзің.

	– Аға (соншалықты ақырын, ұрлыққа түскендей сыбырлай айттың).

	– Ау.

	– Бетіңізден сүйейін бе? (Сенің ернің тимей-ақ, оң жақ бетім күйе бастаған).

	– Жанар.

	– Ау.

	– Көзіңнен өбейін бе? (үнсіздік).

	Таң атып келе жатқан. Атып келе жатқан таңмен бірге аспандағы жұлдыздар да бірсін-бірсін еріп біткен. Ағараңдаған ақ көйлек – тек таңның ақ көйлегі ғана дүниені жайлай бастаған. Айтып-айтпай не керек, сен сол сібірлеп атқан таңның таң-тамаша сұлулығын, анау жер мен көктің түнгі құшағы жазылып, күн нұры түртіп оятқан соң, қимай қинала қоштасқанын көре алмадың. Сен сонда ертеңгі шақтың уыз ұйқысында жатып, қадала қарағанымды сезе алмадың. Қарамауға дəтім жетпес еді. Енді үш-төрт сағаттан кейін аттанасың. Мен соншалықты əдемі түс өмірімнен айырыламын.

	Күні бүгінге дейін ойлаймын: көзіңе қамшы тиген жас ботадай боздап жүрген шағыңда, қуанышың демейін, жұбанышың бола алдым ба? Мен осы жасымда көр соқырды да, көзі бар соқырды да көп көрген жан едім, солардан талай тар кезеңде таяқ жеген ағаң, адалдықтың арқанына буынып өлуді мақсұттаған. Кейде томсарған жүзіңе қарап тұрып, құдайым-ау, екі құлағын, тілін қол-аяғын ал, бірақ көзінде не құның қалып еді деп іштей қынжылушы едім. Бақсам, оным – сені аяудан туған мантырақ ойлар екен. Егер сенің көзің сау болса, табиғат бір басыңа осыншама сұлулық пен асқан ақылды үйіп-төге салмас еді-ау. Бұл жалғанда мұңы жоқ пенде бар ма, қайсысының дерті сыртында, қайсысынікі ішінде. Кейде сенің жаныңда отырып, тағдыр бұйрығына ырық бермеген қайратты ажарыңнан оқта-текте елес беріп өтер – өлім елесін аңғарып қалып, алаңсыз көңілім мұздап сала беретін. Іле сенің жарық əлемге ынтызар күлкің-ақ əлгі сескеншек ойымды санамнан қызыл табан қылып айдап шығатын. Бірақ өзің туралы мəрмəрдан қаланған сыңғыр пікір – ниет маған жазып қалдырған хатыңның құрмалдығында кетті. Сені поезға шығарып салып, сол бір баяғы қара қостың есік алдында отырып, ауыр да ақылды хатыңды оқып шыққаным əлі есімде.

	Тағы да жылымық! Қара қос. Бұл жолы жалғызбын.

	«…Сонымен, аға, сізбен де қоштасып барамын. Отыз жылға бергісіз отыз күн өте шықты. Сіз ойлағандай, бұған дейін жүдеген жүрегім түлеген жоқ, қайта өзімді-өзім ескі, мың жыл бұрын қирап қалған қорғанның арасынан тауып алғандай, мəңгірген күйде аттандым. Сіз, аға, өзіңізді тым жақсы, ережедегідей тəртіпті ұстадыңыз, бұл сіз үшін үлкен сынақ сықылданғаны рас: артық сөз, оғаш қимыл жасамай, өз-өзіңізді тура бір ай тұтқында ұстадыңыз. Шынымды айтайын, дəл осы ғадетіңізге жат мінез-құлқыңыз тіпті де ұнаған жоқ. Алғашында аң-таң қалған басым артынша айнығандай еді. Неге? Мен сізді соңғы бір аптада жек көріп кеттім. Маған сіз өзгенің жоғын өлең айтып жүріп іздейтін көнтерілеу болып көріндіңіз. Ең өкініштісі сол – он екі мүшесі сау адам жалғанда мүгедектің шын сырын, шын қайғысын түсінбейді екен, түсіндім дегені – аяу сезімінен аса алмайды екен. Ал біздерге тіпті де өзгенің мүсіркеуі мен жанашырлығы қажет емес-ті. Оны мен талай рет ескерттім де. Ең өкініштісі сол – мені бəрібір мүгедек деп қабылдағаныңыз, ой-санаңызда осы ұғым нардай шөгіп басып жатты. Сондықтан да тау басында тұрғанда немесе дачада оңаша жатқанда, тым болмағанда ерніме ерніңізді тигізуден жасқандыңыз, жоқ дегенде жас балаша еркелете алмадыңыз. Естияр адам болсаңыз да менен, яки соқырлығымнан қорықтыңыз. Ағымнан жарылайын – ағымнан жарылайыншы, ұстаған жерінен ағаш та сынбайды ғой, соншалықты сақтанғанда мені сақтап қалам дедіңіз бе? Əттең, шіркін, екі көзім шырадай жанып тұрса, құлым болып қолымнан ұстап өтер едіңіз, бас салып аймалар едіңіз, жабысып қалатындай құтылғанша асыққаныңызға қайран қаламын. Жұрт не десе де, мен де екі аяқты, жұмыр басты пендемін. Көлденең өткен көп аттыға болмаса да, мыңнан бірдің құрбаны, садағасы болуды тілемейді дейсіз бе? Сіз мені, аға, басқаға, сіздің қолға су құя алмайтын жатқа қор қылдыңыз, сондықтан да суық сезіммен аттандым. Шынымды айтқаныма кешіріңіз, əйтпесе табиғат бізді неге жаратты? Егер менің қолымнан өзіңіз емес, тым болмаса сізден туған балаңыз жетелеп жүрсе – одан артық бақыт бар ма еді, аға! Міне, сондықтан да дені сау адам əрқашан да өзін артық санайды, аялауының артында аяуы тұрады, тіріде серік болудан тайсақтайды. Иə, сонымен өз рөліңізді өте тамаша образға кіріп ойнап шықтыңыз. Дініңіз берік екен. Бұл менің өкпе-назым ғой. Ал, айтпағым: сіз, аға, маған елітіп көңілімді қимай өтірік армандадыңыз, өтірік қиялдадыңыз, өтірік күрсініп, өтірік күлдіңіз. Неге? Сіз аға, үлкен ресторандарға өте мəдениетті, сыпайы қызмет көрсеткен даяшы секілді болдыңыз. Неге? Өйткені өз жүрегінің əміріне бағынбай, үйретілген маймылша секіріп билеп, жағына беру, жақсы көрінбекке əрекеттене беру – аққа қара басқандай оғаш көрінеді екен. Əрине, мен сізді қысқа да қиын ғұмырымда əнге қосып өтпесем де, қиялымда əлдилеп өтермін. Сіз құр атқа мініп, тым асыға желіп бара жатқан жолаушысыз. Менің жанымнан да зу етіп өте шықтыңыз. Сонда қайда, қайда асығасыз, соншама асыққанда асар асу, шығар биігіңіз бар ма? Білем, оған кінəлі тіптен де сіз емессіз, қазіргі ғасырдың өзі асығыс. Сонда менің есіме: «Жолаушы, атың семіз желе-тұғын, көз бар ма мен байғұста көре-тұғын», – деген халық өлеңі оралады. Осы əнді сан-сан қайталап тұрып, сізге тек ұзақ сапар тілеймін. Бəлкім, менің бұл хатым ауыр тиер. Ал маған жеңіл дейсіз бе? Сонымен, аға, мені мəңгі түнек, мəңгі түн ажал аралына қайта апарып тастадыңыз. Басқаға қызық үшін айтар əңгімеңізге арқау бола алсам жарады да. Тууы мен өлуі бірдей адамның бір-бірінен артықтығы кəне, тек осыны ұқсаңыз болды. Сондықтан да соқырлар өлім мен өмірге жасқанбай тура қарай алады. Əлдеқайда жамандық пен жақсылықты бұрын көрер еді. Мен сізді аяймын, аға. Сау соқырлығыңыз үшін, тым-тым романтикаға берілгіш, шындықтан бұғып қалар жуастығыңыз үшін, өз тəбетіңізге өзіңіз жем тауып бере алмайтұғын осалдығыңыз үшін аяймын. Сіз менімен бірге Тасбөгеттің басында жылымыққа шуақтап қалғып-шұлғып отырғаныңызда, талай-талай есеңізден құр қалдыңыз емес пе? Жылымық деген жақсы, егер бұл табиғаттың бораны соғып, жаңбыры жаумай тұрса, бірақ одан да жалығар едік қой. Асылы ер адамға жылымықтан гөрі ақырған аяз, ақ нөсерлі өмір жарасар. Егер енді бір ай бірге жүрсек, бір-бірімізден қашып əрең құтылар едік. Дүниеде құнын жоймайтын нəрсе жоқ, сондықтан да бəрінің құны бірдей. Тағы бір байқағаным, қазіргі тұрмыс-халіңіздің асығы алшысынан түсіп тұрмаған-ау деймін... Сіздің жаны ашыған сезіміңізден екі есе артық аяушылық сəлемімді жолдаймын. Көзіңізге қараңыз, аға! (Жанар)».

	Бұл сөзді қайдан естідім деп көп ойландым. Қырсыққа толған хатыңды қара қостың жапсарына қыстырып кетпекке бекіндім де, іле бұл ойымнан қайтып, төрт бүктеп қалтама салдым. Сол аспан, сол күн, сол тау, сол жылымық. Бірақ бəрі-бəрі басқаша, өзгеше жат, өзгеше суық, жек көре, жиіркене қараймын. Ғажабы сол, мен осы күннен бастап «Жылымық» атты суретке деген сүйіспеншілігімді жоғалттым. Мүлдемге жоғалттым. Қабырғада қағулы, санаторийдің бөлмесінде қалды. Түнде қала бейнесіне қарап тұрып, мынау жарқыраған қазанда адам қайнап жатқандай, сен айтқан адамның иісі содан шыққан қоңыстай сезілді. Иə, сұлулық, тазалық туралы ұғым, түйсігіме төңкеріс жасаған хатыңды бойтұмар ғып əлі тағып жүрмін. Бір қызығы, дəл сенің хатыңды оқыған күннен бастап, бұрынғы бойымды өзектеген босаңдық пен ынтызар көңілдің ынжықтығын сылып тастадым да, бұрынғыдан көш ілгері тұрмыс құрып, мəре-сəре ғұмыр кешудемін. Мені байлыққа – бақытқа бастаған өзің едің.

	Япыр-ау, көзіңе қара деген сөзді тағы бір рет естіп едім ғой. Е... е... есіме түсті.

	Мен сені поезға мінгізіп тұрғанда, темір баспалдақтан көтеріле берем деген қара бұжыр, май желке ағаңның аяғын басып кеттің. Сонда ол бұлқан-талқан ашуланып:

	– Ей, қыз, соқырмысың! Көзіңе қарасаңшы! – деп еді-ау! Мүмкін, нағыз адам сол шығар...





	Оглавление

	Бірінші бөлім

	АУЫЛ ХИКАЯЛАРЫ

	БАСТАУ

	АПАМНЫҢ АСТАУЫ

	БЕС ТИЫН

	БИҒАҢ

	ИҒАҢ...

	ҚАСҚЫР ҰЛЫҒАН ТҮНДЕ...

	ҚИЯЛИ

	КӨК ТАЙЫНША

	КҮЛПƏШТІҢ ҰРШЫҒЫ

	ҚҰЛАШАНЫҢ ШОТЫ ЕДІ

	ҚҰМАР ҚОЛ БҰЛҒАПТЫ

	МАҢДАЙДАН БАҒЫҢ ШАЙҚАЛСА

	«200 ГРАММ ЭНЕРГИЯ»

	«МƏШƏБИНƏ»

	ТОҚАДАН ҚАЛҒАН ТҰЯҚ

	ТОРТАЙ МІНЕР АҚ БОЗ АТ

	ІЗДЕГЕНІН ТАПТЫ МА?

	Екінші бөлім

	ƏҢГІМЕ ҚАРЛЫҒАШТАРЫ

	ДОС СЫРЫ

	ШҰҒЫЛА

	ҚАМШЫГЕР

	БУРА

	I

	ІІ

	КЕРБҰҒЫ

	ЖЕСІРЛЕР

	I. Арысын тосып əлі отыр

	II. Алтыбақан

	ІІ

	III. Ғайни

	ЖАСЫН

	1

	ІІ

	ІІІ

	IV

	V

	VI

	VII

	АРДАҚ

	САРЫАРҚАНЫҢ ЖАҢБЫРЫ

	I

	II

	III

	ЖЫЛЫМЫҚ





