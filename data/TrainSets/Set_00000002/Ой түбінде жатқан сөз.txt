	Есенгүл Кәпқызы

	Ой түбінде жатқан сөз





	Мақалалар жинағы





	Кітапта автордың əр жылдардағы ұлт, демография, саясат төңірегіндегі ой-толғаныстары, сараптамалық мақалалары жəне жол-сапар очерктері қамтылған.

	Автор елдің мəңгі мұраты – ұлттың ұлт болып ұйысу жолындағы шытырман белестері жайында толғанады.

	Кітап қалың оқырман қауымға арналған.





	«Қазығұрт» баспасы», 2013





Алғы сөз




	Қазақ журналистикасы еліміз тəуелсіздік алғаннан кейінгі жылдарда бұрынғы уақыт пен кеңістік əлемінде еркін шарлай алмайтын өрісі тар, шеңбері шектеулі, қамтитын тақырып аумағы өлшемді, цензурасы басым күйден босанып нағыз сөз өнерінің ақиқатты айтатын өмірдің кез келген саласының қалтарыс-бұлтарысына қаймықпай еніп, еркін сөйлейтін қоғамның ең белсенді мүшесіне айналды. Сонымен қатар заманға сай əлемдік талаптар үдесіне қанағаттанарлық жауап бере алатын, қарыстап дамып отырған жаңа дəуірдің техник-технологиясын жеттік меңгерген кəсіби шеберлігі ешкімнен кем түспейтін, өркениетті елдердің осы саладағы қол жеткізген бай тəжірибесінен үйреніп, бойына сіңірген, танымдық талғампаздығы жоғары, қазақ қоғамының ғаламдық кеңістіктегі орны мен өресін саралап, сараптап, талдау жасап дұрыс əрі шынайы анықтай алатын, халық сенетін, сенім артатын, билік пен бұқара арасындағы алтын көпір дəрежесіне жетті. Соның үшін де журналистиканы бүгінгі қоғамның төртінші билігі атайды. Демек, оның қоғам алдында жүктеген міндеті мығым, жүрер жолы күрделі, арқалаған аманаты ауыр, атқарар қызметі мол деген сөз. Ал осы бір аса салмақты, зор мақсатқа жетіп, мүддеден мүдірмей шығу журналист үшін үлкен сын.

	Бүгін оқырман қауымға жол тартып отырған Есенгүл Кəпқызының «Ой түбінде жатқан сөз» атты кітабы осы сауалдарымызға жауап береді. Бүгінгі заманауи қазақ журналистикасының ХХI ғасырдың алғашқы ширегіндегі тыныс-тіршілігін, бағамдап, оның қоғам өміріндегі орнын сипатауға, сол кезеңнің шынайы өмірін қоғамның қуатты құралына айналған баспасөз бетінде қалай беріліп, қалай таразыға тартылғанын автордың осы кітапқа енген əр жылдары жазған жазбаларынан толық байқауға болады.

	Есенгүл Кəпқызы қазіргі қазақ журналистикасында өзіндік қолтаңбасымен айқындалған, белгілі орны бар белді журналистердің бірі, филология ғылымдарының кандидаты. Жиырма жылдай журналистика саласында жинақтаған өмірлік тəжірибесін жас журналист мамандарды даярлауға арнап, əсіресе олардың заманауи медиа үдерістерді игеруге ерекше назар аударып жүрген ұстаз. Оның бұған дейін жарық көрген «Сөздің шыны», «Жырақта қалған тағдырлар» кітаптары да көпшілік көңілінен шыққан, қазақ қоғамының қайта қалыптасу кезеңіндегі заманның тыныс-тіршілігін əрлеп-əсірелемей, бояп өңдемей, қаз-қалпында, дəйек-деректі, көп сөзділігі керенау, айтары анық, берері мол туындылар болды.

	Кітап «Ой түбінде жатқан сөз» деп қауымға белгілі тіркеспен аталғанымен ол тек бір журналистің қоғам, ел, өмір, тіршілік, заман туралы жазған субъекті ой-толғам, толғауларының жиынтыққұрамасы емес, бүгінгі қазақ қоғамының күнгейі мен көлеңкелі өмірінің, алға қарай іркіліссіз қадам басқан жасампаз жолдарының, соны соқпақтарының тыныс аурасының жарқын айнасы деуге əбден лайық. Мынау жаһандану дəуірінде көз ілеспес жылдамдықпен екпін алған инновациялық үдерістер тұсында жер жүзінің кез келген түкпірінен толассыз құйылып, төгіліп жатқан ақпараттарды дер кезінде дұрыс, нанымды, шынайы сараптап, арасынан ұлттық жол тауып, өзіндік бет-бейнесін анықтап, озық технологиялармен жарысқа түсіп, халықаралық журналистиканың қай саласының болмасын тең дəрежеде бəсекелестікке түсу, сол бір ақпараттар ағынына араласып, адасып кетпей биіктен көріну бүгінгі қазақ журналистерінің мұраты болса керек. Есенгүл Кəпқызы міне, осы талап-тілектен шыға білген журналист. Не жазса да, қай тақырыпты қозғап, қамтыса да ол Қазақ Елінің халқы мен жерінің біртұтастығы, бірлік-берекесімен, ұйтқы ұлттың ұлы тұғырлары тіл мен ділдің бүгіні мен болашағына көңілі алаң, күрделі көкейкесті мəселерімен ұштасып, сабақтасып, бір-біріне жалғасып жатады. Əр бір жазбасы қай қырынан алсаңда ширақ əрі тартымды, дерегі мен дəйегі жеткілікті, жан-жақты сарапталып, талданған, қысқа да нұсқа, көздеген нысанына дөп тиіп жататын, кəсіби сүзгіден өтіп, ерекше екшелген, қорғасындай қою, мəйекті ой, мəнді пікір, халқына, елін-жеріне қажетті мəліметтер ұсынады. Қолдарыңыздағы «Ой түбінде жатқан сөз» атты кітап осының жарқын көрінісі болмақ.

	Темірғали КӨПБАЕВ,

	«Қазығұрт» баспасының директоры





І БӨЛІМ


	ҚАЗАҚТЫҢ ҚОС ҚАНАТЫ – ТІЛ МЕН ЖЕРІ





ҚАЗАҚ ҰЛТ РЕТIНДЕ ҚАЛЫПТАСҚАН БА?




	Қазiр кеңселерге тығылып қазақтың жағдайын талқылайтындар да, телеарналардағы ток-шоулар да осы мəселенi сөз ететiн болып алыпты. Мемлекеттiк тарихы мың жылдарға созылса да, ұлт ретiнде тарих сахнасынан берiк орын алса да, оның ұлт ретiнде пiсiп жетiлмегенi жайлы сөздiң қозғалуының өзi ұлттың өзiне деген сенiмiнiң азаюын танытса керек. Осыдан бiр ғасыр уақыт бұрын, Ресейдiң қоластында, тiптi автономиялық дəрежемiз де бола қоймаған кезде «Алаш» зиялылары осы мəселенi күн тəртiбiне қойып көрмеген екен. Керiсiнше, «Алхамдулла, алты миллион қазақпыз!» деп өз рухын өздерi асқақтатқан. Ал, мемлекет тəуелсiздiгiн қолына алып, тарих сахнасынан қайта орын алған ХХI ғасырда, мұндай солқылдақтық танытуымыз, ұлттық рухымыздың кеми түскендiгiн бiлдiрсе керек. Бұл мəселе көтерiлген «Қазақстан» ұлттық арнасындағы «Көкпар» бағдарламасында да, «31 канал» арнасының «Замандастар» бағдарламасында да бiр тезис ортаға салынды. «Бiз қазақтың намысына келетiн сөз айтсақ, ешкiм өре түрегелiп оның намысын жыртпайды, керiсiнше, бiрге жамандасады, ал руының намысына келетiн сөз айтсақ аттандап, жаға жыртысуға дейiн барамыз. Демек, бұл бiздiң ұлт ретiнде қалыптаспағандығымыздың көрiнiсi емес пе?» дейдi жүргiзушiлерi. Мен шынымды айтсам, бұндай əңгiменi тек осы адамдардың аузынан естiп отырмын.

	Рас, Абай өз ұлтының кемшiлiгiн термелеген шығар, А.Байтұрсынұлы қазақтың кемшiлiгiн айтқан шығар. Қазақтың бойкүйездiгi мен жайбасарлығын қазiргi ұлт зиялылары да ескертiп жатқан шығар. Бiрақ, бұл ұлтын жек көрушiлiктiң нышаны дегенге кiм сенедi. Керiсiнше, ұлттық намысты жанудың амалдары шығар.

	Қазақ ұлт ретiнде қалыптасқалы алты ғасыр уақыт болды. Соның нəтижесiнде отаршыл күштердiң табанды езгiсiнен аман қалды. Ұлт ретiнде жойып жiберуге қандай амал-айла жасаса да, қазақ бүгiнге жеттi. Тəуелсiздiктiң көк байрағын желбiреттi. Ендi осы байрақтың мəңгi желбiреуiне жұмыс iстеуiмiз керек. Ол үшiн əлсiреп кеткен ұлттық санамызды оятуымыз қажет. Өсiп келе жатқан өрiмдей жастарымыздың санасына өзiн-өзi кемсiтетiн идеяларды таңбаған жөн.

	Бiздiң саяси санамыздың əлсiздiгi салдарынан саясаткерлер қазақ тағдырын ойыншыққа айналдырып отыр. Айталық, Қазақстанда 90-шы жылдардың басында басталған iшкi абыр-сабыр, ауылдан қалаға ағылушылыққа көзжұмбайлықпен қараған едiк. Iшкi саясат ушығып, жаңа əлеуметтiк проблемалар бой көтере бастады. Ауылдан қалаға келген жұрттың саяси санасы өсiп, теңдiк сұрай бастаған кезде, халықты қайтадан ауылда ұстау мəселесi күн тəртiбiне шығарылды. Керiсiнше, келiмсектердiң қазақ елiнде жұмыс iстеуiне мол мүмкiндiк жасап, елiмiздiң есiгiн тағы айқара аштық. Тағы да Ресейдi мысалға келтiрейiк. Онда керiсiнше, келiмсектердiң келуiне кедергi келтiрiп бағуда. Қара базарда сауда жасап тұрған орталық азиялық тұрғындарды қуудың шарасымен екi жылдай айналысып келедi. Оның орнына шекара аймақтарға орналастыру үшiн шетте жүрген қандастарын шақырып жатыр. Бiз оралмандардың келуiнiң жүйелi саясатын жүргiзгеннiң орнына, жұмыс күшi дегендi желеу етiп, жылына миллионға жуық адамның Қазақстанға келiп орналасуына жол аштық.

	Бiздегi қазiргi жергiлiктi ұлттың билiкпен келiспеушiлiгi стихиялы түрде орын алып отыр. Айталық, Шаңырақтағы дүрбелең, Атырау, Алматы облыстары мен Оңтүстiк Қазақстандағы Маятас оқиғасы жергiлiктi ұлттың ашу-ызасының əлсiз көрiнiсi. Бұның астарында əлеуметтiк теңсiздiк жатқанымен, өз елiнде өгей баланың күйiн кешкен қазақ ашулы. Қандай əрекет болса да, маңайындағы өзге ұлт өкiлдерiнен ашуын қайтаруға тырысуда. Сол Шаңырақ оқиғасына кiнəлiлердiң алды жиырма жылға сотталғанда, Маловодныйдағы соттың үкiмi жарияланып, қазақтар кiнəлi болып табылғанда, Маятас оқиғасының тiгiсiн жатқызып, аз ұлттарға қысым көрсетiп жатыр деп қазақтарды кiнəлағанда, қазақ тағы үнсiз қалды. Өз бауырларының тағдырына бейжай қарады. Демек, бұл бiздiң саяси санамыздың əлi əлсiздiгiн танытады. Яғни, қазақты оята бiлетiн саяси қайраткердiң пiсiп жетiлмегендiгiнiң көрiнiсi.

	Бұған билiк мүдделi. Қазақтың тарихын сызып тастап, «мемлекеттiгi болмаған» ел ретiнде танытуға құштар топтар Қазақ хандығының 570 жылдығын, «Алаш» қозғалысының 90 жылдығын, «Желтоқсан көтерiлiсiнiң» 20 жылдығын көз жұмып ғана өткiзiп жiбердi. Бiздiң қасыретiмiз де осы. Тарихты əркiм өзiнен бастауға ұмтылады, билiк басындағылар ұлттық мүддеден гөрi жеке басының қамын көбiрек күйттейдi, ақыр аяғында отарсыздандыру саясаты да жүргiзiлмей отыр. Осының салдары «қазақтың» ұлт ретiнде қалыптасқанына күмəнмен қарайтын ойға да жетелеуде.

	Түйiн: сонымен тəуелсiздiгiмiздiң көк байрағы желбiрегенiне 16 жыл. Ата-бабаларымыздың ғасырлар бойғы арманы қолымызда. Ендi оны баянды ету бiзге серт. Бүгiнгi ұрпақ пен болашақ ұрпақтың арқалар аманаты. Тəуелсiз елдiң туы ешқашан жығылмасын, ең ұлық мейрамымыз баянды болсын.

	13 желтоқсан, 2007





АЛМАТЫ ƏУЕЖАЙЫ КIМНIҢ ҚОЛЫНДА? ƏЗIРГЕ БҰЛ ЖАҒЫ ҚҰПИЯ




	Мемлекеттiгi мығым елдердiң ұстанған бiр саясаты бар: ол кез келген мемлекеттiң байланыс торабы, əуе жəне темiр жолы, энергетикалық құндылықтары мемлекет меншiгiнде болуы тиiс. Өйткенi, бұлардың барлығы стратегиялық маңызы бар объектiлер. Жекешелендiру кезiнде елiмiздiң байлығы ұстағанның қолында, тiстегеннiң аузында кеттi.

	Мемлекеттiк стратегиялық маңызы бар делiнген энергетика да, əуе жəне темiр жол тасымалы да, байланыс саласы да жекеменшiктiң қолына өтiп кеттi. Құдай бетiн аулақ қылсын, егер алда-жалда ел басына күн туатын болса, жау аталған объектiлердi қолды етуге ұмтылады екен. Бəлкiм есiне бiрдеңе түстi ме, жоқ əлде мемлекеттiң ұлттық қауiпсiздiгiн ескердi ме, жоқ басқа да бақай есебi бар ма, осыдан бiр-екi ай бұрын стратегиялық объектiлердi мемлекет меншiгiне қайтару туралы Қаулы қабылданды.

	Сол Қаулының негiзiнде болар, екi аптадай уақыт бұрын премьер-министр Кəрiм Мəсiмов «Самұрық» холдингiне стратегиялық маңызы бар объектiнi мемлекет меншiгiне нарықтық бағамен сатып алу үшiн, Алматы əуежайының акционерлерiмен келiссөз жүргiзудi тапсырды. Содан берi жарты ай өтсе де, баспасөз беттерiнде ол жайында мəлiметтер тiптi сараң айтылуда.

	Ең алдымен, «Алматы əуежайы кiмнiң меншiгiнде?» деген сауалға жауап iздеп сандалдық. Бiрақ, бұл ақпарат мемлекеттiк құпиядан да жасырын болып шықты. Тiптi, «Алматы Халықаралық əуежайы» акционерлiк қоғамының өзi оның акционерлерiн атай алмай отыр. Көлiк жəне коммуникация министрлiгi де, Табиғи монополияларды реттеу агенттiгi де, «Самұрық» холдингi де оның иелерiн айтуға келгенде сараңдық танытуда. Сөйтiп, əлi күнге дейiн «Алматы əуежайы» туралы нақты деректер қолымызға түспедi.

	«Алматы əуежайы» Храпуновтың Алматы қаласының əкiмi болып тұрған кезiнде қала бюджетiмен салынған екен. Сол кездiң өзiнде оппозициялық күштер əуежайдың тым қымбатқа салынғаны жайында дабыл көтерген. Оған кеткен қаржы жайында ақпарат көздерiнде екi түрлi цифр айтылады. Мысалы, «Zonakz» сайтында 2004 жылдың 9-қыркүйегiнде «Чиновников в отставку» атты Анна Калашникованың материалы жарық көрген. Онда «Ақ жол» партиясының тең төрағаларының бiрi – Болат Əбiлов былай дейдi: «Виктор Храпунов əуежайды 15 миллион долларға тұрғызуға уəде берген. Кейiн ол 20 миллионға жеттi, ақырында 52 миллион доллар жұмсалды. Əуежайдың ауданы 30 мың шаршы метр. Демек, əр шаршы метрi 1733 доллардан келiп отыр ғой». Ал, ендi бiрiнде 65 миллион доллар жұмсалғандығы туралы ақпарат кездеседi. Əуежай салынып болғаннан кейiн жекеменшiкке берiлген. Жоғарыдағы мақаланың деректерiне сүйенсек, Алматы əуежайына Храпуновтың əйелi – Лейла Храпунова иелiк еткен сынды. «Потом Храпунов отдает его в управление своей супруги, если это не так, то пусть выступит перед народом и опровергнет все это» дейдi Болат Əбiлов. Белгiлi оппозиционер Асылбек Қожахметов: «А если говорить про алматинский аэропорт и передачу его управления, мы вообще не видим третьей стороны, которая должна быть. А третья сторона называется маслихат города Алматы – это деньги городского бюджета» дейдi аталған мақалада. Демек, əуежайдың жекеменшiкке берiлуiнiң өзi сан салалы сұрақтардан тұрады. Деректерге қарағанда, ол жекеменшiкке сатылған жоқ, əшейiн берiле салған. Ендi бiр мақалаларда əуежайдың құрылысына Қазкоммерцбанк инвестиция салғандығы айтылады. Жоғарыда аталған сайтта 2003 жылдың 19 тамызында Александр Пейрактың «Хроника пикирующего акима» атты мақаласында əуежайдың алғашқы құнының 25 миллион долларға бағаланғандығын, оның 15 миллионын Қазкоммерцбанк, 10 миллионын қалалық бюджет төлеудi мойнына алғандығы жазылған. Бұл туралы əкiмнiң 2002 жылы 9-қаңтарда өткiзген арнайы баспасөз-мəслихатында айтылады. Кейiнгi ақпараттарға қарағанда əуежайға Храпуновтың да, Бекетованың да қатысы жоқ болып шықты. Оның бiр шетiн «Казком», бiр шетiн басқа бiр дəулер нық ұстаған секiлдi. Сөйтiп, «Самұрық» холдинг арқылы «Алматы əуежайын» стратегиялық маңызды объект ретiнде мемлекет қайта сатып алмақшы. Ендiгi мəселе осыдан келiп туындайды. Мəселен, Алматы əуежайын салуға қазiргi иелерi (Қазкоммерцбанкiден басқасы) көк тиын жұмсаған жоқ. Тек қана iшкi жөндеу жұмыстары мен жиһазына азын-аулақ ақша жұмсаған болуы мүмкiн. Ал, мемлекет əуежайды сатып алғанда, ненi есептеуi керек. Əуежайды салуға кеткен шығынның есебiмен бе, жоқ əлде мемлекет бюджетiнен шыққан қаражат та есептелiне ме? Бүгiнде оның нарықтық құны қанша болатындығы жайлы да ақпарат кездеспейдi. Бiздiң экономикамыздағы ұлттық мүдденiң ескерiлмеуi салдарынан талай сан соққанымыз да есiмiзде. Мəселен, 1997 жылдың тамызында Алматы энергокешенi бельгиялық «Трактебель» компаниясына 5 миллион долларға сатылып, одан зиян шеге бергеннен кейiн, қайтадан 50 миллион долларға сатып алғанымыз есiмiзде. Алматы əуежайына қатысты сауда да солай болайын деп тұр. Бұл жерде кiм ұтады? Кiм ұтылады? Бiздiңше зиян шегетiн мемлекет қазынасы секiлдi де, ал оның бүгiнде жасырын иелерi пайдаға белшесiнен батпақ.

	Алматы əуежайы Қазақстанның ең iрi əрi ең маңызды объектiсi. Көлiк жəне коммуникация министрлiгiнiң дерегiне қарағанда, Қазақстанға келетiн жолаушылардың 50%-ы, жүк тасымалының 68%-ы осы əуежай арқылы өтедi. Əуежайдың өткiзу мүмкiндiгi жылына 2,5 миллион жолаушыға сай келедi. Жалпы алаңы – 29 мың шаршы метр.

	2006 жылдың қаңтарында Елбасының Жарлығымен «Самұрық» холдинг» АҚ-ы құрылды. Қазiр оның қарауында «Қазақтелеком» АҚ, «Қазпочта» АҚ, «КЕGOC» АҚ, «ҚазМұнайГаз» Ұлттық компаниясы» АҚ, «Қазақстан темiр жолы» ұлттық компаниясы» АҚ сияқты отандық экономиканың алыптары бар. Бүгiнгi таңда «Самұрық» компаниялар тобына 300-ден астам заңды тұлғалар енедi.

	7 ақпан, 2008





МЕМЛЕКЕТТIК ТIЛ ТҰРМЫСТЫҚ ТIЛ ДƏРЕЖЕСIНДЕ...




	«Ерлiк, елдiк, бiрлiк, қайрат, бақ, ардың,

	Жауыз тағдыр жойды бəрiн не бардың.

	Алтын күннен бағасыз бiр белгi боп,

	Нұрлы жұлдыз – бабам тiлi, сен қалдың»



	Заңғар ақын Мағжан Жұмабаев өткен ғасырдың басында осылай күңiренген екен. Одан бергi бiр ғасырда, ХХI ғасырдың басында бабамыздан қалған мұра – тiлiмiздiң күнi саяси саудаға түсерiн бiлмеппiз. Тəуелсiздiк алғалы 16 жыл өтсе де, мемлекеттiк тiлдiң жыры бiтер түрi жоқ.

	Келесi жылы қазақ тiлi мемлекеттiк мəртебеге қол жеткiзгенiне 20 жыл толады. «Тiлдердi дамытудың 2001–2010 жылға арналған бағдарламасының» да аяқталуы жақын. Бiрақ, соған қарамастан мемлекеттiк тiл туралы əңгiме əлi басылар емес. Жоспар бойынша елiмiздегi барлық қоғам салалары 2009 жылы қазақ тiлiнде сөйлеуi тиiс едi. «Келесi жылы мемлекеттiк қызмет салаларының барлығы iс-қағаздарын қазақ тiлiне көшiредi» делiнген аталған бағдарламада. Бiрақ, бұның барлығы тек сөз жүзiнде қалатын түрi бар. Өйткенi, бұған саяси-экономикалық тұрғыдан да, психологиялық тұрғыдан да əлi дайын емеспiз.





Күлтөбенің басында күнде жиын




	Мемлекеттiк тiл туралы жиындар үнемi «Күлтөбенiң басында күнде жиынды» еске түсiредi. Бұған, ең алдымен, Мемлекеттiк хатшы дəрежесiнде көңiл бөлiндi. Иманғали Тасмағамбетов пен Оралбай Əбдiкəрiмовтiң Мемлекеттiк хатшы болған кезiнде барлық деңгейдегi əкiмдер мен министрлердiң басы екi-үш дүркiн қосылды. Барлығы уəде берiп, мемлекеттiк тiлдiң көсегесiн көгертiп, 2–3 жылдың iшiнде бүкiл елдi сайратып жiберетiндей екпiнмен кетедi. Бiрақ, былай шыға ұмыт болады. Шенеунiктiң бəрi жоғары мəртебелiнiң алдында жалған есеп беруi үшiн ғана келетiндей.

	Сосын бұл iске премьер-министрлер араласты. Даниял Ахметовтiң премьер кезiнде де мемлекеттiк тiлге қатысты жиындар өткiзiлiп едi. Кəрiм Мəсiмов премьер болысымен, екi-үш ауыз сөздiң басын қазақша құрап, мемлекеттiк тiлдi тiкелей өзi қадағалайтынын айтты. Сөйтiп, «Мемлекеттiк тiл саясатын одан əрi жетiлдiру жөнiнде» комиссия құрып, өзi тiкелей басшылыққа алды. 2007 жылды «Қазақ тiлi жылы» деп жариялады. Кəрiм Мəсiмов премьер болған жылдан астам уақыт iшiнде талай жиын өттi. Тiптi, Мəдениет жəне ақпарат министрлiгiнiң соңғы алқа мəжiлiсi мемлекеттiк тiлде өттi. Оны айғайлатып, сүйiншi сұрап, барлық ақпарат құралдары жазды. Алайда, мемлекеттiк жиынның мемлекеттiң тiлiнде өткенiн мақтан еткен бiзден басқа ел жоқ шығар.

	Əдiлет министрлiгi заңдардың мемлекеттiк тiлде жазылуы қажеттiгiн айтқалы да бiрнеше айдың жүзi болды.

	Яғни, былайғы жұрттың аптығын басу үшiн мемлекеттiк тiл туралы биiк мiнберлерде айтылып қалады. Сөз бар. Iс жоқ. Мəселен, о баста сөз бойынша, елiмiздiң облыстарының барлығы дерлiк iс-қағаздарын мемлекеттiк тiлге көшiруi тиiс болатын. Көше алмады, қағаз жүзiнде көштiк деген жалған мəлiмдеме жасағандары болмаса, iс жүзiнде бəрi, керiсiнше. Iс-қағаздарын қазақшалады деген Оңтүстiк Қазақстан, Атырау, Қызылорда, Маңғыстау, Алматы облыстарының биiк лауазымды шенеунiктерiнiң көбi теледидардан мемлекеттiк тiлде сұхбат бере алмайды. Олардың сөзiн аударып берiп жатқанының талай куəсi болдық. Сонда iс-қағаздарын мемлекеттiк тiлге көшiрдi деген сөз – мемлекеттiк қызметкерлерден мемлекеттiк тiлдi еркiн меңгерудi талап етедi дегендi бiлдiрмей ме? Ол iс-қағаздарын қай тiлде жүргiзiп отыр? Əлде артық шығын шығарып аудармашы ұстап отыр ма? Демек, мемлекеттiк тiлге деген салғырттық бүкiл бүтiн жүйенi жаулап алған. Шенеунiктердiң барлығы дерлiк жауырды жаба тоқиды. Ондайлардың ойында ұлттық мүдде, мемлекетшiлдiк сана жоқтың қасы. Қазiр олар тек өзiнiң астындағы орын-тағы мен қолындағы дəулетiн ғана ойлайды. Демек, бұл бiздiң қазiргi қоғамның қасiретi болып отыр.





Мемлекеттік тіл жəне Елбасы




	Бiздiңше, мемлекеттiк тiлдiң қозғаушы күшi, оның шын мəнiндегi мемлекеттiк дəрежеге жетуi – Елбасының қолында. 1989 жылы мемлекеттiк дəрежеге қол жеткiзген күннен бастап, Елбасы қазақ тiлiнiң қолданылу аясын кеңейту мақсатында талай iстерге мұрындық болғаны белгiлi. Алайда, бiздiң саяси элита мемлекеттiк тiлдiң көсегесiн өздiгiмен көгертуге құлықсыз. Тек Елбасының нұсқауымен жүруге үйренiп алған. Жел қалай соқса, солай майысуға бейiм. Айталық, осыдан 1,5 жыл бұрын Елбасы Қазақстан халықтары ассамблеясының ХII сессиясында «Аюдың да тiл үйренетiн кезi жеттi» деп қадап айтты. Содан кейiн жоғары жақта абың-күбiң басталды. Тiлдi үйретудiң əртүрлi жобалары жасалды. Бiлiм жəне ғылым министрi Жансейiт Түймебаев «Тiл үйрету курстарын ашып», оны жаңа үлгiде үйрететiн əдiс-тəсiлдердiң тұсаукесерiн жасады. Тiл үйренгiсi келгендерге бұл курстарда тегiн дəрiс оқытылатын болды.

	Аталған жиында Елбасы: «Мемлекеттiк қызметкерлер мемлекеттiк тiлдi бiлмейiнше, қызметке алынбайды» дедi. Бiз осы жиыннан кейiн бiраз сiлкiнiс болады деп ойладық. Бiрақ, бұл да көп жиынның кебiн құшты. Көп ұзамай Елбасы 2007 жылы халыққа дəстүрлi Жолдауын жасады. Онда «Үш тұғырлы тiл» саясатын ұсынды. Бұдан кейiн қоғамдық пiкiр осы идея төңiрегiнде өрбiдi. «Үш тұғырлы тiл – болашағымыз» деп алаөкпе болыстық. Бұның өзi мемлекеттiк тiлдiң дəрежесiне бiраз нұқсан келтiрген сынды. Ағылшын тiлi – халықаралық жəне бизнес тiлi, орыс тiлi (ресми деген дəрежесi тұрғанда) – саяси билiктiң тiлi. Ал, қазақ тiлi «мемлекеттiк» деген атына мəз болып, тұрмыстық деңгейге ысырылды.

	Биылғы жылдың 17-қаңтарында «Нұр Отан» партиясының құрылтайында Президент: «Бiз азаматтарға тiл бiлмегенi үшiн қысым көрсетпеуiмiз керек. Мемлекеттiк тiлдi жылдам уақытта жүзеге асыру бiздiң мақсатымыз емес. Мəселе стратегиялық тұрғыдан қойылып отыр, бұл iсте динамика болуы керек» дегендi айтты. Бұл да мемлекеттiк қызметкерлердiң мемлекеттiк тiлдi бiлуге деген ынтасын азайтып жəне «мемлекеттiк тiлдi бiлуi» жөнiндегi талапты əлсiреттi ме деймiз. Биылғы Жолдауында Президент мемлекеттiк тiлге тағы да назар аударды.

	«Үкiмет «Тiлдердiң үш тұғырлылығы» мəдени жобасын iске асыруды жеделдетуi тиiс. Бүкiл қоғамымызды топтастырып отырған мемлекеттiк тiл ретiнде қазақ тiлiн оқыту сапасын арттыру қажеттiгiне ерекше назар аударғым келедi. Халықаралық тəжiрибелерге сүйене отырып қазақ тiлiн оқытудың қазiргi заманғы озық бағдарламалары мен əдiстерiн əзiрлеп, енгiзу қажет. Мемлекеттiк тiлдi тиiмдi меңгерудiң ең үздiк, инновациялық əдiстемелiк, практикалық оқу-құралдарын, аудио-бейнематериалдарды əзiрлеу керек. Қазақ тiлiндегi оқулықтар шығаруға арналған тендердi үнемi жеңiп алатын бiр-екi баспа ғана бар.

	Сонда оқулықтардың сапасын жақсарту үшiн қандай бəсекелестiк болмақ. Қазақ тiлiндегi оқулықтардың сапасы сын көтермейдi. Олар адамдарды қазақ тiлiн үйренуге емес, қазақ тiлiнен қашуға бейiмдейдi. Осы салаға жауапты тиiстi органдар нақты шешiм қабылдауы тиiс» делiнген онда. Бұл жолы да «үш тұғырлылық» мəселесi назардан тыс қалмай отыр.

	Түйін: Сонымен мемлекеттiк тiлдiң жыры 20 жыл бойы жырланды. Оның қолданылу аясын кеңейту мақсатында қыруар қаржы жұмсалды. Бiрақ, iс сылбыр. Өгiз аяңмен, арбаны да сындырмай, өгiздi де өлтiрмей күн кешiп келемiз. Тiлдердi дамытудың екi кезеңдегi бағдарламасындағы тезистер орындалмады. Ең алдымен 1990–2000 жылдарға арналған бағдарлама қабылданды. Нəтиже жоқтың қасы. Сосын 2001– 2010 жылдарға арналған 50 баптан тұратын бағдарлама қабылданды. 2010 жылы қазақ тiлi барлық салада қолданысқа енуi тиiс болды. 2008 жыл есiк қақты. Бiрақ қолға алынған iстi көрiп отырған жоқпыз. Керiсiнше, билiк бүгiн-ертең мемлекеттiк тiлдi саяси жүйеге енгiзуге асықпайтындығын бiлдiредi.

	Сарапшылардың пiкiрiне жүгiнсек, қазақ тiлiн меңгерген қазақтардың өзi бүгiнде бар-жоғы 60% көрiнедi. Бұның қаншалықты шындыққа жанасымды екенi белгiсiз. Бiзге бiр айқыны – соңғы он жыл көлемiнде орта мектепте барлық оқушының 60–70%-ының бiлiм алып жатқаны, ал қазақ балаларының 80%-ы өз ана тiлiнде оқиды. Соған қарамастан, өз тiлiн бiлмейтiндердiң санын көбейтiп көрсету етек алып барады.

	Статистикалық мəлiметтерге жүгiнсек, саяси билiктiң тұтқасын ұстап отырған мемлекеттiк қызметкерлердiң 70– 80%-ы мемлекеттiк тiлдi бiлмейдi немесе еркiн меңгермеген. Ел ертеңiн сенiп тапсырғалы отырған «Болашақ» бағдарламасымен оқып жатқан Президент стипендиаттарының əрбiр онының тоғызы – мемлекеттiк тiлде оқып, жаза алмайды. Соңғы бiр-екi жылда «Болашақ» бағдарламасына емтихан тапсырушы үмiткерлерден мемлекеттiк тiлдi меңгергендiгi талап етiлiп, арнайы емтихан енгiзiлдi. Бiрақ, Бiлiм жəне ғылым министрлiгiндегi шенеунiктер бұнда да жауырды жаба тоқығанға үйренген-сынды.

	Сөйтiп, бизнес пен қаржы саласы мемлекеттiк тiлде сөйлеу былай тұрсын, қарасын маңына жуыта қойған жоқ. Ал, саяси элита мемлекеттiк тiлдiң жүзеге асуына мүдделi емес. Өйткенi, бұл олардың немесе оның баласының жеп отырған нанына бөгет болар едi. Ағылшын тiлiн немесе басқа да шет тiлiн еш қиындықсыз үйренiп алған шенеунiктерiмiз қазақ тiлiн үйренуге келгенде сылбырлық танытуда. Кейбiр пiкiрлерге құлақ ассақ, мемлекеттiк тiлдi үйренуге деген қоғамдағы селқостық бүгiнгi күнге алып келдi деген ойлар айтылады. Керiсiнше, бүгiнде мемлекеттiк тiлге деген сұраныс ұсыныстан асып түсiп отыр. Əсiресе, байырғы тұрғындар арасында ана тiлiнiң шын мəнiнде мемлекеттiк дəрежеге жетуiне мүдделiлер күн санап емес, сағат санап өсуде. Оған қалалы жерлерде қазақ мектептерiнде орындардың аздығы куə. Бала саны көп, орын жоқ. Керiсiнше, орыс мектептерiнде бала саны аз, орын көп. Бiрақ, бұнымен Бiлiм жəне ғылым министрлiгiндегi шенеунiктер санасайын деп отырған жоқ. Бiлiм жəне ғылым министрiнiң осы саладағы қарқынды iсiн əлi естiмедiк. Демек, төмендегiлер қалайды, бiрақ, жоғарыдағылар ол сұранысқа лайық жауап бере алмай отыр. Яғни, мемлекеттiк тiлдiң жүзеге асуына қоғам емес, билiк кiнəлi. Билiктегiлер тiлдi енгiзудiң нақты механизмдерiн əлi ойлап тапқан жоқ, ойлап табуға құлықсыз да тəрiздi. Жағдай осылай сипат ала берсе, тағы екi онжылдықты артқа тастайтын түрiмiз бар.

	21 ақпан, 2008





«ҚАЗАҚ ШОВИНИЗМI» ДЕГЕНIМIЗ НЕ?




	Жақында «Pozit.kz» интернет сайтында Сəкен Жүнiсовтiң «Косово: геополитический смысл, уроки для Казахстана» атты мақаласы жарық көрдi. Мақалада тақырып бiршама сарапталған, автордың көрген-бiлгенi жеткiлiктi екенi көрiнiп тұр. Алайда, автор «Уроки для Казахстана» атты тақырыпшасына келгенде, кəдiмгiдей сүрiнедi.



	Бiртұтас Сербияның əкiмшiл-əкiмгершiл күштердiң салдарынан қақ жарылып жатқанын сөз ете келе, оның себеп-салдарларын талқылайды. Тарихқа терең сүңгiген автор мəселенi Югославияның бөлшектенуiнен бастайды. Бiр кездерi федеративтiк мемлекет болған Югославия бүгiнде 6 тəуелсiз мемлекетке (əлем толық мойындап үлгермеген, соның салдарынан соғыс өртi тұтануы мүмкiн Косовоны қоспағанда) – Сербия, Хорватия, Босния жəне Герцеговина, Албания, Черногория, Словенияға бөлiнген. Сəкен Жүнiсов аталған мақаласында «Югославия решающим образом распалась из-за столкновения великодержавного сербского шовинизма с национализмом других народов. По этой же причине распался и СССР. В Казахстане уже развился, в силу целого ряда обстоятельств, казахский шовинизм и он уже проявился в ряде кровавых межнациональных столкновений. Правительство не способно грамотно решить национальный вопрос в Казахстане и, как правило, забалтывает эту жгучую, судьбоносную для нашей страны проблему. Возможная перспектива роста казахского шовинизма – распад страны. Вывод: нужно решать национальную проблему в Казахстане. Как, вопрос другой. Решим эту проблему, и это будет залогом территориальной целостности и независимости нашей страны. Таков первый урок, который нужно извлечь нашей стране из проблемы Косово» дейдi автор. Менiңше, автордың меңзеп отырғаны күрд пен қазақ, чешен мен қазақ, ұйғыр мен қазақ арасындағы қақтығыстар болса керек. Бiрақ, бұл жерде ұлыдержавалық шовинизмнiң белең алмағаны түсiнiктi. Оны кезiнде қазақ газеттерiнiң барлығы дерлiк талқылады. Бұған дейiн де, бұдан кейiн де айтыла беретiн, жауыр болса да, тiлiмiздiң ұшынан кетпейтiн əңгiмелердiң бiрi – осы. Бiздегi ұлттық проблеманың дұрыс жолға қойылмай отырғандығы. Бұл жерде қазақ бұлқынса, өз елiнде отырып, өгей баланың күйiн кешкенi үшiн бұлқынуда. Тiлiнiң төрге оза алмағаны үшiн, шұрайлы жердiң латифундистердiң қалтасына түскенi үшiн, ауылдан қалаға ағылған қазақтарды алдан жаңа əлеуметтiк проблеманың күтiп тұрғандығы, соңғы тиынына тұрғызып алған лашығын күшпен бұзып жатқандығы қазақтың ұлттық намысын оятуға себепкер болып отыр. Егер, осы мəселелердiң барлығы объективтi түрде шешiлетiн болса, қазақ өзгеге көзалартып неғылсын. Оның үстiне өзгелердiң өз елiнде отырған қазақты басынуы да жығылған үстiне жұдырық болмай қалған жоқ.

	Жалпы, Косовоның бiржақты тəуелсiздiк жариялауы, оның қолтығына АҚШ-тың су бүркуi талай iште жатқан армандардың оянуына түрткi болды. Бүгiнде халықаралық қауымдастықтан өз тəуелсiздiгiн мойындауын дəметiп жүрген 200-ге тарта ел бар екен. Олар Ресейдегi Чечня, Дағыстан, Татарстан, Грузиядағы Оңтүстiк Осетия мен Абхазия, Түркия мен Ирактағы күрдтер, Қытайдағы Тибет пен Тайвань (қазақ пен ұйғырды, моңғолдар мен манжiлердi айтпаған күннiң өзiнде), Əзiрбайжан мен Армения арасындағы Таулы Қарабах... т.т. Бiр айқын мəселе – кез келген мемлекеттiң тағдыры ұлы державалардың ойын картасына айналып кетуi. Егер, БҰҰ-ның тұрақты 5 мүшесiнiң қолайына жақпаса, теңдiк, халықаралық келiсiмдердi бұзу оп-оңай дүниеге айналды. Үлкен сегiздiк елдерiнiң мүддесiне қайсысы қайшы келмейдi, сонысы iске асатын болды. Демек, ғасырлар бойы азаттық аңсаған бұғаудағы елдердiң тағдырын əлемдiк алпауыттар ғана шеше алады. Əсiресе, бүгiнде Американың дегенi iске асырылып жатыр. Ирактың күлталқанын шығарғаннан кейiн, Иранға көзалартқан оны тоқтатуға өзгелер дəрменсiз. Ресеймен қырғиқабақтығы күн санап артып бара жатқанымен, ондағы 15 республиканың қай-қайсысы да, тəуелсiздiкке ұмтыла алатындығын жақсы бiлiп отырған АҚШ бұл жағынан жұмған аузын ашпайды. Тiптi, Ресей Чечня сияқты бүкiл елдi қырып тастаса да, көрмегендей қалып танытуда. Сөйте тұра, алақандай Сербияны геосаяси мүдделерi үшiн екiге жарды.

	Бұл жағынан келгенде, Қазақстанды да көлденең тартып, солтүстiк облыстарда өзге ұлттардың шоғырланып отырғанын тiлге тиек ете кететiндер бар болғанымен, Қазақстан дəл осы проблемадан ада. Өйткенi, бүгiнде бүлiншiлiк ошағы маздап, сепаратистiк күштер бел алып тұрған мемлекеттердiң барлығы федеративтiк елдер. Ал, Қазақстан – унитарлы мемлекет. Ешқандай мəдени-саяси автономиясы жоқ. Əлемдегi 200-ге тарта мемлекеттiң барлығы, оның территориялық тұтастығын мойындаған жəне бiрауыздан бекiткен. Оның үстiне айналасындағы көзалартқан көршiлерiмен тату əрi өз мүддесiн жiберiп алды десек те, шекараны бекемдеп алған алғашқы ТМД-ылық мемлекет. Демек, өзгелердiң аузына сөз салып бере бергенше, негiзгi ұлттың проблемасын шешуге ұмтылған абзал болар. Ол үшiн «Қазақстан халықтары Ассамблеясы» деген конституциялық ұйымның болмауы үшiн атсалысып, Ассамблея атынан депутат сайлауды қате деп тапқан жөн болар. Ассамблеялық депутаттарға «Лад» қоғамдық ұйымы «қазақ ұлтшылдығын» ауыздықтау туралы шағым түсiрген. «Русские в Казахстане» атты сайтта «Ладинформның» таратқан мəлiметi бойынша, 20 ақпанда Көкшетау қаласына Ассамблея атынан сайланған депутаттар болып қайтқан. «Лад» қозғалысының жетекшiсi Иван Климошенко оларға қазiр Қазақстанда «ұлтшылдық» өршiп тұрғанын жеткiзiп, оны ауыздықтау үшiн, Парламентте бiр iс-шара қолдану қажеттiгiн айтқан.

	«Уроки для» Казахстана» атты тақырыпшада автор, сондай-ақ, «Нужно правильно выбирать союзников равного достоинства. Равного ли достоинства Сербия как союзник России? Нет. Почему? Потому что Россия рассматривала Сербию, Югославию как колониальный форпост Российской империи на Балканах. Но чтобы иметь союзников равного достоинства, нужно, по крайней мере, обладать этим достоинством. Поэтому, нам, казахам, нужно воспитать в себе это чувство национального достоинства, а затем на его основе выбирать себе союзников» дей келе, Ресейдiң бiзге əлi күнге дейiн ұлыдержавалық көзқарас ұстанатындығын айтады. Əрi Қазақстанның Ресейдiң ықпалынан шыға алмай отырғанын сөз етедi. «Қазақстан Косовоның тəуелсiздiгiн мойындамағанда, өзiнiң геосаяси мүддесiн қорғаған жоқ, керiсiнше, Ресейден қорыққанынан осындай қадамдарға барды» дейдi автор. Расында да, Сыртқы iстер министрлiгi таратқан ақпараттарда, Косовоның тəуелсiздiгiн не үшiн мойындамай отырғандығы айтылмайды. Тек қана «сол» деген жауап ала аласың.

	Демек, əлемдiк саясаттың бағытын 180 градусқа керi бұрғалы отырған Косово мəселесi əр мемлекеттiң өз iшiндегi проблемаларды сараптауына түрткi болып отыр. Геосаяси ойындардың əлi де қалай құбылатындығы беймəлiм. Сол себептi де, метрополияның ыңғайына бейiмделе бермей, өзiнiң көзқарасын нақты бiлдiре алатын деңгейге жеткенi дұрыс болар едi.

	28 ақпан, 2008





МЕМЛЕКЕТТIК ТIЛ – БIРЕУ. ЯҒНИ, ТҰҒЫР ДА БIРЕУ БОЛУЫ КЕРЕК




	Үкiмет қазiр «Қазақстан Республикасының мемлекеттiк тiлi туралы» заң жобасымен жұмыс iстеп жатыр. Жақында Қазақ гуманитарлық заң университетi ғалымдарының дайындаған балама заң жобасы «Ана тiлi» апталығында жарық көрдi. Аталған жобаға қатысушылар – заң ғылымдарының докторы, профессор М.Нəрiкбаев – жұмыс тобының жетекшiсi, философия ғылымдарының докторы, профессор А.Айталы, заң ғылымдарының докторы, академик М.Баймаханов, саяси ғылымдарының докторы Ə.Бəкiр, филология ғылымдарының докторы, профессор Ж.Əбуов.



	Əрине, жақсы бастама, құптауға тұрарлық дүние. Жалпы, «Мемлекеттiк тiл туралы» заң əлемдiк тəжiрибеде бар, 100-ге жуық елде қолданылып жүр. Солардың iшiнде аталмыш заң Францияда, Балтық жағалауы елдерiнде қолданыста екенi мəлiм. Демек, мемлекеттiк тiлi екiншi бiр үстем тiлдiң экспансиясына ұшырау қаупi бар мемлекеттер аталмыш заңды қабылдап отыр. Сондай-ақ, Ресей субъектiлерiне орыс тiлiн мемлекеттiк тiл ретiнде қолдануға мəжбүрлеу мақсатында «Ресей Федерациясының мемлекеттiк тiлi туралы» Заңын 2005 жылы қабылдаған едi.

	Бұл тұрғыдан келгенде, «мемлекеттiк» дəрежесiн алғанына 20 жылдай уақыт болғанына қарамастан тiлiнiң мiскiн халiне жаны ашығаннан бұндай заң қабылдаудың қажеттiгiн зиялы қауым да, Үкiмет те түсiнiп отырған сияқты.

	Заң жобасы 15 баптан тұрады. Атынан ат үркетiн мүйiзi қарағайдай ғалымдарымыз жобаны жасауға атсалысқан екен. Ал, Үкiмет дəл осы жобаны қолдайтын түрi бар. Өйткенi, Тiл комитетiнiң төрағасы Ерден Қажыбектiң ұсынысымен Қазақ гуманитарлық заң университетi дайындаған жоба өзгелерiне негiз етiп алынған. Алайда, егер «Мемлекеттiк тiл туралы» Заң осы күйiнде қабылданатын болса, оның қажеттiгi де жоқ. Аталмыш заң жобасы «Ана тiлi» апталығында жарияланғаннан берi де бiраз уақыт өткенi мəлiм. Заң жобасы бойынша Алматы мен Астана қалаларында арнайы дөңгелек үстелдер ұйымдастырылып, талқылаудан өттi. «Ана тiлi» апталығында бiрен-саран болса да, заң жобасына қатысты өз пiкiрлерiн бiлдiрген мақалалар жарық көрдi. Бiрақ, көпшiлiк қызу талқыға салып əкете қоймады. Астана мен Алматыда өткен дөңгелек үстел мəтiнiмен таныса келе байқағанымыз, талқылауға қатысушылар, заң жобасын талқылаудан гөрi, тiлдiң қазiргi мүшкiл халiн суреттеп, еңiрегенде етектерi жасқа толыпты. Ал, ең маңыздысы заң жобасын талқылау iсi кейiнге ысырылған.

	Бiрiншiден, «Мемлекеттiк тiл туралы» заңды қабылдаудағы мақсат белгiлi – мемлекеттiк тiлдi орыс жəне ағылшын тiлдерiнiң экспансиясынан қорғау. Заң жобасын ұсынушылар дəл осы мақсатты алға қойғандарын айтады. Оған «үш тұғырлы тiл» саясаты түрткi болған. Ресми билiктiң өкiлi Мəдениет жəне ақпарат министрлiгi Тiл комитетiнiң төрағасы Ерден Қажыбектiң өзi қостiлдiлiктi дəстүрге айналдыру қателiк болды дейдi «Түркiлердiң тарихи-мəдени мұрасы Еуразиялық жəне Орталық Азия контексiнде» деп аталатын халықаралық, ғылыми-тəжiрибелiк конференцияда сөйлеген сөзiнде: «Қазақстанда ресми тұрғыдан алғанда қостiлдiлiк жоқ. Ол ешқашан мемлекеттiк жоспарға кiрмеген. Қазақтардың көбi орысша бiлгенiмен, орыс тiлдiлердiң басым бөлiгi қазақша бiлмейдi. Қостiлдiлiк, үштiлдiлiк, көптiлдiлiк деген мəселелердi дəстүрге айналдыру қате. Қазақстанда мемлекеттiк ұйымдар қазақша жұмыс iстеуі керек. Сондай-ақ, «тiлдiң үштұғырлылығы» деген аударма да дұрыс емес. Мұндай пiкiрмен кез келген саналы азамат еш келiспейдi. Мемлекеттiк тiл – бiреу, яғни тұғыр да бiреу» деген ол. Демек, «Мемлекеттiк тiл туралы» заңның қажеттiгiнiң өзi – «үштұғырлы тiл» саясатына қарсылықтан туындап отыр.

	Дегенмен, заң жобасын қолға алып қарап отырсаңыз, көңiлiңiзге олқы соғатын тұстары көптеп кездеседi. Бiрiншiден, заң жобасы тым либералды. Көңiл жықпас, көйлек жыртылмастық деңгейде дайындалған.

	Мысалы айталық, заң жобасының 2-бабының 2-тармағында «Заң, бiрiншi кезекте, қазақтар мен Қазақстан Республикасының диаспора жастарына мемлекеттiк тiлдi бiлудi мiндеттейдi» делiнген. Басында дəл осы сөйлемдi түсiне қоймадым. Заң жобасын əрмен қарай оқи отырып, түйсiнгенiм мемлекеттiк тiлдi бiлмейтiн өзге ұлт өкiлдерiнiң жасы келiп қалғандарына «тiлдi үйрен» деп қолқа салмайды екенбiз (5-баптың 4-тармағы). Əрi олардың қызметте еркiн жүре берулерiне мүмкiндiк берiледi. Дəл осындай талапты «Тiлдер туралы» заңда да енгiзген жоқпыз ба? «Мемлекеттiк тiлдi – барлық тұрғындар үйренуге мiндеттi» деймiз де, екiншi сөйлемде өзiмiзге өзiмiз қайшы келемiз. Бұл осыдан бiр-екi жыл бұрынғы депутаттардың «Сайлау туралы» заңға енгiзген «ұлты қазақ адамдар мемлекеттiк тiлдi бiлмейтiн болса, депутаттық креслоға жайғаса алмайтын болсын» деген сөйлемiн көз алдыңа елестетедi екен. Оның кезiнде қолдау таппай қалғаны белгiлi. Бұл – бiрiншiден.

	Сондай-ақ, аталмыш заң жобасында мемлекеттiк тiлдiң бiлiм саласындағы қолданылу аясын кеңейту мəселесi де айқындалмаған. Дұрысы нақтыланбаған. 6-бап тұтастай бiлiм беру мəселелерiне арналған. Оның екiншi тармағында «Қазақстан Республикасының басқа тiлде бiлiм беретiн жалпы бiлiм, бастауыш, орта, жоғары кəсiби жəне жоғары оқу орнынан кейiн бiлiм беру ұйымдарында сыныптан сыныпқа көшу, оқу орнына түсу жəне бiтiру кезiнде мемлекеттiк тiл бойынша мiндеттi түрде емтихан тапсырылады» делiнген. Дəл осы талап қазiр де бар болу керек. Жұмыс тобының жетекшiсi, М.Нəрiкбаев «МК в Казахстане» газетiне берген сұхбатында «Менiңше, бала тiлдi мектептен бастап оқып-үйренуi тиiс. Шамамен пəндердiң 30– 50%-ы қазақ тiлiнде үйретiлуi тиiс. Мектеп жасындағы баланың тiлдi үйренуге қабiлетi ерек болатыны түсiнiктi. Тiл сонда ғана жүзеге асырылмақ» (Мақсұт Нəрiкбаев: «К 2012 году все будут говорить по-казахски», 22 апреля, 2008 г.г.) дейдi. Бiрақ, заң жобасында өзге тiлдi мектептерде қандай пəндердi, қай сыныптан бастап қазақ тiлiнде үйрету мəселесi айтылмайды. Егер, мемлекеттiк тiл қоғамның барлық саласында қолданыс табуы тиiс болса, бiлiм беру саласы да бiртiндеп бiртiлдiлiкке қарай ығысуы керек. Мысалы, Балтық жағалауы мемлекеттерi орыс мектептерiндегi мемлекеттiк тiлде үйретiлетiн пəндердiң сағатын көбейтудi кезең-кезеңмен қолға алған жоқ па? Ал, биыл Латвияда «Бiлiм беру туралы» жаңа заң қайта қабылданды. Онда мемлекеттiк емес тiлдегi мемлекеттiк жəне жекеменшiк оқу орындарында бiлiм беруге тиым салынды.

	«Егер, тiл – Еуропа Одағына мүше елдердiң бiрiнiң ресми тiлi болса ғана ЖОО-да сол тiлде сабақ үйретiлуге рұқсат етiледi» делiнген. Ал, бiздегi бiлiм беру жүйесiндегi қос тiлдiлiктiң басым бағыты орыс тiлiнде екенi жасырын емес. Тым болмағанда, жоғары оқу орындарында мемлекеттiк тiлдегi үйретiлетiн пəндердiң тiзiмi немесе пайыздық өлшемi көрсетiлмейдi.

	Бұл – екiншiден. Үшiншiден, мектепте мемлекеттiк тiлдi үйренгенiмен, оның өмiрде қолданысы шамалы болса, бала үйренгенiн мектеп қабырғасынан шықпай-ақ жеп қояды. Олардың қабiлетi үйренуге қандай бейiм болса, ұмытуға да сондай бейiм тұрады. Сол себептен де, аталған заң жобасында ең басты талап, қажеттiлiк тудыратын талап – мемлекеттiк қызметкерлерге мемлекеттiк тiлдi бiлудi мəжбүрлейтiн баптың болмағандығы.

	Төртiншiден, «Мемлекеттiк тiл туралы» заң талабын бұзушыларға салынатын айып-пұл мəселесi. Ол тым қатаң болмайды, ескертумен немесе басқа да жеңiл-желпi шаралармен шектеледi. Ол үшiн «Тiл инспекциясын құру ұсынылған», бесiншiден: аталған жобаның 10 бабының 7-тармағында: «шет елдердегi қазақстандық диаспора өкiлдерiнiң ана тiлiн сақтап қалуына жəне оқып-үйренуiне көмек көрсетедi» делiнген. Бұл жердегi «қазақстандық диаспора өкiлдерi» дегенiмiз кiм? Шеттегi қандастарымыз өздерiн «қазақ диаспорасының өкiлдерi» санайды. Осы сөйлем арқылы-ақ, қазақстандық ұлт идеясын таңу мақсаты да байқалады.

	Заң жобасын жасаушылардың айтуынша, Үкiмет «Мемлекеттiк тiл туралы» заң жобасын қарауды Парламентке алдағы күзде ұсынбақ көрiнедi. Бұл тұрғыдан жобаның көпшiлiк талқысына салынып, қоғамдық пiкiр туғызуды көздеп отырғандығы қуантады. Алайда, бұған дейiнгi бiрнеше жобаның iшiнде дəл осы жобаның таңдалып алынуы күдiк тудырады. Соған қарағанда, билiк «өгiздi де өлтiрмейтiн, арбаны да сындырмайтын», тым-тым жалпақшешей осы заң жобасын тықпалауды ойластырып отыруы да ғажап емес.

	* * *

	Аталған заң жобасын талқылау iсiне бiрнеше журналистiң атсалысқандығы байқалады. Соның iшiнде «Новое поколение» газетiнде Ботагөз Сейдахметованың «Острый язык» атты мақаласы жарияланды. Онда да баяғы гөй-гөй. Егер, аталған заң қабылданатын болса, Қазақстан аумағындағы өзге тiлдi сапалы қызметкерлер ат құйрығын кесiсетiн көрiнедi. Автор Балтық жағалауы елдерiнiң тəжiрибесiн көлденең тарта отырып, ондағы жоғары дəрежелi мамандардың көптеп кеткендiгiн мысалға келтiредi. Бiрақ, бiзге жеткен ақпарат көздерiне сүйенсек, орыс тiлiнiң кейiнге ысырылуына Балтық мемлекеттерiндегi орыстiлдi азаматтардың барынша күрескенiне қарамастан, мемлекеттiк тiлдiң салтанат құрғаны рас. Сөйте тұра, Эстония мен Латвиядан орыстар үдере көштi дейтiн статистика да кездеспейдi. Тiптi, ондағы орыстiлдi тұрғындар мемлекеттiк тiлдi бiлмегенi үшiн азаматтығын ала алмай жүргенiне қапаланған жоқ па? Нəтижесiнде эстон немесе латвия тiлiн үйренуге ден қойды. Тiл полициясы мемлекеттiк қызметкерлердiң мемлекеттiк тiлдi бiлу деңгейiн үнемi қадағалап, егер, заң нормаларын бұзушылық кездессе, қызметкерден бұрын, жұмыс берушiнi жазалаған жоқ па? Бiздiң заң жобасын жасаушылар ең жеңiл талаптарды көлденең тартады. Оның өзi орыстiлдiлердiң үрейiн ұшырып жатыр. Шынын айтқанда, орыс тiлiнiң Ресейден кейiн салтанат құрып тұрған ошағы – Қазақстан. Ал, Қазақстаннан өзге жанашыры жоқ қазақ тiлi, айтудың өзi ұят. Тiлiмiз жауыр болды... шаршадық. Бiрақ белгiлi бiр деңгейде жасалынып жатқан шара жоқтың қасы.

	22 мамыр, 2008





АССАМБЛЕЯ КIМНIҢ СӨЗIН СӨЙЛЕЙДI?




	27-қаңтарда Алматыдағы мемлекет басшысының резиденциясында Қазақстан халқы Ассамблеясының кеңейтiлген мəжiлiсi болып өттi. Бұл Ассамблея туралы заң қабылданғаннан кейiнгi алғашқы басқосу.



	Қазақстан халқы Ассамблеясының бұған дейiн өкiлеттiлiгi айқын емес едi. Былтыр көпшiлiктiң арасында зор резонанс тудырып, соның iшiнде қазақ ұлтшыл ұйымдарының талқысына түскен «Ассамблея туралы» Заңды көпшiлiк қолдай қоймаған. Бiрақ, соған қарамастан Парламенттiң қос палатасы мақұлдап, Елбасы өмiрге жолдама берген. Мемлекеттiк хатшы Қанат Саудабаев қатысқан аталмыш жиында Ассамблеяның ендiгi мiндеттерi айқындалып, оның өкiлеттiгi өскендiгiне орай, тағы да екi орынбасары анықталды.

	Мемлекеттiк хатшы Қазақстандық ассамблея үлгiсiнiң бiзден өзге еш мемлекетте теңдесi жоқ, ерекше құрылым екендiгiн атап өттi. Шынымен солай ма? Солайы солай. Өйткенi, Қазақстан сияқты унитарлы ұлттық мемлекеттiң бiрде-бiрiнде (Тiптi 100 ұлттан көп тұрса да) бұндай конституциялық құрылым жоқ екен. Қазақстан халықтары Ассамблеясы бiзге көршi Ресейден жеткен үлгi. Ресей елдегi 90 субъектiсiнiң проблемаларын бiржақты ету мақсатында Ассамблея институтын ойлап тапты. Ал, қазаққа не жорық?!





Мақсаты – халықтар достығы ма?




	Қазақстан халқы Ассамблеясы институты басында қоғамдық негiзде құрылған. 2007 жылғы саяси реформалар негiзiнде Ассамблея атынан 9 депутат сайлау (тағайындау) туралы өзгерiстер енгiзiлгеннен кейiн ғана, оның осы уақытқа дейiн ресми өкiлеттiгi жоқтығы анықталған. Сол себептi де күн тəртiбiнде «Ассамблея туралы» Заң қабылдау қажеттiгi туындады.

	Бiр қызығы, Қазақстан халқының басын бiрiктiрiп тұрған Ассамблеяға Қазақ ұлттық ұйымдары мүше емес. Онда Қазақстандағы өзге ұлт өкiлдерiнiң барлығы енгенде, қазақ ұлты шет қалған. Сонда, мемлекеттiң негiзi жəне түп қазығы, мемлекет құраушы ұлт қазақ – Қазақстан халқына жатпайды да, өзге диаспора өкiлдерi Қазақстан халқын құрай ма? Бұл бiрiншi қайшылық. Демек, «Қазақстан халқы Ассамблеясы» деген атаудың өзi дұрыс емес. Оны «Қазақстан диаспоралары ассамблеясы» десек, жарасатын сияқты. Дəл осы ойды билiкке қазақ ойшылдары мен саясаткерлерiнiң бəрi де дерлiк ұсынды. Алайда, ұсыныс қабылданбады. Керiсiнше, Ассамблеяға конституциялық өкiлеттiлiк берiлдi. Ендi бiздегi өзге ұлт өкiлдерi кеудесiн керiп, кердеңдей бастады.

	Айталық, елде 2006–2008 жылдары аралығында бiрнеше ұлтаралық қақтығыстар орын алды. Осы кезде елдегi ұлттық мəдени орталықтарының жетекшiлерi, Ассамблея мүшелерi жұртты бiрлiкке үндеп, ақты ақ, қараны қара деп айтудың орнына, желбуаздардың қолтығына су бүркiп, тентегiн тыюдың орнына етегi жасқа толып еңiредi.

	Егер, Ассамблеяның мiндетi һəм мақсаты – Қазақстан халқын интеграцияға бастау, қазақ мəдениетi төңiрегiнде топтастыру десек, дəл осы мiндетке қарама-қайшы əрекеттер жасалып жатыр. Елбасы Қазақстан халқын бiрiктiрушi фактор ретiнде «мемлекеттiк тiлдi» атайды. Ал, Ассамблеяның мемлекеттiк тiлдi үйренуге жəне үйретуге деген құлқы байқалмайды. Керiсiнше, əр диаспора өкiлдерi өз ана тiлiн үйретудi басты мұратқа айналдырған. Əрине, кез келген ұлттың өзiнiң мəдениетiн, тiлiн сақтауға мүдделi болуы заңды. Оған ешкiм бөгет бола алмайды. Дегенмен, Қазақстан Республикасының азаматы атанғаннан кейiн, сол елдiң ұлттық құндылықтарын, мемлекеттiк атрибуттарын мойындауы қажет қой. Əрине, барлық диаспора өкiлдерiне бiрдей топырақ шашудан аулақпыз. Диаспора өкiлдерiнiң барлығы дерлiк, қазақ мəдениетi төңiрегiнде, қазақ тiлi маңайында топтасуға дайын. Керiсiнше, Ассамблея дəл осындай ауқымды шараларды ұйымдастыруға келгенде сараң. Егер, Ассамблеяның құрылғанына 15 жыл болды десек, сол 15 жыл iшiнде бiр рет қазақтың мүддесi тұрғысынан сөйлеп, жиын өткiзгенiн көрмеппiз. Қоғамды интеграциялау мақсатында мемлекеттiк тiлдi өзге ұлттар арасында насихаттау, оны үйретудiң тиiмдi жақтарын ұсыну секiлдi бейiмделу саясатын да Ассамблея қолға алған жоқ. Аталған жиында Ассамблеядан өзбек ұлтының атынан сайланған депутат Розақұл Халмұрадовтың Ассамблеяны қазақша сөйлеуге шақыруының астарында да осы ой жатыр.

	Жалпы, елдегi əр ұлт өкiлдерiнiң рухани-мəдени проблемасы мемлекеттiң емес, оның өзiнiң жеке проблемасы болуы керек. Ал, қоғамды интеграциялау, өзге ұлт өкiлдерiн қазақ мəдениетiнiң айналасында топтастыру мəселесiне мемлекет бас ауыртуы тиiс. Ассамблея осы мақсаттардың үдесiнен шыға бiлсе қанеки.





Ассамблеяға басшыларды қандай принциппен тағайындайды?




	Сонымен Мемлекеттiк хатшы Қанат Саудабаев өкiлеттiгi кеңейген Қазақстан халқы Ассамблеясы төрағасының тағы 2 орынбасарлығына үмiткерлердiң атын атады. Ассамблея мүшелерi бiрден мақұлдаған, кандидатурасын бекiту мақсатында Президенттiң құзырына жiберiлген үмiткерлер – поляктар одағының төрағасы Виталий Свинцицкий мен Орыс-славян жəне казактар қауымдастығы төрағасының орынбасары Анатолий Чесноков. Поляк одағының төрағасы жайында сөз басқа, ол адам туралы қоғам онша хабардар емес. Ал, орыс-славян жəне казактар қауымдастығының елдегi ынтымақтастыруға ұқсамайтын iс-əрекетi белгiлi. Олар қазақтың елiнде жүре беруге бейiл, бiрақ, қоғамды орыс мəдениетi мен орыс тiлiнiң төңiрегiнде топтастыруға үндейдi. Əрi бұл қадамдарын еш бүкпесiз ашық жүргiзiп келедi. Қазiр «Russians.kz» деген интернет сайт бар. Онда күнделiктi орыс-славян жəне казак қауымдастығының мəлiмдемесi басылып тұрады. Ал, осы сайтқа елдi бөлшектеуге жəне қоғамда орыс шовинизмiн өршiтуге бағытталған комментарийлерi үшiн прокуратура тарапынан ескерту алып, комментарийлердi интернетке қоюға тыйым салынды.

	Ассамблеяның мақсаты – елдi интеграцияға бастау десек, неге осындай шовинистiк бағытта iс жүргiзiп отырған орыс-славян жəне казактар қауымдастығының белдi мүшесi жəне төрағасының орынбасары Ассамблеяда лауазымды қызметке тағайындалады? Сұрақ көп, жауап жоқ.

	23 қазан, 2008





ТАҒЫ ДА ҚАЗАҚ МƏСЕЛЕСI ТУРАЛЫ…




	Ұлт мəселесi – бiр жағынан талмай айтуды, күресудi қажет етедi. Екiншi жағынан, саяси күрестiң нəтижесi көрiнбесе, қоғам одан жалыға бастайды. Баспасөздегi кезектi сарындас мақалалар мен публикацияларды көргенде, «ой, баяғы сол қазақ мəселесi ме?» деп қолды бiр сермейдi.



	Президенттiң кеңесшiсi, саясаттанушы Ермұхамбет Ертiсбаев «Айтпарк» клубындағы кездесуiнде: «Бiзде азаматтық қоғам дамыған жоқ, сондықтан да қоғамдық пiкiрге ешкiм құлақ аспайды» деген едi. Тiптi, тоталитарлық режимнiң өзiнде баспасөзде жарияланған əрбiр проблеманың шешiмiн табуы тез болатын. Коммунистiк партияның орталық комитетi кез келген сыни мақалаларды зерттеп, зерделеп, одан қорытынды жасайтын. Қазiр бiзде ондай да реакция болмайтын болды. Керiсiнше, халыққа дұрыс ақпарат жеткiзбегенi үшiн жоғары мiнбер БАҚ-ты сынға ала бастады. Сол баяғыдай жауырды жаба тоқып, өмiрдiң тек күңгейiн айту бүгiнде дəстүрге айналып барады. Көлеңкесiн сөз етiп, ақиқатын айтуға келгенде əлденеден жүрексiнемiз. Əлде тəуелсiз басылымдардың күн сайын сот алдында табанынан таусылып, 30 миллион теңгеге дейiн айыппұл төлеуге жығылып жатқаны үрейлендiре ме екен? Əйтеуiр қазақ қоғамында тек қана материалдық тұрғыда емес, рухани жағынан да дағдарып қалған сыңай байқалады.

	Еуропалық қауiпсiздiк жəне ынтымақтасық ұйымына төрағалық ету алдында демократия талаптарына жауап берудiң орнына iлгерi басқан қадамымыз керi кеттi...

	Қош, сонымен мəселе өзгеде емес, ұлт тақырыбында едi. Биылғы жыл есiгiмiзден сығаламай жатып биометрикалық төлқұжат жөнiнде жаңа даудың басы қылтиды. Мəселе – осы төлқұжатта «ұлты» деген графаның болмайтындығында едi. Қазақ қоғамы (қазақстандық емес) дəл осы мəселе төңiрегiнде екiге жарылды. Бiр топ Үкiметке үндеу жариялап, биометрикалық төлқұжатта «ұлты» деген графаның болмауына ашықтан-ашық қарсы шықты. Екiншi топ, бұл бастаманың соңында ұлттың өзара топтасуы жатыр, елдегi түрлi этникалық топтардың қазақ мəдениетi төңiрегiнде ынтымақтасуының басы осы болады деген пiкiрдi ұстанды. Қалай дегенмен де, билiк бiрiншi топтың ұсынысын аяқасты қалдыра алмады. Дереу шара қолданып, аталған төлқұжатқа «ұлты» деген графаны енгiзетiн болды.

	Алайда, бұл мəселе төңiрегiндегi дау-шар əлi толастай қойған жоқ. Мəселен, «Жас Алаш» газетiнiң №15 санында, белгiлi мемлекет жəне қоғам қайраткерi, азулы ақын Мұхтар Шаханов ағамыздың «Ұлтты сақтау күресi... немесе «көп ұлттан бiр ұлт жасау» кiмге тиiмдi?» атты өлеңi жарияланды. Оның кiрiспесiнде «қазақстандық ұлт» идеясына алаңдаушылық танытқан бiрнеше адамның хаты жарияланыпты. Хат авторларының бiрi «Таным» пiкiрсайыс клубының жетекшiсi Жұмаш Кенебай Мемлекеттiк тiлдi қолдау жөнiндегi президенттiк қордың жетекшiсi, саяси ғылымдарының кандидаты Берiк Əбдiғалиевтiң «қазақстандық ұлт» төңiрегiндегi пiкiрiмен келiспейтiндiгiн бiлдiредi. Ал, газеттiң №16 санында Берiк Əбдiғалиевтiң «Кең болайық!» атты жауап хаты жарияланды. Осы бiр толғағы тоқсан, күрмеуi қиын мəселе төңiрегiнде ағаларымызға ой қоса кеткендi жөн көрiп отырмын. «Қазақстандық ұлт» идеясы – Қазақстан қоғамында тек қазақты ғана емес, жалпы қоғамды үркiтiп отыр. Қазақтарды жетекшi ұлт тiзгiнiнен айрылып қалу үрейлендiрсе, өзге ұлттарды (оның iшiнде орыс та бар) қазақтың құрамдас бiр бөлшегiне айналып кету мəселесi қорқытады. Бұл жерде бұған дейiн де айтылып келген, əрi айтыла беретiн бiр мəселе – қазақтар жетекшi ұлт тiзгiнiнен айрылмайды, егер, елдегi бүкiл ұлт өкiлдерi қазақ мəдениетiнiң төңiрегiнде топтаса бiлсе, онда өзге ұлт өкiлдерiнiң ұрпағының тегiнен ажырап кететiнiн ойлап уайымдауы жөн. Дегенмен, мен бұл жерде ұлт зиялыларының үрейiн де жоққа шығарғым келмейдi. «Қазақстандық» деген идеяны тықпалаудың астарында, орыс мəдениетi төңiрегiнде топтасқан бүгiнгi қоғамды орыстандыру саясаты да жатуы ықтимал. Орыстың күллi дүниесi – тiлi, мəдениетi, ықпалы, ақпараты белең алып тұрған заманда, бұл идея тым қауiптi. Бiз өзге де дамыған ұлттық мемлекеттер секiлдi елдегi бүкiл азаматтың мемлекетке атын берген ұлттың атауымен, «қазақ» атымен аталғанын қалар едiк. Оған қоғамдық сана да, елдегi түрлi диаспора өкiлдерi де, билiк те, қазақ та дайын емес...

	Бiздегi билiк машинасы қазақтың өз елiнде өз тiзгiнiн ұстауына мүмкiндiк бермей отырғандығы тағы рас. Берiк Əбдiғалиев мырза айтады: «Қазақ əлi ұлт ретiнде қалыптаса қойған жоқ. Бiз бүгiн 300 жылдық бодандықта қазақ мемлекетшiлдiк инстинктен жұрдай болғанын анық көрiп отырмыз» дейдi. Сол жетекшi ұлт деңгейiне жете алмауымыздың салдары, өз елiнде өзiн диаспора секiлдi сезiнедi. «Зиялы қауым өкiлдерiнiң «төлқұжатта ұлтын айқындау керек» деп үкiмет басшысына жолдаған Үндеуiне құрметпен қараймын. Дос жылатып айтады, алайда бұл кiшi ұлттардың комплексiне ұқсаған əрекет болды» дейдi Мемлекеттiк тiлдi дамыту қорының директоры. Ащы сөз, бiрақ, амал жоқ. Берiк Əбдiғалиев мырзамен ерiксiз келiсесiң...

	Берiк мырза: «Мəселенiң ұшығын өзгеден емес, өзiмiзден iздеу керек» дейдi. Яғни, бүгiнгi кембағал рухани санаға қазақ ұлтының өзi кiнəлi деген пiкiрде. Егер, бодандық iндетi бүкiл қоғамды жайлап, ұлттың өзге күштерге қарсы тұру, соның iшiнде бiрнеше ғасыр отарында болған метрополияға қарсы тұру иммунитетi жойылып кетсе, ұлт əлi де ұлт ретiнде, мемлекеттi құраушы жетекшi ұлт ретiнде қалыптаса алмай отырса, оны түзу жолға салатын пассионар тұлғалары болуы керек қой. ХХ ғасырдың басында «Алаш» идеясының төңiрегiнде топтасқан көсемдерiмiздiң көп мəселелерде көзқарастары əр-түрлi болған, кейбiр толғақты дүниелерде əркiм өз көрпесiне қарай тартқан, алайда, мақсаты, мүддесi бiр болғандықтан, кемел келешек мəселелерiн талқылағанда, үндерi бiр жерден шығып отырған. Бiрiн-бiрi қолдай бiлген. «Алаш» зиялыларының соңынан ерушiлердiң көп болғандығы да сол себептен.

	ХХI ғасырдың басында ұлтты ұйыта бiлетiн осындай тұлғалар бар ма? Əуелi, ұлт үшiн етегi жасқа толатындардың өзара береке-бiрлiгi жоқ. Қазақстан тəуелсiздiгiн алғаннан бергi 20 жылға таяу уақытта ұлт серкелерi бiрлесiп атқарған толайым iс жоқтың қасы. Берiк Əбдiғалиев «Қазақ миссиясы» атты еңбегiнде дəл осы мəселенi «Қазақ қаупi» ретiнде атап өтедi. Қай ғасырда да, өкiнiшке орай, қазақтың түбiне, алауыздық пен рушылдық жеткен. Қазақтың федеративтi сана деңгейiнде қалып қойғандығы жайында Берiк Əбдiғалиев өте жақсы түйiндейдi. Тiптi, тоталитарлық режим тұсында да өршiмеген жершiлдiк пен рушылдық мəселесi бүгiнде күйiп тұр. Ұлт мүддесiнен гөрi ру мүддесiн жоғары қоюшылық етек алып барады. Мен осыдан бiраз уақыт бұрын ғылыми ортада болғаным бар. Сонда атағы дардай академиктiң: «Бiздi 500 жыл бойы өзгелер басқарды. Өзiмiздi өзiмiз басқаруға ендi ғана қолымыз жеттi» дегенiн естiп қайран қалдым. «300 жыл десе жарайды, ал 500 жылы несi?» деп ойлап үлгергенiмше əлгi академиктiң: «Бiздi төрелер басқарды, Шыңғысхан ұрпағы басқарды» деп қойып қалғаны. Олар кiм үшiн тер төктi? Басты мəселе сол ғой. Орыстар 300 жыл бодандықта ұстағанда кiмнiң мүддесi үшiн қызмет еттi, төрелер Алтын Орда мемлекетiнен бастап Қазақ хандығы ыдырағанға дейiн бiртұтас қазақ мемлекетiн құру жолында қызмет еткен жоқ па? Мiне, тарихымызға асқақ көз тастау, өткендi елемеу, Қазақтың бұған дейiнгi жүрiп өткен жолын жоққа шығару, «мемлекеттiк тарихы болмаған» деуiмiздiң өзi жас елдiң өскiн ұрпақтарының өзiн-өзi қор санауына жеткiлiктi дүние. «Өткенi, тарихы болмаған елдiң ұрпағымын» деуден асқан қорлық бар ма? Керiсiнше, қоңсы қырғыздар мен өзбектер, тiптi, мемлекеттiгi жойылып кеткен ұйғырлардың өзi тарих парақтарын кейiнге шегiндiрiп, мемлекетшiлдiк тарихын 2000 жыл бұрыннан бастауға талпынып жатқан жоқ па? Арыға бармай-ақ, Қазақ хандығын құрған Керей мен Жəнiбек сұлтандардың атын асқақтатуға келгенде əлi де сараңбыз. Қазақ хандығының 550 жылдығы үн-түнсiз өттi. Ал, «Алаш» идеясын жаңғырту былай тұрсын, оның 90 жылдығы республика деңгейiнде аталып өткен жоқ.

	Бүгiнде əр ру өз атасын, өз бабасын ұлықтауды дəстүрге айналдырып барады. Мысалы, жақында, Шығыс Қазақстанда Абай, Шəкəрiм т.б. шығысқазақстандық тұлғалардың 6 томдық еңбегi жарияланып, ол тек Шығыс Қазақстан обылысының кiтапханаларына тарту етiлдi. Шəкəрiмнiң 150 жылдығын тек шығыс өңiрi ұлықтаса, Жамбылды Алматы маңайы мен Тараз өңiрi, Құрманғазыны батысқазақстандықтар пiр тұтады. Алматы облысының Қарасай ауданының Шамалған ауылындағы бiр мектепте Абай мұражайы ашылған екен. Елбасының кезектi бiр сапарында жергiлiктi əкiм-қаралар «Бiзге Абай мұражайы қажет емес» деп оның орнына Жамбыл мұражайын аштырыпты деген де сұмдықты естiдiк. Яғни, бiз бiртұтас ұлтқа айналудың орнына, аймақтық, бөлiнушiлiк саясат жүргiзе бастадық. Бұл ұлттың тамырына балта шабатын ең қауiптi синдром.

	Бұл тарапта мемлекетшiлдiк сананы қалыптастыру бағытында мемлекет кешендi түрде ауқымды шаралар атқаруы керек едi. Өкiнiшке қарай, билiк те бұл бағытта өте сараң қимылдап отыр. Айталық, Украина, Латвия, Эстония, Литва жəне Өзбекстан отаршылдық таңбасынан арылудың түрлi жолдарын қарастырып жатыр. Мəселен, ресейлiк басылымдардың таралуына шектеу қою, орыстiлдi мектептерде негiзгi пəндердi мемлекеттiк тiлде үйретуге көшу, жоғары оқу орындарында тек мемлекеттiк тiлде бiлiм беру, бiрыңғай бiлiм стандартына көшу секiлдi кешендi шаралар iске асып жатыр. Патшалық жəне Кеңестiк Ресейдiң қоластында болған кезеңге жаңаша көзқараспен баға берiп, оның империялық шовинистiк саясатын əшкерелеудi мақсат етiп отыр. Өкiнiшке қарай, ТМД мемлекеттерi дəл осы саясатқа iлесе алмады. Ал, Қазақстан 20 жылдық тəуелсiздiк тарихында жасаған екi кешендi шарасы болды. Оның бiрi – электронды БАҚ-та мемлекеттiк тiлдiң үлес салмағы 50%-дан төмен болмасын деген талап болса, екiншiсi – жоғары оқу орнына бөлiнетiн мемлекеттiк гранттың пайыздық үлес салмағын 50-ден 60-дейiн көтердi. Бiрiншiсi, сөз жүзiнде қалғанымен, iс жүзiнде əлi де жүзеге асқан жоқ. 2009 жылы Қазақстан бойынша iс-қағаздары мемлекеттiк тiлге көшуi тиiс болатын. Əзiрге ол саясат та қағаз жүзiнде қалатын түрi бар. Яғни, аталған шаралардың барлығы тек сөз ретiнде қалды.

	Бiзде қоғамды сауықтыру, отаршылдық таңбаларынан арылу iсi, отарсыздандыру шаралары қолға алынбады. Егер, елдiң бас көтерер ұландарын Патша үкiметiнiң жазалау отряды (Хан Кененiң отаршылдыққа қарсы күресi, 1916 жылғы көтерiлiс) аямай қырса, «теңдiк, бостандық əпердi» деген Кеңес Үкiметi аштық пен репрессияны қолдан ұйымдастырып, рухы биiк азаматтарды баудай түсiрсе, Екiншi дүние-жүзiлiк соғыс қарсаңында тағы да 2 миллион қазақ жер жастанса, Кеңес одағының жылымық саясатының тұсында да өзгеше ойлы тұлғаларды аулап отырса, əрине, ол елдiң рухы жанышталмағанда қайтедi. Сол өлген рухты тiрiлту, сананы ояту, азат елдiң азат ойлы ұландарын тəрбиелеу iсiнде бiздiң Бiлiм жəне ғылым министрлiгi бар, өзге де құзырлы органдар тағы да қажеттi шараларды қолға ала алмай отыр.

	Əрине, елдiк мүдделердi төменнен ел болып, жұрт болып талап етуi қажет. Сонда ғана билiк халықтың талабын қанағаттандыруға əрекет етедi. Дегенмен, халықты осы жолға тəрбиелеу қажет секiлдi.

	12 наурыз, 2009





Қанат САУДАБАЕВ: ОРЫС ТIЛIНIҢ МƏРТЕБЕСI САҚТАЛАТЫН БОЛАДЫ




	20 қазанда Ақордада Қазақстан халқы ассамблеясының XV сессиясының қарсаңында Мемлекеттiк хатшы-сыртқы iстер министрi Қанат Саудабаевтың төрағалық етуiмен кеңес өттi. Кеңесте Қанат Саудабаев елдегi тiлдiк ахуалға ерекше тоқтала отырып, орыс тiлiнiң мəртебесi өмiрдiң барлық саласында сақталатындығын жəне қазiргi орыс тiлiнiң кең қанат жайып отырғанына қарамастан, жексенбiлiк мектептерде орыс тiлiн үйретуге қосымша мүмкiндiктер жасалатындығын айтты.



	Мемлекеттiк тiлдiң 20 жылдығы қарсаңында биiк мiнбердiң бiзге жасаған сюрпризi осы болды. Əрине, күткенiмiз бұдан өзгеше едi. Елдегi мемлекеттiк тiлдiң мемлекеттiк аренаға шыға алмай отырғанына сараптама жасалып, оның себептерiне үңiлiп, қазақ тiлiн əрi қарай дамыту мəселесiне көбiрек көңiл бөлiнуi қажет едi. Əрине, мемлекеттiк хатшы мемлекеттiк тiлдiң қолданылуы аясының кеңейiп келе жатқанына тоқталып, елiмiз бойынша 64 қазақ тiлiн үйрететiн орталықтар құрылғандығын, 2011 жылы олардың санын 120-ға жеткiзу көзделiп отырғандығын жəне қазақ тiлiндегi мектептердiң саны 3784-ке жеткендiгiн тiлге тиек еттi. Бiрақ, бұл бөркiмiздi аспанға ататын дерек емес қой. Бұл ретте қазақ тiлiнiң қазақ елiндегi рөлi мемлекеттiк дəрежеде емес, керiсiнше, екiншi сорттағы тiл ретiнде əсер етедi екен.

	Мемлекеттiк хатшы, сондай-ақ, баспасөзде қазақ тiлiнiң дамымай жатқаны секiлдi пiкiрлердiң айтылуына қарсы: «Мы не приемлем популистских и подстрекательских заявлений отдельных горячих голов, которые нагнетают несправедливую огульную критику состояния казахского языка в стране и призывают к необдуманному искусственному ускорению процесса. Неприемлемы и радикализм, и крайности в этой деликатной сфере», – дедi.

	Əрине, тiлге байланысты бүгiнге дейiнгi ұстанып келген саясат елдегi саяси тұрақтылықты ұстап тұруда өз жемiсiн берген шығар. Бiз тəуелсiздiктiң бiр кезеңiн артқа тастадық. Бүтiн бiр ұрпақ өсiп жетiлдi. Бiрақ, олардың санасына тəуелсiздiктiң рухын себе алмадық. Елдегi 130 ұлт өкiлiнiң көңiлiн табу, көршi Ресейдiң кəрiне ұшырамау басты мақсатымызға айналып барады. Əйтпесе, орыс тiлi көмекке зəру деп кiм айтты. Бұдан кейiн «орыс тiлiнiң аясы тарылып бара жатқандықтан, Ресейге көшуге мəжбүрмiн» деген көңiл-күй басым деген əлеуметтiк зерттеулерге қалай сенемiз?

	Ең өкiнiштiсi, елдегi ұлтаралық татулықтың қазақ есебiнен жасалып келе жатқандығында. Билiк тiзгiнiн əлi күнге дейiн орыс тiлiнiң сойылын соғушылар ұстап отыр. Мемлекеттiк тiлдiң көсегесiн көгертудi мақсат еткеннен гөрi, кешегi метрополияның тiлiне жаныашушылық басым. Сонда қазақ құндылықтарын өз билiгi өгейсiткенде, кiм көкке шығарады? Айтар сөз жоқ. Бұл түрiмiзбен қазақ тiлiнiң мемлекеттiк тiл ретiнде алға шығуы екiталай сынды. Бiрақ, бiр нəрсенi ескерген жөн, Қазақстанда қазақтiлдi жаңа буын өсiп келе жатыр. Жəне күндер өте келе бұл буынның өз рухани құндылықтарына сұранысы да, талабы да арта түспек. Елдегi қазақ балаларының 80 пайызы мемлекеттiк тiлде бiлiм алады.

	Бүгiнде қазақтың үлес салмағы барлық тұрғынның 70%-ын қамтиды. Демек, ерте ме, кеш пе Қазақстан қоғамы қазақша сөйлейтiн болады.

	22 қазан, 2009





ЖƏНIБЕК ПЕН КЕРЕЙ ЕСКЕРТКIШI ТӨҢIРЕГIНДЕГI ДАУ ЖАҢА СИПАТ АЛДЫ




	Сəулетшiлер мен мүсiншiлер, тарихшылар мен этнографтар Жəнiбек пен Керейдiң ескерткiшiн Астанаға қоюға қарсы. Олардың көлденең тартып отырған басты уəжi – ескерткiш көркемдiк пен эстетикалық талаптарға сай келмейдi, тарихи-этнографиялық талдау мен сараптаудан өтпеген. Бұл жөнiнде Алматы мен Астана қалаларында баспасөз-мəслихатын өткiзген сəулетшi-мүсiншiлер М.Мансұров, Н.Далбай, Қ.Жарылғапов, Қ.Ибрагимов, Л.Оразбекова жəне Б.Тайталиевтер мен тарихшылар Б.Аяған, О.Смағұлұлы, Хангелдi Əбжановтар мəлiм етiп отыр.



	Соңғы бiр ай көлемiнде Қазақстанда тарихи мұраға қатысты дау-жанжал өршiп тұр. Егер, Қазақ тарихын Қазақ хандығынан бастайтын болсақ, Қазақ мемлекетшiлдiгiнiң негiзiн қалаған Керей мен Жəнiбек хандардың қоладан құйылған мүсiнiнiң саяси маңызы бар «Қазақ елi» ескерткiш мемориал-кешенiнен орын алмауы – бойында қазақ қаны намысы бар талайдың өзегiне шоқ түсiргенi анық.

	Бүгiнгi билiк қаласын қаламасын тарих доңғалағын керi айналдыру мүмкiн емес. Егер, ХV ғасырда осы бiр алып территорияда Қазақ хандығы жеке шаңырақ көтерiп шықпағанда, бүгiнгi Қазақстан Республикасы да болмас едi. Бұл дəлелдеудi қажет етпейтiн қағида. Сол себептi де, əз Жəнiбек пен Керей елдiктiң, мемлекеттiлiктiң символы ретiнде тəуелсiз Қазақ елiнде бiрiншi дəрiптелетiн тұлға. Бiрақ, неге екенiн қайдам осы уақытқа дейiн Жəнiбек пен Керейдiң тұлғасын ұлықтау iсiне мəн берiлмей келедi. Қазақстан тəуелсiз мемлекет атанғалы 18 жыл өтсе де, осы бiр тарихи тұлғалардың атында көше жоқ. Ескерткiш қойылмай келедi.

	Ал, саяси мəнi жағынан ерекше, елдiктiң, тəуелсiздiктiң жəне мемлекеттiлiктiң белгiсiндей болған «Қазақ елi» монументiнiң айналасындағы дау жаңа сипатқа көштi.

	Осы ретте Алматыда осы аптаның басында баспасөз-мəслихатын өткiзген «Қазақ елi» кешенiнiң авторлары мен Астана қаласы бас жоспарының бас архитекторы Бақтыбай Тайталиев мырза қазақ мемлекетшiлдiгi тарихында елеулi орын алатын тұлғаларға ескерткiш орнату идеясы 2006 жылы туындағанын айтады.

	– Қазiр Астанада «Мың жылдық аллея» атты тарихи кешен салыну жоспарланған. Бiрақ, оның құрылысы қашан басталып, қашан аяқталатындығы нақты белгiлi емес. Осы тарихи кешенде қазақтың мемлекетшiл тұлғаларының барлығының ескерткiштерiн орнату жоспарланған. Алайда, қазiргi дағдарыс жағдайында мұндай iрi кешендi салу iсi оңайға соқпайтыны белгiлi. Сол себептi де, «Мың жылдық аллея» кешенiн тұрғызу iсi кешеуiлдеп тұр, – дедi ол.

	Хундарды қазiргi Мажарстан территориясына бастап барған Аттила (Едiл) батыр Хунғария (Венгрия) атты алып империяны өмiрге келтiргенi белгiлi. Бүгiнде сол Хунғарияда «Мың жылдық тарих» атты алып кешен бар. Осы кешенде Хунғарияның мемлекетшiл тұлғаларының барлығына ескерткiш қойылған. Соның iшiнде Хунғарияны басқарған корольдардың барлығы да осы мемориалдан орын алған. Жəнiбек пен Керей ескерткiштерiнiң авторы Сембiғали Смағұлов ел президентi Назарбаев Хунғарияға жасаған сапарында осы ескерткiш мемориалды тамашалап қайтқандығын айтады. Содан кейiн «Қазақ елi» мемориалдық кешенiнде Жəнiбек пен Керейдiң жəне ел қорғаған батырлардың ескерткiшi тұруы керек деген тапсырманы өзi берiптi.

	Осы аптаның сейсенбiсiнде Астанада баспасөз-мəслихатын өткiзген тарихшылар Бүркiт Аяған, Оразақ Смағұлұлы, Хангелдi Əбжановтар бұл ескерткiштердiң Қытайдың жауынгерлерi мен императорларының көшiрмесi сынды болғанын айтып, дүйсенбi күнi Алматыда баспасөз-мəслихатын өткiзген сəулетшiлер мен мүсiншiлердiң əңгiмесiн қайталады. Сəулетшiлер мен мүсiншiлер «бұл ескерткiштер сəулет өнерiнiң талаптарына сай келмейдi, тарихи, этнографиялық талдау мен сараптан өтпеген, өте асығыс жасалған сапасыз» деген айып тақса, тарихшылар тарихи дəйектердi алға келтiре отырып, Жəнiбек пен Керейдiң жастығы, қандай да бiр тəуекелге деген талпынысы, мiнез-құлқын ашу iсi жəне киген киiмi, антропологиялық ерекшелiктерi ескерiлмегендiгiн сөз еттi.

	Сондай-ақ, Қазақтың Керей жəне Жəнiбек хандары мен батырларының мүсiндiк ескерткiштерiне тарихи-антропологиялық сараптама жасау жөнiндегi арнайы комиссияның қорытындысы шықты. ҚР ҰҒА академигi, тарих ғылымдарының докторы, профессор-антрополог Оразақ Ысмағұлұлы бастаған ескерткiшке тарихи-антропологиялық сараптама жасау жөнiндегi арнайы комиссия мүшелерi Қазақ халқының антропологиялық ерекшелiгiн, сол дəуiрдегi кезеңнiң тарихи белгiлерi мен шынайылығын, сол замандағы қазақ халқының тұрмыс-тiршiлiгi мен этнографиялық ерекшелiктерiн, көркемдiк шынайылығын, тарихи кезеңнiң сəйкестiлiгiн зерделей келе, мұқият зерттеп, жобаның жекелеген фрагменттерiне қатысты ескертпелер мен кемшiлiктердi анықтады. Нəтижесiнде төмендегiдей қорытынды жасады:

	1. «Қазақ хандары мен батырларының мүсiндiк композициялық жобасын əзiрлеу жəне жасау барысында нақты кемшiлiктерге жол берiлген. Орын алған тарихи, антропологиялық жəне көркемдiк кемшiлiктер аталған объектiнi Қазақ хандығының негiзiн қалаған Керей мен Жəнiбек хандардың мүсiндерi деп атауға еш негiз бола алмайды.

	2. Ескерткiш-мүсiндердi əзiрлеудегi орын алған түрлi тарихи, практикалық жəне заңдық көптеген қателiктер бүгiнгi жəне болашақ ұлт ұрпақтарын шатастыратын шала дүние болып табылады. Бұл аталған мүсiндердiң ұсынылып отырған қазiргi нұсқасында оларды қоғамдық орындарға орналастыруға мүлдем болмайтындығын көрсетедi. Мүсiндердi дəл осы қалыптарында орналастыру – бұл қазақ хандығының негiзiн қалаған тарихи тұлғалардың даңқына дақ түсiрiп, рухы мен аруағын қорлап, сүйекке таңба салатын, ұлт тарихын масқаралауға ұрындыратын дүние болмақ.

	3. Ескерткiш – халықтың жаны мен жады. Оған сондықтан да жүрдiм-бардым жəне жекелеген түсiнiктер тұрғысында қарауға болмайды. Қазақ елдiгiнiң негiзiн қалаушы мұндай тарихи тұлғаларға ескерткiш орнату iсi мемлекеттiк деңгейдегi шешiмдi қажет етедi. Бұл тұрғыда, Керей мен Жəнiбек хандарға арналатын ескерткiштер кəсiби тұрғыда талқыланып, өте мұқият орындауды қажет ететiн қастерлi дүние. Сондықтан да мемлекеттiк деңгейде жалпы ұлттық талқылаумен ең үздiк жобаны анықтайтын конкурс жариялаған жөн.

	4. Жоғарыда келтiрiлген барлық ғылыми тұрғыдағы қорытындыларды есепке ала отырып, аталған объект сəулеттiк-идеологиялық жағынан да, көркемдiк жəне тарихи-мəдени тұрғысынан да ешбiр сын мен сапаны көтермейдi деп есептеймiз».

	Əрине, елдiктiң, мемлекеттiлiктiң символы – Жəнiбек пен Керей ханның мүсiндерi «Мың жылдық» аллеядан орын алатыны даусыз. Бiрақ, осы тарихи жəне саяси мəнi бар мəселенiң қашан шешiмiн табары белгiсiз?

	19 қараша, 2009





ҰЛТТЫҚ САЯСАТТЫҢ БАЛАМА ТҰЖЫРЫМДАМАСЫ





Билiк ұлт патриоттарының ұсынысын қабылдай ма?




	Былтыр жыл аяғында елдi бiраз дүрлiктiрген Қазақстан халқы ассамблеясының «Ел бiрлiгi» доктринасына балама ретiнде «Ұлттық саясаттың тұжырымдамасын» жасауға билiкпен келiсiмге келген Мұхтар Шаханов бастаған ұлт патриоттары аталған құжатты халық назарына ұсынғалы бiр апта уақыт болды.



	Жұрт арасында ол құжатты аса қызу талқылау жүру жатпаса да, жаңа құжатқа байланысты жұрттың пiкiрi естiле бастады. Əрине, пiкiрлердiң көпшiлiгi – құжатты талқылау мəселесiне емес, оны қолдау, қолдамау мəселесiне көбiрек назар аударған екен. Бiрақ, қоғам Желтоқсан көтерiлiсiнiң 23 жылдығы қарсаңындағы саяси оқиғаны ұмытып та үлгердi. Кəдiмгiдей толқуға бет алған əлеуметтiң қызуы да басылып, күнделiктi тiрлiктiң көшкiнiне iлестi де кеттi. Билiкпен өзара ымыраға келiп, «Ел бiрлiгi» доктринасына балама құжат ұсынуды мойнына алған ұлт патриоттары өз дегендерiнде тұрды. Ендiгi мəселе – бұл құжаттың қоғамның қолдауына ие болуында, қолдау тапқан күннiң өзiнде билiк тарапынан қабылдануында болып отыр.





Ел атын Қазақ Республикасы деп өзгерте аламыз ба?




	Құжаттың ең басты түйiнi – осы. «Күн сайын өскелең ұрпақтың санасына «Көп ұлтты – Қазақстан» дегендi құя бергеннен гөрi, «Ұлттық даму жолындағы – Қазақ Елi» деп атануымыз керек» делiнген онда. Демек, бұл мақсаттың үдесiнен шығу үшiн, ең əуелi – Ата Заңымыздан бастап, елдегi барлық заңдық құжаттарды өзгерту қажеттiлiгi туындайды екен. Өйткенi, өзге емес, елдiң, мемлекеттiң атауын өзгерту қажеттiлiгi туындайды ғой. Дəл осы мəселенiң ұлт патриоттары тарапынан əңгiме болғанына 18 жылдың жүзi. «Қазақстан Республикасы» Кеңестер Одағының құрамында болған кездiң өзiнде атауы – Қазақ Республикасы болып келгендiгiн көлденең тартады ұлт патриоттары. Демек, тəуелсiз ел өзiнiң тарихи атауына ие болмаса, несi тəуелсiздiк.

	«Ел бiрлiгi» доктринасының мақсаты – елдегi көп ұлттың басын бiр арнаға тоғыстырып, бiр мақсатқа жұмылдыру, сөйтiп Қазақстанда тұрып, азаматы атанып жүргенiмен, оның тағдырына бейжай қарайтын, оның тiлiнде сөйлеп, мəдениетiн қабылдауға құлықсыз өзге ұлт өкiлдерiн интеграциялау болғаны белгiлi. Бiрақ, құжатты жасаушылар – елдегi мемлекет құраушы ұлттың мүддесiн мүлдем естен шығарып алған. Онда қазақ ұлтының мəдениетi төңiрегiнде топтасу мəселесi мүлдем айтылмайды. Əрине, «мемлекеттiк тiлдi дамытуға Қазақстан халқы ассамблеясы күш салады» делiнедi онда. Қазақ тiлiнiң қазiргiдей мүшкiл жағдайында – интеграцияның қандай түрi болса да, жат мəдениеттiң пайдасына жұмыс iстерi заңды.

	«Елдегi өзге диаспора өкiлдерi осы – мемлекет құраушы қазақ ұлтының төңiрегiнде топтасып, қазақ мəдениетiнiң жетегiне еруi үшiн осындай саяси қадам жасауымыз қажет» дейдi доктрина авторлары. Ұлт патриоттарын қолдаушылардың бiрi – Жалпыұлттық социал-демократиялық партияның лидерi Жармахан Тұяқбай бұл iстi шешуде жалпыұлттық референдум қажет деген ой айтады.

	– Ең əуелi – бiздiң елдiң аты қалай аталуы керек, оны халық өзi шешсiн. Халықтың пiкiрiн естiмей, тiзеге басып, мұндай саяси маңызы бар шешiмдер қабылдауға болмайды, – дейдi ол.

	Эксдепутат, саясаттанушы Амангелдi Айталы билiктiң бұл доктринаны қабылдай қоятыны күмəндi деген ойда.

	Кейбiр пiкiрлерге қарағанда, бұл доктринаның соңы – халықты екiге жаруға алып келуi ықтимал. Бұған дейiнгi «қазақтар» мен «қазақ еместердiң» тартысы көзге көрiнбейтiн болса, ол ендi жарыққа шықпақ. Қазақстандағы қазақ мəселесiн қазақ газеттерi мен қазақ ұлт патриоттары ғана сөз етiп келген болса, соңғы жылдары бұл қатарға оппозиция өкiлдерi де қосылды. Демек, ендiгi электораттың тамырының бүлкiлi осылай ауып келе жатқанын олар да сезiп отырған болар. Елдегi өзге ұлт өкiлдерi ұлт патриоттарының бұл жолғы қадамын қалай қарсы алатындығы əзiрге беймəлiм. Бiрақ, бiр нəрсе айқын – өзге диаспора өкiлдерiнiң бүгiн-ертең «қазақ» ұлты бола қоюының неғайбыл екендiгi. Ал, елдегi тұрғындарды топтастыру үшiн – интеграцияның жаңа түрi, төлқұжатта «қазақ ұлты» болып жазылу (ашық айтылмаса да) идеясы ұсынылып отырған жоқ па? Ел атауын өзгерту мəселесi де осыдан келiп туындап отыр. Егер, «Қазақстан Республикасы» болып қала берсе – «қазақстандық», Қазақ Республикасы болса – «қазақ» болып жазылу үрдiсi, өзге дамыған мемлекеттер тарихынан бiзге де жетпек. Демек, «Ұлт саясатының тұжырымдамасы» бүгiн-ертең жүзеге аса қоятын құжат болмай тұр.





«Мемлекеттік тіл туралы» заң қажет пе?




	Тұжырымдама 5 бөлiмнен тұрады. Бұл ұлттық мемлекеттiң саяси дамуының алғышарттары ретiнде жазылып отыр. Онда – мемлекеттiң саяси құрылысы, тарихи кезеңнiң сабақтары жəне оларға саяси тұрғыдан баға беру iсi, ұлттық саясаттың ұстанымы, мақсаты мен мiндеттерi, негiзгi бағыттары қамтылған. Соңғы бөлiмде сыртқы саясат, əлеуметтiк-экономикалық мəселелер, дiни ахуал жəне тiл мəселесi сөз болады. Ұлт патриоттары Қазақстанда Кеңес одағы дəуiрiндегi 70 жылда жəне тəуелсiздiк дəуiрiндегi 20 жылда мемлекеттiк тiлдiң рөлiн орыс тiлi атқарып келгенiн айтады. Сол үшiн билiк «үш тұғырлы тiл саясатын» ойлап тапты.

	– Елде – ағылшын тiлi мен орыс тiлi қарқынды дамып барады, ал қазақ тiлi сол баяғы шалажансар күйiнен өзгерген жоқ, – дейдi олар. – Сол үшiн «Мемлекеттiк тiл туралы» Заңды қабылдау қажеттiгi туындап отыр. Ал, мемлекеттiк тiлдi өзге тiлдердiң қатарынан жоғары қойып, оны игеру – барша қазақстандықтың борышы емес, мiндетi деп шегелеу керек. Мемлекеттiк тiлдi бiлу – шарт, ал өзге тiлдердi үйрену – өз еркiң, – дегендi баса айтатын уақыт жеттi. Шетел тiлдерiнiң дəрежесiнен мемлекеттiк тiлдiң дəрежесiн өзгешелеу қажет, – делiнген онда.

	Демек, аталған құжатта қазақ арманының барлығын қамту iсi көзделген. Бүгiнгi бағдарсыз саясаттан, ұлттық мақсатта жолға шығу қажеттiгi баса көрсетiлген. Дегенмен, көптеген сарапшылар – қазақ ұлтын өзгеден ерекшелеп, мемлекетқұраушы ұлт ретiнде дəрежесiн арттыруға қарсы екендiктерiн танытып та үлгердi.

	Құжат билiк тарапынан қабылданбаған жағдайда ұлт патриоттары қандай шара қолданатындарын нақты анықтай қоймағандарын айтады. Бiрақ, «Тəуелсiздiктi қорғау» қоғамдық ұйымы құрылып, ендiгi шешiмдi осы қоғамдық ұйымның мүшелерi қабылдайтындықтары мəлiм етiлдi.

	21 қаңтар, 2010





САНАҚТАҒЫ САЯСАТ


	Немесе 4 пайыз қайда кетті?




	Сонымен бiр жыл бойы жыр болған Қазақстан Республикасының екiншi ұлттық халық санағының да қорытындысы жария етiлдi. Бiр қызығы – санақ нəтижелерi былтырғы жылғы алғашқы мəлiмдемелермен сəйкеспейдi. Оның себебi салқын саясатта жатқан сыңайлы.



	Былтыр санақтың алдын-ала қорытындылары шыққан кезде елдегi мемлекетқұраушы ұлт – қазақтардың үлес салмағы 67%-ға жеттi деп бөркiмiздi аспанға атқан едiк. Бiрақ, көп ұзамай қуанышымыз су сепкендей басылды. Əуелi, санаққа бөлiнген қаржының қомақты бөлiгiнiң қолды болғаны анықталды. Санақ өткiзу мақсатында бөлiнген 1,144 миллиард теңгенiң 764,8 миллионы жемқорлардың жемсауына түсiп кеткен.

	Сосын қазақтардың үлес салмағы – 67%-дан 63%-ға кемiдi. Неге?

	Мəселе нақты статистикада емес, ұлтаралық қарым қатынас пен ұлттық саясатты жүргiзуде жатқан секiлдi. Оқушы қауымның есiнде болса, санақтың алғашқы қорытындылары жариялана салысымен, Қазақстандағы орыс қауымдастығының санақ нəтижелерiне күдiк пен күмəн келтiрген мақалалары көбейiп кеткен едi. Тiптi, санақ басталмай жатып «Русские в Казахстане» атты сайтта 2009 жылдың 13 қаңтарында Игорь Курбатовтың «Сколько останется этнических русских в Казахстане?» атты мақаласы жарияланып, онда елдегi орыс диаспорасының санын əдейi азайтып көрсету саясаты қолға алынғандығы айтылады.

	Ал санақтың алғашқы қорытындылары жариялана салысымен, орыс диаспорасының өкiлдерi дабыл қағуды одан əрi жалғастыра түседi. 2009 жылдың 10 сəуiрiнде «КМ.Ru» сайтында Юрий Филатовтың «Русских в Казахстане хотят сделать казахами» атты мақаласы жарық көредi. Онда автор «1998-2006 жылдары аралығында Қазақстандағы орыстардың саны 1 миллионға азайыпты. Олардың барлығы алыс жəне жақын шетелге кетiп қалды ма? Əлде о дүниенiң қонағы болды ма? Жоқ кетiп те қалған жоқ, жарық дүниемен қоштасып та үлгерген жоқ. Ресми статистика – 1999–2005 жылдар аралығында өмiрге келген жəне өмiрден кеткен орыстардың ара салмағы – 155428 болғанын көрсетедi. Осы жылдарда елден кеткендердiң саны – 447850 болған. Демек, 664078 адам қайда?» делiнген онда.

	Автор дəл осы ойын сəл кейiн «KMnews» сайтында жалғастырады. 2009 жылдың 29 маусымында оның «Русские не признают итоги переписи в Казахстане» атты мақаласы жарық көрдi. Мақалада «Русские в Казахстане» атты сайттағы республикалық «Лад» славян қозғалысы төрағасының орынбасары Петр Кузьменконың «Бұл халық санағы саяси сипатқа ие деуге толық негiзiмiз бар. Санақ елдегi демографиялық балансты мүлдем өзгертiп, орыстардың дəрежесiн ұлттық азшылыққа дейiн төмендетiп жiбередi» деген пiкiрiне сiлтеме жасай отырып, санақтың бүгiнгi шындыққа сай келмейтiндiгiн көлденең тартады. Мақала авторы он жылдың iшiнде Қазақстан халқының 1,4 миллионға өскенiне жəне қазақтардың 3 миллионға артқанына күмəн келтiредi. 1999 жылғы жалпыұлттық санақ қорытындысы бойынша, елдегi қазақтардың саны 7,985 млн.-ға жеткен болса, былтырғы санақтың алғашқы нəтижелерi – 11,055 млн. делiнген. Ал бүгiнгi нəтиже бойынша, қазақтардың саны – 10 млн. 98,6 мыңға төмендеген. Демек, қазақтардың санын 700 мыңға кемiтiп отыр. Дегенмен, орыс диаспорасы өкiлдерi санақтың бұл қорытындысымен де келiсе алар емес.

	«Русские в Казахстане» сайтында «Родимые пятна казахстанской статистики» атты Б.Никифоровтың мақаласы жарық көредi. Аталған мақаланың авторы да санақ нəтижелерiне, соның iшiнде қазақ санының өскенiне қатты күмəнданады.

	Санақ былтыр 25-ақпан 6-наурыз аралығында жүргiзiлдi. Осы 10 күннiң iшiнде Ұлттық статистика агенттiгi жұрттың бəрiн бiрдей қамти алды ма? Осы жағы күмəн тудырады. Кезiнде демографтардың өзi шалғай елдiмекендер мен Алматы, Астана секiлдi iрi қалалардың жанындағы соңғы жылдары пайда болған ауылдардағы халықтың санаққа енбей қалғаны жайында дабыл қаққаны бар. Ақпарат құралдарының бiразы санаққа iлiнбеген отбасылар мен жекелеген адамдардың сұхбаттарын да жария еттi. Тiптi, ұлттық халық санағының жүргiзiлгенiнен де бейхабар адамдар табылып жатты. Өзiмiзге жолыққан адамдардың арасынан да санақшылардың қарасын көрмегендiгiн айтушылар жетiп артылады. Қала маңындағы инфрақұрылымдары жасалынбаған ауылдар түгiлi, Алматының өзiнде санаққа iлiге алмағандардың санынан аяқ алып жүре алмайсыз. Мəселен «Метро Трэйд» ЖШС-iнiң қызметкерi Серiк Шүленбай Алматыдағы Райымбек 241 «Б» үйiнде тұрады. Ол осы ұлттық санақтың тiзiмiне ену үшiн құзырлы органдарға қаншама рет телефон соғып, өздерiн санаушы инспекторды тапқандығын айтады. Алайда ол бұл отбасының үйiнде болмағанын сылтау етедi де, ертесi сағат 10-да үйде болуын сұраған. Бiрақ, келiсiлген уақытта келе алмаған. Серiк өзiмен бiрге жұмыс iстейтiн жiгiттердiң де, көршiлерiнiң де осы санақ тiзiмiне ене алмай дал болғандығын айтады:

	– Санаққа енбесе, санатқа қосылмайсың дегендi естiп, қатты састым. Оның аяқталуына үш күн қалған болатын. Бiрақ, менiң дегбiрсiзденгенiмнен еш пайда болған жоқ. Санақшылар сол бойы үйге келмедi. Керiсiнше, менiң өзiмнiң бiр мекемеге келуiмдi өтiндi. Баруға уақытым болмады. Санақтың алғашқы нəтижелерi шығып жатқан кезде бiз 20-дай адам бас қосып қалдық. Сол 20 адамның ешқайсысы санақшылардың тiзiмiне iлiнбептi. Сол себептi де, мен бұл санақтың қорытындыларына күмəнданамын. Одан бергi уақытта халықтың санының өскенi бар, бiз сияқты санаққа iлiнбей қалғандар бар. Ол керiсiнше, көбеюi керек едi. Азайып қалыпты, – дейдi ол телефон арқылы берген сұхбатында.

	Алматы облысы Жамбыл ауданына қарасты Қарғалы ауылдық округiнiң жанында «Наурыз» атты елдiмекен бар. Бұнда 300-дей отбасы, мыңға тарта жан тұрады. Олар да өздерiнiң санақ тiзiмiне енгенiне күмəн келтiрiп отыр. Ауыл тұрғыны Тамара Құмар санақ басталған күннен ауыл тұрғындарының санақшыларды тағатсыз күткендiгiн айтады. Алайда, санақтың соңғы күнiне дейiн санақшылар қара көрсетпептi. Тамара өзi бас болып əлгi саяжайға жатқызылатын шаруашылықтың басшысына барып, санаққа енбей қалғандарын айтып, телеарна шақыртуға бел буғандарын айтқан. Соның нəтижесiнде санақшылар 7-наурызда, яғни санақ аяқталғаннан кейiн бiр күннен соң «Наурыз» тұрғындарының есiгiн қаққан.

	– Бiрақ, санақшылар халық санағының парақшаларын ресми түрде толтырған жоқ. Ондағы 45 сұрақтың бiрде-бiреуi бiзге қойылмады. Тек аты-жөнiмiздi, отбасы құрамын жазып алып кеттi. Бұндағы тек мен ғана емес, тұрғындардың басым көпшiлiгi халық санағының тiзiмiне енгенiне шүбə келтiредi, – дейдi ол. «Русских в Казахстане хотят сделать казахами» атты мақалада Алматыда 100 мыңдай адамның санаққа енбей қалғаны туралы айтылады. «КТК» телеарнасының мəлiметi бойынша, 100 мыңдай алматылық санақшылардың келмегенiн айтады. Демек, бұлар статистика агенттiгiнiң тiзiмiнен тыс қалды. Бiр көшедегi алты үйдiң тұрғындары мен бiр шағын аудандағы 15 үйдiң тұрғыны санақшылардың қарасын да көрмеген» деп мəлiмдейдi СА-News» делiнген онда. Бiрақ, соған қарамастан елдегi негiзгi ұлт қазақтың үлес салмағы санақтың алғашқы нəтижелерi көрсеткенiндей 67% пайыз емес 63%-ға түскенiне ешкiм жiп таба алмай отыр. Əрине, орыс қауымдастығы дабыл қаққанындай 10 жылдың iшiнде қазақ 3 миллионға артты ма? Бұл жағы тағы да күмəн тудырады. Елдегi табиғи өсiм жыл сайын 100-150 мыңның айналасында болып келген. Шеттегi қандастарымыздың оралу қарқыны алғашқы 10 жылдықпен салыстырғанда əжептəуiр бəсеңдеген. Бiрақ, бұл сұрақтың да жауабы өзiнен-өзi қылтиятын сияқты. Айталық, «Нұр Астана» газетiнiң 2009 жылғы 21 мамырдағы санында жарияланған «Ұлттық санақ ұпайымызды түгендедi ме?» атты мақалада сол кездегi Статистика агенттiгi əлеуметтiк-демографиялық статистика департаментiнiң директоры Əсия Қасенова 1999 жылғы санақтың 2 миллионға жуық адамды қамтымағандығы жайында айтады.

	Демек, бұл ресми органның ортаңқол шенеунiгi таратып отырған ақпарат. Сондықтан, оны көзге iлмей кетуге болмас. Яғни, елдегi өзге ұлт өкiлдерiнiң санақ нəтижесiне сенбеуiн кезектi байбаламы деп түсiнемiз де.

	Бiрақ, түсiнбейтiн бiр нəрсе – елдегi орыс диаспорасының дабыл қағуының соңы санақтың алғашқы нəтижелерiн өзгертумен аяқталғаны.

	11 ақпан, 2010





ҚАСИЕТТI ҚАРА ШАНАҚ


	Гиннеске Қытай елi арқылы ендi




	Қазақтың төл өнерiнен бренд жасау мəселесi айтылғалы бiраз жыл болды. Бiрақ, оған ненiң лайық екенiн атаған əлi ешкiм жоқ. Ұлттық рухты ұлықтап, ұлттың жоғын жоқтауды неден бастау керек екендiгiн бiлмей аңырып жүргенiмiзде, Қытайдағы екi миллиондай қазақ бiздiң алдымызды орап кеттi. Олар бiр емес, қазақтың екi бiрдей дара туындысын Гиннестер кiтабына жазғызып үлгердi. Оның бiрi – бiр жолда он үш мыңнан астам адам билеп, əсемдiгiне көз тойғызған – «Қара жорға» биi болса, екiншiсi «Кеңес» күйiн күмбiрлеткен қасиеттi қара шанақ – домбыра.



	Екеуi де қазақтың ғасырлар қойнауынан жалғасып келе жатқан төл мұрасы. Бiр өкiнiштiсi сол – бұл мұралардың Гиннестер кiтабына ресми Қытай елiнiң атынан енуi. Бəлкiм онда «Қара жорға» мен қара шанақтың қазақ мұрасы екендiгi айтылған шығар. Дегенмен, Қытай қоластындағы қазақ жерi – Қытайдың бiр провинциясы деп аталатыны анық қой. Демек, бiздiң домбыраның да өзгелердiң қанжығасына кетуiне көз жұма қарағанымыз ба? Қазақтың төл өнерi Қазақтың қара шаңырағында неге ұлықталмайды? Қытай қазақтарындағы өнерге, ұлтқа деген сүйiспеншiлiк неге өзiмiзден табылмайды? Ұлттың ұлылығын айғақтайтын маңызды атрибуттарының бiрi – өнер, мəдениет. Ұлттық мəдениетiн ұлықтай бiлген ел ғана озады. Бұл орайда бiздiң iстеп жатқан əрекеттерiмiздiң берекесi неге қаша беретiндiгi түсiнiксiз.





«Қара жорғаға» көңіл енді бөліне бастады




	Былтыр күзде Қытайда 13 мыңнан астам адам бiр жолда «Қара жорға» биiн билеп, айды аспанға бiр-ақ шығарды. Осыдан кейiн ғана, «Қара жорға» биiне деген ынта-ықылас оянды. «Қара жорғаны» Қазақстанға алғаш əкелушiлердiң бiрi Арыстан қажы Тосын мырза бұған дейiн талай жерде өнер көрсетiп, қазақтың ұмыт болып бара жатқан ұлы өнерi бар екенiн паш етiп жүрсе де, дəл қазiргiдей ықыласқа ие болмаған едi. Əлем мойындағаннан кейiн ғана, қазiр «Қара жорғасыз» тойдың да, бидiң де сəнi келмейтiндей деңгейге жеттiк. Арыстан атамыз Азиада ойындарының осы «Қара жорға» биiмен ашылуын көрудi армандайды.





Қаршығаның арманын кім жалғастырар?




	Дəл осы Азиада ойындарында 2500 домбырашының басын қосып, «Адай» күйiн күмбiрлетудi армандап жүретiн дəулескер күйшi, Қазақстанның Халық əртiсi Қаршыға Ахмедияров күнi кеше дүниеден озды. Бұған дейiн, Қаршыға ағамыз 600 күйшiнiң басын қосып, Оқушылар сарайында Құрманғазының «Балбырауынын» балбыратып, Тəттiмбеттiң «Сарыжайлауын» шалқытып, Дəулеткерейдiң «Қос алқасын» күмбiрлетiп, Құрманғазының «Адайы» мен «Сарыарқасын» төгiлткенде ұлттық рухы шымырлап, бойындағы қазақы қаны тасымаған жан болмаған шығар. Бiрақ, өкiнiштiсi сол, осы бiр айтулы өнер мейрамының насихаты тым сараң болды. Бiр-екi телеарнада жай ақпарат ретiнде берiлгенi болмаса, қазақ өнерiндегi ерекше құбылыс атаусыз қалды. Сол кезде «Дала мен қала» газетiне сұхбат берген Қаршыға Ахмедияров ағамыз қазақ тарихында Атырау облысында мың жарым адамның бiр жолда домбыра тартқанын айтқан екен. Ол 1957 жылы Нұрғиса Тiлендиев пен Сейiлхан Құсайыновтың жетекшiлiгiмен жүзеге асыпты. Қаршыға ағамыз сол кезде 600 күйшi сиятын үлкен сахнаның жоқтығын айтып қынжылған екен: «Бiзде қазiр 600 адам сиятын үлкен сахна жоқ. Ел тiзгiнiн ұстап отырған ағайын осы жайлы ойлануы керек. Алғашында циркте болады деп едi, бiрақ, оның акустикасы 600 адамға ойластырылмаған екен. Ал, Студенттер сарайында жөндеу жұмыстары жүрiп жатыр. Одан кейiн Республика сарайына көшiп едi, онда да бiр жұмыс шығып қалды. Сонымен, ендi бастап қойған шаруаны аяқтауға тура келдi» деген ол келешекте Гиннестер кiтабына қазақтың қара домбырасын енгiзетiндiгiне сенiмдi екендiгiн жеткiзiптi. Ол кiсiнiң арманында 20 мың домбырашыны бiр мезетте күй тарттыру болған екен. Өкiнiшке қарай, əлемдiк рекордтар кiтабына қазақ өнерiн қазақтың қара шаңырағы емес, Қытайдағы қандастарымыз енгiздi. Бiр жолда он мыңнан астам адам «Кеңес» күйiн тартып, Гиннес кiтабына домбыра аспабын енгiздi. Ендi бұл рекордты жеңу үшiн, Қаршыға ағамыздың арманын орындап 20 мың орындаушысы бар оркестр құру керек. Бiрақ, оны кiм қолға алады? Қаршыға ағамыздың орындалмаған арманын кiм жүзеге асырады? Осы жағы бұлыңғыр.

	P.S. Биыл мамырдың 30-ында Қытайдың не бəрi 93 мың тұрғыны бар Толы ауданында 10450 домбырашы бiр мезетте «Кеңес» күйiн ерекше бiр сезiммен, ерекше бiр тебiренiспен орындап шыққан. Гиннестiң рекордтар кiтабына тiркеуге келген өкiлдердiң өзi бұл құбылысқа ерекше таң қалған екен. Аудандағы 93 мың адамның 73 пайызы қазақтар.

	10 маусым, 2010





ҰЛТТЫҢ РУХАНИ КӨСЕМІ




	Азат елде азат ойлы тұлғалар болуы керек. Бірақ, өкініштісі сол, біздің қоғам кешегі елесінен, бодандық елесінен қол үзе алмай отыр. Отарсыздандыру саясатының жолға қойылмауы салдарынан, біздің ұрпақ əлі күнге дейін өзін Ресейдің бір бөлшегі ретінде сезінеді.

	Егер, сізден ұлттың ұлы тұлғалары жайында сұрай қалса, ханның да, қараның да, дананың да, баланың да ауызға ілігері – Абай. Одан өзге қазақта пассионар тұлға болмағандай. Бүгінгі ұрпақ Қазақ хандығының негізін қалаған Керей мен Жəнібекті білмейді. Біреуін – Қазақтың орта жүзінің руымен шатастырса, екіншісін – əз Жəнібектен кейін тарих сахнасына шыққан қазақтың сансыз Жəнібек батырларының бірі деп қабылдайды. Өйткені, бұл тұлғаларды дəріптеу, ұлықтау былай тұрсын ауызға алу да сирек. Қазақ тəуелсіздігінің 18 жылы артта қалып, 19-шы жылы қылаң бергенде, айтулы хандарымыздың атында көше де, есі түзу ескерткіш те жоқ. Ал, Қазақтың бүгінгі территориясы мен тəуелсіздігіне жол салып берген Алаштың ерен тұлғалары да атаусыз қалып барады.

	Алашорда қозғалысы – Қазақ хандығынан кейінгі, Қазақ мемлекетшілдігі тарихында орасан зор орны бар қозғалыс. Өткен ғасырдың 90-шы жылдарының басында Алаш қозғалысын зерттеу, Алаш қайраткерлерін ұлықтау ісіне кəдімгідей ден қойылған еді. Бірақ, неге екенін қайдам ХХІ ғасырдың алғашқы он жылдығы бұл тұлғалардың да көмескіленуіне жол салды. Сөйтіп, Алаштың Əлиханы, алаштың Ахметі, Алаштың Дулаты, Алаштың Міржақыбы, Алаштың Жүсіпбегі бүгінгі жас буын үшін елеусіз тұлға боп қала беретін түрі бар. Алаш қайраткерлерінен гөрі, бізде кешегі партократтарды дəріптеу ісіне көбірек маңыз берілетін болды.

	Мəселенің тоқетері – 15-қаңтар Алаштың біртуар азаматы, Қазақ баспасөзінің негізін салушы, Қазақ əліпбиінің реформаторы, Алашорда партиясының жетекшілерінің бірі – Ахмет Байтұрсынұлының дүние есігін ашқан күні. Қазақтың саяси жəне рухани тарихында алар орны ерекше Ахмет Байтұрсынұлының туған күні жайында əлі күнге дейін ғылыми бірізділік жоқ екен. Кейбір деректер Ахаңның туған күнін 4-қыркүйек десе, кейбір деректер 15-қаңтарды меңзейді. Бірақ, қалай дегенмен де, Ахмет Байтұрсынұлы секілді азат ойшыл тұлғаларымыздың дүние есігін ашқан күні мемлекет жəне қоғам қайраткерін еске алып, оның қазақ тарихындағы алар орнын таразыға тартып жатқан ешкім байқалмайды.

	«Сөзі жоғалған елдің – өзі де жоғалады» деп қазақты рухани күреске шақырған Ахаң «Ұлтшыл болу – ұлтын сүю» дегенді шегелеп айтқан екен. Бүгінгі мемлекет қайраткерлеріміз өлердей қорқатын осы бір ұғымның əзірейіл көрінетін ештеңесі жоқ екенін Ахаң əрбір қазақтың санасына құйып бергендей-ақ. Ұлтын сүю – елін, халқын, мемлекетін сүю. Біздің бүгінде тонын айналдырып «патриот» деген терминмен алмастырып алған «ұлтшыл» деген киелі ұғымның санамызда қайта жаңғыратын күні болар ма екен?! Ұлты үшін басын бəйгеге тігуге бар Алаш көсемдерінің рухани ісін жалғастыруға бел шешіп кірісетін тəуекелшіл тұлға қайда?

	Осындайда қазақты ояту үшін қолында бар байлығы – білімін қару еткен бабаларымыздың ерен ісі көкейде жаңғырығады. Ахаң – ұстаз, Ахаң – философ, Ахаң – публицист, Ахаң – педагог, Ахаң – ғалым. Қазақтың ертеңі үшін жаны шырылдаған ұлт көсемдері – қазақ тілінде оқулық жазды, қазақ əліпбиін жасады, Қазақ тілінде газет ашты, «Маса» болып ызыңдап шырт ұйқыда елді оятуға күш-жігерін жұмсады. Ақыр аяғында осы жолда өздері құрбан болды. Ал, сол Ахаңдардың бүгінгі ұрпағы бабаларының аманатын қалай іске асырып отыр? Ол жағы беймəлім, əрі үрейлі. Рухы кембағал, өз қағынан жерініп, өзгенің қаңсығын таңсық еткен дүбəра ұрпақтың бүгінгі беталысы кім-кімді де алаңдатады.

	Алаш көсемдерінің, ұлттың рухани көш басшыларының аманатына қиянат етпеу үшін бүгінгі ұрпақтың көкірегіне сəуле түсіріп, санасына шам жағып, халықтың ертеңін баянды етер, ұлттық рухы мықты, ділі күшті ел болуға жұмыла кірісуіміз керек. Сонда ғана Ахаңдарды аруағы тыныш жататын болар, сірə!

	16 қаңтар, 2010





БІР ӨЛЕҢНІҢ БАЯНЫ




	2003 жылды аяқтап, 2004 жылды қарсы алар түні «Қазақстан» ұлттық телеарнасы «Бір бала» атты телевизиялық фильм көрсетті.



	Фильм қазіргі нарық заманындағы қарапайым отбасының жай-күйінен сыр шертеді. Қиын-қыстау кезеңдегі екіге жарылған отбасыдағы жүдеу тірлік, күйкі өмір. 7 жасар Əсеттің қарындасы Əселдің көңілін табу үшін шырша іздеуі, оған Нұрлан Өнербаевтың кез болуы – фильмнің негізгі арқауы осы. Жинап қойған азын-аулақ ақшасына Əселге шырша сатып əпермек болған Əсеттің бар қаржысын үптеп кететін маскүнемнің Əсеттің əкесінің қасынан табылуы жəне оның Əсеттің аяз атаға жазған хатын оқуы оқиға желісін ширықтыра түседі. Əрине, фильм түсірілгелі бірнеше жыл болды. Оған сыншылар кезінде өз бағасын беріп те қойған болар. Ал, біздің айтпағымыз осы фильмнің – өне бойындағы философияға арқау болған «Оралу» əні жайында болмақ. Бұл өлеңдегі небəрі төрт шумақ фильмдегі басты оқиғаның нəрі десе де болғандай.

	«Оралу» əнінің композиторы қазақтың талантты ұлдарының бірі Ғалым Боқаш еді. Фильмде əнді орындаушы да – Ғалым Боқаштың өзі. Ал, өлеңінің авторы – Бақытбек Бəмішұлы.

	Осыдан он жыл бұрын Ғалым Боқаш пен Бақытбек Бəмішұлының басы Шығыс Қазақстан облысы, Үржар ауданының Көкөзек ауылында жазғы демалыстағы сапары кезінде бір жерде тоқайласады. Бақытбек Бəмішұлының өлеңдері жазылған «Көк дəптер» атты қолжазба жинағын парақтап жатқан Ғалымның көзі осы «Оралу» өлеңіне түседі. Ол кезде өлеңде ат болмаса керек. «Оралу» деп Ғалым қойыпты дейді өлең авторы. Өлеңді қатты ұнатқан сазгер аттай қалап жаздырып алып, əн шығаратындығын айтады. Содан көп өтпей бардтық (гитарамен орындау, əні мен сөзін бір адам жазады жəне орындайды) дəстүрмен шығарған өлеңін əл-Фараби атындағы Ұлттық университеттің 6-жатақханасының 509 бөлмесіне алып келіп, Ғалымның өзі орындап береді.

	Өлеңді бастан-аяқ тыңдап шықсаңыз, көшпенді халықтың бүкіл-бүтін дүниетанымдық ерекшелігін сезінесіз. Құлақ салып көрелік:



	Жаратқан ием жар болып,

	Оралсаң аман сапардан.

	Еңкейген белі жазылып,

	Қарсы алып тұрса ата-анаң.



	Алдымен бұл өзі қай сапар? – деген ой бірден санаңызға оралары анық. Əрине, бұл сынағы мол ауыр да азапты алыс сапар болуы мүмкін. Бəлкім жаугершіліктен оралған болар, бəлкім əскерден қайтқан шығар? Өйткені, ұзаққа кеткен ұлын аңсаған ата-ананың қайғыдан белі бүгіліп те кететіні бар. Енді «Ұлың келді!» деген сүйіншілі хабарды естіген олардың еңкейген белінің жазылып кетуінің өзі төтенше қуанышты жағдайды танытады.

	Ал енді өлеңнің екінші шумағына назар аударыңыз.



	Қосылған сүйіп ғашығың,

	Ағызып жасын жасырын.

	Жұрт көзінен қаймығып,

	Амандасса ақырын.



	Ата-анаңнан кейінгі ет жақының – сүйіп қосылған ғашығың жұрт көзінен қаймығып, жақындауға дəті бармаса да, көз жасы арқылы ынта-ықыласын танытып тұр. Бұл міне біздің алғашқы болжауымызға жауап болатын ыңғай. Өйткені, сапардан оралған жігіттің бұл жары бүгінгінің – үлкен-кішіні елең қылмай бас салып, құшақтайтын жарына ұқсамайды. Ол – сонау ерте заманның, үлкеннен қаймығып, кішіден именетін кездің жары. Оның еріне амандасуын суреттеу арқылы ақын қазақтың болмысын, ұлттық ибалықты хабардар етеді. Демек, этнографиялық өлең деуге тұрарлық.

	Өлеңнің келесі шумағында автор оралушының сапарға кеткенде тəй-тəй басып жүрген ұлының қарақұлақтанып қалғанын, əкесін тосырқап барып, əзер танығандығын баяндайды.



	Тосырқап барып, нақ танып,

	Бал-бұл жанып шаттанып.

	Мойныңнан түсіп тізеңді

	Құлының жатса жастанып.



	«Əке» деген ұлы сезімді ардақтап өскен баланың сапардан келген əкесінің тізесінде өзгеден мерейі тым үстем. Махамбеттің «Өзіңнен туған жаса бала сақалы шығып жат болмай» деген жорықтық жырларының өзі осы жырмен сабақтас жатқандай. Сол үшін де бал-бұл жанып, қуанышы қойнына сыймай жатқан ұлы мойнынан түсіп, тізесін жастанады.

	Ұрпақ жалғастығы, бүкіл-бүтін пəлсапасын отбасының бүтіндігінен іздейтін көшпенділердің дүние-танымдық ой-өрісінде басты орынды иеленеді. Ер жігіт отаншыл, халықшыл болуы үшін ең алдымен өз отбасының амандығына бас ауыртады. Бұл шығыстық, қала берді ұлттық идея. Басы аман, бауыры түгел ердің артына алаңдауы да аз болады. Сөйтіп, елін-жерін өзгеден ерек қорғайды.

	Отбасымен аман-есен жолыққан оның ендігі нысаны елі-жері болуы керек.



	Ақ жусан иісі бұрқырап,

	Ағайын-жұртың шұрқырап.

	Елің-жерің дін аман

	Алдыңнан шашса нұр шуақ.



	Өлеңнің түйіні де ту баста алған нысанадан аулақ кетпейді. Бір-бірімен жымдасып жатқан, бірінен кейін бірі өрілген шумақтардың барлығы осы. Бірақ кішкентай ғана бұл өлеңде қазақтың дүние-танымы мен болмысын түгелдей дерлік танытарлық идея бірлігі бар. Былай қараған адамға өлең тым қарапайым, өмірдің қарабайыр көшірмесіндей көрінуі мүмкін. Бірақ, айтылған ой мен берілген мазмұн ерекше сыр-сипатқа ие. Тіпті, бүгінде ұмыт боп бара жатқан қазақы салттың, өзгелерге тым түсініксіз болып көрінетін, ал біз үшін ерекше қасиетті дəстүріміздің жаңғырығыныдай. Олай дейтініміз қазақтың өткенінен хабары аз біздің киногерлеріміз ХVІІІ ғасырдың тарихын баяндаған «Көшпенділер» фильмінде де қыз бен жігітті сүйістіріп, жұрттың көзінше бір-біріне артылтып, құшақтатып қоймады ма? Ал, біздің жарлар елдің көзінше еріне тура қарай да алмаған. Ендеше осы бір шағын өлең ұмыт болған көнемізді де көзімізге елестететіні анық.

	Бақытбек Бəмішұлының «Тұмарлы таң» (Алматы, «Атажұрт» баспасы, 2003 жыл) кітабында бұл өлең «Бұдан артық тірлікте» (73-бет) деп аталады. Сондағы қайырмасына назар аударсақ, «Бұдан артық тірлікте, сірə да бақыт бар ма екен?» деп түйінделген. Ал, Ғалым Боқаш бұл өлеңнің қайырмасын «Жалғанда мынау тар мекен. Бұдан зор бақыт бар ма екен» деп өңдейді. Өлеңнің құны бұл қайырмасы арқылы тіпті еселене түседі. Оның философиялық жүгі ауырлайды. «Тірлік», «жалған» – қазақ философиясында синонимдік ұғымдар. Демек, бұл өзгерту өлең мазмұнына сызат түсіріп тұрған жоқ.

	«Жалған» қанша кең болса да, адамзат баласы үшін тарлық етеді. Ендеше осы бір тар жалғандағы бүкіл-бүтін бақытың осы болмай, не болуы мүмкін. Елің-жерің жəне отбасың. Демек өлеңнің өн-бойында көшпенділік пəлсапа ғана баяндалмайды, сонымен қатар астыртын патриотизм бар.

	Қазір біздің əдебиетшілеріміз əлемдік деңгей, «өнер өнер үшін», «əдебиет əдебиет үшін» деген сонау орта ғасырлар принципі үшін дауласып жатыр. Ал ол өнерден халық лəззат алмаса, оның несі өнер. Өнердің ұлылығының өзі осындай өзің білетін қарапайым өмірді алақаныңда ұстата білуінде сияқты, біз үшін.

	15 шілде, 2010





БАЯН-ӨЛГИЙ АЙМАҒЫ – БҰЗЫЛМАҒАН ҚАЙМАҒЫ




	Моңғолияның қазақ ұлттық Баян-Өлгий аймағының құрылғанына 70 жыл Осы аптаның соңында Моңғолияның қазақ ұлттық аймағы – Баян-Өлгийдiң 70 жылдық мерейтойы аталып өтпек. Қазақ шаңырағынан жырақ – алыс бiр ауылда жеке отау көтерген баянөлгийлiктер үшiн осы бiр қара шаңырақтың маңызы мен мəнi ерек. 1940 жылы Баян-Өлгий аймағы ұлттық статусын алған кезде ондағы қазақтардың саны 30 мыңның айналасында болыпты. Ал, 1991 жылы Моңғолиядан Қазақстанға көш басталғанда қазақтың саны еселеп өсiп, 200 мыңға жуықтаған. Демек, Баян-Өлгий аймағы қазақтардың алтын бесiгi, құт ұясы болғандығы осыдан-ақ айқын көрiнiп тұр.



	Тарихи деректердi сөйлетсек, Моңғолияға қазақтар алғаш 1860 жылдары, яғни Ресей мен Қытай империясы қазақ жерiн бөлшектеп, алғаш шекара бағанын қадай бастаған тұста, Моңғолияның Маньчжурияның бұғауынан босап жеке шаңырақ құруға ұмтылған кезеңiнде қоныс аударған екен. Моңғолия мен Қытай арасындағы шекара 1930 жылдарға дейiн ашық болғаны белгiлi. Осы уақытта мал жағдайына орай Алтайдың күңгейi мен терiскейiне көшiп-қонып жүрген қазақтың бiр бөлiгi Моңғол билеушiсiнен арнайы жер сұрап, Алтайдың арғы бетiнде қонақтап қалған делiнедi.

	Баян-Өлгий аймағы саяси-əкiмшiлiк бағыныштылығы жағынан Моңғолияға тиесiлi болғанымен, осы 70 жыл iшiнде ондағы идеология қазақы идеология болды. Қазақтың жырақта тiгiлген жеке отауындай күй кештi. Алыс шетелдегi дəл осындай өзгеше құрылыммен жасақталған, жеке мəдени автономиясын құрған қазақтар бiрден-бiр деп айтуға болады.

	Кейде маркстiк-лениндiк коммунизмнiң қазаққа бергенiн де жоққа шығармау керек сияқты. Олай дейтiнiмiз, Моңғолиядағы азғана қазақтың өсiп-өркендеуiне, өзiнiң дара ұлттық мəдениетiн жасақтауына бiрден-бiр септiгiн тигiзген осы маркстiк-лениндiк ұлт саясаты. Сол жылдардағы ұлттардың өзiн-өзi басқару идеясы 40 мыңға толмайтын қазақтардың жеке ұлттық аймақ құруына мүмкiндiк тудырды.

	1940 жылы тамыз айында 20 киiз үймен алғашқы құрылтайы болып өткен. Осы құрылтайда Қазақтың ұлттық Баян-Өлгий аймағын құру туралы Қаулы қабылданып, оның басшысы ретiнде Бежеұлы Қабиды сайлау туралы шешiм шыққан. Баян-Өлгий аймағы жасақталғанда, 10 аудан (сұмын), 56 ауылдан (бақ) тұрған екен. Бұнда 7063 отбасы, 32 мыңнан астам адам, 9 миллионнан астам малы болған екен.

	Осы кезеңнен бастап, Баян-Өлгий аймағына Қазақстаннан арнайы мамандар келiп, əр саланың көркеюiне, дамуына өз үлесiн қосты. Əр ауылда жаңадан сауат ашу мектептерi ашылып, ұлттық газет-журналдар шыға бастады, ұлттық баспахана салынды, ұлттық музыкалық драма театр ашылып, алғаш 40 адамнан құралған ұлт аспаптар оркестрi құрылды. Осы кезде Қазақстаннан Абай Қасымов, Шəрiп Өтепов секiлдi саяси қайраткерлер келсе, Алдаберген Мырзабеков, Хабиболла Тастанов секiлдi өнер қайраткерлерi қазақ ұлттық театрының шаңырағын тiктеуге атсалысты. Ал, Төлеубай Қордабаев, Тiлеубердi Сауранбаев секiлдi оқу-ағарту саласының мамандары əр ауылда мектеп ашуға кiрiстi. Тағы бiр айта кетерлiгi – мектептердегi оқу-ағарту iсi, идеологиялық iс-шаралардың барлығы Қазақстанның бағдарламасымен жүргiзiлiп отырды. 1990 жылға дейiн Қазақстанда жарық көретiн мерзiмдi басылымдардың барлығы Баян-Өлгийге жеткiзiлiп тұрды. Оқулықтардың барлығын дерлiк Қазақстаннан алатынбыз. Тек қана Моңғолияның жағрапиясы мен тарихын, əдебиетiн моңғол тiлiнен қазақ тiлiне аударып шығаратыны есiмiзде. Бастауыш сыныпта оқып жүргенiмiзде, бiз «Балдырған» журналы мен «Қазақстан пионерi» газетiн, «Пионер» журналдарын тапсырып оқитын едiк. «Балдырған» журналының iшiнде «Балдырғанның кiтапханасы» сериясымен «Қазақстанға» қатысты кiтапшаларды арнайы қиып алып, жаттап жүретiнбiз. Сонда «Қазақстан жалауы» атты өлең есiмде қалыпты.

	Бiз өзiмiздiң болашағымызды да, рухани əлеуетiмiздi де Қазақстанмен байланыстыратынбыз. Оның қасында тiлiн жақсы түсiне бермейтiн моңғолдармен ара-қатынасымыз тым етене бола қоймаған едi. 7-класта оқып жүргенiмде, саяси сабақ өткiзiп тұрған класс жетекшiм маған социалистiк мемлекеттердi жазып шығуды бұйырды. Тiзiмнiң ең басына – Кеңестер Одағын жаздым да, оның астына Қазақстанды жеке жазып қойдым. Сонда ұстазым:

	– Жоқ, Қазақстан өз алдына жеке мемлекет емес, ол Кеңестер одағының құрамында, – деп өзi өшiрiп тастады. Көңiлiм бiр түрлi құлазып қалды. Бiз арқа сүйейтiн, сүйенiш көретiн Қазақстанның жеке мемлекет еместiгi көңiлiмдi бiразға дейiн су сепкендей басып тастаған едi.

	Бiрде мектепте көңiлдi тапқыштар ойыны өткiзiлдi. Ойын қазақ тiлiне қатысты болды-ау деймiн. Оның сценариiн бастан-аяқ əкем жазып шыққан болатын. Сонда Расул Ғамзатовтың өлеңiнiң желiсiмен:



	Қазақ тiлi тiл болудан қалса егер,

	Жүрегiмдi суырып-ақ алыңдар.



	Бұл сөзiмдi Ленинше ұғыңдар, – дейтiнi есiмде.

	Бiз осындай қазақтың жарқын патриоты болып тəрбиелендiк. Оған себеп – Баян-Өлгийдегi ұлттық саясат.





Баян-Өлгийдегі қазақ мектептері




	Моңғолияның ең алғашқы мектептерiнiң де тарихы осы кезеңмен тұспа-тұс келедi. Алғашқы мектептер аймақ орталығы секiлдi киiз үйлерде ұйымдастырылыпты. Менiң əкем Баян-Өлгий аймағының Баяннур ауылындағы мектептiң 2 киiз үймен ашылғандығы жайында айтады. Алғашқы ұстаздары Қазақстаннан арнайы жiберiлген маман Тiлеубердi Сауранбаев деген кiсi болыпты. Бүгiнде Алматыда Түркiсiб ауданында Сауранбаевтың атында көше бар. 1991 жылы Қазақстанға алғашқы көш легi ағылғанда Баян-Өлгийде 36 қазақ мектебi бар едi. Осы мектептерде жыл сайын 30 мыңнан астам оқушы бiлiм алатын. Сол жылдары бүкiл Баян-Өлгийде моңғол тiлiнде бiлiм беретiн бiр ғана мектеп бар едi. Кейбiр ауылдарда мектептер аралас тiлде бiлiм беретiн.

	1991 жылы Өлгий қаласында қазақ колледжi ашылды. Онда бастауыш сынып мұғалiмдерi даярланады. 2001 жылдан берi Баян-Өлгий аймағында Сəрсен Аманжолов атындағы Шығыс Қазақстан мемлекеттiк университетiнiң филиалы жұмыс iстейдi. Онда баянөлгийлiк қандастарымыз екi жыл бiлiм алады да, қалған екi жылын Өскеменде жалғастыратын болады. Мұнда орыс филологиясы, информатика, есеп жəне аудит, қазақ филологиясы мамандықтары бойынша 4 факультет бар. Демек, осы филиал арқылы көптеген қазақтар балаларының Қазақстанда бiлiм алуын қамтамасыз ете алып отыр əрi олардың келешегiн атажұртпен байланыстыруға таптырмас мүмкiндiк жасалған. Жергiлiктi бiлiм басқармасының бастығы Тоқтархан Төлеубайұлының айтуы бойынша, 2004–2005 оқу жылында 1500-дей бала мектеп бiтiрсе, соның 20%-ы Қазақстанның жоғары оқу орындарында оқуға мүмкiндiк алыпты.

	Қазiр Баян-Өлгий аймағы бойынша 42 мектеп, 28 балабақша жұмыс iстейдi. Осы мектептiң бiреуi ғана моңғол тiлiнде дəрiс бередi, қалғандары қазақ мектептерi. Тоқтархан Төлеубайұлы осы мектептерде 24 мың баланың бiлiм алып жатқанын жеткiздi.





Ақпарат құралдары




	Бала күнiмiзден үй-iшiмiзбен кешкi сағат 9-ды асыға күтушi едiк. Өйткенi, дəл осы сағатта Баян-Өлгийдегi жалғыз электронды ақпарат құралы – бiр сағаттық радио эфирге шығатын. «Баян-Өлгийден сөйлеп тұрмыз» деген диктордың жағымды дауысы аймақтағы барлық қазақ атаулыны өзiне үйiрiп алатын. Бұл үрдiс бүгiнге дейiн жалғасын тауып келедi. 1965 жылы əуелi күнiне 15, кейiн 30 минуттық хабар таратыла бастаған. Қазiр 1 сағаттық эфирiн бермей келедi. Осы радио қазақ өнерiнiң алтын кенiн сақтап келе жатқан бiрден-бiр алтын қор. Бұл жерде көне сарындағы сыбызғы жəне домбыра күйлерiнiң сан мыңдаған қорларын тауып алуға болады. Əсiресе, Қазақстанда ұмыт болып, қайта жаңғыра бастаған сыбызғы күйлерiнiң неше атасын осыннан естисiз. Баян-Өлгий радиосының күн сайын эфирден түспеуiне Моңғол үкiметi кепiлдiк берiп отыр. Олай дейтiнiмiз, бұл Моңғолияда мемлекет тарапынан қаржыландырылатын жалғыз ақпарат құралы.

	Радиомен қатар, Ақпарат орталығында «Жаңа дəуiр» газетi мен «Шұғыла» журналы шығып тұрады. «Жаңа дəуiр» 24 бетпен айына бiр рет, «Шұғыла» журналы 4 баспа табақ көлеммен үш айда бiр жарық көредi. Бiр-екi жылдан берi осы ақпарат орталығы жанынан «Өлгий» телеарнасы ашылды. Бұл телеарна аптасына екi рет екi сағат хабар таратады. Бұл телеарна тек аймақ орталығы Өлгий қаласына ғана көрсетiледi. Баян-Өлгийге қазақ газеттерi мен журналдары келмейдi. Олардың көз қуанышы болып отырғаны тек қазақстандық телеарналар. Эфирiнiң 50%-дан астамын орыстiлдi бағдарламалар иеленетiн қазақ телеарналарының барлығы дерлiк мұнда спутник арқылы көрсетiледi екен. Сондай-ақ, 24 сағат қазақша сөйлейтiн Үрiмжi телеарнасын да тамашалай алады. Алайда, Үрiмжi телеарнасының төл туындылары тым аз, көбi қытай тiлiндегi хабарлардың аудармасы екен. Мұнда қытай идеологиясы жүрiлiп жатқандығының куəсi болдық. Бұл телеарналар Өлгий қаласының тұрғындары мен Баян-Өлгиймен жапсарлас бiрнеше ауылдың көзайымына айналып отырғандығы мəлiм. Ал, алыс ауылдарда мұның бiрi де жоқ, яғни халық ақпараттық вакуумде тiрлiк етедi десек те болады. Баян-Өлгийдегi қазақтардың тең жарымы сол алыс ауылдарда тұрады.





Көркем əдебиет




	Моңғолияда қазақ көркем əдебиетi Ақыт Үлiмжiұлы шығармаларынан бастау алады. Филология ғылымдарының докторы Қабидаш Қалиасқарұлының айтуынша, Ақыт туындылары мұсылман дiнiн, оның шариғаттарын кеңiнен дəрiптеп, насихаттай отырып, өз халқының бастан кешiрген тағдыр-талайын да молынан қамтиды. А.Үлiмжiұлынан кейiнгi көркем əдебиеттегi үлкен тұлға – Ақтан Бабиұлының шығармалары 1916 жылдардан бастап өмiрге келдi. Моңғолия қазақтарының көркем əдебиетiнiң жаңа кезеңi 1940 жылдан басталды. 1942 жылы Баян-Өлгий ақын-жазушыларының тұңғыш жыр-жинағы «Өлеңдер» деген атпен басылды. Осы жылдан бастап көркем əдебиет кiтаптарын басып шығару iсi 1991 жылға дейiн қарқынды жүрдi. Мəселен, тек Ақтан ақын шығармалары 6 рет қайталап басылды. Оның соңғы 39 баспа табақ жинағы 2500 данамен 1987 жылы оқырманға жол табады. Арғынбай Жұмажанұлының алғашқы жинағы «Тақпақтар» деген атпен 1949 жылы Ұланбатыр қаласында жарық көрдi. Даниял Дiкейұлы «Жетiлген жетiм», «Таң алдында», «Солдат сөзi», «Алтай аясында» секiлдi поэмаларын жазды. Жалпы Моңғолия қазақтарының жазба поэзиясының дамуына зор үлес қосқан қаламгерлер: Имашхан Байбатырұлы, Шабдарбай Қатшанұлы, Дайын Қалаубайұлы, Байыт Жанатұлы, И.Жəбенұлы, Кəп Құмарұлы, Егеухан Мұқамадиқызы, Қауия Арысбайұлы, Яки Iлиясұлы, Кəкей Жаңжұңұлы, Зуқай Шарiпақынұлы, Шынай Рахметұлы, Кеңес Iлиясұлы, Тойлыбай Құрмандолдаұлы, Қ.Бодаухан, Солдатхан Орайханұлы, Қуанған Жұмажанұлы, Зүлкафил Мəулiтұлы, Мұрат Бұшатайұлы, Ə.Дəулетхан, Рысбек Зұрғанбайұлы т.б.

	Моңғолия қазақтарының көркем əдебиетiнiң проза саласы Қ.Мұқамадиұлының 1955 жылы жазылған «Алғашқы қадам», «Жұрт ала ма, жұт ала ма?» қатарлы көркем əңгiмелерiнен бастау алады. Ол Махфуз Құлыбекұлының «Мұралық», «Көк лақтың құпиясы» əңгiмелерi, «Қызыл қайың хикаясы» повесi арқылы жалғасын тапты. Шерияздан Нығышұлының «Күдiрлi керуен» повесi қазақ жəне моңғол тiлiнде жарық көрдi. Ақын Алақанұлы «Менiң анам», «Егiншiнiң баласы», «Ананың ақ тiлегi» секiлдi прозалық шығармаларын жазды. Алғашқы роман – Елеусiз Мұқамадиұлының «Қобда қойнауында» атты шығармасы. Одан кейiн Шабдарбай Қатшанұлы «Жырақта қалған жылдар», «Өз қолымен», Мағауия Сұлтанияұлы «Ұрпақ тағдыры», Iслəм Қабышұлы «Ұрпағың үзiлмесiн», Жамлиха Шалұлы «Үлкен үй», Қауия Арысбайұлы «Жиекте», Сейiтхан Əбiлқасымұлы «Қара боран», Сұлтан Тəукейұлы «Мұнар таулар» романдарын жазды. Бұл қазақ əдеби тiлiнiң көркем əдебиет саласындағы дамуының нақты дəлелi. Моңғолия қазақтарының 5 томдық фольклорлық шығармалар жинағы Қ.Қалиасқарұлы, С.Қажыбайұлдарының құрастыруымен жарық көрдi.

	Көркем əдебиеттiң өрiс-кеңiстiгiнiң ұлғаюына байланысты 1970 жылға дейiн 14 жыл қызмет iстеп келген «Əдебиет үйiрмесi» үлкейтiлiп, Моңғолия Жазушылар Одағының (МЖО) Баян-Өлгий аймақтық қазақ бөлiмi болып құрылды. Сондай-ақ бөлiм жанынан «Көркем сөз» клубы ашылды. Ал «Жаңа талап» журналы өзiне жүктелген мiндеттi орындап шықты деп көрiп, ол «Шұғыла» журналы болып өзгертiлiп, МЖО-ның Баян-Өлгий аймақтық бөлiмiнiң қазақ əдеби журналы болды.





Мəдениет




	1956 жылы Баян-Өлгийде Музыкалық драма театр ашылып, 1957 жылы 40 адамнан тұратын ұлт-аспаптар оркестрi құрылды. Бұндай игi iстiң басында тағы да Қазақстаннан келген мамандар болды. Соның бiрi – Алдаберген Мырзабеков. Алғашқы ұлт аспаптар оркестрiн құрып, тұңғыш дирижерлiк жасаған адам – Моңғолияның еңбек сiңiрген қайраткерi Қабыкей Ахмерұлы. Қабыкей Ахмерұлы 30 күйдiң авторы, 120 халық күйiн жинап, нотаға түсiрген, 350 халық əнiн жинап, нотаға түсiрiп iрi жинақ етiп шығарған. Қабыкей ақсақал бүгiнде Алматы облысының Алакөл ауданы Қабанбай ауылында тұрады. Шетте жүрiп қазақ өнерiн көркейту үшiн жасаған ересен еңбегi еленбей, 90-ның төрiне жақындады.

	Бүгiнде Өлгий орталығында Алматыдағы Абай атындағы Опера жəне балет театры ғимаратының үлгiсiмен салынған үлкен театр бар. Алайда, ғимараты iрi болғанымен, ондағы жағдай тым мəз емес көрiнедi. Бүгiнде театрдың ұлт-аспаптар оркестiрiнде 9-ақ адам бар. Сондай-ақ, театр əртiстерiнiң құрамы да шамалы, материалдық-техникалық база да ескiрген.

	Баян-Өлгийдiң қол жеткiзген ең iрi табысы – телекоммуникациялардың дамуы. Бiрiншiден, мұнда интернет арзан əрi оңай қосылады екен. Егер, сiз бiздегi мегалайн-хит секiлдi тарифке қосылсаңыз, айына 2000 теңге абоненттiк төлем төлеп тұрады екенсiз. Əрi қосылғаныңыз үшiн модем тегiн сыйға тартылады.

	Екiншiден, ұялы телефон байланысы, қалааралық телефонмен сөйлесу тым арзанға түседi.

	Түйін: 1991 жылы Баян-Өлгийден Қазақстанға көш ағылғанда, баянөлгийлiк ақын Мұрат Пұшатайұлы «Ел көшкенде» деген өлең шығарған едi. Осы өлеңде:



	«Керей, Уақ, Найманым,

	Бұзылмаған қаймағың,

	Қайда тастап барасың,

	Баян-Өлгий аймағын»



	деген жолдар бар.

	Дегенмен, соңғы жылдардағы рухани жұтаңдық, Қазақстаннан баратын газет-журналдардың тоқтап тұруы, баспахана iсiнiң жолға қойылмауы, мектептердегi бiлiмнiң Моңғолияның бiлiм стандарттарына сəйкестендiрiлуi, ондағы азғана қазақтың бiртiндеп ассимиляцияға ұшырауына жағдай жасап отырғандай. Ендi он жылдан кейiн «қаймағы бұзылмаған» қазақы тiрлiк онда да қалмайтын секiлдi.

	Кеңестiк Қызыл империяның уысында отырса да, Қазақстан өткен ғасырдың 40–80 жылдары жырақтағы отауын жадынан əсте шығарып көрмеген едi. Өкiнiштiсi сол, Қазақ елi өз алдына жеке дербес мемлекет болғаннан берi, шетте жүрген бауырларына көз қырын салуды ұмытып кеткендей. Алғаш Баян-Өлгий аймағы құрылған кездегiдей рухани көмекке баянөлгийлiктер қазiр де зəру. Алайда, оған құлықтылықты байқай алмай отырмыз.

	22 шілде, 2010





ҰЛЫ АБАЙ ӨТКЕН 112 ЖЫЛДАН СОҢ




	Бүгін бүкіл қазақтың пірі, мақтанышы – ұлы Абайдың, Хакім Абайдың туған күні, жарық дүние есігін ашқан күні.



	Абайдың жеке тұлғасы ақындық деңгейінен, хакімдік, ойшылдық деңгейге дейін көтерілген. Ол елім, жерім деп күңіренген. «Қалың елім, қазағым, қайран жұртым» деп елдік тұрғысынан ой қозғаған. Бүгінде бəзбіреулер жерден жеті қоян тапқандай, «қазақ ұлттық рух деңгейіне көтеріле қойған жоқ, қазақ рушылдық, тайпалық деңгейінде қалып қойған» деген тантыған ойларына Абай осы бір ауыз сөзбен-ақ жауап бере білген. Абай қазақтың тоғышарлығын, жалқаулығын, күншілдігін сынайды. Халқының ертеңі үшін қиналады.



	«Жүрегімнің түбіне терең бойла,

	Мен бір жұмбақ адаммын, оны да ойла.

	Соқтықпалы, соқпақсыз жерде өстім,

	Мыңмен жалғыз алыстым кінə қойма!»



	дейді. Ол мыңнан ерек, жүзден дара болды. Сол үшін өзін түсінетін, өзін тыңдайтын ортаны іздеді. Көзіқарақты жанды Семейге жер аударылып келген орыс революционерлері арасында кездестірді. Семейдегі кітапханада орыс ойшылдарының еңбектерімен танысты. Шығыс шайырларын оқыды. Бүкіл əлемді орыс арқылы көргеннен кейін ол орыс тілін үйренуге шақырды. Бірақ ешкімді орыс болуға, орыс құндылығының негізінде əлемді тануға үгіттеген жоқ.

	«Орысша оқу керек, хикмет те, мал да, өнер де, ғылым да – бəрi орыста зор. Залалынан қашық болу, пайдасына ортақ болуға тiлiн, оқуын, ғылымын бiлмек керек. Оның себебi олар дүниенiң тiлiн бiлдi, мұндай болды. Сен оның тiлiн бiлсең, көкiрек көзiң ашылады. Əрбiреудiң тiлiн, өнерiн бiлген кiсi оныменен бiрдейлiк дағуасына (талас-тартыс) кiредi, аса арсыздана жалынбайды. Орыстың ғылымы, өнерi – дүниенiң кiлтi, оны бiлгенге дүние арзанырақ түседi. Бiрақ, осы күнде орыс ғылымын баласына үйреткен жандар тағы қазақты аңдысам екен дейдi» (Абай Құнанбаев Шығармалар, Жазушы баспасы, Алматы – 1968 ж. 174 бет). Яғни, Абай «орыстың тiлiн бiл» дегенде, «орысқа құл бол, өз мəдениетiңдi мансұқта, тiлiңдi тəрк ет» деп тұрған жоқ. Керiсiнше, «өзгенiң тiлiн бiлсең, сен онымен тең дəрежеде сөйлесе аласың» дейдi. «Залалынан қашық болу, пайдасына ортақ болуға тiлiн, оқуын, ғылымын бiлмек керек». Ұға бiлген кiсiге бұл жолдарда «отаршы елден сақтану үшiн де, оның залалын бойына дарытпауың үшiн де оның тiлiн үйренген жөн» деген астар жатқан жоқ па? Өкiнiшке қарай, бiздiң əпербақандар дəл осы жолдарға емес «Орыстың ғылымы, өнерi – дүниенiң кiлтi, оны бiлгенге дүние арзанырақ түседi» деген жолдарға үңiледi. Соны ұран ғып əкеткен де, Қара сөздiң бүкiл-бүтiн мəйегi тұрған жоғарыдағы жолдарды ысырып тастайды. Əрине, Абайдың заманында, яғни осыдан 1,5 ғасыр бұрынырақта қазақ үшiн орыстың бiлiмi шалқар теңiз, телегей мұхит болғаны ақиқат. Абайдың көзi Семейдегi кiтапханада ашылды. Орыс тiлi арқылы əлемдi таныды. Демек, ол ұрпағына бұндай өсиет қалдырмай қайтсiн. Егер, бiздi отарлаушы ел Ресей емес, Англия болса, ол ағылшын тiлiне бас ұрар едi. «Оның тiлiн үйрену – жауыңа қарсы қарудың бiрi» дегендi Абай жақсы түсiнген. Ал, бiз осы бiр сөздiң бодауына тiлiмiздi құрбан қылуға дайынбыз.

	«Азаттық» радиосының интернет сайтында Абайдан қалған жалғыз тұяқ Данияр Ақылбаевпен сұхбат өткізген Казис Тоғызбаев (Тогусбаев) Абайдың осы тəмсілін еске сала отырып, «Данияр Ақылбаевтан орыс тіліне деген көзқарасыңыз қалай?» деп сауал қояды. Егер Данияр Ақылбаевпен қазақтілді журналист сұхбат өткізер болса, «Қазақ тілінің қазіргі мүшкіл халіне не дер едіңіз? «Қайран елім, қазағым, қайран жұртым» деп күңіренген Абай ұлтының бүгінгі рухсыздығын көрсе, қалай ашынар еді? Бабаңыздың алдында ана тілін білмейтіндігіңіз үшін ұялар ма едіңіз?» деген сауал қояр еді. Өкінішке қарай, Казис Тогусбаев орыс тілінің сойылын тағы да соғады. Сөйтіп өзінің ертеңгі болашағы үшін қам жейтіндігін байқатып алады.

	Ұлы Абай өткен 112 жылдан соң, қазақ рухсыздықтың құрбанына айналды. Абай бұрынғы қазағымен жылап көрісетіндей дəрежеге дейін құлдырадық.



	«Басында ми жоқ,

	Өзінде ой жоқ,

	Күлкішіл кердең наданның»



	дегеннің кебін бүгін де киіп отырмыз. Қазақ өзінің қағынан жериді, ана тілін мансұқтайды, өзін-өзі кемсітеді. «Қазақ болу – мақтаныш» деп кеуде кергеннің орнына, одан ұяламыз. Егер өзіңді өзің пір тұтпасаң, өзіңді өзің сыйламасаң, ұрпағың ез, болашағың бөз болатынын ұмытпаған абзал.

	10 тамыз, 2011





	Қазақ хандығының құрылғанына – 555 жыл!





ƏЗ ЖƏНIБЕК ПЕН КЕРЕЙДI ҚАЛАЙ ҰЛЫҚТАП ЖҮРМIЗ?




	Қазақтың мемлекеттiк тарихы туралы толғаныстар бүгiнде əрқилы. Қазақ тарихының бастауын сонау ғұн, сақ дəуiрiнен бастаған жөн дейдi бiрқатар тарихшылар, екiншiлерi ұлы Түрiк қағанаты дəуiрлеген V-VII ғасырдан бүгiнге қарай ойысуды ұсынса, үшiншiлерi Жошы ұлысы немесе Алтынорда дəуiрi қазақ мемлекеттiгiнiң тарихының бастауы бола алады, төртiншiлерi Ақорда дəуiрiнен бастау алады деп топшылайды. Бiрақ бiр нəрсе айқын – қазақ тарихшылары бұл тұрғыдан əзiрге бiр пiкiрге тоқтай алмай жүр. Ал биыл Қазақ хандығы деген ресми атпен тарих сахнасында пайда болғанымызға 555 жыл толып отыр.





Алғашқы хандарымыздың атында көше бар ма?




	Жалпы Қазақтың мемлекеттiк санасы туралы ойды жиi айтамыз. Бүгiнгi өсiп келе жатқан жас буын қазақ тарихын қаншалықты бiледi? Олар үшiн Қазақ хандығының негiзiн қалаған Керей мен Жəнiбек кiм? Оларды ұлықтау əлi күнге дейiн өз деңгейiнде емес, өкiнiшке қарай, тарихи жадымызды жаңғырту тұрғысынан, жас ұрпақты өз өткенi үшiн мақтана алатындай дəрежеге жеткiзу үшiн iстелiп жатқан шаралар да мардымсыз. Кезiнде социалистiк мемлекеттердiң бас көшесi Лениннiң атымен аталатын. Мемлекеттердiң астанасындағы орталық көшеден бастап, облыс, аудан, ауылдың бас көшелерiнiң бəрi «Күн көсемнiң» атында болушы едi. Бұл – бiр идеологияға жұмылдырудың басты мақсаты болғаны əлемге аян. Ал тəуелсiздiк алғанына 20 жыл толып отырған Қазақ мемлекетiнiң ортақ идеологиясы не? Оны айту – қиын. Əр облыстың, əр өңiрдiң өз батыры, өз ханы атқа мiнген заман болды. Əр өңiр өз руының батырларын ұлықтап, соларды дəрiптеп əуре. Ал Əбiлқайырдан бөлiнiп, Қазақ хандығын құрған тұңғыш хандарымыздың атында ешқандай елдi мекенде, қалада əлi күнге дейiн көше жоқ! Бар болса, саусақпен санарлық. Алматыда бұрынғы коммунистер көшесiнiң атын Абылай хан иеленсе, Астанада iрi көшелердiң бiрiнiң атын Хан Кенеге берген. Ал орталық көшелерiмiздiң кейбiр атаулары əлi күнге дейiн отаршылдық таңбасы ретiнде коммунистердiң берген атауымен тұрса да, тұңғыш хандардың атына көше беру жағын əлi ескермей келемiз.





Есік қаласында барельеф ашылды




	Керей мен Жəнiбек есiмiн ұлықтау iсiн əуелi болып Оңтүстiк Қазақстан облысы Созақ ауданы қолға алды. Тарихқа жүгiнсек, Қазақтың алғашқы ордасы осы Созақ өңiрiнде Қозыбасы деген жерде тiгiлген екен. Қазақ хандарының қасиеттi мекен Түркiстанға жерленуiнiң де сыры осында жатса керек. Созақ ауданының əкiмi Созақбай Əбдiқұлов мырзаның бастамасымен Керей мен Жəнiбектiң асқаралы ескерткiшi Созақ ауданының орталығы Шолаққорған кентiндегi кiре берiсте «Жастар саябағында» бой көтерген. Ал екiншi ескерткiш кешен елордамыз – Астанада былтыр маусым айында тұрғызылды. Əуелi бұл ескерткiш Қазақ Елi монументiне орналастырылады делiнген едi. Алайда Қытайда жасалынған Керей мен Жəнiбек ханға арналған ескерткiштер жарамсыз деп танылып, қоқысқа тасталды. Сосын арнайы байқау жариялап, қазақтың тұңғыш хандарының ескерткiш мүсiнiн тұңғыш Президенттiң мұражай саябағына орналастыруға шешiм қабылданды. Сөйтiп, 2010 жылдың 1 маусым күнi Президент Нұрсұлтан Назарбаев өзi ашқан ескерткiш мүсiн ел болып, мемлекет болып Қазақ хандығының негiзiн қалаған ұлы хандарды ұлықтаудың басы болғаны белгiлi.

	Оның ұзындығы – 12 метр. Мүсiндiк композицияның барлық элементтерi бiр қалыпта əзiрленiп, таза қоладан құйылды. Салмағы – 16 тоннадан асады. Бұл туындының авторы – астаналық сəулетшi Ринат Əбенов.

	Жақында Алматы облысы, Еңбекшiқазақ ауданының орталығы Есiк қаласында Қазақ хандығының негiзiн қалаған Керей мен Жəнiбек хандарға арналған барельеф ашылған екен.

	Бұл жағымды жаңалыққа қуанып, Есiк қайдасың деп тартып отырдық. Бiз барғанда Есiк қаласында аудан əкiмiнiң кезектi есебi болып жатыр екен. Халықпен жүздесу аяқталғаннан кейiн, осы барельефтi ұйымдастырушы, идея авторы, Еңбекшi-қазақ аудандық мəслихатының хатшысы Əдiлбай Талқанбаев жəне Есiк қаласының əкiмi Асхат Алмабеков мырзалармен кездесудiң сəтi түстi.

	Барельеф Есiк қаласындағы күре жол – Алматы көшесiнде, қалалық əкiмшiлiктiң қарама-қарсысында орналасқан екен. Тым биiк те емес, тым көлемдi де емес, алайда қаланың көрнекi жерiнде бой түзеген барельефтiң негiзгi идеясы да, айтар пəлсапасы да айқын – Қазақ хандығының негiзiн қалаған тұлғаларды ұлықтау, олардың тарихи тұлғасын болашақ ұрпақ зердесiне ұялату. Идея авторы Əдiлбай Талқанбаев былтыр Астанада хандарға арналған ескерткiш кешендi ашып тұрып Елбасының қазақ үшiн аса маңызды тарихи қос тұлғаны бiр-бiрiнен бөлiп қарауға болмайтындығын айтқандығын еске алды:

	– Бiздiң Есiк қаласы Түркияның Тарсус қаласымен бауырлас қала болған едi. Осы ретте бiз Түркияда Аданада, Тарсус қалаларында болып, өзара бауырластығымызды насихаттап қайттық. Ендiгi кездесу бiзде Есiк қаласында өтетiн болды. Мен Республикалық Түрiк этно-мəдени орталығының президентi Зиятдин Хасеновқа осы кездесу барысында қазақтардың мəдени-рухани гүлденуi үшiн бiз де септiгiмiздi тигiздiк деп мақтанып жүретiн бiр iс жасасаңыз деп айттым. Ол бұл ұсынысты қуана қабылдады. Сөйтiп, iске кiрiсiп кеттiк. Болашақта осы Алматы көшесiн Керей мен Жəнiбек хандардың есiмiмен атауды да ойға алып жүрмiз. Сөйтiп, ұзындығы 3–4 шақырымға созылатын, 260 мыңдай тұрғыны бар Алматы облысының Еңбекшiқазақ ауданының орталығындағы бас көшенi ұлы хандарымыздың атымен атап, ұлттық тарихымыздың түгенделуiне үлес қосуды мақсат етiп отырмыз, – дейдi Əдiлбай Талқанбаев.

	Барельефтiң бас сəулетшiсi – Мəдениетке еңбегi сiңген қайраткер Абдалиев Əбдiкəрiм, мүсiншiсi – Сiргебаев, бас демеушiсi – З.Хасенов.

	P.S. Бұл – төл тарихымызды қастерлеудiң басы. Елдегi еңкейген қарттан, еңбектеген балаға дейiн қазақтың тұлғалары жайында жатқа бiле жүруi тиiс. Кезiндегi «Бұл – Қазақтың қазақ болып қалыптасуы жолында тер төккен əрбiр тұлғаны бүгiнгi ұрпаққа насихаттау, олардың ерлiгiн болашаққа паш ету – бiзге аманат!

	20 желтоқсан, 2010





ТЕМIРТАУ ҚАЗАҚ МЕКТЕБIНЕ ЗƏРУ...





Алайда оны ашу үлкен дауға айналды




	Таяуда Темiртау əкiмшiлiгi қаладағы екi мектептi: №9 орыс мектеп-лицейi мен №16 аралас жалпы бiлiм беретiн орта мектептi таза қазақ мектебiне айналдыру жайлы шешiм қабылдаған едi. Осы шешiм орыс мектебiнде оқитын балалардың ата-аналарының 31 мамыр күнi қарсылық акциясын ұйымдастыруына түрткi болған.





Орын бар, бірақ мектепті ауыстыруға құлық жоқ




	Темiртау орыстiлдi тұрғындары басым аудан ретiнде ерекшеленiп келгенi белгiлi. Онда 31 жалпы бiлiм беретiн мектеп бар. Оның – 12-сi аралас, 16-сы таза орыс тiлiнде, 3-еуi қазақ тiлiнде бiлiм бередi. Темiртау қалалық əкiмшiлiгiнiң айтуы бойынша, қалада қазақ тiлiнде бiлiм алуға талпынушылардың саны жыл сайын артып келедi екен. Оның үстiне қазақ мектептерiнде оқитын балалар саны тым көп. Əр сыныпта – 30 баладан. Темiртау қаласы əкiмiнiң əлеуметтiк мəселелер жөнiндегi орынбасары Юрий Жулин ата-аналардың қазақ тiлiнде бiлiм беретiн мектеп ашу жөнiнде бiрнеше рет шағымданғанын айтады.

	– Қазiр Темiртау қаласының қазақ мектептерiнде 2140 бала, аралас мектепте 1899 бала оқиды. Əр сыныпта 30 баладан отыр. Қазақ мектептерiнiң бала қабылдау мүмкiндiгi мүлдем жоқ. Керiсiнше, орыс мектептерiнiң көбiнде бала саны аз. Мəселен 16 орыс мектебiнiң жартысы 50 пайыз ғана оқушымен қамтылса, қалғаны 70–80 пайыз ғана. Сондықтан жаңа мектеп салудың қажеттiлiгi жоқ. Ал қазақ мектептерiн ашудың қажеттiлiгi күн санап өсiп келедi, – дейдi қала əкiмiнiң орынбасары.

	Қазақ мектептерi үшiн №9 жəне №16 мектептердiң таңдалуы да кездейсоқ емес екен. Қазақ тiлiнде бiлiм алғысы келетiн тұрғындардың басым көпшiлiгi осы екi мектеп орналасқан ауданда.

	– Əкiмшiлiк өкiлдерi мəселенiң мəн-жайын зерттеп, қазақ мектебiнде оқуға ниеттi балалардың басым көпшiлiгi осы ауданда орналасқанын бiлдi. Қаладағы үш қазақ мектебiнiң екеуi – қаланың оңтүстiк шығысында, бiреуi – солтүстiгiнде. Ал қаланың осы мектептер орналасқан аумағындағы тұрғындардың көпшiлiгi қазақ мектебiнде оқуға ниет етiп отыр. Олардың саны 1 мыңға өскен, – дейдi Юрий Жулин.

	№9 мектепте 800 бала, №16 мектепте 600 бала бiлiм алады. №16 мектеп аралас мектеп болғандықтан, онда 150 бала қазақ тiлiнде оқиды. Екi мектептiң ата-аналары да балаларын өзге мектепке ауыстыруға наразы. Дəл осындай наразылықты осыдан бiр жыл бұрын №14 мектеп ата-аналары да танытқан екен. Олардың мектебiн де қазақ мектебiне айналдыру жайлы əкiмшiлiктiң шешiмi аяқсыз қалып, ата-аналар жоғары төмен арызданып жүрiп, қазақ мектебiне айналдыру жайлы шешiмнiң күшiн жойған. Орыс мектебiнiң ата-аналары бұл жолы да жеңiске жетерiне сенiмдi.

	– Қажет болса, жаңа мектеп салсын, – дейдi 31 мамыр күнi №9 мектеп-лицейiнiң алдында шу шығарған ата-аналар.





Қазақ тіліне құштар балалардың құқығын кім ескереді?




	Темiртау қаласы əкiмшiлiгiнiң мəлiметi бойынша, бұл тек биыл ғана қалыптасқан жағдай емес көрiнедi. Қазақ мектебiнiң қажеттiгi туындағалы бiрнеше оқу жылы өтiптi. Темiртау қаласы əкiмшiлiгi бұл қажеттiлiктi орыс мектептерiн қазақ мектептерiне алмастыру арқылы өтеудi жөн көредi. Сөйтiп əуелi №14 мектептiң тамырын басқан. Бұлқынған ата-ана жеңiске жетiп, əкiмшiлiк жеңiлдi. Ендi №9 жəне №16 мектептер де ерiн бауырына алып тулауда. Сонда қазақ мектептерiнiң жетiспеушiлiгiнен балаларын орыс мектебiне берiп келген қазақтардың құқығын кiм қорғайды? Əкiмшiлiк тұрғындардың наразылығына төтеп бере алмай отыр. Ал алдағы оқу жылында темiртаулық мыңдаған оқушы қазақ мектептерiнiң жетiспеушiлiгi салдарынан орыс мектебiнiң табалдырығын аттауға мəжбүр. Бiлiм жəне ғылым министрлiгi осы ретте қазақ мектебiне барғысы келетiн, алайда амалсыздан орыс мектебiне барып жүрген оқушылардың санын шығарып, сұранысқа орай, қажеттiлiктi өтеуге неге əлi күнге дейiн құлықсыз. Бiз осы мəселенi жыл сайын сөз етемiз. Бiрақ Бiлiм жəне ғылым министрлiгiнiң оны оңтайлы шешуге қадам жасағанын көрген емеспiз. Бұл тек темiртаулықтардың басындағы жағдай емес. Алматы, Астана, Өскемен, Қостанай секiлдi қазақ мектептерi аздық ететiн, мемлекеттiк тiлдiң үстемдiгiн мойындауға құлықсыз iрi мегаполистердiң барлығына тəн жағдай.

	9 маусым, 2011





КСРО-НЫҢ ҚҰЛАҒАНЫНА 20 ЖЫЛ




	1991 жылы Беловежье Пущасында 3 елдiң – Ресей, Украина жəне Белоруссияның президенттерi ТМД мемлекеттерiн құру туралы келiссөзге қол қойды. Сөйтiп 70 жыл бойы жарты патшалық құрған, əлемдi социалистiк жəне капиталистiк лагерьге бөлiп келген алып империя – КСРО құлады. Содан 20 жыл өтсе де, осы бiр тарихи қадамның бұрыс, дұрыстығы жайлы талас-тартыстар тоқтаған емес.





Беловежье келісімінің бергені




	КСРО күйреп, посткеңестік мемлекеттерге деген ықпалынан күн өткен сайын ажырап бара жатқаны Ресейдің қабырғасына қатты батты. Əсіресе Путин таққа отырған соңғы он жылда Ресей Федерациясы бұрынғы одақтас республикаларға жүргізген ықпалын одан əрі күшейтуді мақсат етті. Қазіргі Еуразиялық одақ, Кедендік одақтың астарында бұрынғы КСРО-ны қалпына келтіру идеясы бары тайға таңба басқандай.

	Қалай дегенмен де, Беловежье келісімінің арқасында – дүниежүзі картасында 15 тəуелсіз мемлекет пайда болды. Балтық жағалауы елдері сол кезден бастап болашақ интеграцияны Батыс елдерімен жасауды мақсат етті. Сөйтіп Тəуелсіз мемлекеттер достастығы мемлекеттері құрамына енуден бас тартты. Қазір олар Еуроодаққа мүше. ТМД құрылғанының жиырма жылдығында бұл саяси құрылымның аса бір маңызды ұйымға айнала алмағандығын сарапшылар жиі айтады. Сондықтан болар осы жиырма жыл ішінде посткеңестік мемлекеттері арасында ГУАМ, Ұжымдық қауіпсіздік елдері, ЕурАзЭҚ, КО секілді құрылымдардың пайда болуы. Аталған құрылымдардың арасында аса қарқынды түрде əрі нəтижелі жұмыс істеп келе жатқаны – Кедендік одақ. Оның алғашқы қадамы – ортақ кеденді жасақтау ісі аяқталды. Сарапшылар алдағы 5–10 жылда жүзеге асуы мүмкін емес деген болжамды жиі айтқанымен, ортақ валюта жасақтау ісі – келесі қадам болмақ. Посткеңестік кеңістіктегі интеграциялар тəуелсіз ел атанып, дүниежүзі картасынан орын алғанына 20 жыл ғана болған жас мемлекеттердің егемендігіне қол сұғумен аяқталуы мүмкін деген қорқыныш та басым. Қазақстан мен Беларусь мемлекеттерінің оппозициялары бұның мемлекеттік тəуелсіздікке тигізер салқыны көп деген желеумен, қарсылық акцияларын ұйымдастыруда.

	Сонымен, Беловежье келісімінің арқасында Қазақстан 16 желтоқсанда тəуелсіздігін жариялады. Тəуелсіз ел болғанда дүние есігін ашқан жас ұрпақ, бүгінде тепсе темір үзер жиырма жасқа толды. ТМД мемлекеттерінің арасында алғашқылардың бірі болып, шекарасын қымтады. Аталған келісім, баға жетпес байлық – Тəуелсіздігімізді сыйлады.





Тарихқа үңілсек...




	1991 жылдың қараша айының соңғы аптасында, Беловежье келісіміне қол қоюға екі апта қалғанда Ұлыбританияның сол кездегі премьер-министрі Маргарет Тэтчер Хьюстонда: «Қазір Кеңестер Одағы күйрегені анық, алайда Кеңестер Одағы əлі де өмір сүруде. Таяу күндерде Кеңестер Одағының ресми түрде құлағанын заңды түрде рəсімдегені туралы ақпаратты еститінімізге сенімдімін» деген екен.

	1991 жылдың 1 желтоқсанында Украинада ол елдің КСРО-дан босап шығуына орай референдум өткізіліп, халқының 90 пайызы, қолдайтындығын білдірген.

	Ресейдің 1991–1992 жылдары мемлекеттік хатшысы қызметін атқарған Геннадий Бурбулис бұл күндерді былай еске алады:

	– 1991 жылдың желтоқсанына қарай Кеңестер одағы күйреді. Қараша айында Ново-Огаревада Тəуелсіз мемлекеттер одағын құру туралы келісім жасалды. Онда Кеңестер одағы туралы айтылмайды да. Келісімге қол қою 9 желтоқсанға қалдырылған еді. Бұл кезде Украинада тəуелсіздік жайындағы референдум өткізіліп қойған болатын. Беловежьедегі кездесу күтпеген жайтпен басталды. Леонид Кравчук: «Сайлауда маған тапсырылған украин халқының мандаты кез келген жаңа одақ жайындағы əңгімелерге араласуыма құқық бермейді. Украина тəуелсіздігін жариялады», – деді. Кравчук Тəуелсіз мемлекеттер достастығын құру туралы ұсыныс айтты. Бұл үшжақты келісім заңды еді. Өйткені 1922 жылы Кеңестер одағы құрылғанда дəл осы үш мемлекет оның құрылтайшылары болған. Сондай-ақ, КСРО Конституциясында оның құрамынан кез келген мемлекет шығып кете алады делінген еді. Осы құқықты – Балтық жағалауы елдері, Грузия, Армения жəне Молдавия пайдаланып та үлгерген болатын.





Ельцин қателік жасағанын мойындады




	Беловежье келісімінің маңыздылығы – 15 тəуелсіз мемлекеттің пайда болғандығы екендігін айтып өттік. Борис Ельцинге тағылған айыптардың бірі де осы болған. Сөйтіп оны 1999 жылы мамыр айында мемлекет басшысы лауазымынан шеттету көзделді. Ресей Федерациясының Мемлекеттік Думасы Федеральдық жиынының арнайы комиссиясы «Ельцин Беловежье келісіміне қол қою арқылы 1977 жылғы КСРО Конституциясының 74–76 бабын, КСРО-ның 1990 жылдың 3 сəуіріндегі «Одақтас Республиканың КСРО құрамынан шығуына байланысты мəселелерді шешу тəртібі» туралы заңды, РСФСР-дың 1978 жылғы Конституциясының 4, 5, 68, 70,71, 76 баптарын, «РСФСР Президенті туралы» РСФСР-дың 1991 жылғы 24 сəуірдегі заңының 4, 6-баптарын өрескел бұзды жəне 1991 жылдың 17 наурызында КСРО-ны сақтау туралы бүкілхалықтық референдум шешімін ескермей, халықтың қалауына қарсы əрекет етті» деген шешімге келген. Бірақ Парламенттің көпшілігі Ельцинге импичмент жариялауға қарсы болған.

	1996 жылы Борис Ельцин Беловежье келісіміне қол қойғанының қателік болғандығын мойындаған екен.

	8 желтоқсан, 2011





ЖЕЛТОҚСАННЫҢ АСЫҚПАҒАН АҚИҚАТЫ




	Күркiреп тұрған алып империяның құлауына себепкер болған, Қазақстан тəуелсiздiгiне алып келген Желтоқсан көтерiлiсiнiң саяси баға ала алмай келе жатқандығы өкiнiштi. Бүкiл əлем Желтоқсан көтерiлiсiне қанды шеңгелдi КСРО империясын құлатқаны үшiн бас иедi. Бiрақ өз елiнде желтоқсандықтар мен оның қаһармандары əлi елеусiз.



	Алматының бас алаңына бейбіт шеру мақсатында барған қазақ жастарына бүйідей тиіп, оларға қарсы «Метель» операциясын қолдану арқылы қанды қырғын ұйымдастырған, соған бұйрық берген адамдар да арамызда жүр. Тəуелсіздіктің қызығын сол жолда күрескендер емес, Кеңестік билікке қызмет еткен, Тəуелсіздікке ұмтылғандар емес, сол империяны сақтап қалуға тырысқандар көріп отыр. Сол себепті де Желтоқсан ақиқатын бүркемелеу бүгінгі күннің басты нысанасына айналған.

	Желтоқсанның 11-інде «Қазақконцерт» залында Қазақстан Республикасы Тəуелсіздігінің 20 жылдығы мен 1986 жылғы Желтоқсан көтерілісінің 25 жылдығына орай, мемлекет жəне қоғам қайраткері, ақын Мұхтар Шахановтың «Желтоқсан эпопеясы» атты деректі романының жəне осы кітап негізінде жасалған режиссер Бекқал Əбіштің «Желтоқсанның асықпаған ақиқаты жəне мемлекеттік бес комиссия мүддесі» атты деректі фильмінің тұсаукесері болып өтті. Фильмнің толық нұсқасы көрерменге паш етілмеді. Режиссер Бекқал Əбіш көрермендердің уақытын құрметтеп, бір сағаттық нұсқасын ғана ұсынып отырғанын айтты. Аты айтып тұрғандай, бүкілəлемдік маңызы зор, ұлттық мақтанышымыз Желтоқсан көтерілісі жайындағы маңызды деректердің əлі көмескі қалып отырғандығын айтуды мақсат еткенімен, бізге паш етілген бір сағаттық деректі фильмге осы уақытқа дейінгі белгілі ақиқат арқау болыпты. Бəлкім бізге көрсетілмей қалған үш сағаттық таспада құны ерек, өзгеше деректер қамтылған болар. Дегенмен мемлекеттік бес комиссияның қандай мүддені көздегені, оның неге қайта-қайта жабылып отырғандығын біз аталған фильмнен байқай алмадық.

	«Қазақконцерт» 700 адамға арналған, ал келушілердің саны қайтсе мыңнан асады. Демек Желтоқсан көтерілісінің мəні мен маңызы бүгінгі ұрпақты бейжай қалдырмайды. Халық Желтоқсан қаһармандарына ерекше ілтипат пен құрметті аңғарта білді. Ендеше, осы бір маңызды мəселені 700 орындық залда емес, Студенттер сарайында немесе Филармонияда тіпті Опера немесе Əуезов атындағы театрда өткізсе дұрыс болар еді. Амал жоқ, Желтоқсан ақиқатына сусаған жұрт үш сағат бойы түрегеп тұруға мəжбүр болды. Белгілі Абайтанушы ғалым, филология ғылымдарының докторы, профессор Мекемтас Мырзахметов, жазушы, Қазақстанның еңбек сіңірген қайраткері, «Өлке» баспасының директоры Мереке Құлкенов, ақын Аманхан Əлім, «Жас Алаш» газетінің бас редакторы Рысбек Сəрсенбайлар «Желтоқсан эпопеясының» маңызы мен мəнін аша отырып, отарлаушы саясаттың қалай, қандай кезеңдерде жүзеге асырылғанын жəне оның бүгінгі санадағы көрінісін тəптіштей отырып, қазақтың ұлттық рухының жандана алмай отырғанын, сана тəуелсіздігіне қол жеткізе алмай отырғанымызды қынжыла баяндады. Əрі ұрпақ жадынан өктем саясаттың табы өшпей жатып, құлдық психологиядан арыла алмай жатып, бұрынғы метрополиямен қайта одақ құру ісін қолға алу – үлкен қателік болғандығын атап өтті. Еуразиялық одақ идея бір ғасыр бойы сөз жүзінде қозғалып, енді жүзеге аса бастады. Бүгінде Кедендік рəсімдеулердің бəрі жойылды. Ендігі қадам – төл валютамыздың тамырына балта шабу. Одан кейінгі тəуелсіздіктің баяндылығы жайында ойлаудың өзі қорқынышты.

	15 желтоқсан, 2011





ЗАҢ ҚАШАН ҚАЗАҚША СӨЙЛЕЙДI?




	17 ақпанда Əдiлет министрлiгiнде өткен алқа мəжiлiсiнде депутаттар Қазақстан заңдарының орыс тiлiнде дайындалып, мемлекеттiк тiлге аударылатыны көптеген келеңсiздiктердi тудырып отырғанын сөз еткен болатын. Ал сенаттың конституциялық заңнама, сот жүйесi жəне құқық қорғау органдары комитетiнiң төрағасы Серiк Ақылбай да заң жобаларының барлығы орыс тiлiнде талқыланатынын жəне екi тiлдегi мəтiнде қателердiң өрiп жүргендiгiн айтып қынжылған едi.



	– Заң жобалары сонау тұжырымдамасынан бастап, мемлекеттік тілде əзірленетін кез жетті. Мен Əділет министрлігінің заң шығарушылық қызмет жөніндегі ведомствоаралық комиссиясының мүшесі екендігіме өкінемін! Барлық тұжырымдамалардың орыс тілінде талқыланатындығына куə болып жүргенім. Бірде-бір заң жобасы мемлекеттік тілде талқыланған емес! Тіпті, ұят нəрсе, – деді сенатор Серік Ақылбай.

	Ол Жоғарғы палата сарапшыларының таяуда қабылданған заңдардың бірінің бастапқы жобасының қазақша нұсқасының заңдық нормалардың мағынасын бұрмалайтын 40-тан астам тұсын əшкерелегенін көлденең тартты.

	Жоғары палатадағы əріптесін құптаған Мəжілістің Заңнама жəне сот-құқықтық реформа комитетінің төрағасы Р.Мұқашев Əділет министрі Берік Имашевқа заң жобаларын қазақша дайындайтын кезеңнің жеткендігін қадап айтты.

	– Біз Əділет министрлігінің басшылығынан заң жобаларына бірыңғай келу мəселесін шешуді қатты сұраймыз! Өйткені Парламентке енгізілетін барлық заң жобалары үшін бірыңғай қазақ тілі болуы қажет. Сонда біздің құрметті ортодокстар, біздің құрметті қазақ тілінің білгірлері заңдық нормаларды өз қалауларынша түсіндірмейтін болады, – деді ол.

	Жалпы, заңдардың мемлекеттік тілде қабылдануы, талқылануы, дайындалуы жайлы проблеманың сөз болғанына 20 жыл болды. «Жартасқа бардым, Күнде айғай салдым, одан да шықты жаңғырықтың» кебін кигеннен өзге алға ілгерілеушілік байқалмайды. Сөз жүзінде бəрі тамаша! Ал шынайы өмірде ше? Заң жобаларының екі тілдегі нұсқасындағы сəйкессіздік жайында бұған дейін де жоғары мінберлерде сөз болғаны айқын. 2011 жылдың жазында Кəрім Мəсімов депутаттардың осыған қатысты шағымдарын тыңдай келе, заңдардың екі тілдегі нұсқаларының өзара сəйкестігі, дəлдігі мəселесін шешу жөнінде сол кездегі Əділет министрі Рашид Түсіпбековке тапсырма берген болатын. Осыған орай болу керек Əділет министрлігінің Ішкі əкімшілік департаменті мемлекеттік тілді дамыту жəне аударма басқармасының 2011 жылғы есебі бойынша «Заңға жəне Бағдарламаға сəйкес ҚР Əділет министрінің 2005 жылғы 31 наурыздағы №99 «Қазақстан Республикасы Əділет министрлігі құрылымдық бөлімшелерінің, комитеттерінің, аумақтық органдары мен ведомстволық бағынышты ұйымдарының іс қағаздарын мемлекеттік тілге кезең-кезеңмен көшіру кестесін бекіту туралы» бұйрығына сəйкес əділет органдары жүйесінің іс қағаздарын жүргізу толығымен мемлекеттік тілге көшірілді. Ал Министрліктің орталық аппараты ҚР Əділет министрінің «Мемлекеттік тілдің кейбір мəселелері туралы» 2006 жылғы 29 желтоқсандағы №343 бұйрығына сəйкес 2007 жылдың 1 қаңтарынан бастап іс қағаздарын жүргізуді мемлекеттік тілге көшірді. Сондықтан Əділет министрлігінде заң жобалары мемлекеттік тілде дайындалады» делінген. Бірақ өкінішке қарай, мұндай əдемі ертегінің тек сөз жүзінде ғана шындыққа жанасатындығы жайында ешкім білмейді.

	Сонымен қатар, аталған есепте заң жобаларының да екі тілде дайындала бастағаны айтылады. Көз жүгіртіп қарасақ:

	«Министрліктің орталық аппараты «Мемлекеттік тілдің кейбір мəселелері туралы» 2006 жылғы 29 желтоқсандағы №343 бұйрыққа сəйкес 2007 жылдың 1 қаңтарынан бастап іс қағаздарын жүргізу мемлекеттік тілге көшірілгендіктен Əділет министрлігінде заң жобалары мемлекеттік жəне орыс тілдерінде дайындалады.

	Жалпы, заң жобалары министрлікте бұған дейін де мемлекеттік тілде дайындалғанын атап өткен жөн.

	Айталық, 2005–2006 жылдары 2 заң жобасы қазақ тілінде əзірленді:

	1) «Қазақстан Республикасының кейбір заңнамалық актілеріне жарнама мəселелері бойынша өзгерістер мен толықтырулар енгізу туралы»;

	2) «Жергілікті өзін-өзі басқару туралы».

	2007 жылы келесі 7 заң жобасы мемлекеттік тілде дайындалды:

	1) «Қазақстан Республикасының кейбір заңнамалық актілеріне авторлық құқық жəне сабақтас құқықтар мəселелері бойынша өзгерістер мен толықтырулар енгізу туралы»;

	2) «Қазақстан Республикасының кейбір заңнамалық актілеріне білікті заң көмегін қамтамасыз ету мəселелері бойынша өзгерістер мен толықтырулар енгізу туралы»;

	3) «Қазақстан Республикасының кейбір заңнамалық актілеріне діни сенім жəне дін бостандығы мəселелері бойынша өзгерістер мен толықтырулар енгізу туралы»;

	4) «Қазақстан Республикасының кейбір заңнамалық актілеріне бағалау қызметі мəселелері бойынша өзгерістер мен толықтырулар енгізу туралы»;

	5) «Əкімшілік құқық бұзушылық туралы кодекске өзгерістер мен толықтырулар енгізу туралы»;

	6) «Сайлау туралы» Конституциялық заңға өзгерістер мен толықтырулар енгізу;

	7) «Қазақстан Республикасының кейбір заңнамалық актілеріне сайлау заңнамасын жетілдіру мəселелері бойынша өзгерістер мен толықтырулар енгізу туралы». Қарап отырсаңыз, Əділет министрлігі қазақша дайындадық деген заң жобаларының ішінен тек «Жергілікті өзін-өзі басқару» туралы заңнан өзгесінің барлығына, толықтырулар мен өзгертулер енгізу болған. Демек заңдардың өздері қазақша дайындалмаған. Есеп 2011 жылы жасалып, 2010 жылға дейінгі ахуалды сипаттағанын ескерсек, мемлекеттік тілде дайындалған заң жобалары тек қана 9, оның сегізі толықтырулар мен өзгертулер. Яғни қазақ тілінде заңдар жазылып жатыр деуге келмейді.

	Əрі «мемлекеттік жəне орыс тілдерінде» дегенге назар аударсақ, заңдар əуелі орыс тілінде жазылып, қазақ тіліне аударылатындығын көп жағдайда ұмытып кетеміз. Сылтауымыз – мемлекеттік тілдегі терминдер əлі қалыптасқан жоқ, біріздендірілмеді, мемлекеттік тілде жазатын сауатты заңгерлеріміз жоқ, т.т. Жиырма жылда мемлекеттік тілді еркін меңгерген сауатты заңгер дайындай алмасақ, əлі күнге дейін заң терминдерін бірізге түсіре алмасақ, 2020 жылы бүкіл қазақстандықтар қазақша сөйлейтін болады деп, Тілдерді дамытудың мемлекеттік бағдарламасын қабылдағанмен, одан түсер пайда не? Тағы да дүрлігіп, «біз асығыс шешім қабылдап қойыппыз, тіл үйренуді тағы он жылға шегерейік» дерміз осы түрімізбен. Соттар істің қай тілде жүргізілгеніне қарамастан, заң баптарының, құжат-шарттардың қазақ жəне орыс тілдеріндегі аудармалары бір-бірімен сəйкеспей, əр жаққа тартып не қайшы келіп жатса, орыс тіліндегі нұсқаға басымдық беретін жағдайлар бұған дейін де кездескен, кездесе береді де, бұл біздің заңдарымыздың қайшылығының, мемлекеттің ұлттық проблемаға келгенде жалпақшешейлігі мен жайбасарлығының кесірі. Қазір Əділет министрлігінде Қазақстан Республикасының Премьер-Министрі К.Қ.Мəсімовтің тапсырмасы бойынша «Заң терминдерін мемлекеттік тілге аудару барысында бірыңғай стандарттарды (заң терминдерінің сөздігі) əзірлеу бойынша жұмыс тобы» құрылған. Аталған жұмыс тобының үйлестіру жəне жүзеге асыру жұмыстарын Лингвистика орталығы жүргізеді. Ведомствоның жаңа басшысы Берік Имашев: «Менің ойымша, Əділет министрлігінің лингвистикалық орталығына, Мəжіліс пен Сенаттың тиісті бөлімдеріне қандай да бір ортақ саясат түзіп алу қажет сияқты. Мұндай мəселелерді алдымен ведомствоаралық комиссияда пысықтап алған да дұрыс сияқты», – деген ой айтқан аталған алқа отырысында. Жаңа министр Əділет саласындағы мемлекеттік тілдің өріс алуына қандай жағдай жасайтынын уақыт көрсетер.

	23 ақпан, 2012





АБАЙДЫ ТАНЫ, АЗАМАТ!




	Абайға келiп мұңын шағуды осыдан бiраз уақыт бұрын қазақ оппозициясы бастаған болатын. Ресейдегi Путин саясатына қарсы тұрушылардың Чистопрудныйдағы Абай ескерткiшiнiң маңайына жиналуы кездейсоқтық па? Əлде ұлт руханиятының ұлы көсемiнiң рухынан қолдау iздеушiлiк пе? Абайдың ХIХ ғасырда айтқан демократиялық ойларының ұшқынынан нəр алу ма?



	Абай – қазақтың бары, ол ұлт руханиятының символы. Хакім Абайдың ескерткіші Мəскеуде бой көтергенде, Ресей ұлтшылдарының арасынан бұған наразылық танытқандар табылған. Тіпті наразылық ретінде ескерткішке бояу шашып кеткендер де болды. Алайда көп уақыт өтпей жатып, қала тұрғындары Абай ескерткішінің айналасына топтасып, билікке деген наразылық акциясын ұйымдастырды.

	Қазақтың қасиеттісі Абайдың рухани мұрасы немесе оның философиялық эсселері шетелдіктерге, соның ішінде ресейліктерге қаншалықты таныс екені беймəлім. Алайда осы төрт күнде Абайдың өміріне, шығармашылығына деген ынта, ықылас артты. Тіпті Абай ескерткішін кездейсоқ таңдаған ресейлік оппозиция белсенділерінің бірі Алексей Навальный өзінің твиттердегі блогында: «Удальцев екеуімізді босатты. Чистые прудыдағы түсініксіз қазақтың ескерткішіне кетіп барамыз» деп жазған екен. Бұл исі қазақ оқырмандарының намысын шоқ боп қарығаны мəлім. Твиттердегі оның блогына наразылыққа толы хаттар қаптады. Жəне бір халықтың ұлы ойшылы жайында бұлай деуге оның қалай аузы барғандығын айтып, оны даттаушылар да табылып жатты. Нəтижесінде Навальный өзінің ағат ойы үшін кешірім сұрап, ұлы Абай жайлы ақпараттарды тауып оқуға, оның шығармашылығымен танысуға уəде берді. Көп ұзамай Абай шығармашылығы шынымен оны тəнті еткенін, кешікпей «Абайтанушы» болуға бет бұрғанын мəлімдеді. Күні бүгін Абай есімі рунеттегі (Ресей интернетіндегі) ең танымал тақырыптардың біріне айналған. Қазір фейсбук, твиттер секілді əлеуметтік желілерде Абайдың қара сөздері мен өлеңдерінен үзінді келтіріп жазып жатқан интернет қолданушылар көбейген.

	Ресейдің танымал шоумені, тележүргізуші Иван Ургант «Вечерний Ургант» бағдарламасын жүргізу барысында Абайдың «Жазғытұрым» өлеңін қазақ тілінде оқыды.

	«Көктем.... көптеген мəскеуліктер жəне астана қонақтары күн жылынысымен бульварларда серуендеп, өлеңдер оқиды... Сонымен қатар, ескерткіштер маңайына топтасады, əсіресе ұлы қазақ ақыны Абай Құнанбаевтың ескерткішінің қасына жиналады. Біздің бағдарламамыз əлеуметтік-саяси өзгерістерді назардан тыс жібермейтіндіктен, біз осы бір қазақ ақынына аяқ астынан пайда болған елдің махаббатын айналып өте алмаймыз» деген ол бағдарлама барысында.

	Ресейлік танымал актриса һəм тележүргізуші Тина Канделаки əзірге қазақ ойшылының шығармасын өз тілінде оқуға мүмкіндік алмаса да, оны зерттеуге, шығармасымен танысуға бет бұрғанын мəлімдейді. Ол «Мистер Абай Құнанбаев, сіз кімсіз?» деген сауалмен Livejournal.com блогында арнайы жазба жазып, қазақтың танымал тұлғаларының бірнешеуінен Абай туралы сұрап білмекке ұмтылады. Алайда, өкінішке қарай, Тимур Бекмəмбетовтен бастап, біраз қазақпен байланысы бар саясат, өнер, мəдениет қайраткерлері оны білмейтінін, білсе де шығармасымен таныс емес екендігін айтыпты. Тек қана Абай өлеңдерінің аудармашысы Бақыт Қайырбековтен тұшымды жауап алған ол Абай шығармашылығы жөніндегі үздік жазба немесе видеороликке байқау жариялапты. Жексенбiде жазушы Борис Акунин мен өзге де ондаған зиялы бастаған қалың топ Пушкин ескерткiшiнен Абай ескерткiшiне дейiн серуендеп өттi. Пушкин мен Абай арасындағы рухани байланысты, екі елдің ұлт руханиятының көшбасшысын осылай танығандықтарын көрсетті.

	Мəскеулік «Альпина нон-фикшн» баспасы Абай өлеңдерінің жинағын басып шығаруға кірісті. Бұл жайында ресейлік www.gazeta.ru ақпараттық агенттігіне жазушы Сергей Шаргунов мəлімдеген.

	Абай шығармашылығының танымалдығы Ресей түгілі, Қазақстанның өзінде тым жоғары деңгейде деп айту қиын. Жаһандану дəуірінде Абайдың «Қара сөздеріндегі» пəлсапалық қисындар мен өлеңдеріндегі терең мазмұн бүгінгі жастардың жүрегіне жол тауып, оны өмірінің бағдаршамы ретінде қабылдай қояды деу қисынсыз. Алайда Абай шығармашылығымен танысып, оның кім екеніне назар аударғаннан бері ресейліктер оның ХІХ ғасырда, феодалдық дəуірдің өзінде демократияға үндегенін, адамзаттың ұлы құндылықтары мен Еуропаның інжу-маржандарын, Ресейдің демократтары мен Шығыстың жауһарларын оқып, қараңғы қазақтың көзін ашуға үндегенін түсініп, оны демократияның жəне ұлт құндылықтарының символына айналдырып жіберді.

	Саясаттанушы Айдос Сарым «Қараңыздаршы, қазақтар – Абайға, орыстар – Пушкинге тағзым етуде – бұл кездейсоқ емес. Демократия, бостандық, тағы басқа да ұрандар – жақсы. Бірақ олар қазақ демократиясының, қазақ бостандығының ұраны болмаса, яғни қандай да бір ұлттық сипат алмаса, одан пайда болмайды» деген екен. Ал «Айқын» газетіне сұхбат берген саясаттанушы, Ерлан Қарин: «Біз қаншама рет үкіметаралық деңгейде түрлі шешімдер қабылдап, Абайдың, Пушкиннің жылдарын өткіземіз. Бірақ олар шын мəнісінде қоғамды, ең бастысы жастарды селт еткізіп, соншалықты олардың назарын аудартпаған шығар. Twitter бетіндегі бір ауыз сөз, пікірталас қазақстандық жəне ресейлік əлеуметтік желілер арасында бірден Абайға, қазақ поэзиясына, қазақ дүниетанымына, қазақ философиясына деген қызығушылықты оятты. Енді барлығы Википедиядан Абайдың кім екендігі, оның қарасөздерін іздеп, тауып оқи бастады. Абайға қызығушылық біздің қоғамымызда, мейлі ол қазақ, ресей қоғамы болсын, жалпы адамзатты бəрібір рухани мəселелер толғандыратынын, қарапайым құндылықтар мазалайтынын көрсетеді. Қалай айтсақ та, кез келген саяси, əлеуметтік құбылыстың өзегі – рухани ізденіс» деген екен.

	Пролетариаттың ұлы көсемі – Ленинді бүгінде ауызға алушылар аз. Оның идеясы 70 жыл өмір сүрді. Осы идеяны дүниеге əкелген Карл Маркс пен Фридрих Энгельстер жайында соңғы ұрпақ аз біледі. Дарвин ілімі де бүгінде күмəн тудырып отыр, ал ұлт руханиятының қайнар бастауы, ұлы ойшылдардың ғасырдан ғасырға тұлғасы зорая беретіндігін Абайға деген бүгінгі ынта-ықылас көрсетіп берді.

	17 мамыр, 2012





БІЗ КІМДІ ҰЛЫҚТАУЫМЫЗ КЕРЕК?




	Өткен аптада Мəскеудегi Чистопрудныйдағы Абай ескерткiшiнiң жанындағы Ресей оппозициясының «Оккупай Абай» акциясы таратылды. Айналасы бiр аптаның iшiнде қазақтың ұлы ойшылы Абайдың шығармашылығына, оның ғақылияларына деген ынта-ықылас артты. Елдегi кiтапханалар мен кiтап дүкендерi, «Меломан» сауда желiсi қызметкерлерi Абай шығармаларына сұраныстың күрт өскенiн айтады.

	Əсiресе, алматылық орыстар Абай шығармаларын ресейлiк туыстарының тапсыруымен көптеп алып жатқаны мəлiм болған.

	Абай – өз заманының озық ойшылы. Оның ғақылиялары мен философиялық өлеңдері ХІХ ғасырдағы қазақ қоғамының келбетін айқындап берді. Ол феодалдық күштердің қазақ қоғамындағы өктемдігін, теңсіздікті сынға алды.



	«Байы – баспақ,

	Биі саспақ,

	Əулекі аспақ сыпыра қу.

	Ақы берген,

	Айтса көнген

	Тыныштық іздер елде жоқ.

	Аққа тартқан,

	Жөнге қайтқан,

	Ақыл айтқан пенде жоқ»

	(Абай. «Бойы бұлғаң»).



	Бүгінгі нарықтық қоғамның да сиқы осы. «Сыпыра жылмаң жел буаз» (Абай). Əрине, бүгінгі қоғамның құндылықтары мен Абай заманының құндылықтарын салыстыру ессіздік дер біреулер. Бірақ, қазақ үшін не маңызды? Бүгінгідей жаһандану заманында Тəңірінің сыйы тəуелсіздікті сақтап қалу, қазақтың ұлттық бейнесін, ұлттық құндылығын жоғалтпау, қысқасы ел ретінде болашаққа жол тарту. Ұлт тағдыры қыл үстінде тұрған ХІХ ғасырда да қазақ мұраты осы болатын.

	Ендеше қазақтың бүгінгі зиялыларының, бүгінгі атқамінерлерінің мұраты неге Абай мұраты мен қазақ мұратымен қабыспайды? Олар əлемдік деңгейге, қала берді ресейлік деңгейге жеткенін мақтан тұтады. Қазақша сөйлеу, қазақ мəдениетін тұтыну олар үшін екінші сортты адамға айналу болып есептелінеді. Өз қағынан жерінгендіктен болар, олар ұлттың ұлысымен мақтана да білмейді. Абай айналасындағы саяси оқиға ұлы Абай арқылы қазақ халқының даңқын арттырды. Абайды туған дана халықты бұған дейін көзге ілмей келген үстем ұлт өкілдерінің қазаққа деген құрметі артты.

	Алайда Абайды қазақтың өзінің атқамінерлері қаншалықты ұлық тұтады? Қаншалықты қастерлейді? Өзін қазақпын деп есептейтін əрбір азамат Абайды қастер тұтатын болар, бірақ оның шығармаларымен қаншалықты таныс? Белгілі ресейлік актриса Тина Канделаки Абай Құнанбайұлы жайында ақпараттарды іздестіре отырып, Мəскеудегі қазақтың көрнекті тұлғаларынан сұрастырып көрген екен. Белгілі кинорежиссер Тимур Бекмамбетов Абай есімін естімегенін айтса, «А-Студио» тобының мүшесі Байғали Серкебаев «Тамаша ақын» деп естігенін жəне кітабын сыйға алғанын айтып ақталған. Дəл осындай жағдайдың қазақстандық орыстілді саясаткерлер арасында орын алмасына кім кепіл?! Қазақстандық ақпарат құралдарына сұхбат берген жазушы Герольд Бельгер:

	– Əрине, олардың Абайды оқи бастағаны қуантады. Бірақ оны бізде оқымайтыны қынжылтады. Оны аз оқиды, оқыса да оған терең бойлай алмайды. Жыл өткен сайын Абайдың шығармашылығына ынтығатындардың саны құлдырап бара жатыр. Сол секілді Германияда Гете шығармашылығына ыстық ықылас танытушылар азайып барады, – деген екен.

	Бүгінде Абай мектеп бағдарламасына енгізілген. Абай шығармашылығын оқытумен бірге соңғы он жыл ішінде ұлы ғұламаның туған күні 9 тамызда Абай ескерткішінің жанында «Абай оқулары» өткізіледі. Бірақ осы игілікті шараның насихатталуы, оған жұртшылықтың жиналуы аз, өз деңгейінде емес. Біздің билік Қазақстанның имиджі үшін көп шығын шығарады, спорттық шаралар мен тағы басқа іс қимылдар үшін орасан қаржы бөлінеді, алайда, Абай секілді ғұламаларымыз əлемге танытуда жасалып жатқан шаралар өз деңгейінде ме? Ресей жұртшылығы Абайдың кім екенін білу мақсатында интернетті ақтарып, Ресей дүкендерін шарлағанда ол жайлы орыс тіліндегі ақпаратты аз тапқан. Демек, біздің идеологиялық машинамыз ұлт құндылықтарын əспеттеу мақсатында жұмыс істеп отырған жоқ. Тіпті аяқасты Абай атын асқақтатқан Ресейдегі саяси оқиғаны да өз пайдасына пайдаланып, Абайды əлемге паш ету үшін арнайы қадамдар жасамады. «Темірді қызған кезде соқ» демеуші ме еді қазақ. Бірақ біздің мемлекеттік идеологиямен айналысушылар осы сəтті неге пайдаланбады?

	Тəуелсіз Қазақстанның əлем алдындағы беделі де, имиджі де жоғары. Бірақ, əлемдік құндылықтардың ең бастысы – рухани құндылық екенін ұмытып кетеміз. Сол себепті де, өздерін əлемдік тұлға санайтын қазақтың серкелері қазақтың тарихына терең бойлағысы жоқ, өз қағынан өзі жеріген кейбір тұлғаларымыз қазақтың мұңын, мұратын, қала берді философиясын түсінбейді. Өзгенің шекпенін киіп, шенін алғанға мəз. Өз елінің ертеңгі тұғыры ойлантпайды. Қазақтың бүгінгі қасіреті де осы.

	24 мамыр, 2012





Трансшекаралық өзендер:


	ТЕҢ ПАЙДАЛАНАТЫН КҮН ЖАҚЫН




	Қазақстан Республикасы Сыртқы iстер министрлiгiнiң баспасөз қызметiнiң хабарлауынша, жақында ҚХР астанасы Бейжiң қаласында «Трансшекаралық өзендердi пайдалану мен қорғау жөнiндегi» Қазақстан–Қытай бiрлескен комиссиясы сарапшыларынан құралған жұмыс тобының 9-шы мəжiлiсi өткен.



	Қазақстан Республикасының делегациясын Ауыл шаруашылығы министрлiгiнiң Су ресурстары жөнiндегi комитетi төрағасының орынбасары Оңдасын Жиенқұлов, Қытай Халық Республикасының делегациясын ҚХР Су шаруашылығы министрлiгiнiң су шаруашылығы мен гидроэнергетика мəселелерiн жоспарлау мен жобалау бас институтының директоры Лю Вэйпин басқарды. «Мəжiлiс барысында Трансшекаралық өзендер суларын бiрлесiп пайдаланудың көкейкестi мəселелерi талқыланды» делiнген ресми мəлiмдемеде. Бiрақ нақты қандай мəселелер талқыланғандығы туралы ақпарат кездеспейдi.

	Қытаймен арадағы су қатынастарын реттеу экономикалық тұрғыдан да, экологиялық қауіпсіздік тұрғысынан да маңызды болып саналады. Қазақстанның негізгі міндеті: өзендерге қажетті сулардың балансын сақтау, трансшекаралық су ағыстарының су ресурстарын бірлесе пайдалануда, қорғауда, суды ластамауда ортақ көзқарас қалыптастыру. Қытай тарапынан Қазақстан аумағына 24 трансшекаралық өзен ағады. Олардың алтауы – Ертіс өзендері бассейніне, жетеуі – Іле өзендер бассейніне, үшеуі – Еміл, сегізі – Барлық тауындағы кішкентай өзендер үлесіне тиесілі. Қазақстан-Қытай бірлескен жұмыс тобы 2001 жылы құрылған. Бұл мəселеге орай алғашқы ресми келіссөздер 1998 жылы басталған болатын. 1998–2001 жылдар аралығында Қазақстан мен Қытай арасында трансшекаралық өзендерді басқару жөнінде 5 рет кездесу өтті. 2001 жылы Қазақстан Республикасы Үкіметі мен ҚХР Үкіметі арасында трансшекаралық өзендерді пайдалану жəне қорғау саласында бірлескен шараларды өткізу жөнінде келісімге қол қойылды.

	Бірлескен комиссия отырысы жылына бір рет тараптар аумағында кезекпен өткізіліп тұрады. Комиссия жұмысы аясында Қазақстан тарапы келісім-құқықтық базасын арттыруды көздейді. Бұған дейінгі Қытай мен Қазақстан арасындағы трансшекаралық өзендер жөніндегі келісімдердің аса бір өнімді болғаны жайында ақпараттар аз. Дегенмен көптеген ақпараттар 6-шы отырыстан кейін комиссия жұмысы өнім бере бастағанын айтады. 2004 жылдың қазанында екі жақты комиссияның екінші отырысы өтті. Онда Қытай тарапы трансшекаралық өзендерде орын алатын табиғи апаттар жайында бір-бірімен өте жылдам ақпарат алмасу туралы Меморандумға қол қойды.

	Аталған комиссияның 6-отырысы 2009 жылдың 4 желтоқсанында Бейжіңде өтті. Қазақстан делегациясын сол кездегі Премьер-министрдің бірінші орынбасары Өмірзақ Шөкеев басқарса, Қытай комиссиясын Мемлекеттік кеңес премьерінің орынбасары Ван Цишань басқарды.

	Қазақстан бұл отырыста трансшекаралық өзендер суын пайдалану проблемасын жалпымемлекеттік деңгейге көтере алды. Бұған дейін Қытай тарапы техникалық мəселелерді шешуге мəжбүрлеп келген болатын. Сол себепті де осы бас қосуда комиссия тарапынан суды бөлу мен қорғау мəселелері тұңғыш рет қаралды. Соның ішінде Қытай тарапы Ертіс пен Іле өзеніндегі суды бөлу Концепциясы мен Трансшекаралық өзендердің су сапасы мен олардың ластануының алдын алуды бақылау жөніндегі Келісім жобасын ұсынды.

	2010 жылы 13 қарашада Қазақстан-Қытай бірлескен комиссиясының 7-ші отырысы Қарағанды қаласында болып өтті. Ондағы келіссөздер аясында Іле өзенінің тармағы болып саналатын Қорғас өзенінде «Достық» бірлескен гидроузелінің біріккен құрылысын бастау жөнінде келіссөзге қол қойылды. Осы гидроузель арқылы су ресурстарын екі жақтың да теңдей дəрежеде пайдаланылуы қарастырылуда. Екіжақты комиссияның ең жемісті келіссөзі ретінде сарапшылар осы құжатты атайды. 2011 жылдың сəуір айынан бұл жобаны жүзеге асыру қолға алынды. Келісім бойынша, трансшекаралық Қорғас өзенінің суын 50/50 үлесімен теңдей дəрежеде бөлу қарастырылған. Сондай-ақ, жобаны қаржыландыру да теңдей дəрежеде болмақ. Жоба құны 9 миллион 560 мың АҚШ доллары.

	2011 жылдың шілдесінде Семей қаласында Ертіс өзеніндегі гидробекеттерді өзара бақылау нəтижелері қарастырылды. Қазақстан тарапы осы отырыста Сүмбе өзеніндегі гидроузельді қайта салу мəселесін ұсынды. Бұл объект 2008 жылы салынған. Алайда ол Қазақстан тарапының мүддесіне қайшы.

	2011 жылы Қазақстан мен Қытай арасында Іле жəне Ертіс трансшекаралық өзендерінің ресурстарын 2014 жылға қарай ортақ пайдалану жөнінде келісімге қол қойылды. Демек, 2014 жылы екі ел траншекаралық өзендердің суын бірлесе пайдалану жайындағы келісімге қол қоюы ықтимал. «Суды бөлісу туралы келісімге қол қою мəселесі ең маңызды мəселе. Екі елдің басшылары бұған орай тапсырма берді. Бүгінгі таңда ғылыми-зерттеу тобы жұмысқа кірісіп кетті, барлық зерттеу жұмыстарын електен өткізуде, 2014 жылға қарай ҚХР суды бөлісу туралы келісімге қол қояды деген үміттеміз», – деп мəлімдеген бұл жайында Қазақстан Ауылшаруашылығы министрлігі су ресурстары комитетінің төрағасы Анарбек Орман. Сөйтіп 14 жылдан бері жүргізіліп келе жатқан келісімдердің нəтижесін көрер күн де алыс емес секілді.

	12 шілде, 2012





ҚАЗАҚТЫҢ МƏҢГIЛIК МҰРАТЫ ЖƏНЕ АБАЙ МҰРАСЫ ХАҚЫНДА




	Осы жұмада Ұлы ойшыл, Хакiм Абайдың туғанына 167 жыл толады. Əдеттегiдей қалалық əкiмшiлiк Абай ескерткiшiнiң маңында «Абай оқуларын» өткiзедi. Осымен Қазақтың ұлы ойшылын еске алу шарасы тəмам. Соңғы кездерде Абай ескерткiшi халық билiктiң бүгiнгi ұстанымымен келiспеген жағдайда арқа сүйер панасына айналатын болды.





	Естерiңiзде болса, өткен көктемде қазақ оппозиционерлерi Абай ескерткiшiнiң маңына жиналып, Ұлы ақынға мұңдарын шаққан едi. Сəл кейiнiрек Мəскеудiң орталығынан қуылған Ресей оппозициясының тапқан панасы Чистые прудыдағы Абай ескерткiшi болды. Олардың Абайды саялауы кездейсоқтық болса да, əлем жұртшылығының қазақтың ұлы ойшылына жəне қазаққа деген көзқарасы осы бiр айтулы оқиғадан кейiн мүлдем өзгердi. Əлем Абайды, қазақты таныды. Мүлдем танып бiтпесе де, қазақ деген ел бар екенiн, оның Абайдай дана ойшылы бар екенiн түсiндi. Мəскеу Абай мұраларын тануға ден қойды. Оның шығармаларын қайталап басып, Чистые прудыдағы Абай ескерткiшiнiң маңында саудалап та үлгердi. Ал «Оккупай Абай» қозғалысына қатысқан оппозиционерлердiң денi – ақын-жазушылар, қаламгерлер, орыстың зиялы қауымы. Басында «Түсiнiксiз қазақ» деп сипаттаған қазақ ойшылының еңбегiн зерделеуге кiрiскен орыс интеллигенциясы Абай шығармаларының соңына өз пiкiрлерiн қалдырып та үлгерiптi. Мəскеудегi оппозициялық шерулердi ұйымдастырушылардың бiрi Борис Акунин «Азаматтық белсендiлiк деген қандай жақсы едi! «Чистые прудыда» «отырамын» деп Абайды оқыдым. Ғажап ақын» деп жазса, ресейлiк ақын Лев Рубинштейн «Мəскеудiң құрметтi адамы, əрi еркiндiк символына айналған дала данышпаны Абай ендiгi жерде... бостандық, еркiндiк құқығын талап ететiн болды» деп жазады.

	Ал шын мəнiсiнде Абай мұрасы бүгiнгi ұрпақтың, қазақ жеткiншегiнiң зердесiне қона алды ма? Бiз Абайды, оның қалдырған мəңгiлiк құндылықтарын қалай ұлықтап жүрмiз? Осы сауалдар көкейiмiзде жиi көлденеңдейдi. Алаш арыстарының бiрi Мiржақып Дулатұлы «Абайдың өлген күнiнен қанша алыстасақ, рухына сонша жақындаймыз» деген екен. Абай өмiрден өткелi де 100 жылдан асты. Жыл өткен сайын Абай биiгi алыстан менмұндалайды. Абайды əркiм пiр тұтқысы келедi. Дегенмен оның шығармаларынан бейхабар қазақ оқырмандарынан да аяқ алып жүргiсiз. Алысқа бармай-ақ, Мəскеудегi Абай ескерткiшiнiң жанындағы саяси акция қарсаңында бiраз зиялыларымыздың бетi ашылды емес пе?

	Егер ХХ ғасырдың басындағы зиялыларымыздың бет-бейнесi бүгiнгiдей құбылмалы болғанда Абай мұрасы ұлықталғаны былай тұрсын, 1980 жылдарға дейiн оның атын атауға тыйым салынар ма едi, кiм бiлсiн. Ұлт үшiн басын бəйгеге тiккен Алаш зиялылары Абай мұрасын мəңгiлiк етудiң айла амалдарын ертеден-ақ ойластырды. Егер «Абай» романы жазылмаған болса, оның заңды жалғасы «Абай жолы» эпопеясы қазақ əдебиетiнiң жауһарларының бiрi ретiнде жарық көрмегенде, Абай да жабулы күйiнде қалатын тақырыптардың бiрi едi. Сол қазақ əдебиетiнiң баға жеткiсiз сом туындысы, классикалық роман М.Əуезовтiң «Абай» романының жазылғанына 70 жыл өттi. Алайда қазiргi заман жастарының құндылығы, өмiрлiк мұраты Абай заманынан да, Əуезов заманынан да 180 градусқа өзгердi. Қазiргi жастарды даңғаза əуен, санасыз өлең, қызық өмiр ғана ынтықтырады. Атом ғасырына аттаған бiздер үшiн ел мұратынан гөрi, əлемдiк мұрат, жан азығынан гөрi, тəн азығы алға озды. Жаһандану дəуiрiнде ұлттық ұлы құндылықтарын екiншi сатыға ысырып, ғаламдық құндылықтарды көлденең тарта бастадық. Ғылым жəне бiлiм министрi мектептерде үш тiлдiлiктi енгiзудiң алғашқы қадамдарын жасауға кiрiстi. Абай – қалың қазағының бүгiнгiдей ұлттық мұратының тығырыққа тiрелгенiн көрсе, оның ұрпақтарының (қазақтың) басым көпшiлiгiнiң қазақ болып туғанына намыстанатынын, өкiнетiнiн бiлсе, бұрынғыдан бетер күйзелерi анық.

	Абай – ұлттық мұраты айқын, елiнiң болашағы үшiн басын тауға да, тасқа ұрған ақын. Егер Абай бүгiнгi заманды, ұлтынан, қағынан жерiгендердiң қылығын көрсе, бұрынғы түңiлгенi түңiлген бе, өмiрден мүлдем баз кешiп кетер ме едi?! Ол «Тоғызыншы қара сөзiнде» былай деп толғанады: «Осы мен өзiм – қазақпын. Қазақты жақсы көрем бе, жек көрем бе? Егер жақсы көрсем, қылықтарын қостасам керек едi. Уə əрнешiк бойларынан адам жақсы көрерлiк, көңiлге тиянақ қыларлық бiр нəрсе тапсам керек едi. Соны не үмiт үзбестiкке, не онысы болмаса, мұнысы бар ғой деп, көңiлге қуат қылуға жаратсам керек едi, ондайым жоқ. Егер жек көрсем, сөйлеспесем, мəжiлiстес, сырлас, кеңестес болмасам керек едi, тобына бармай, «не қылды, не болды?» демей жату керек едi, ол мүмкiн болмаса, бұлардың ортасынан көшiп кету керек едi. Бұларды жөндеймiн деуге, жөнделер, үйренер деген үмiтiм де жоқ. Бұлардың бiрi де жоқ. Бұл қалай? Бұл айтқанның бiрiн тұтпай болмас едi.

	Мен өзiм тiрi болсам да, анық тiрi де емеспiн. Əншейiн осылардың ызасынан ба, өзiме-өзiм ыза болғанымнан ба, яки бөтен бiр себептен бе? – еш бiлмеймiн. Сыртым сау болса да, iшiм өлiп қалыпты. Ашулансам, ызалана алмаймын. Күлсем, қуана алмаймын, сөйлегенiм өз сөзiм емес, күлгенiм өз күлкiм емес, бəрi де əлдекiмдiкi. Қайратты күнiмде қазақты қиып бөтен жаққа кетпек түгiл, өзiн жақсы көрiп, үмiт етiп жүрiппiн. Қашан əбден бiлiп, үмiтiмдi үзген кезде, өзге жаққа барып, жатты өз қылып, үйiр боларлық кайрат, жалын сөнiп те қалған екен. Сол себептен бiр жүрген қуыс кеудемiн. Тегiнде ойлаймын: бұ да жақсы, өлер кезде «əттегене-ай, сондай-сондай қызықтарым қалды-ау!» деп қайғылы болмай, алдыңғы тiлеу болмаса, артқа алаң болмай өлуге».

	Иə, бұның бəрi ертеңiне алаңсыз, қамсыз қазақ үшiн күйiнуден туған ой. Бұл ойлары оның өлеңдерiнде де көрiнiс табады.



	«Iшiм өлген, сыртым сау,

	Көрiнгенге деймiн-ау:

	Бүгiнгi дос – ертең жау,

	Мен не қылдым, япырм-ау?!»



	Ал баласын шетел асырып, байлығын елiнен жасырып, бiр күндiк қызығы мен шыжығы үшiн елiнiң мүддесiн аяқасты етуге дайын бүгiнгi шенеунiктiң бейнесi де осы қара сөзiнде анық көрiнiс тауып тұр.



	«Бас-басына би болған өңкей қиқым,

	Мiнеки бұзған жоқ па елдiң сиқын!»



	бүгiнгi шенеунiктiң типтiк бейнесi осы. Əр шенеунiктiң өз құлқыны, өз мүддесi бар. Ол – елдiк жəне халықтық мүддеден алыс жатыр. Қазақ – бүгiнде келiмсектерге тəуелдi. Өз елiнде, өз жерiнде отырып, өз байлығына иелiк ете алмады.



	«Қалың елiм, қазағым, қайран жұртым,

	Ұстарасыз аузыңа түстi мұртың.

	Өзiмдiкi дей алмай өз малыңды,

	Күндiз күлкiң бұзылды, түнде ұйқың»,



	– дейдi Абай. Бұл қазақ даласына қарашекпендiлердiң келiп, қазақтың шұрайлы жерлерiн переселендердiң иелене бастаған тұсындағы күңiренiс. Ал сол күңiренiске бүгiн екi есе күйзелiс қосылды. Қазақ даласының асты-үстi бай. Мұнайға, газға, уранға баймыз, несiн айтасың, Менделеев кестесiнде кездесетiн бүкiл шикiзат бiзде бар. Үстi дəнге толы, жыл сайын миллиондап астық аламыз. Алайда байлықтың көбi – далаға кетiп жатыр. Шетел инвесторлары тайраңдап, қара қазақты бiраз сорды. Бүгiнде қазақ мұнайының 70 пайызы шетелдiк компаниялар үлесiнде. Соның iшiнде, 30 пайызын Қытай бақылайды. Ал, Кедендiк одақтан қазаққа түсер пайда тек қана 3%-ды құрайды. «Өзiмдiкi дей алмай өз малын» қазақ жүр. Қазақтың 45 пайызы ауылда тұрады, 50 пайызы сiңiрi шыққан кедей.

	Қарап отырсаңыз, Абайдың бүкiл қасiретi – қазақтың қасiретi. Əуелi ұлттық байлығымыз, генофондымыз болып табылатын қазақ мəселесi сол жабулы күйiнде қалды. Мемлекет атанып, бүкiл əлемге паш етiлгелi жиырма жыл өтсе де, қазақ ұлттық рухани болмысын iздеуге, оны сақтап қалуға ұмтылар емес. Қазақтың рухани бостандығы, сана тəуелсiздiгi Абай шығармаларында да терең сипатталады. Ол «адамның емес, халықтың ұлы» бол деген ұранды ту етедi.



	«Көп айтса – көндi,

	Жұрт айтса – болды,

	Əдетi надан адамның»



	деген ол қазақтың көнбiстiгiн, оның надандығынан iздеген жөн деген ойды меңзейдi.



	«Сəулең болса кеудеңде,

	Мына сөзге көңiл бөл.

	Егер сəулең болмаса,

	Мейлiң тiрiл, мейлiң өл.

	Танымассың, көрмессiң,

	Қаптаған соң көздi шел»



	– ойшыл айтқандай қазақтың бүгiнгi байларының көзiн шел басты. Шенеунiктерiнiң басымы байлығын шетел асырды. Баласын шетелде оқытып, Қазақстандағы карьерасы бiткен күнi шетел асуды мұрат тұтады. Елдiктiң, мемлекетшiлдiктiң санасына, сəулесiне құйылар түрi жоқ.



	Көп шуылдақ не табар,

	Бастамаса бiр кемел,



	– дейдi данагөй. Өйткенi «Халық – дана, халық – тобыр» деген де тəмсiл бар. Сол тобырға бас болатын кемел көшбасшы керек. Ол ұлттың, ұлыстың сөзiн сөйлесе лəзiм.

	Мiне, Хакiм Абайдың өлмес тарихи мұраларының басты кiлтi осында. Оны бүгiнгi ұрпақ зерделей бiлсе, құба-құп!

	9 тамыз, 2012





«МАЛҒА ДОСТЫҢ МҰҢЫ ЖОҚ, МАЛДАН БАСҚА...»




	Алдағы қыркүйек айында Ақордада идеологиялық жұмыстарға байланысты үлкен жиын өтетiнi мəлiм болып отыр. Мұндай алқалы жиын 2002 жылы өткен екен. Содан бергi он жылда құндылықтар мен идеялардың өзгергенi мəлiм. Алайда қазақ қоғамы əлi күнге дейiн қандай құндылықтар негiзiнде өркениеттi қоғам құру қажеттiгiн түсiне алмаған секiлдi.



	Елбасы Нұрсұлтан Əбішұлының «Қазақстанның əлеуметтік модернизациясы. Қоғамға 20 қадам» атты мақаласы жарияланғалы да бір айдан астам уақыт өтті. Қоғам бұл мақаланы қызу талқылағанымен, қайраткерлердің негізгі ұстанымын, қазақ қоғамының алдағы бағыты жайлы ұсыныстарын аз естиміз. Керісінше, «Əлеуметтік модернизация» мақаласын құрғақ мақтау басым.

	Жасыратыны жоқ, қоғамдағы бұған дейін ұранға айналған «алдымен – экономика, сосын – саясат» ұстанымының ескіргені мойындалып отыр. Бұған дейін татулығы мен тыныштығын мақтан ететін Қазақстанда соңғы жылдары терроризмнің элементтері мен радикалды діни бағыт өкілдерінің қоғамға деген наразылығын өзін-өзі жару арқылы көрсетуі, Жаңаөзен оқиғасы – əлеуметтік проблемалардың пісіп жетілгендігін паш етеді. Президент аталған мақаласында Жаңаөзен оқиғасының қайталанбауын қадағалау қажеттілігіне баса маңыз берді. Дегенмен əлеуметтік дүмпулердің Қазақстанның түкпір-түкпірінде ішінара көрініс беруі – Қазақстандағы əлеуметтік дағдарыстың айғағындай. Жаңаөзен мұнайшыларынан кейін Балқашта «Қазақмыс», Теміртауда «Арселор Миттал» кеншілері де наразылықтарын білдіріп, ереуілдетіп басылды.

	Дəл осы сəтте биліктің, Елбасының «жаңа идеологияны» ұсынуын, оны осы күзде талқылауды мақсат етуін немен түсінуге болады? Біздің қоғам қандай құндылықтарға зəру, қандай идеялар аясында жұмыс істеуіміз керек? Бүгінгі күннің негізгі сауалы осы. Қазіргі негізгі бағыт – қоғамды салауатты да, салиқалы, саламатты, азат ойлы қоғам ретінде тəрбиелеу. Елбасы өз мақаласында: «Өз кезегінде мына сауалдарға жауап беруді талап етеді: жаһандық тұрақсыздық жағдайында, жаңа ғасыр жағдайында, жаһандық дауылдарға қарсы төтеп беру үшін біздің Қазақстан қоғамы қандай болуы қажет? Бүгінгі таңда бүкіл əлем тұтыну идеологиясының аса дертті идеология екендігіне көз жеткізді. Ол əлемнің дамыған елдерінде жаппай əлеуметтік масылдықты тудырды жəне əлемдік дағдарыстың маңызды бір салдары болып отыр», – дейді. Өйткені «қарын тойдыру идеологиясы» алға озғанда, қоғамның рухани қажеттіліктері, мəдени құндылықтары, ұлттық ерекшеліктері екінші деңгейге ысырылады. Бүгін соның салдарын ұғына бастадық. Осыдан жиырма жыл бұрын қазақ қоғамында – мемлекеттік тілді алға оздыру негізгі проблеманың бірі болған болса, жиырма жылдан кейін де осы мəселе көлденеңдеп алға шықты. Əлі күнге дейін қоғамның біртектілігі, бір идеология, бір мақсат – Ұлттық Қазақ мемлекетін құру мəселесі жайлы сөз болса, осқырына қарайтындар көп. Соның салдарынан болар, қазақ ақпараты ұлттық батыр деңгейінде сипаттайтын тұлғалар орыс тілді ақпаратта əлі күнге дейін «халық жауы» ретінде дəріптеледі. Оның айқын дəлелін алыстан іздемей-ақ, Мұстафа Шоқайды фашистердің құйыршығы ретінде айыптаған өскемендік «Flash» газетінің «Қазақтың Власовы, фашистердiң құйыршығы», «Мұстафа Шоқай – Қазақстан мен Орта Азияның бола алмай қалған əмiршiсi, фашистiк ұйымның басшысы, «Түркiстан легионының» идеялық жетекшiлерiнiң бiрi» деген айыптар таққан екi бiрдей мақаланы жариялауын алға тартсақ та жеткілікті. «Мұстафа Шоқай жолымен» деректі фильмінің авторы, ақын Қасымхан Бегманов бұл басылымды жəне оның авторын сотқа бергенімен қалалық сотта жеңіліс тауып, облыстық сотта ғана жеңіске жете алды. Яғни қоғамның екітілділігінің салдарынан идеология да қос бағытта. Қазақ ақпараты – мемлекеттік тілді, ұлттық мемлекет құруды насихаттаса, орыстілді ақпарат – ресейлік құндылықтарды насихаттайды. Қазақ тілі алға бір қадам озса, орыс тілі далада қалды деп байбалам салады. Алайда мемлекеттік тілдің рөлін атқарып отырған орыс тіліндегі ақпараттың үні басым, қазақ ақпараты құмығыңқы. Оның үнін билік естігісі келмейді. Ал өзге қоғамды алып қарасаңыз, мемлекеттік құндылықтар, ұлттық мақтаныш мəселелері жыл өткен сайын алға ұмтылуда.

	Рас, Қазақстан – бай мемлекет. Сол себепті де əлемдік дағдарыстардың басым бөлігін еңсеріп келеді. Бірақ рухани деградация қоғамның тамырын терең жайлап барады. «Централ Азия Монитор» газетінде Мади Əлімовтің «Идеологический вакуум» атты мақаласы жарияланыпты. «Қазақстандық мемлекеттік құрылыстың аздаған тəжірибесі, кеуекті – тек табиғат қана емес, идеология да көтере алмайтынын дəлелдеді. Рухани бостандық болмаса, саяси жəне экономикалық тəуелсіздік мəнін жоғалтпаса да, сапасынан айырылады. Рухани бостандығы, нағыз сенімі жоқ мемлекет пен қоғамның болашағы қандай болмақ? Егер олар құндылықтардың дəстүрлі иерархиясын жалғастыра алмаса, егер басты мəселе – елдің, халықтың мүддесі емес, жекелеген əлеуметтік топтардың немесе корпоративтік қауымдастықтың мүддесі болса, елдің болашағы қандай болмақ? Қазіргі сəтте 1990 жылдары қалыптасқан біздің басқарушы элита дəуірдің тарихи түйткілдеріне жəне елдің болашағына балта шабар проблемаларды қалай шешуге болады деген сауалға салиқалы жауап беруге қауқары жетпей отыр. Нарық реформасының басталуымен, біздің азаматтарға дамудың тұтыну моделі ұсынылды. Нəтижесінде өмір сүрудің жайлылығы туралы тезис ұлттық идеологияға айнала жаздады. Осы идеологияның бастауы Американың өзінде азаматтарға тұтыну моделін ұлттық идеология ретінде ұсынудың қауіптілігін сезінгелі де біраз уақыт өтті», – дейді ол.

	Қазақстан тəуелсіздігінің 20 жылында қазақ қоғамына ұсынылған ұлттық идеологияны көз алдымызға елестете алар емеспіз. Ең бастысы, Қазақ мемлекеттігінің тəуелсіздігін қамтамасыз ету, оның баяндылығы үшін барыңды сарп ету – мақсат болғаны айқын. Алайда, ол орыстілді Қазақстан ба, жоқ – қазақ құндылықтарын паш еткен қазақтілді Қазақстан ба? Осының аражігі бүгінге дейін ашылмады. Қоғам екітілді дейміз. Алайда екітілді тек қазақ қоғамы. Орыс қоғамы – екітілді болуға ұмтылмады, ұмтылғысы да келмейді. Өйткені оларға бұның қажеттілігі жоқ. 20 жылда қазақша сөйлеу қажет, үйрену керек деген сананы сіңіре алмауымыз – кімнің трагедиясы? Билік күн өткен сайын жиындарды, мəртебелі мінберлердегі жарыссөздерді орысша өткізуді көбейтпесе, азайтпай отыр. Бір кездері Үкімет жиынын тек қана қазақ тілінде өткіземіз деп жар салған Кəрімов үкіметінің бұл салада қол жеткізген жетістігі не? «Тілі жоғалған ұлттың – өзі де жоғалады» деген Алаш көсемдерінің бірі Ахмет Байтұрсыновтың өткен ғасырдың басындағы тезисі күні бүгінге дейін өзекті екендігін ескерсек, «мен – қазақпын, бірақ, қазақша білмеймін» деп кеуде керетіндердің пиғылын немен түсіндіруге болады?!. Қазіргі қоғам тек орыстілді ғана емес, сонымен қатар ағылшынтілді қоғамға айналып барады. Бірақ қазақтілді емес. Əсіресе, саяси элита мен оның айналасындағылар туралы осыны айтуға болады. Билік 2020 жылға қарай Қазақстан қоғамының 95% қазақша сөйлейтініне кепілдік береді, бірақ оны қалай сөйлетуге болатынын ойластыра алмай отыр. Осы кезеңде Қазақстан халқының 20% ағылшынша меңгеретін болады дейміз. Алайда осы қарқынмен кете берсек, ағылшын тілін білетіндердің саны қазақ тілін білетіндерден анағұрлым артық болуы да мүмкін! Өйткені ағылшын тілін меңгерудің кезеңдері, деңгейлері анықталған жəне үйретудің əдістері өте тамаша қиыстырылған. Əрі оған қажеттілік бар. Қазақ тілін меңгерудің, оны үйретудің амал əдістерін 20 жылда жасай алмай отырмыз. Бұл салаға бөлінген қаржы құмға сіңген судай, құрдымға кетті. Сонымен қазақ тілін үйрену мəселесі де жылы жабылды.

	Қазақ тілін үйренуге деген қажеттілік те жоқ. Тіпті мемлекеттік қызметкер мемлекеттік тілді тұрмыстық деңгейде үйренуі тиіс деген талапты қоюдың өзі біз үшін қорқынышты түске айналған сияқты.

	Сонда біздің қоғамның құндылығы не болмақ? Ұлы Абай ашынғанда «Малға достың мұңы жоқ, малдан басқа» деп күңіренген екен қарынбайлардың тоғышарлығынан түңіліп. Ал біздің қоғамда мұны сəл өзгертсек «Тілге достың мұңы жоқ, тілден басқа». Бірақ сол тілге достың аз болып тұрғаны қынжылтады. Қоғам өзгерді, қоғам мен бірге құндылықтар да, идеялар да өзгерді. Ал біз ХХІ ғасырдағы Қазақстанды дамыған, инновациялық технологияларымен алға озған, қазақтілді Қазақстан ретінде көргіміз келеді. Ол үшін тек қазақ қана емес, бүкіл Қазақстан тұрғындарының санасына осы құндылықты сіңіре білуіміз қажет!

	16 тамыз, 2012





МИНИСТР МƏСКЕУГЕ НЕГЕ БАРДЫ?





Ерлан Ыдырысовтың Мəскеу сапарының кейбір қырлары




	Кез келген елдің сыртқы саясаты – ел өмірінде аса маңызды рөлге ие, əрі мемлекеттің болашағын да, қазіргі əлемдік қауымдастықтағы орнын да осы сыртқы саясат айқындайды. Егер Америкада президенттікке үміткер екі партия өкілінің жеңгені – Президент, жеңілгені – Мемлекеттік хатшы (негізінен сыртқы саяси басымдықтарға жауап береді) қызметтерін бөліссе, Германияда – жеңген партияның жетекшісі Канцлер, екінші орынға табан тіреген партия жетекшісі – Сыртқы істер министрі қызметтерін бөліседі. Демек, бүкіл əлем сыртқы саясатқа басты басымдық ретінде мəн береді. Сол себептен де көптеген саясаттанушылар Сыртқы істер министрлігінің басшылығына Ерлан Ыдырысов мырза тағайындалғанда, əрі-сəрі күйде қалған болатын. Содан бергі 4 ай ішінде Ерлан Ыдырысовтың көзге түскені, қаңтар айының соңы мен ақпан айының басы болып отыр. Ерлан Ыдырысов Ресей мен Қазақстан арасындағы Байқоңырға байланысты туындаған текетіресті басу үшін, 25 қаңтарда Ресей астанасы Мəскеуге асығыс жол тартты.

	Ерлан Ыдырысов бұдан кейін Брюссельге барып, Қазақстанның Батыспен қарым-қатынасын анықтап қайтты.

	Ерлан Ыдырысов осыдан он жыл бұрын Қазақстанның Сыртқы істер министрі қызметін атқарып жүрген кезде, «Дипломатиялық қызмет туралы» Заңның талқылануы барысында, «дипломаттың қазақ тілін білуі міндетті» деген бапқа табанды түрде қарсы болған еді. Одан кейін Лондонда, Вашингтонда Қазақстанның Төтенше жəне өкілетті елшісі қызметін атқарған Ерлан Əбілфайызұлының сыртқы саясаттағы ұстанымдары қаншалықты өзгерді? Министрдің Мəскеуге сапарында Қазақстанның ұлттық мүддесі үшін қаншалықты табандылық таныта білгендігі əлі күнге толық бағаланбай отырған сияқты.





Бұл – саяси емес, экономикалық одақ




	Мəскеудегі басқосудың анық-қанығы көпшілікке белгісіз. Өйткені əңгіменің көбі жабық есік жағдайында өтті. Мəселені тек Ресей мен Қазақстан журналистерінің баяндауымен жəне Ерлан Ыдырысовтың «КоммерсантЪ», «Независимая газета» басылымдарына берген сұхбаттарынан танып-білуге болады. Ресей саясаткерлері Ерлан Ыдырысовты ысылған дипломат ретінде бағалайды.

	Мəселен, «ЕвроАзия» сайтына сұхбат берген Алексей Власов: «Өте білікті дипломат. Пікірталасты шебер ұйымдастыра біледі, ыңғайсыз сауалдардан бас тартпайды. Батыстық əріптестеріміз айтқандай, old school – ысылған, тəжірибелі. Аудиторияның ерекшелігін жақсы түсінеді, сарапшылармен олардың тілінде сөйлей алады. Ешқандай дайындықсыз жəне қолында ешқандай қағаз болмады, тура сөйлей береді. Күшті əсер алдық» деген.

	Ресей Қазақстанды басты саяси əріптесі жəне ТМД аумағында ықпалы жүретін Белоруссиядан кейінгі екінші мемлекет ретінде қабылдайды. Жəне Қазақстанмен арадағы интеграциялық процестердің көбінде Қазақстанның ұлттық мүддесін онша ескере бермеуге əдеттенген. Осыған қарсылық ретінде Елбасы қаңтар айының 9-ында Алматыдағы резиденциясында ТМД аумағындағы, соның ішінде Ресеймен арадағы интеграциялар барысына баға бере отырып, «Қазақстан саяси тəуелсіздігіне нұқсан келтіретін одақтан бас тартатын болады» деген мəлімдеме жасады. Осыдан кейін Қазақстанның саяси курсы біршама басқаша сипат ала бастады. Мемлекеттік деңгейдегі шенеуніктердің бəрі – Еуразиялық одақтың «саяси одақ» емес екендігін баса айтатын болды. Ресейлік «КоммерсантЪ» газетіне сұхбат берген Ерлан Ыдырысов та журналистің Еуразиялық одақ барысындағы жұмыстардың неге баяулай бастағаны жайлы сауалына: «Біздіңше, интеграциялық процестердің дамуы оған қатысушы барлық тараптардың ұлттық мүддесіне жауап беруі тиіс. Интеграция модернизацияны жəне БЭК-ке қатысушы елдердің экономикасын қосымша толықтыра түседі, біздің əлемдік нарықта бəсекеге қабілеттілігімізді, халық өмірінің деңгейін өсіруге ықпал етуі тиіс» деген ол. Ресейлік тағы бір басылым оның Мəскеуде өткен «дөңгелек үстел» барысындағы əңгімесінен мынадай үзіндіні жариялаған: «Ыдырысов Еуразиялық экономикалық одақ туралы келісімнің күшіне енуі «жаппай интеграциялық бақытқа бастамайды» деп есептейді. Оның ойынша, үш мемлекеттің бұл мəселеде атқарар шаруалары қыруар. Сондай-ақ, бұл келісімге қол қоюмен мəселе аяқталмайды. Одан əрі интеграция жағдайында бар мүмкіндіктерді жүзеге асыру үшін жұмыс істеу қажет болады». Ерлан Ыдырысовтың сұхбаттарынан байқағанымыз, оның «саяси одақ» дегеннен гөрі, «экономикалық одақ» дегенді жиі қайталауы. Бұлай деудің де өзіндік қырлары жеткілікті. Ал оның басты себебі – ресейлік əріптестеріміздің бұдан сəл бұрынырақ интеграция мəселелеріне орай мемлекетаралық орган, яғни тəуелсіз мемлекеттің үстінен қарайтын Орталық құру жəне оны тездету идеясын ұсынуы дейді сарапшылар. Егер де бұл орган құрылса, Қазақстан кейбір саяси мəселелерді өз бетінше шеше алмайтын болады. Осыдан бір жыл бұрын Ресей Мемлекеттік Думасының спикері Сергей Нарышкин Еуразиялық экономикалық одақтың Парламенттік Ассамблеясын жəне соның өкілеттігі негізінде мемлекетаралық органдарды құрудың уақыты жеткендігін табан асты сөз етеді. Бұл идеяға Қазақстан саясаттанушылары мен парламент мүшелерінің кезінде өре түрегеле қарсылық танытқаны мəлім. Ал сыртқы саясат ведомствосының басшысы Ерлан Ыдырысов бұл жөнінде: «Біз интеграция барысында мемлекетаралық органдар негізінде ортақ қазынаның болатынын білеміз. Біздің Елбасымыз бейнелі түрде: «Алға қарай жүгірудің қажеті жоқ – бірінші қабаттың құрылысы аяқталмай жатып, екінші қабатты қалай тұрғызуға болады?» деген еді. Біздіңше, бұл біздің түсінікті де, қарапайым аргументіміз», – деді осы сапар барысында. Ерлан Əбілфайызұлы бұл ретте бір мəселені нақты түсінеді. Ол бірінші жақтан, жекеше түрде сөйлемейді. Яғни өз атынан емес, ел атынан сөйлеп үйренген.

	«Бұған дейін айтқанымдай, қазақстандық сыртқы саясат негізінде елдің ұлттық мүддесіне басымдық беру принципі жатыр. Дəл осы көзқарас тұрғысынан, біз Еуразиялық кеңістіктегі интеграциялық процестерді жəне ондағы өзіміздің қатысуымызды бағалаймыз. БЭК (бірыңғай экономикалық кеңістік) жəне Еуразиялық экономикалық одаққа мүше мемлекеттердің ешқайсысының саяси егемендігі ешқашан да табанға тапталмауы тиіс. Еуроодақ солай пайда болған. Оның негізінде əріптестердің өзара толық еркіндігі мен тең дəрежелі құқығы ескерілген. Барлығын өлшеп, пішіп, экономикалық дамудың негізгі параметрлерін айқындау қажет. Меніңше, қазір мемлекетаралық органдар жайлы риториканы алға тартудың қажеті жоқ. Бар органдардың қызметін жетілдіруді мақсат ету керек», – дейді ол. БЭК жəне ЕЭО жасақтаудағы ең үлкен қорқыныштың бірі – осы мемлекетаралық органдар болатын. Мемлекетаралық органдардың құрылуы – егемендіктің бір бөлшегін өзге, үстем елге ұстатудың алғашқы қадамдары еді. Сол себептен Қазақстан ортақ Еуразиялық Парламент Ассамблеясын құрудан жəне ұлтүсті органдарды жасақтаудан бас тарта тұрғанды жөн көреді. Ерлан Əбілфайызұлы бұл міндеттің болашаққа, келер ұрпаққа жүктелгенін меңзейді.

	Астана Ресей жəне Беларусьпен иық тіресетін интеграцияны – экономикалық одақ деп қана түсінеді. Ерлан Ыдырысовқа жүктелген міндеттің бірі осы көзқарасты мəскеулік əріптестерімізге түсіндіру. Ерлан Ыдырысов бұл міндетті ойдағыдай атқарып қайтқан сыңайлы.





Біртұтас əуе қорғанысын құру қажет пе?




	Ыдырысовтың Астанаға сапарынан кейін іле-шала Қазақстанға Ресей Қорғаныс министрі Шойгу ат басын тіреді. Негізгі мақсат – Бірыңғай өңірлік əуе шабуылына қарсы қорғаныс жүйесін құру туралы келісім туралы құжатқа қол қою. Бұл құжат алты жыл бойы келісіліп, бұған дейін Қазақстан тарапынан мүдделілік болмағандығы себепті жүзеге асырылмай қалған болатын. Сарапшылар «Ыдырысов Қазақстан мүддесін қорғап келді ме, жоқ осы келісімге айырбастап келді ме?» деген сауалдар қоя бастады. Бұл келісімге Қазақстан тарапының қол қоюы – Қазақстанның ұлттық мүддесін табанға таптау емес пе?

	Осы аптада ресейлік саяси басылым – «Независимая газетада» Владимир Мухиннің «Казахстан меняет военный вектор. Астана удаляется от Москвы в сторону Брюсселя» атты мақала жарық көрді. Ерлан Ыдырысов Мəскеудегі сапарынан кейін бірден Брюссельге аттанып кеткен еді. Осы сапар барысында НАТО-ның Бас хатшысы Андерс Фог Расмуссенмен кездесті. Тараптар бұл кездесуде «Қазақстанның НАТО-мен əріптестігі» жөнінде жеке бағдарламасын нақтылады. «Бұл бағдарлама бойынша, Шымкент əуежайына Ауғанстаннан əскери жүк тасымалдайтын НАТО ұшақтары қона бастамақ. Өзбекстан шекарасына жақын орналасқан Шымкент бұдан былай Қырғызстандағы Манас əуежайының орнын алмастыратын жаңа транзиттік пункт болуы əбден мүмкін» делінеді мақалада. Алайда Қазақстан Ұжымдық қауіпсіздік шарты ұйымына (ҰҚШҰ) мүше ел ретінде өз аумағында шетел ұшақтарын қондыру үшін, аталған ұйымға мүше мемлекеттермен келісімге келуі тиіс. «Независимая газетаның» дерек көздері мұндай келісімнің болмағанын айтады. Ұжымдық қауіпсіздік шарты ұйымына мүше елдердің ұсынысы бойынша Қырғызстан таяу күндері Манас əуежайынан американдық əскери базаны шығаруды көздеп отыр. «Егер, Ресейдің бір одақтасы шетелдік əскери объектіні жауып жатса, екіншісінің оны ашуы – өте біртүрлі көрінеді» делінеді аталған мақалада. Қазақстанда АҚШ-тың мұндай базалары бұған дейін де ашылған. Мысалы, 2009 жылдан Каспий теңізінде Ақтау портын транзит ретінде пайдаланып келеді. Ресми ақпарат көздерінің мəлімдеуінше, бұл порт арқылы 15 мың контейнер тасымалданған. Оның негізгі құрамы – Солтүстік көлік жүйесі арқылы тасымалданған əскери жүк болған екен. Мақаланың аңысынан аңдағанымыз, Қазақстанның əскери техниканы өзге мемлекеттерден сатып алуы, Қазақстанның көп векторлы саясат ұстануы, Мəскеу мен Астана арасындағы өзара келісімдердің ақырына дейін жүзеге асырылмауы – Ресейдің шамына тиетін сияқты. Аталған мақалада: «Бірыңғай өңірлік əуе шабуылына қарсы қорғаныс жүйесіне қол қойғанымыз – Қазақстан мен Ресейдің Орталық-Азия аймағында əскери қауіпсіздік мəселесін нығайтудың алғашқы қадамы. Алайда Қазақстан үшін Ресей əскери-техникалық донор болудан қалып барады. Бірақ, бұл Ресейдің есебінен жүзеге асырылып келеді. Ресей Қазақстанға жеңілдетілген бағамен қару сатады, ұлттық əскери мамандарды дайындауға көмектеседі, т.т. Бұл Мəскеудің Астананы əскери-одақтық қарым-қатынас негізінде ұстап отыру үшін төлеп отырған төлемі. Ресей əзірге Қазақстанның басқа əріптестермен əскери жəне əскери-техникалық байланыстарына көз жұма қарайды. Бұлар Мəскеу үшін геосаяси жəне əскери-экономикалық бəсекелестер» делінеді. Арнайы сарапшы ретінде тартылған Əскери ғылымдар академиясының мүше-корреспонденті Эдуард Родюков: «Мəскеу Астанаға өзінің геосаяси жəне əскери мүдделерін соңына дейін жүзеге асыру үшін міндет жүктеуі қажет еді», – деген пікір білдірген.

	Ресейдің Қорғаныс күштерінде көп жыл қызмет еткен генерал-майор Александр Костюхин: «Қазақстан үшін көп векторлы саясат əлі күнге дейін басты рөлге ие. Жəне ол əскери салада күні бүгінге дейін тепе-теңдікті ұстай білді. Дегенмен, Ресейден іргесін аулақ сала бастағаны байқалады» депті.

	Қазақстандық сарапшылар Бірыңғай өңірлік əуе шабуылына қарсы қорғаныс жүйесінің құрылуынан секемденіп жатса, ресейлік сарапшылар керісінше, Қазақстанның екіұшты саясат ұстанып отырғанын айыптайды. Осыған дейін əлемдік кейбір саясаттанушылар мен сарапшылар Қазақстанның көп векторлы саясатын бағдарсыз жүзген кемеге теңеп, жиі сынға алатын. Түсіне алмайтын. Кейінгі саяси оқиғаларға қарағанда, «бағдарсыз кеме» бағытын өзгерткен сияқты.

	7 ақпан, 2013





АЗАТТЫҚ ИДЕЯСЫНЫҢ КӨШБАСШЫСЫ





Азат ойлы Хасан Оралтай бақиға аттанғалы жетi күн болды




	Өткен аптада бiртуар тұлға, Алаш арыстарының соңғы тұяғы, «Елiм-айлап» ғұмыры өткен, қазақ елiнiң азаттығы үшiн 40 жыл қаламын қару еткен, қоғам қайраткерi Хасан Оралтай о дүниелiк сапарға аттанды. Дүйiм ел арысын соңғы сапарға қимай шығарып салды. Иманы саламат болғай.

	«Өлдi деуге сыйя ма, айтыңдаршы, өлмейтұғын артына сөз қалдырған» деп данышпан Абайдан асырып ешкiм ештеңе айта алған жоқ. Осы өлшемге сыйятындардың бiрi – Хасан Оралтай ағамыз едi. Ол кiсi артында сөз, өнегелi iс қалдырып кеткен адам. Балалық бал дəуренi сонау Алтай тауының бөктерiнде қалып, өзi озбыр, өктем саясаттың шеңгелiнен құтылу үшiн үдере, ауа көшкен елiмен Гималайдың күн сүйген жоталарын қиялап, Памир тауларын басып, Такламакан шөлiн кезiп, Үндiстан, Пəкiстанды паналай жүрiп, Түрiк елiне келiп аяқ суытқан аз ғана қазақтың бiрi. Түркияға 1954 жылы қазақ көшi жеткенде қазақтың саны – 1500-дiң айналасында ғана болған екен. Ал, өр Алтайдан босқан елдiң саны 20 мыңнан асқан едi. Ауған елде не күй болсын, 20 жылдай жан сауғалағанда аман жеткенi осы. Бүгiн осы көштiң өсiп-өнген тұяғы Түркия мен Еуропада 20 мыңға жетiп жығылады. Хасан Оралтай осы қазақтың маңдайалды тұлғасы. Қазақ Елiнiң азаттығы үшiн тынбай күрескендердiң бiрi жəне бiрегейi. 28 жыл бойы «Азаттық» радиосында қызмет еткенде, азаттық идеяларын, алаш идеяларын тыңдаушысының көкiрегiне құйып, сəулесiне азаттық ұранын ұялатты. Қалың елi қазағы Алаш тұлғаларын Азаттықты түн жамылып тыңдап, жұрттан таса естiп жүрген кездерiнде естiп бiлдi. Азаттық радиосының идеологиясы қырғиқабақ соғысы жылдарында Кеңес одағына қарсы бағытталғаны белгiлi. Ал Хасан ағамыз бұл мүмкiндiктi жақсы пайдалана бiлдi. Əлемде тарыдай шашырап жүрген қазақтың басын бiрiктiрер тың арна тауып, сол арнаны насихаттаумен айналысты. Ол – бiртұтас Алаш идеясы едi. Шын мəнiсiнде жалпықазақтық мəселелер бiзде тым сараң айтылады. Кез келген мəселеге тарихи баға беруге келгенде, бiз Қазақстанның аумағымен ғана шектелемiз. Шетелдегi қазақтың қазақ үшiн, оның жерiнiң тəуелсiздiгi үшiн күрескендiгiн ұмытып, ол тарихты мүлдем сызып тастауға тырысамыз. Бiрақ, қалай дегенмен де фактiнiң аты факт. Ерте ме, кеш пе оның айтылуы да, жарыққа шығуы да заңдылық.

	Осыдан жиырма шақты жылдың алдында Қазақстаннан тыс жерде қазақтар өмiр сүретiнi туралы айтудың өзi қорқынышты болса, бүгiнде əлемнiң отыздай елiнен қазақтар Атажұртына қоныс аударып, өз елiмен, жерiмен табысуда. Соның арқасында тарих беттерiнен əдейiлеп сызылып тасталған, шетте қалған рухани мұрағаттарымыз бен тарихи жадымыз қайта жаңғыра бастады. Соның бiр дəлелi – күнi кешеге дейiн ауызға алуға, айтуға жүрексiнетiн «Шығыс Түркiстан үшiнгi ұлт-азаттық көтерiлiсi» жайында жүйелi зерттеу жасалмаса да, там-тұмдап айтыла бастауы едi. Осыдан бiрнеше жыл бұрын 100 жылдық мерейi атаусыз қалған, Шығыс Түркiстанның азаттығы үшiн басын бəйгеге тiккен батыр Оспан Сiлəмұлының рухын асқақтатып, оның тұлғасын əспеттеу мақсатында республикалық ақындар айтысы өткiзiлдi. Сосын оның идеаласы Манас ауданының əкiмi Қалибек Хакiмнiң 100 жылдығы Мəдениет жəне ақпарат министрлiгi тарапынан аталып өтiлдi. Былтыр Оспан батырдың 110 жылдығы да шама-шарқынша аталды. Бұның өзi қазақтың бiртұтас тарихын өз отанында айтыла бастауының көрiнiсi дер едiк.

	Хасан Оралтай əкесi Қалибек Хакiмнiң туғанына 100 жыл толуына орай өткiзiлген ғылыми-теориялық конференцияны өткiзу үшiн Қазақстанға келiп, бiраз есiктердi тартып, кеңселердi жағалап, жақсы лебiз естiп, көңiлi көншiген болатын. Бұл ол кiсiнiң Қазақстанға соңғы келуi едi.

	Ғылыми-теориялық конференциядан кейiн, Хасан ағамызбен əдейi жолығып, Қалибек Хакiмдi ұлықтау шарасының қандай деңгейде өткiзiлгенi жайында сұрадым. Хасан аға: «Əуелi, оның Қазақстанның Мəдениет жəне ақпарат министрлiгi тарапынан қолға алынғандығының өзi маңызды» деп жауап берген едi. Демек, азат ойдың ұландарын ұлықтау iсi бiзде басталды. Бiрақ, азаттықты ту еткен, ұлттың дамуына барынша үлес қосқан «Алаш» зиялыларының тарихтағы орнын айқындауға келгенде əлi де сараңдық танытып отырмыз.

	Саясаттану ғылымында «Саяси ой тарихы» атты пəн үйретiледi. Ал, «Азат ойлау тарихы» – осы «саяси ой тарихының» құрамдас бөлiгi iспеттi. Қазақтың азат ойлау тарихы Жəнiбек пен Керейдiң атқа қонып, Қазақ хандығын құру заманында күшейдi. Бұған дейiнгi, жалпы түркiлiк деңгейден, жеке ұлт ретiнде қалыптасуға дейiнгi тарихты былай қойғанда, Қазақ хандығынан бүгiнге жеткен азат ойлау жүйесiнiң тамыр-тарамыстары тым-тым жiңiшкерiп бара жатқанға ұқсайды. ХV ғасырда атойлап атқа қонған батырларымыз бен ел басқарған хандарымыздың алдында Қазақ хандығының iргесiн бекемдеу мақсаты тұрды. Осы жолда əркiм əртүрлi күрес жолын таңдады.

	Бүгiнде тарихшыларымыз тынбай айтатын жоңғармен арадағы соғыс – империялардың бiрiн-бiрiне арандатуы салдарынан туысқан екi халықтың көзалартуынан туындаған едi.

	«Бөлшекте де билей бер» дейтiн кəдiмгi империялық пиғылдан туған. Дала көкжалдарын бiрiн-бiрiне айдап салып, бiрiне-бiрiн жем еткен Ресей мен Қытай империяларының басты мақсаты – ұланғайыр далаға иелiк ету болатын. Жоңғария мен Қазақ хандығының алдында екi жол ғана бар едi, бiрi – ұлт ретiнде сақталып қалу, екiншiсi – жер бетiнен жойылып кету. Осы соғыста табандылық танытқан Қазақ елi Жоңғарды жоқ еттi. Алайда, 200 жылға созылған үздiксiз соғыс Қазақ хандығын да əлсiретiп кеткен едi. Қос империя осы бiр оңтайлы сəттi пайдаланды. Сөйтiп, ХVШ ғасырдың орта шенiнде қазақ жерiн туталақай еткен қос империя өзара шекара бөлiсу iсiне кiрiстi. Қазiр тарих оқулықтарында Ресейдiң қазақ жерiн отарлау тарихы айтылады да, Қытайдың қазақтың ең шұрайлы өлкесiн иемденiп алғаны жайында ұмыт қала бередi. Қазақ жерiн бөлшектеу iсi – 1860 жылы Петербор келiсiмiнен басталып, 1881 жылы Шəуешек келiсiмiмен аяқталған едi. Сөйтiп, қазақтың бөлiну тарихы басталған. Оспан батыр мен Қалибек Хакiмнiң етiгiмен су кешiп, ат ауыздығымен су iшiп жүргендегi ұлтазаттық күресiнiң мəнi де осы – Қытай (Чин) империясының қоластында қалған қазақ жерiнiң азаттығы едi. Бүгiнде 1944 жылдан басталып, 1954 жылға дейiн жалғасқан үздiксiз күрестi – Хан Кененiң ұлт-азаттығы жолындағы күреспен салыстырушылар бар. Бұл саяси күрестерге баға беруде олардың арасынан қандай да бiр ұқсастық iздеудiң өзiндiк мəнi бар. Бiрiншiден, бұл батырлардың екеуiнiң де саяси мақсаты бiреу – жат қолындағы қазақ жерiн, өзгеге бодан болған елiн азат ету. Екi қаһарман да 10 жыл бойы аттан түскен жоқ.

	Екеуiнiң де басы алынды. Бiрiнiң басы – Санкт-Петерборға Эрмитажға аттанды. Екiншiсiнiң басы үрiм-бұтағына қайтарылды. Ал, Қалибек Хакiм жаттың бұғауына шыдамайтындығын танытып, Гималай асып, Үндiстан, Пəкiстанды басып, Түркияға барып тұрақ тапты.

	Азат ойлау жүйесi қай заманда да, қай ғасырда да болғаны мəлiм. ХХ ғасырдың басында ұлт көсемдерi – Əлихан Бөкейхан, Ахмет Байтұрсынұлы, Мiржақып Дулатұлы, Мұстафа Шоқай бастаған «Алаш» зиялылары да азат ойлаудың кемел үлгiсiн танытты. Олардың мұратымен қазiргi əлем қазағының мұратының үндесiп жатқандығын баса айтуымыз керек. Ал, Кеңестер билiгiнде болған 70 жыл сол азат ойлауға бұғау салған жылдар едi. Халықтың жылдар бойғы ыза-кегiнiң көрiнiсi 1986 жылы желтоқсанда сыртқа бiр бұлқынып шықты. Соның нəтижесi – əлемдi дүр сiлкiндiрген алып КСРО-ны құлатып, Қазақ елiнiң тəуелсiз мемлекет болуына алып келдi. Қазiр алаштықтар аңсаған тəуелсiздiк қолымызда тұрғанымен, жаһанданудың тасқыны ұлттық рухымыздың еңсесiн тiктеуге мұрсат бермей отырғандығы да айқын.

	Қалибек Хакiмнiң ұлы, Мюньхенде «Азаттық» радиосында 28 жыл бойы қызмет атқарып, оның 7 жылын «Азаттық» радиосының қазақ редакциясында басшылық еткен Хасан Оралтай мырза əкесi бастап кеткен ұлт-азаттық көтерiлiстi қарумен болмаса да, қаламмен жалғастырды. Хасан Оралтайдың бiр ерекшелiгi – шетте жүрсе де ұлт-азаттық идеяларының дəнiн жалықпай себе бiлуiнде. Əкесiнiң ұлт-азаттығы жолындағы күресiн бала жасынан көрiп өскен Хасан аға Түркияға келгеннен кейiн, саналы түрде жалпытүрiктiк идеясын жүзеге асыруды мақсат етедi. Сөйтiп, «Биiк Түркелi» қоғамын ұйымдастырып, Мұстафа Шоқай мен Тұрар Рысқұловтардың жолын ұстанады. Бүкiл Қазақстанда идеясын жаңғырту былай тұрсын, атын айтуға қаймығатын «Алаш» идеясын басты ту етiп алады. Хасан ағамен бiр кездесуiмде, «Қалай ойлайсыз, Шығыс Түркiстан ұлт-азаттық күрескерлерiмен Алашорда күрескерлерiнiң арасында қандай да бiр идеялық байланыс болды ма?» деген сауал қойдым. Сонда Хасан аға: «Сол жылдары Қазақстандағы алапат репрессияның құрбаны Шəкəрiмнiң ұлы Зият Шыңжаңға бас сауғалап келген болатын. Солар арқылы Мiржақып Дулатұлының, Мағжан Жұмабайұлының еңбектерi көтерiлiсшiлерге жеткен екен. Сол кезде олар Мағжанның «Жауынгер жыры» өлеңiн жатқа айтатын. Демек, шығыстүркiстандық ұлт-азатшылар мен алашшылар арасындағы рухани байланыстың дəлелi осы болса керек» деген едi. Азат ойлы Хасан аға Түркияға келгеннен кейiн, 1961 жылы «Еркiндiк жолында Шығыс Түркiстан қазақ түрiктерi» атты кiтап жазып бастырады. Ол кiсiнiң өз сөзiмен айтқанда, бұл Түркияда басылып шыққан қазақтар туралы тұңғыш кiтап екен. Ал, 1965 жылы «Бүйiк түрiкшi Мағжан Жұмабайұлы» атты кiтап басылып шығады. Онда өз елiнде атын айтуға тыйым салынған Алаш ақыны Мағжан Жұмабайұлының өмiрiмен қоса өлеңдерi де енедi. Хасан аға Мағжан өлеңдерiне түрiкше түсiнiктеме бере кетудi де жөн көредi. Қазақ елiнде отаршылдар тарапынан «халық жауы» ретiнде атылған Алаштың азат ойлы тағы бiр арысының жоғын шетте жүрiп жоқтаған Хасан ағаның бұл iстерi тек сүйсiнудi, мақтануды ғана қажет етедi.

	Азат рухта қаруланған Хасан аға Алаш идеясынан сусындап, оның өмiрлiк мұраттарын, ұлт боп ұйысудың жолдарын 28 жыл бойы «Азаттық» радиосы арқылы, бүкiл əлемге паш етiп келдi. Онымен қоймай, 1973 жылы Хасан Оралтай «Алаш – Түркiстан түрiктерiнiң ұлт-азаттық ұраны» атты кiтап жазып шығарады.

	Ал, 1986 жылдың шындығын бүркемелеу бiзде күнi бүгiнге дейiн орын алып келедi. Хасан аға оқиға болған күнi-ақ «Азаттық» радиосынан осы бiр айтулы оқиғаның мəн-маңызын ашып, жылдар бойы қордаланған ұлттық ызаның бет-пердесiн былайғы оқырманға түсiндiрудi мақсат етедi. Сөйтiп, 1988 жылы «17–18 – Желтоқсан 1986 Қазақстан оқиғалары» атты кiтап бастырып шығарады. Əрине, бүгiнгiдей еркiндiк заманында Алашорда үкiметi де, алаш зиялылары да өз халқымен табысып, олардың саяси ой тарихындағы алар орнын сабақтап, «Желтоқсан көтерiлiсiнiң» тарихи мəнiн зерделейтiн еңбектерге еш тосқауыл болып отырған жоқ. Ал, Хасан аға қылышынан қан тамған Қызыл империяға қаламын қару етiп, қарсы шықты. Қызыл империяның қауiпсiздiк қызметiнiң шеңгелiнен талай аман қалды. Оны өзгеге де, өзiне де құбыжық қып көрсетуге тырысушылар сол Түркияда да, Алматыда да табылып жатты. Бiрақ, Хасан аға Қазақстанда тағайындалған «Алаш» сыйлығының тұңғыш иегерi болды. Азаттық жолында күрескен батырдың ұрпағы азат ой тарихында ойып тұрып орын алды. Бұл Қалибек Хакiмнiң ұлт үшiн қылған ерен еңбегiнiң жемiсi едi.

	Соңғы рет Хасан ағамен телефон арқылы тiлдестiм. Сонда өзiнiң сырқаттанып жүргенiн, бiрнеше рет пышаққа түскенiн, немiс дəрiгерлерiнiң ғұмырын 4-5 жылға созып бергендiгiн айтты. Телефонмен ұзақ тiлдесе алмай, шаршап қала бердi. Сосын электронды байланыс арқылы саулығын тiлеп хат жаздым. Жауап та келдi. Əр хатын «Айналайын, Есенгүл» деп бастаушы едi. Араға ай салмай көз жазып отырмыз. Бақұл болыңыз, аға, жатқан жерiңiз жаннаттан болсын!

	Алаш идеясын бүкiл əлемге танытқан, қазақтың азат ойлау тарихын бүкiл дүниежүзiне əйгiлеген Хасан Оралтай ағамен дидарлас болғанымның өзi мен үшiн бiр ғанибет.

	22 сəуір, 2010





МҰХТАР ШАХАНОВТЫҢ ТӨРТ ЕРЛIГI




	Өткен жексенбiде, Алматыда Республика сарайында көрнектi ақын, мемлекет жəне қоғам қайраткерi Мұхтар Шахановтың шығармашылық кешi болып өттi. Кеште Мұхтар Шахановтың əр жылдардағы тыңдаушы жүрегiн жаулап алған əндерi орындалып, оның қайраткерлiк тұлғасы сомдалды.



	Үш мың кiсiлiк залда ине шаншар жер болған жоқ. Бұның өзi халықтың ақынның лебiздерiне сусап жүргендiгiн танытса керек. Жұрт көкiрегiнде жатталып қалған сонау «Гүлдəурен» əнiнен бастап, бүгiнгi азаматтық, патриоттық сарындағы туындыларын көбiне-көп жас əншiлер орындады. Ақын өзiнiң жiгерлi де, патриоттық өлеңдерiмен жиналған жұртты сусындатты.

	Кеш барысында Мұхтар Шахановтың азаматтық тұлғасы айшықталып, оның қазақ халқы үшiн жасаған төрт ерлiгi жайында баяндалды. Бiрiншi ерлiгi – бүкiл əлем назарын, тартылып бара жатқан Арал мəселесiне аударуы. 1988 жылы Американың Атланта қаласында сөз алған Мұхтар Шаханов Арал проблемасын дүниежүзiлiк деңгейге көтерiп, тартылған теңiздi ғана емес, өмiрге жыл сайын мыңдап келiп жатқан мүгедек сəбилердi де құтқару керектiгiн сөз етедi.

	Екiншi ерлiгi – 1989 жылы Бүкiлодақтық пленумда Кремль төрiне көтерiлiп, 1986 жылғы Желтоқсан көтерiлiсiне бiр жақты баға берiлгендiгiн айта келiп, алаңда бейбiт шеруге шыққан жастарға қарсы сапер күректерi мен темiр күрзелердiң қолданылғанын əрi бұл оқиғаға жан-жақты сарабдал баға беру үшiн тəуелсiз комиссияның құрылуын талап етуi болатын. Бұған дейiн қазақ жастарына «ұлтшыл» деген қара күйе жағылып, қоғамдық пiкiрдi оларға қарсы қою шарасы жүргiзiлiп келген едi. Бұдан кейiн Желтоқсан оқиғасын зерттеу жөнiнде бүкiлодақтық комиссия құрылып, М.Шаханов соның мүшесi болады. «Желтоқсан оқиғасына» берiлген бiр жақты баға тоқтатылып, оған жан-жақты сараптама жасалына бастайды. Сөйтiп, Одақ қазақ елiмен санасуға мəжбүр болады.

	Үшiншi ерлiгi – ұлт санасынан өшiрiлiп, дiни таңба басылып, 70 жыл бойы айтылмай келген «Наурыз» мейрамының халықпен қайта қауышуына мұрындық болуы. Сол кездегi Қазақ КСР Коммунистiк партияның Орталық комитетiнiң басшысы Геннадий Колбинге арнайы бас сұғып, Наурыз мейрамының маңызы мен мəнi жөнiнде терең талдаулар жасап, оның сол жылы тойланып кетуiне бiрден-бiр себепкер болады.

	Төртiншi ерлiгi – қазақ тiлiнiң мемлекеттiк тiл дəрежесiне қол жеткiзуi. 1989 жылы Қаз КСР Жоғары Кеңес депутаттары мемлекеттiк тiл ретiнде – орыс тiлi мен қазақ тiлiн қатар қабылдап жiберудiң алдында тұрғанда, мiнберге көтерiлген Мұхтар Шаханов: «Егер, орыс тiлi мен қазақ тiлiнiң мемлекеттiк статусы тең дəрежеде болатын болса, қазақ тiлi орыс тiлiнiң көлеңкесiнде қалып қояды.

	Сондықтан да, мен бiр ғана тiлдiң – қазақ тiлiнiң мемлекеттiк тiл болуын құптаймын. Жəне қайта дауысқа салуыңызды өтiнемiн» деген екен төрағаға. Сөйтiп, қайта дауысқа салу нəтижесiнде қазақ тiлi мемлекеттiк тiл статусына ие болыпты. Мiне, бұл Шахановтың соңғы 25 жыл iшiндегi жасаған ұлттық қайраткерлiк сипаты. Бүгiнде сөз жүзiнде төрге озған, iс жүзiнде есiктен сығалаған мемлекеттiк тiлiмiздiң ертеңi үшiн шырылдап күресiп жүрген де – Мұхтар Шаханов. Зал толы көрермен сұлу сөздiң, сырбаз сөздiң қадiрiн түсiнiп қана қоймайтындығын, сондай-ақ, Шахановты осындай көзсiз ерлiгi үшiн құрметтейтiндiгiн танытты.

	20 мамыр, 2010





ƏКЕ


	(Əкем Кəп Құмарұлының рухына бағыштаймын)



	Егер көзі тірі болса, əкем – Кəп Құмарұлы биыл 80-нің сеңгіріне шығар еді. Алайда амал нешік, сұм ажал ортамыздан алып кетті. Осыдан үш жыл бұрын, 76-дан 77-ге қараған шағында бақилық болды. Содан бері əкем біздің көңілімізде, жүрегімізде, жадымызда.



	Саналы ғұмырының елу жылын бала тəрбиелеуге, ұстаздыққа арнаған əкем қарапайым ғұмыр кешті. Қазақы тірлікпен, қазақы пəлсапамен өрнектелді бүкіл ғұмыры. Егемен елдің тарихында алтын əріппен жазылар бір кезең – алыс-жақын шетелдерде тарыдай шашылып жүрген қандастарын атажұртқа шақыру. Сол бір игі бастаманың арқасында Қазақстанға алыс-жақын шетелдерден 1 миллионға жуық қазақтардың келгенін жəне қазақтың деміккен демографиясына өлшеусіз үлес қосқанын бүгінде жеріне жете айтып жүрміз. Менің əкем де осы топтың алғашқы шоғырында болды əрі Атамекен топырағына ұрпағын жеткізіп, аманаттай алғаны үшін өзіне-өзі риза еді. Сол кезде жазған «Ұлы көш» атты толғауында:



	«Жігерлен балам,

	Құт болсын қадам,

	Еліңе барып қос үлес.

	«Бірігу – тірлік,

	Бас қосу – бірлік»

	Қазақ үшін бұл – күрес.

	Өз елін тапқан,

	Ететін мақтан

	Бүгінгі көшің – Ұлы көш»,



	– деп толғады.



	Тегі бір, қаны бір, атасы бір – қазақ баласының тарыдай шашылып əлемнің елудей елін шарлап кеткеніне тағдырдың тəлкегі кінəлі еді. Бала күнінде Алтайдың күнгей бетінен Қобда бетіне қоныс аударып, онда бар саналы ғұмырын өткізген, жер ортасы жасқа жеткен əкем үшін қоныс жаңарту да, өмірбақи еткен еңбегін, мекенін тастап кету де оңай болған жоқ. Бірақ əкем оның бəріне жасымады. Керісінше, «бұдан былайғы күніміз не болады?» деп абдыраған ұрпағын жігерлендіре білді. Қазақстандағы көш саясаты туралы сөз болғанда, «Оралман, Отанымнан не алам деп емес, не берем деп кел» деген пəлсапалық тəмсілді жиі еске салады сарапшылар. Мен өзге емес, əкемнің Қазақ еліне бергені арқылы-ақ, осы сұрақтың жауабын тапқандай боламын.

	Əкемнің бүкіл-бүтін ғұмырын үш арнаға тоғыстыруға болады. Ең əуелі əкем – ұстаз. Сонау 1957 жылдан бастап, 2007 жылға дейін ұстаздық қызметтен қол үзбеді. «Қазір ұстаздың қадірі қашты, еркек біткен осы бір қадірлі мамандықтан бас тартып, мектеп тізгіні негізінен əйелдердің қолына көшті. Содан да бүгінгі ұрпақ жалтақ, тым жасық, өрлік, асқақтық болашақ ұрпақтың бойынан өшіп барады» дегенді жиі естиміз. Біз мектепте оқып жүрген жылдары əйел мұғалімдер саусақпен санарлық еді. Мектеп директорынан бастап, əкем секілді ардагер ұстаздардың сап түзеп, қатар келе жатқанының өзі айбынды. Ұстаздың қарасын көргеннен баладан сұс қашатын. Артық қимылдап, бекер сөйлеуден қорқатын.

	Мектепте əкем қазақ тілі мен əдебиетінен сабақ берді. Жəне ол өз пəнін жан-тəнімен сүйді. Моңғолияның астанасы Ұланбатырда екі жылдық Мұғалімдер даярлайтын арнайы мамандандырылған колледжді тəмамдағаннан кейінгі еңбек жолы əуелі бастауыш сыныптың мұғалімінен басталып, кейіннен қазақ тілі мен əдебиеті мұғалімдігімен жалғасты. Баян-өлгий аймағының орталығы Өлгий қалашығында Қазақстаннан арнайы келіп, дəріс берген қазақ тілі мен əдебиеті мамандарынан алған дəрісін бүкіл ғұмырына арқау ете білді. Əкем 1940 жылы Баян-Өлгий аймағының Баяннуур сұмынында алғаш ашылған мектептің алғашқы шəкірттерінің бірі болғанын жəне осы мектепке Қазақстаннан арнайы білім беру мақсатында қоныстанған Тілеуберді Сауранбаевтың тəлімін алғанын мақтан тұтатын. Бəлкім бала күнінен ақындық талантының оянуына осы ұстазының да əсері мол болса керек.

	– «Кітап оқуға деген ынтам өте ерекше болды. Бірде бір топ баланы ауыл əкімінің кабинетіне шақырып, бір тапсырмалар берді. Қасында аймақтан келген өкіл бар екен. Менің көзім үстел үстінде жатқан Сəбит Мұқановтың «Сұлушаш» романына түсті. Ол кезде кітаптың қат кезі, қолға түссе ғана оқимыз, түспесе тамсанып қана жүреміз. Бала күнімнен естігенім бар еді, «кітап ұрлағанның айыбы жоқ» дегенді. Оның үстіне бүгін оқып, ертең жатқан орнына қайта қойсам несі бар деген сумақы ой да қылаң етті. Қалай дегенмен де, осы кітапқа аңсарым қатты ауды. Сып еткізіп, күртешемнің ішіне салып жібердім. Бізге тапсырылған жұмыс аяқталғаннан кейін, басқа дүниені ұмыттым, «Сұлушаш» романының қызығына ден қойдым. Түнімен көз ілмей оқып, бір əрпін қалдырмай жаттап алдым. Мектепке келсем, ауыл əкімі, қасында аймақтан келген өкіл бар, бүкіл баланы тік тұрғызыпты, «Сұлушаш» романын іздеп жүр. «Кешегі балалардың ішінде бұл да болған», – деді мектеп директоры мені нұсқап. «Бір алса осы алады. Өйткені кітапқа деген аңсары алабөтен». Мен алғанымды бірден мойындадым жəне оқып қайта орнына қоюды мақсат еткенімді айттым. Аймақ өкілі маған сене қоймады. «Кəне, оқып үлгерген болсаң, оқиғасын айтып жіберші», – деді сенімсіз. Мен кітаптың оқиғасын емес, өзін үтір, нүктесіз айта бастадым, біраз жерге келгенде, өкіл өзі тоқтатып: «Кітап нағыз иесін тапқан екен. Бұл менікі емес, сенікі болуға лайық екен», – деп «Сұлушашты» сыйлап кетті, – дейтін балалық шағын еске алғанда. Сонда əкем жетінші сыныпта оқып жүрген екен.

	Əкемнің, анамның ақындығы бізді тым ерте кезден əдебиетке, ұлттық рухқа баулыды десем артық айтқандық емес. Шекараның арғы жағында деген аты болмаса, біз өзімізді ата-жұрт қазақ елінен бөлек сезініп көрген жоқпыз. Өйткені біз таза қазақ мектебінде білім алдық, оқулықтарымыздың бəрі Қазақстаннан келетін. Яғни бізге өзге емес, Қазақстанның қазақы идеологиясы жүргізілді. Бəлкім, Қазақстан шекарасы ашылғанда, ақтарыла қоныс аударуымыздың сыры да осында болса керек. Ауылда қолына қалам алып, өлең жазатын, ақын деген ардақты атқа ие жандар тек менің ата-анам ғана еді. Сол себепті де бүкіл мектепішілік, қала берді ауылішілік рухани шаралардың барлығының сценариі осы кісілердің қолынан өтетін. Солардың бірі сегізінші сыныптар арасындағы КВН – көңілді тапқырлар сайысы еді. Тақырып – ана тіліне қатысты болды-ау деймін. Сонда əкемнің шəкірттерінің бірі – Əбділда Тəжібаевтың:



	«Туған тілім тірлігімнің айғағы,

	Тілім барда айтылар сыр ойдағы.

	Өшсе тілім, мен де бірге өшемін,

	Өссе тілім мен де бірге өсемін»



	деген өлеңін оқыса, екіншісі Расул Ғамзатовтың:



	«Туған тілім тіл болудан қалса егер.

	Жүрегімді суырып ақ алыңдар»,



	– өлеңін жатқа айтты екпіндете. Кішкентай ғана ауылдың мектебі аймақтан ат арылтып келген КВН «тұлпарларының» танауын тасқа тигізіп, жеңіліспен қайтарды.

	Көп кешікпей Моңғолия білім беру саясатында өзгерістер жасалып, мектептерде қазақ тілі мен əдебиеті пəнінің сағаты қысқартылып, есесіне орыс тілі пəнінің сағаты көбейтілетін болды. Сол кезде менің қалжыңбас ағам Рəштің: «Енді қайттік, сценариін жазған əкем, орындаған – Дəурен. Қазақ тілі – тіл болудан қалатын болса, қайсысы жауап берер екен?» дегені бар.

	1987 жылдың жазында жоғалған баланы іздеу үстінде əкем аттан жығылып, оң қолын сындырып алды. Тағдырдың жазуы шығар, оң қол содан жансыз қалды. Тумысынан солақай əкем сонда да ұстаздық қызметін үзген жоқ. Жансыз қолын арқалап жүріп, сол қолымен тақтаға жазу жазып, балаларды білім нəрімен сусындата білді. Сөйтіп 1989 жылы Моңғолияның білім беру ісінің үздігі атанды.

	1992 жылы Қазақстанға қоныс аударғанда əкем 59 жаста екен. Зейнетке жасы келсе де, еңбектен қол үзгісі келмеген əкемді сонау қиырдағы, ит арқасы қияндағы Егеубай қыстауына бір қора қойды бағуға жібереді. Алайда, əкем ғұмыр бойғы ұстаздық қызметін жалғастыруды мұрат етеді. Сөйтіп, Шығыс Қазақстан облысындағы жаңадан құрылып жатқан Абыралы ауданының орталығы Қайнар кентіндегі 11 жылдық мектепте қазақ тілі мен əдебиеті пəнінен дəріс оқи бастайды. Осы жылдары ол кісі халықтық педагогикаға қатысты жаңа еңбегін қолына алды. Қайнар кентіндегі мұғалімдік қызметі ұзаққа созылмады, өйткені бұл мекенде ұзақ отыруға Алла нəсіп етпеген екен. 1994 жылдың жазында Үржар ауданының Көкөзек ауылына қоныстанады. Түгін тартса майы шығатын шұрайлы өлкенің негізгі тұрғындары қазақтар болғанымен, немісі мен орысы басым екен. Сол себепті де болар шағын ауылдағы мектеп 1989 жылға дейін тек орыс тілінде, 1989 жылдан кейін аралас мектепке ауыстырыла бастапты. Сол кездегі мектеп директоры əкемді: «Орыс тілінде іс-қағаздарын жүргізе алмайсыз ғой. Біз сізді жұмысқа қабылдай алмаймыз», – деп шығарып салыпты. Əкемнің бақытына орай, көп ұзамай мектеп саясаты мүлдем өзгереді. Мектепті қазақ мектебіне айналдыру ісі күн тəртібіне шықты. Осы кезде əкемнің іс-қағаздарын жүргізуге, мектеп ішіндегі көрнекі құралдарды жазуға (құсни хатпен ежелден əуестігі бар əкем қабырғадағы түрлі жазуларды өте əсем шрифпен жаза алатын) септігі тиді. Сөйтіп Көк-өзек орта мектебінің қазақ мектебіне айналуына үлкен үлес қосты. Əлі күнге дейін мектеп қабырғасында көзіме оттай басылып əкемнің қолтаңбасы анадайдан менмұндалап тұр. Ол кісінің осы бір ізгі ісін Көкөзек мектебінде дене шынықтырудан сабақ беретін ағам Тəттімбет жалғастырып келеді. Өйткені əкем ол кісіні көзінің тірісінде осы өнерге баулыған еді. Көк-өзек мектебінде сабақ бере жүріп əкем «Халықтық педагогика – ұлттық мұра» тақырыбында педагогикалық нұсқаулық жазып бітірді. Оны Семей облыстық (ол кезде облыс тарамаған) Білім беру департаменті аудандағы 19 қазақ мектебіне балама нұсқаулық ретінде пайдалануға шешім қабылдайды.

	Əкем о дүниелік болғанда ол кісінің игі істерін тілге тиек еткен ауыл атқамінерлері Көкөзек мектебін əкемнің атымен атауды қолға алатындықтарын айтты. Бұның өзі əкемнің білім беру ісіндегі еңбегінің еленгені деп білемін.

	Əкем 1993 жылдан Қазақстан Жазушылар одағының мүшесі. Ақын, бірнеше кітаптың авторы. Баян-Өлгийде Өлгий баспасынан «Қызыл ту», «Қос қанат» атты өлеңдер жинағы жарық көрсе, Қазақстанға қоныс аударғаннан кейін – «Қос ішек» («Жалын» баспасы, 1992 жылы), «Кəрібоз» (Астана: «Елорда» баспасы, 2001 жылы), «Таудай болғым келеді», «Арпагер» (Астана: «Рух» баспасы, 2008), «Тайқызыл» (Астана: «Фолиант» баспасы, 2010) атты кітаптары жарық көрді. Ол кісінің шығармашылығының өзі екі арнада өрбіді. Біріншісі, қазақы мақаммен жазылған толғау, дастан, поэмалар болса, екіншісі – балаларға арналған жырлар еді. «Балдырған» журналының бас редакторы, қазақтың көрнекті ақыны Тұманбай Молдағалиевке əкемнің балаларға арналған өлеңдерін əкеп ұсынғанымда: «Əкең – нағыз балалар ақыны екен. Бізге осындай өлеңдер керек. Əкеп тұр. Басып тұрамыз», – деген еді. Жəне сол уəдесінде тұрды. Өлеңдерін «Балдырған» журналына «Ата айтады» сериясымен жиі жариялады. Кейін інім Дəулеткерейдің үйлену тойында сөз сөйлеген Тұмағаң əкемді «Балалар əдебиетінің классигіне» теңеді. Бала күнімізден əкемнің дастандарын жаттап өстік. «Кəрібоз» атты толғауының кіріспесі:



	«О, менің қазағымның күйі қандай

	Мың толқын бір арнаға құйылғандай.

	Күмбірлеп оркестрден күй кеткенде,

	Табынып мен тұрамын сыйынғандай,



	– деген шалқымамен басталатын. Дастан Алтай өңірін қоныстанған қос ру – Керей мен Найманның қос жүйрігі «Кəрібоз» бен «Тарланбоздың» өзара сайысын күйге айналдырған аңыз жайында. Романтикалық желіге құрылған, барымта, қазақтың ұлттық ойындары жəне сол кездегі əлеуметтік жағдайды тілге тиек ете отырып, дастан ХІХ ғасырдағы қазақтардың тұрмыс-тіршілігін қаз-қалпында көз алдыңа елестетеді. Əрі осы дастаны арқылы күйдің құдіретін келешек ұрпаққа жеткізуді мұрат тұтады. «Күй құдіреті» деген балаларға арналған келесі дастанында сыбызғысын сызылтқан бала Қарғалдайдың сарай əміршісінің əміріне құлдық ұрмағаны үшін жазаланып, жылқы бағуға жіберілгендігі, жоғалған жылқыларын сыбызғы күйінің құдіретімен қайтарып алуы – əдемі өрілген. Əкемнің шығармашылық қыры туралы оның замандастары, ғалымдар, журналистер де біраз қалам тербеп, өлеңдерін жылы қабылдаған еді. Ең алғаш 1994 жылы Уақап Қыдырханұлы басқаратын «Шалқар» газетінде Қазтай Əбіштің «Өлеңнің бастап бір көшін» атты мақаласы жарық көрді. Мақалада əкемнің қазақ поэзиясына тың серпін əкелгені баяндалса, филология ғылымдарының кандидаты, ақын, М.О.Əуезов атындағы Əдебиет жəне өнер институтының Фольклортану бөлімінің ғылыми қызметкері Ақеділ Тойшанұлының «Арпагер» дастанындағы этно-мəдени құндылықтар» атты мақаласы дастанды ғылыми тұрғыдан талдауға негізделді.



	«Бос белбеу, бота тірсек, құлжа мойын,

	Ас етіп, алты жұлса, алар тойым.

	Кең тынысты, алқалы, омыраулы,

	Еңсесі көтерілер жүрген сайын.

	Сіңірлігі көк етті, түйінделген,

	Қанша шапса қыздырмас жілік майын.

	Бұлшық ет тарамысты, біткен тұнық,

	Құс төсті, құлан құрсақ, барыс тұлып.

	Буынсыз бітеу біткен омыртқасы,

	Артына қарай алмас мойын бұрып.

	Мұндайды «Күйсіз күлік» деп атайды,

	Болса да əл жібермес ыстық-суық.



	Дастанды оқығанда ақын тілінің шұрайлы, құнарлы, нəрлі екендігі көрініп-ақ тұр, К.Құмарұлы жүйрік аттың мүсінін Абай мен Ілиястың ізбасары ретінде шеберлікпен сомдайды. Сонымен бірге ақынның өзі кəнігі ат бапкері болғандықтан да қазіргі тілдік қолданыстан шығып қалған ат өнері туралы небір сырлы ұғым-түсініктерді, атауларды, айшықты теңеулерді жас сыншы Жансаяның аузына салады.

	Жалпы, жүйрік атты бос белбеу, күдір, мұзбүйрек, кеңсал, сандал, қызбел, төңірек, желбегей т.с.с. деп кейде тоғыз, кейде он екі түрге жіктеу дəстүрі Баян-Өлгий қазақтарында сақталған. Ақын қариялардың аузында айтылатын қазыналы деректерді інжу-маржан жырға айналдырып, ұрпақтың зердесіне ұялатуға үлес қосыпты:





	Жер алып шапқан сайын бекіп белі,

	Ұмтылса кең тынысты күдірлері…

	Екпінге екпін қосса жел жүйріктер,

	Тыраштап жер ұтады мұзбүйректер.

	Бұлшығы бұлтылдаған шомбалдар да,

	Құлашын кеңге созар шыққан соң тер.



	Бұл шумақтардағы күдір, мұзбүйрек, шомбал деген жүйріктің түрлері ана тіліміздің байлығын көрсетіп қана қоймайды, этнографиялық категория ретінде мамандар тарапынан арнайы зерттеуді қажет ететін құндылықтар деуге болады», – дейді мақала авторы. Əкем жайында сөз қозғаған ақындардың бірі, Мемлекеттік сыйлықтың лауреаты Несіпбек Айтұлы:

	– «Кəпекең елге бет алған ұлы көштің басы ғана болып қойған жоқ, ол кісі көптеген қазақ əн-күйлерін, аңыз-əфсаналарын да қазақ топырағына ала келген.

	Сөйтіп, əдебиетіміз бен мəдениетімізге үлкен үлес қосқан адам, – деген еді толғанып əкем өмірден озғанда.

	Əкемнің жыр-дастандарының негізгі басым бөлігі жылқы түлігімен байланысты екендігі мəлім. Оның өзіндік сыры мынада. Əкем белгілі атбегі еді. Ат жалын тартып мінгеннен белдеуінен жорға мен жүйрігі арылмапты. Əлі тумаған құлынды жорға болады деп бəстесіп сатып алып, туа салысымен үйге алып келді. Түсі қызыл тарғылданып тұрған құлынды Қобыландының «Тайбурылындай» «Тайқызыл» атап кеттік. Үйдің кенжесі Дəулеткерейдің əкем қайтыс болғаннан кейін «Фолиант» баспасынан шығарған кітабының атын «Тайқызыл» қоюының сыры да осында еді. Кейін сол «Тайқызыл» алыс-жақын ауылдардағы бəйгенің алдын бермеген жорға атанды.

	«Кəптің көк жорғасы» дейтін ел. Əл-Фараби атындағы қазақ ұлттық университетінің 2-курсында оқып жүргенімде, біздің отбасы Семей облысының Абыралы өңіріне қоныс аударғаны жайлы хабар алдым. Сонда «Көк жорғаны кімге қалдырды?» екен деп қабырғамның қайысқаны бар. «Көкаланың үйірін» айдаған əкем Қазақстанға оралғаннан кейін, бұл кəсібімен мүлдем қоштасты деуге болады. Керісінше, ұзақ жылғы тəжірибесінің негізінде жылқы туралы дастандарды көптеп жазды. Əкем поэзияның əртүрлі жанрын қаламына арқау етті. Тек жыр-дастандар ғана жазып қойған жоқ. Басқа да қысқа өлеңдердің шебері-тұғын. Бірде кешқұрым үлкен толғаныспен оралды үйге. «Ырғайлы жартас» дейді күбірлеп. Мəселенің мəнін жақсы біле бермейтін біз басында ештеңе түсінбей аңтарылдық. Алайда əкем түнімен отырып, «Ырғайлы жартас» толғауын жазып шыққаннан кейін түсіндік. Сол күні əкем 5–6 жасында ағайынының тоқтысын жоғалтып алып, «оны тауып əкелмесең, қараңды батыр» деген өктем сөзден қорқып, көктемнің жаңбырлы, ызғар түнінде барып паналаған «Ырғайлы жартасты» көріп қайтыпты. Оны көргенде Сталиндік зұлматтың салқынымен 1937 жылы «есірку» («халық жауы») деп атылып кеткен ағасы Құмардан қалған жалғыз тұяқты ел қатарына қосам деп шырылдап жүріп, небəрі 17 жасында ажал құшқан əпкесі Ағизаны еріксіз еске алыпты.



	Осы бір үнді аулақтан,

	Отырсам жорып байғызға.

	Түнімен іздеп зар қаққан

	Əпкем екен Ағиза.

	Келгенде танып, тым таяп.

	Құшақтай алдым жүгіріп.

	Егілді қатты мені аяп,

	Отыра кетті бүгіліп.

	Жыладық-ау, жыладық,

	Дəрмен жоқ бізде тілдесер.

	Көзінің жасын бұла ғып,

	Дəрменсіз пенде күн кешер,



	– деп егіледі. Өзі егіліп қана қоймайды. Оқырманын да егілтеді. Қиын кезеңдердің қилы тағдыры бұйырған əкемнің шығармаларында сталиндік репрессияның моңғолиялық үрдісі жақсы көрініс тапқан. «Үш ару, үш белгі», «Бұлың апа» секілді толғаулары сол заманның шаш ал десе, бас алған қызыл жендеттерінің ел ішін алатайдай бүлдіргені хақында. Əкем жырларында аңыздарды тілге тиек етеді. Аңызды сөйлете отырып, өткеннен ғибрат, өнеге алуға шақырады. «Үш ару, үш белгі» – бір отбасының ай мен күндей үш келіні. Жендеттердің көзі əуелі осы үш келінге түседі екен. Сөйтіп арыстарын амалын тауып айдатып жіберген соң, үш келінді өздері олжалаудың амалын ойластырады. Сонда қазақтың намысты ту еткен ару аналары жендетке арын тап-татпау үшін, бір-біріне пышақ ұрып, ажал құшқан деседі. Осы аңыз өлең тілінде, поэзия өрнегінде сөйледі.

	Əкем мұқым елдің баласын тəрбиелеп, білім нəріне сусындата жүріп, өзінің 10 баласының болашағына бағыт-бағдар көрсете білді. Үнемі біздің сабағымыз, тəртібіміз ол кісінің көз алдында еді. Үшінші сыныпта оқып жүргенімде сабағым күрт нашарлап кетті. Соны ескерген əкем менен күнде кешкісін емтихан алатын болды. Соның арқасында қайтадан үлгілі шəкірт атандым. Сол секілді Дəулеткерейді кішкентайынан толғаулар жазып беріп, айтқызып жүріп, баулыды. 1992 жылы Қазақстанға қоныс аударғаннан кейін Алматыда «Қазақ халық қандай халық?» деген тақырыппен ақындар айтысы ұйымдастырылды. Осы айтысқа белгілі айтыс ақыны, Моңғолия, Қазақстан жазушылар одағының мүшесі, Мəдениет қайраткері анамыз Егеухан Мұхамəдиқызы қатысты. Ал «Дарын» жастар сыйлығының иегері, ақын Дəулеткерей осы айтыста əкемнің жоғарыда тілге тиек еткен «Ұлы көш» толғауын орындады. Осы ғибраттың бүгінде арқауы үзілген емес. Əкемнің немерелері «Ата айтады» сериясымен жарық көрген өлеңдерін түгелдей жатқа айтады. Əкесі «есіркуге» айдалғанда небəрі 5 жаста, «тірідей жесір» атанған анасының етегіне тығылып, үнсіз егіліп қалған Кəп Құмарұлы əкесінің «түтінім өшпесе екен» деген ізгі аманатын орындап, үрім-бұтағын ата-жұртымен қауыштырып кетті. Жары айдалғанда 25 жаста қалған əжеміз ғұмыр бойы жарының аман келетініне сенім артып өтті өмірден. Бүгінде атамыздың «молдалықтан» өзге күнəсі болмағандығы айқындалып, ақталды.

	Əке, бүгінде егемен елдің төрінде өзің тігіп кеткен шаңырағың шаттыққа толы. Ел-аман, жұрт тыныш. Ылайым солай болғай!

	14 наурыз, 2013





ІІ БӨЛІМ


	ОЙДА ОРЫС, ҚЫРДА ҚЫТАЙ КӨЗАЛАРТАДЫ





РЕСЕЙ ОТАРШЫЛДЫҒЫНЫҢ АҚЫРЫ




	Соңғы кезде болып жатқан оқиғалар мəселеге осылай түйiн жасауға жетелеп отыр. Бұл, əсiресе, бiр-бiрiмен бүйрегi жабысып қалғандай сезiлетiн қазақ-орыс қарым-қатынасынан байқалып қалуда. Ресей мен Қазақстан қатынасына жарықшақ түсiрген басты мəселе – Байқоңырдан ұшырылған «протондардың» қазақ даласына құлай беруi жəне оған Қазақстанның немқұрайлы қарамауы («протон» ұшыруға тыйым салу, өтемақыны Ресей күткендегiден əлдеқайда артық сұрауы, т.т).



	Ресей мен Қазақстан президенттерi соңғы уақытта екi рет кездестi. Бiрi Тəжiкстанның бас қаласы Душанбеде өткен ТМД, ЕурАзЭҚ жəне Ұжымдық қауiпсiздiк саммиттерiнде болса, екiншiсi Ресейдiң Новосибирск қаласындағы шекара аймақтар жиынында. Ресей басылымдарының жазуына қарағанда, қазақ президентi Путиннiң алдында бұрынғыдай жалпылдап, жалтақтық танытпаған. Керiсiнше, өз амбициясын көрсете бiлген. Ал, «Рейтер» агенттiгi «Казахстан не хочет лидирующей роли России в СНГ» (07.10.2007) атты мақалада Қазақстан Президентiнiң Ресейдiң көшбасшылық рөлiн жоққа шығарғандығын жазған. Мақала авторының былай деуiне Қазақстан Президентiнiң «Орталық Азия мемлекеттерi» одағын құру туралы мəлiмдемесi себеп болған көрiнедi. Нұрсұлтан Назарбаевтың:

	«Мен 50 миллион халқы бар аймақта саяси жəне экономикалық мүмкiндiктердi пайдалана отырып, Орталық азиялық экономикалық одақ құру қажеттiгiн ұсындым» деген сөздерiнен мысал келтiредi. Сондай-ақ, «Достастықтағы Мəскеудiң жетекшiлiк рөлiне көңiлi толмайтындығын бiлдiрдi» дей келе, «Соңғы уақытта Назарбаевтың ТМД-ға көңiлi толмауы, оның Орталық Азияда көшбасшы болуға ынталылығын танытады. Бұл аймақта экономикалық өрлеу жағынан Қазақстан алда» деп атап көрсеткен. Газетiмiздiң өткен санында жазғанымыздай, «КоммерсантЪ» газетi де екi ел басшыларының Новосибирскiде өткен кездесуiнде салқынқабақтың iзi байқалғандығын айтқан.

	Яғни, Ресей империялық саясатын қалайда жүзеге асыруға талаптанғанымен, өз қолы өз аузына жеткен тəуелсiз мемлекеттер оны өзiмен санасуға мəжбүрлеуде. Ерiксiз уысынан шығып кетуге талпынуда. Грузия мен Украинаны батысшылдығы үшiн ұнатпайтын Путин ең сенiмдi одақтастарының да қаһарына ұшырауы бек мүмкiн жағдайда. Бұған дейiн Ресеймен бiр одаққа бiрiгуге келiскен Беларусьтiң де оңайлықпен бас имейтiндiгiнiң куəсi болдық. Осы аптаның басында Мəскеуде баспасөз-мəслихатын өткiзген Беларуссия президентi Владимир Лукашенко да Ресейдiң шовинистiк пиғылына қатысты бiраз сындар айтып тастады. Бұның барлығы Ресейдiң күнi өтiп бара жатқандығының дəлелi сынды.

	Қазiр қазақстандық жəне ресейлiк басылым беттерiнен «орыс мəселесiне» қатысты тақырыптарды жиi байқаймыз. Бiрақ, соңғы мақалалардан бұрынғыдай байбаламшыл-шовинистiк пиғылдағы пiкiрлерден гөрi, Ресейден тыс жерлердегi орыстардың сол елдiң мəдениетi мен саясатын қабылдауға үндейтiн ойлар айтыла бастағанының да куəсi болдық. Мəселен, Қазақстан интернет кеңiстiгiнде пайда болғанына көп бола қоймаған «Позиции.kz» интернет-басылымы ресейлiк интернет-басылым «Агентство политических новостей» порталының редакторы, орыс ұлтшылы деп айдарлаған Константин Крыловты осы мəселеге байланысты əңгiмеге тартқан.

	«– Өзiнiң ұлттық бет-бейнесiн сақтап қалу үшiн Қазақстандағы орыстар не iстеуi керек? Қазақстандағы орыстарға ұлттық ерекшелiгiн сақтап қалудың қажетi бар ма өзi?» деген сауалға К.Крылов: «– Сейчас русским следует осознать себя как диаспору, имеющую свои интересы и не имеющую никаких опор вне себя (ибо современная РФ не является государством русского народа и не желает им быть). Следует также осознать, что русская национальная идентичность – не только бремя, но и капитал» деп жауап қатқан. Демек, орыс ұлтшылының өзi шетелдегi орыстар өздерiн жергiлiктi ұлтпен қатар қойып, «аға ұлттың» рөлiн ойнайтын кезеңнiң кеткендiгiн түйсiнiп отыр. Қазақстандағы орыстар «диаспора» өкiлi екендiгiн мойындауы қажеттiгiн баса көрсеткен.

	«Russians.Kz» сайтындағы Рифат Асадуллиннiң «Конец Русской Колонизации Казахстана» атты мақаласындағы ойлар шынымен ойлануға жетелейдi. «Қазақстандағы орыс қауымдастығы жетекшiлерi өздерiне сенiмдiлiгi соншалық, «мықты маман-кадрмыз» деп кеуде соғады. Алайда, ондай статистиканы мен еш жерден кездестiре алмадым, демек бұл адамдар ғылыми, шығармашылық, өндiрiстiк, аграрлық, т.б. «элита» деген атақты өздерi-өздерiне таққан. Екiншiден, шынымен таптырмайтын мықты мамандар болған болса (əлеуметтануда ондай адамдарды «авангардтар» деп атайды), олар Путин шақырмай-ақ, Кеңес одағы құлап жатқан тұста Қазақстанды ғана емес, бүкiл Кеңестер одағын тəрк етiп, Батысқа кетiп те қалған. Үшiншiден, қазақстандық орыстардың бiразы Қазақстанды тастап кетiп те қалды. Алайда, Ресейде олар бəсекелестiкке шыдамды маман ретiнде өздерiн көрсете алмай, қайтып келiп, масқара болған жоқ па?» дей отырып, автор Қазақстандағы орыстардың қоқан-лоқысын немен түсiндiруге болатындығын бiлмей, налиды.

	Сондай-ақ, Ресей президентi В.Путиннiң алыс-жақын шетелдерде жүрген қандастарын отанына шақыруын Ресей империясының туының жығылуымен түсiндiредi. «Ресейдегi орыстар өздерiнiң саяси мүшкiл халдерiн айтып шағына бастаса, оларға «Ресейге оралыңдар» дейдi, олар: «Қазақстандағы орыстардың өмiрiн жақсартуға күш салыңдар» дейдi. «Бiз тəуелсiз елдiң iшкi iсiне қол сұға алмаймыз, Ресейге қайтыңдар» десе, «Қазақстанда орыстарды ұстау керек. Ол үшiн мұндағы қандастарға көмек қолын созғандарыңыз абзал, Қазақстан үкiметi бiзге қолдау көрсетуi керек» деседi. Ресей:

	«Бiз Қазақстан үкiметiнiң iсiне араласа алмаймыз, Ресейге келiңдер» дейдi. Ал, Қазақстандағы орыс, казак-славян ұйымдарының жетекшiлерi: «Бiз Қазақстанда iс-қағаздарын қазақ тiлiнде жүргiзудi тоқтатуды талап етемiз» дейдi. Сөйтiп, осы бiр шырғалаңнан шыға алмайды» деп жазған. Автор бұл арқылы Ресей отаршылдығының күнi өтiп бара жатқандығын жеткiзген. Сол үшiн де шеттегi орыстардың мəселесiн өмiр сүрiп отырған елiнде емес, өз отанында шешудi көздейдi.

	Ресей бұрынғыдай омырауламайды. Келiссөз үстелiнде өзге көршiлерiмен иық теңестiре сөйлесуге пейiл. Бұл бiрiншiден – өркениеттi қоғамның талабы болса, екiншiден – империялық күштердiң алысқа бармайтындығының дəлелi. Ресей ендi əдiс тапты. Көршiлерiмен қоян-қолтық сөйлесе жүрiп, өз дегенiне бағындыруға кiрiстi. Оған жақында ғана Душанбеде өткен Ұжымдық қауiпсiздiк жөнiндегi ұйымның саммитiнде қабылданған аса маңызды құжат дəлел. Дəл осы ұйымның аясында ұжымдық бiтiмгершiлiк күшiн құру туралы Мəскеудiң 2003 жылдан берi қойып келе жатқан талабы ендi ғана жүзеге аспақ. Демек, Ұжымдық қауiпсiздiк жөнiндегi ұйым посткеңестiк кеңiстiкте iрi əскери-саяси құрылымға айналатын болады. ТМД елдерiнiң əскери базасы əлемнiң қай мемлекетiнде болсын бiтiмгершiлiк шараларын атқармақ. Əсiресе, бұған Ресей қатты мүдделiлiк танытқан. Өйкенi, əлемге қожа болу мақсатымен АҚШ пен Еуропаға азуын көрсетуге талаптанғанымен, Ресей бұрынғыдай ықпалдылық таныта алмай келедi. Сол себептi де, Ирак мəселесiнде де, Иран мəселесiнде де Ресейдiң үнi құмығып естiлдi. Ендi 15 республикадан жасақталған бiтiмгершiлiк отрядтары Ресейдiң қалауымен кез келген мемлекетке бiтiмгер ретiнде аттана алады. Əрi оған БҰҰ-ның рұқсатының қажетi жоқ. Мiне, Путин асау аттардың жалынан сипай, ығына жығыла отырып, өз дегенiн iстетудiң жаңа əдiсiн тапты.

	18 қазан, 2007





«ОРЫС МƏСЕЛЕСI» ҚАЙТА УШЫҒА БАСТАДЫ


	Немесе ұлттық партия құруды көксейтiндердiң мақсаты не?



	Ұлт-патриоттарының қозғалысы соңғы кезде бiршама басылып қалған секiлдi болатын. Алайда, тəуелсiздiгiмiздiң 16 жылдығы қарсаңында қайта бой көтере бастады. Бiрақ, патшакөңiлдi оқырман, сiз қазақ ұлтшылдары белсендiлiк танытып жатыр екен деп ойлап қалмаңыз. Жоқ, Мəжiлiс сайлауы қарсаңында белсенiп, «Халық рухы» партиясын құруға атсалысқан аз ғана топтың меселдесi қайтқаннан кейiн, қазақ ұлтшылдары тырс етiп үн шығарған жоқ.

	Керiсiнше, елдегi орыс-славян жəне казак ұйымдары бас қосып, бiрлесе қимылдауға шақырып жатыр.





Орыстар «Мемлекет құраушы» ұлт па?




	Жақында Алматы қаласында Орыс қауымдастығының 15 жылдығы мен Жетiсу казак сарбаздарының 140 жылдығы тойланып өттi. Аталған қауымдастық бұл жиынға мемлекеттiк iрi дəрежедегi шенеунiктер қатысады деген ойда болды. Аса iрi рангiдегi шенеунiктер онда бас көрсетпесе де, Қазақстан халықтары ассамблеясы төрағасының орынбасары Жұматай Əлиев пен Тiлдер комитетiнiң төрағасы Ерден Қажыбек ат арылтып келiптi. Бұның өзi бiздiң елiмiздiң елдегi өзге ұлт өкiлдерiнiң, соның iшiнде орыс ұлтының қоғамдық ұйымдарының iсiне аса мəн берiп отырғандығын танытса керек. Өйткенi, қазақ ұлтшылдарының бұндай шараларына ресми билiк бұтақтарынан ешкiм қатыспайтын. Демек, бiздiң билiк баяғыдан қалыптасып қалған стереотиптен шыға алмай отыр. Əлi де аға ұлттың алдында деген жалтақтаушылықтан, құлдық психологиядан арыла алмағандығымыздың салдарын осыдан көруге болады.

	Бұл шараны Қазақстандағы орыс, славян жəне казак ұйымдарының үйлестiру кеңесi өз қолына алған.

	Аталған шараны ұйымдастырушылар оған қатысушылардың арасында Еуропалық қауiпсiздiк жəне ынтымақтастық ұйымының Астанадағы басқармасының бастығының орынбасары Жаннет Клетцердiң болуын аса iрi мəртебе деп есептейдi. «Отдельно следует отметить присутствие на юбилейных торжествах зам главы ОБСЕ в Астане г-жи Жаннет Клетцер. Тем самым подчеркнут явный интерес, который в последнее время проявляет ОБСЕ ко второй государствообразующей нации в Казахстане. Предствавительство казахстанских властей, к сожалению, оказалось гораздо ниже статуса и значимости мероприятия» делiнген бұл туралы «Russians in Kaz» деген сайттағы материалда. Бұл үзiндiден түйетiнiмiз, Қазақстандағы орыс-славян жəне казак ұйымдарының басшылары өздерiн екiншi мемлекет құраушы ұлт ретiнде таниды. Шын мəнiсiнде солай ма?

	Тiптi, кейбiр мəлiмдемелерiн оқып отырсаңыз, орыстар қазақ жерiн сыртқы жаулардан қорғауда одақтас болыпты-мыс. «Аргументы и факты в Казахстане» газетiнде («Защита Отечества как судьба казаков», №44, 2007 жыл) «егер Қоқан хандығының үстемдiгiнен қазақтарды казак сарбаздары қорғамағанда Қытай басып алар едi. Сөйтiп, Қытайдың тырнағынан аман алып қалды» деген ой айтылған. Егер, Ресей шынымен қазақтың одақтасы болса, оның жандаралдары ары қарай империялық саясатын жүзеге асыра бермей, өз елiне неғып қайтып кетпеген. Отаршылдық таңбасындай салынған қорғандардың тарихын неге Ресей басқыншылығы заманынан бастауымыз керек? Тарихтағы ақтаңдақтардың əлi де ақ-қарасы айқындалмай жатқаны, тəуелсiз елдiң өткен жолына тəуелсiз көзқараспен көз тастай алмауы бүгiнде бiздiң елiмiздегi өзге ұлт өкiлдерiне осындай астам ой айтқызуға жетелеп отыр. Жақында, «31 канал» телеарнасының «Информбюро» жаңалықтар қызметiнен қазiргi қазақ тарихында асыра сiлтеушiлiктердiң орын алып жатқанын айта отырып, Жоңғарлар шапқыншылығында Ресейдiң жоңғарларға қару бергенiн жоққа шығарып өзеуреп жатқан тарихшының куəсi болып едiк. Ал, бүгiнгi «АиФ в Казахстане» газетiнде, «Жоңғарларды айтақтап айдап салған қытайлар» деген дерек келтiрiлiптi. Əрине, қытайлардың жоңғарларды қолдағаны анық. Бiрақ, Ресейдiң де қарап қалмағаны белгiлi ғой. Жоңғарлар шапқыншылығында Ресей де, Қытай да оларды қолдап, Қазақ хандығын əлсiретудi көздегенi тарихи шындық. Ресей мен Қытайдың 1860–1881 жылдары қазақ даласын екiге бөлiп, шекара бөлiсуiнiң сыры осында жатқан жоқ па? «Ресей қазақты сыртқы жаудан қорғады» деу, «қасқыр қойды қамқорлығына алыпты» дегенмен бiрдей əңгiме ғой. Жалпы, əлемнiң кез келген мемлекетi бұрынғы митрополиядан бойын аулақ ұстауға тырысады. Бұрын отары болған мемлекет өзiмен тең дəрежеде санаса бастамайынша, оның «жақсылығының» бəрiнен бойын аулақ салады. Бiздiң 16 жылдық тəуелсiздiгiмiздiң тарихындағы ең үлкен қателiгiмiздiң өзi – осында. Ресейсiз күнiмiз жоқтай, аузымызды ашып отырмыз. Оның саясатынсыз қозғала алмаймыз.

	Ал, елiмiздегi диаспора өкiлдерiн – «мемлекет құраушы» ұлттың деңгейiне жеткiздiк. Сонда Қазақстанның Конституциясында жазылған «моноұлтты унитарлы мемлекетпiз» деген тезис қайда қалады. Оны құрметтеуге тиiстi орыс-славян жəне казак ұйымдарының бұл ұмтылысын қалай түсiнуге болады?





Орыс ұлтшылдарының партиясы құрыла ма?




	Аталған шараға қатысқан Орыс қауымдастығының төрағасы Юрий Бунаков Қазақстандағы орыстардың өткен Парламент сайлауынан тыс қалғандығын айта отырып, Парламенттен орын алу үшiн, саяси партия құру қажеттiгiн жəне сайлауға демократиялы жолмен қатысу керектiгiн сөз еттi. «Создать для нас партию организационно не представляет особого труда. У нас во всех наших регионах есть наши организации 20 филиалов «Русской общины», 19 филиалов Славянского движения «Лад», 20 отделов казачества. Наверное, понятно, что в организационном плане здесь нет особых проблем». Демек, оның айтуынша саяси партия дайын тұрған құрылым. Тек оны заңдастыра алу мəселесi ғана проблема тудыруы мүмкiн.

	Бiздiң билiк елдегi орыс электораты үшiн жұмыс iстеп отырғаны бүгiнде жасырын емес. Орыс жəне славян ұйымдарының алдын алу үшiн елдегi тiлдiк климатты мың құбылтып отырғанымыз да аян. Сол үшiн де 2005 жылғы президент сайлауында да, биылғы парламент сайлауында да орыс қауымдастығы билiктi ашықтан-ашық қолдап шыққаны бар. Бұл жолы Парламенттен орын дəметкен Бунаковтардың танауы тасқа тигеннен кейiн, орыс-славян ұйымдарын билiкке қарсы үгiттеп жатыр.





Колпаковский, Капцевич, тағы басқа қазақ генералдарын не үшін құрметтеуіміз керек?




	Дəл осы орыс, славян жəне казак ұйымдарының үйлестiру кеңесi Көкшетау облыстық əкiмшiлiгiне ашық хат жариялапты. Онда Көкшетау қаласында славян атауындағы көшелердiң жыл өткен сайын азайып бара жатқандығы айтылып, Сiбiр генерал-губернаторы Капцевичтiң атындағы көшенiң ауыстырылатыны жайындағы əңгiмелердi естiп жүргенiн тiлге тиек еткен. Сөйтiп, облыс жəне қала əкiмшiлiгiн «Көкшетау қаласының негiзiн қалаған» Капцевичтiң атындағы көшенi өзгертпеуге үндейдi.

	Бiрi – Алматыны Колпаковский салдырған десе, екiншiсi – Көкшетауды Капцевич тұрғызған дейдi. Сонда орыстар келгенге дейiнгi бiздiң тарихымыз бен мəдениетiмiз қайда қалады? Отаршылдық таңбасындай болып елiмiзде олардың атында көше тұрғаны бiздiң ұлттық намысымызға сын болмай ма? Не үшiн Колпаковскийге ескерткiш тұрғызып, Капцевичке көше беруiмiз керек. Қазақ халқын бiрнеше ғасыр бойына отарлағаны үшiн бе, Алаш көсемдерiн аяусыз қырғаны үшiн бе, қолдан жасаған аштықтан халқымыздың тең жарымынан айрылғанымыз үшiн бе, Кеңес Одағы тұсында 8 мың қазақ мектебiнiң жабылғаны үшiн бе, 86-жылғы Желтоқсан көтерiлiсiнде қазақ жастарын аяусыз жаншығаны үшiн бе? Не үшiн? Бiздiң билiк тым-тырыс жатқанша, осы мəселенi неге бiржақты етуге атсалыспайды? Елiмiздегi түрлi диаспора өкiлдерiнен құрылған ұйымдар əрқайсысы өзiн «мемлекет құраушы» халық ретiнде жариялап жатса да, «екi қойым – бiр тиын» саясатын қолданып отыра бермекпiз бе? «Бұға берсең, сұға бередi» дегендей, казак ұйымдарының ендi казак атамандарына көше сұрап, ескерткiш орнатуды көздеуi шектен шыққан басынғандықтың көрiнiсi. Бұларды ресми түрде тыятын кез жеткен сынды.

	Казак атаманы болып жақында сайланған Юрий Захаров пен «Союз казаков Степного края» аймақтық қоғамдық бiрлестiгiнiң жаңа сайланған атаманы Геннадий Шишкин екi түрлi қауiптiң бетiн шығарды. Юрий Захаров – армия жасындағы жастарды казак рухында тəрбиелеудi қолға алып жатқандығын мəлiм етсе, екiншiсi – аталған сайтта жарияланған «Я родился казаком» атты сұхбатындағы «Казаки являются законопослушными жителями нашего государства, и они должны чувствовать себя полноправными гражданами своей страны. Однако есть еще случаи нарушения закона о языках. Так, например, в Атбасарском районе в территориальном комитете все вывески выполнены только на казахском языке, надписи на русском языке отсутствуют. Кроме того, массу подобных примеров можно наблюдать в других регионах РК. Считаю, что нам необходимо выйти на акиматы тех регионов, где такие нарушения существуют, с просьбой об их устранении. Если это не поможет, то будем обращаться в судебные инстанции. Президент на последней сессии Ассамблеи народа Казахстана заявил о том, что недопустимо ограничивать права людей только потому, что они не знают казахского языка. Мы будем стараться обращать внимание властей на все факты ущемления населения по языковому признаку и требовать от них соблюдения закона о языках. Эти проблемы на сегодняшний день являются главными в межнациональных отношениях» деген мəлiмдемесi. Екеуi де елдi тұтастырудың емес, бөлiп-жарудың амал-айласынан туған жымысқы саясат.

	Түйiн: Қалай дегенмен де, елдегi екi түрлi ұлттық бағыт халықты арандатудың басы болып жүрмесе неғылсын? Сол себептi де, Қазақстан билiгiнiң етек-жеңiн жинап, ел болуды ойлайтын кезi жеткен сияқты. Ол үшiн «бiр тiлдi, бiр ұлтты» қоғам жасақтауды ойластыру керек.

	Алайда, қазақ ұлтшылдарын үнемi ыдыратып отырған билiк орыс ұлтшылдарының бұл жолғы əрекетiне қалай үн қатар екен. Ол жағы əзiрге беймəлiм. Ал, Бунаковтың «Орыс партиясын» құру туралы идеясын орыс-славян жəне казак ұйымдарының өздерi қолдап кете қойды ма, ол жеке əңгiме.

	Бiрақ, қалай дегенмен де олар жұмылған жұдырықтай бiр iрi ұйымға бас бiрiктiрдi. Демек, олардың бұл қадамы қазақ ұлтшылдарын да, билiктi де секемдендiруi тиiс.

	8 қараша, 2007





СЕПАРАТИСТIК ПИҒЫЛДЫ ӨРШIТУДIҢ АСТАРЫНДА НЕ ЖАТЫР?




	7–9 қарашада Бiшкекте Орталық Азиядағы Ресей отандастарының аймақтық конференциясы болып өттi.

	Орта Азиядағы орыс диаспораларының басы қосылған бұл жиында қазақстандық «Лад» қозғалысының жетекшiсi Климошенко да қатысып, баяндама оқыды. Оның баяндамасының қысқаша тұжырымын қарасаңыз, алға үш түрлi «маңызды» мiндет қойып отырғанға ұқсайды.



	1. Билiк бұтақтарында халықтың ұлттық құрамы ескерiлуi тиiс;

	2. Орыстарды қазақтармен тең дəрежеде «мемлекетқұраушы» халық ретiнде тану, ұлттық тепе-теңдiктi қамтамасыз ету жəне оны «Ұлтаралық қатынастардың негiзi туралы» Заң қабылдау арқылы бекiту;

	3. Орыс тiлiне мемлекеттiк тiл дəрежесiн беру.

	Жалпы, Қазақстандағы орыстар Ресейдегi жарылқаушыларының нұсқауымен жүретiндiгi белгiлi. Ресей Қазақстан билiгiне осының алдындағы сайлауда нұсқау берiп, Ассамблея атынан депутаттар сайлауға қол жеткiзуге насихаттағаны бар-тын. Дегенiнде тұрды. Нəтижесiнде Қазақстан унитарлы мемлекет емес, федералды мемлекет секiлдi, диаспора өкiлдерiне Парламенттен квота бөлдi. Бұған дейiн өздерiнiң диаспора өкiлi екендiктерiне мойынсұнып келген олар ендi «мемлекетқұраушы» ұлттың бiрiмiз деп кеуде соға бастады. Сонда Кенесары хан соңғы демi бiткенше, кiммен соғысты? Кiмнiң отаршылдығынан қорғанды? Кеше желтоқсанның ызғарында мыңдаған жас жеткiншек не үшiн алаңға шықты, шектен шыққан империяның асқынған саясатына не үшiн қарсы болды?

	Оны елеп-ескерiп жатқан ешкiм жоқ. Осыдан бiраз уақыт бұрын Олжас Сүлейменов оқырмандарымен кездесуiнде «орыстар да қазақтар секiлдi отанымызды сыртқы жаудан қорғады. Олар мұнда 400 жылдан берi тұрып келедi» деп салмасы бар ма? Онда да елiмiздегi орыс ұлтшылдары селт ете қоймап едi. Ендi ненiң желiгi бiтiп жүргенiн қайдам, казак генералдарына ескерткiш орнатып, жеке əскер жасақтап, партия құруға атсалысып, орыс тiлiне мемлекеттiк дəреже сұрап, өздерiн «мемлекетқұраушы халық» ретiнде жариялауды сұрап отыр. Егер, бұл мəселе белгiлi бiр қоғамдық ұйым тарапынан ғана қолдау тауып отырса бiр жөн. Оған Ресей мүдделiлiк танытып отыр.

	Қайталап айтайын, бұл бiздiң елiмiздегi ұлттық саяси форманың дұрыс жолға қойылмауының салдарынан. Қараңыз, көп болып қабылдаған Конституциямыз бойынша, елiмiздегi халықтың барлығына бiрдей құқық берiлген. Нəсiлдiк, ұлттық, тiлдiк қысым көрсетушiлiкке жол берiлмеген. Мемлекет құраушы ұлт ретiнде қазаққа берiлген ешқандай басымдық жоқ. Тiптi, былтырғы қабылданған «Ұлттық мейрамдар туралы» Заң бойынша, екi ұлттың – қазақ пен орыстың негiзгi дiндерi Ислам мен Православиенiң дiни мейрамдары Құрбан Айт пен Рождествоның бiрдей мемлекеттiк мейрам ретiнде танылуының өзi бiраз нəрседен хабар берсе керек. Бiздiң мемлекет ешуақытта орыс ұлтының өкiлдерiн диаспора ретiнде танығысы жоқ. Сол үшiн де тiлiне ресми (ресми тiл мен мемлекеттiк тiлдiң айырмашылығы бола бермейдi) дəреже берiп, дiни мейрамын мемлекеттiк мейрамдар санатына қосты. Конституцияның 7-бабына «Орыс тiлi ресми органдарда қазақ тiлiмен тең дəрежеде қолданылатын болады» деп жазып тастағанымыз аздай-ақ, ендi «қазақтармен бiрге мемлекетқұраушы халық ретiнде танылсын» деп жазуымыз қалған секiлдi.

	Мемлекеттiк тiл мəртебесiне келер болсақ, Ресей Федерациясы Сыртқы iстер министрлiгiнiң шетелдегi отандастармен жұмыс жөнiндегi департаментiнiң бастығы Александр Чепурин 6-қараша күнi бұрынғы Кеңес Одағы мемлекеттерiнiң бiразында орыс тiлiнiң мемлекеттiк тiл дəрежесiне жеткiзуiн көздейтiндiгiн мəлiмдеген. REGNUM ақпарат агенттiгi тiлшiсiнiң айтуына қарағанда, ол орыс қауымдастығы көп тұратын мемлекеттерде орыс тiлiнiң орны соған сай болуы қажет деген. Мысал ретiнде ол халқының 30%-ы орыс тiлiнде сөйлейтiн Латвияны көлденең тартқан. Онда орыс тiлi шет тiлi ретiнде жарияланған. «Бұл посткеңестiк мемлекеттер iшiнде орыс тiлiн шет тiлi ретiнде жариялаған бiрден-бiр мемлекет. Орыс тiлiнде Латвияда ғана емес, Қазақстанда, Украинада жəне Эстонияда да сөйлейдi. Орыс тiлiнiң дəрежесi осы елдердегi дəрежеге сай болуы тиiс» деген ол. Демек, Ресейдi Қазақстандағы орыс тiлiнiң қазiргi ахуалы қанағаттандырады.

	Дəл осы мəлiмдемеге сай өзiнiң көзқарасын бiлдiрген «Қазақстандағы орыс қауымдастығы» қоғамдық ұйымының төрағасы Юрий Бунаков «Наконец-то, Россия думает о российских соотечественниках» дей отырып, iс-қағаздарын қазақшалауды сынға алады. Климошенконың да, Бунаковтың да алға тартар дəлелi бiреу – ол Қазақстанда халықтың 70%-ы орыс тiлiнде сөйлейдi деген ақпарат. Бұл ақпарат шындыққа жанаса ма, ол жағы беймəлiм. Оған зерттеу жүргiзiп жатқан да ешкiм жоқ. Сондай-ақ, Климошенко Қазақстандағы орыстардың 40%-ының жүгi жинаулы, шемоданы қаттаулы екенiн айтады. Бұған кiнəнi елiмiздiң жүргiзiп отырған ұлттық саясатынан iздейдi. Ал, сiз мына қайшылыққа қараңыз. Ресей отандастарын елiне шақырып, өз еркiмен қоныстануды үндегелi де 2 жылға жуық уақыт. Осы уақыт аралығында небəрi 105 адам Ресейге қоныстанған. Бұл ақпаратты РФ көшi-қон қызметi директорының I орынбасары Владимир Каланда келтiрiп отыр. Жүгi жинаулы, ойы алаң Ресейдiң отандастары неге елi шақырғанда лып ете түспегендiгi таң қалдырады.

	Жалпы, осындай лаңның астарын түсiнудiң өзi қиын. Шын мəнiсiнде, елiмiздегi ұлттардың татулығына сызат түсiру бiреулер үшiн тиiмдi секiлдi. Бұның соңы сепаратистiк қозғалыстарға жетелейтiнiн ешкiм ескермейдi. Тыныш жатқан жыланның құйрығын өзiмiз басып-жаншудамыз. Сол себептi де орыс-славян, казак қауымдастығы төрағаларының соңғы мəлiмдемесiн «ұлтаралығына сызат түсiрудi көздеген» деп танып, қайтарып алуға мəжбүрлеу керек.

	15 қараша, 2007





ГЕОСАЯСАТ: ҚАЗАҚТЫҢ ҰПАЙЫ ТYГЕЛ МЕ?




	«Туған ай – туралған ет» деп едi бұрынғылар. Айтқандай-ақ, көздi ашып-жұмғанша, жаңа жылдың алғашқы он күнi де өте шықты. Жұрт Тышқан жылын бақ пен берекеге балап, алдан тек жақсылықтар күтуде. 2007 доңыз жылында саяси оқиғалардың денiн бастан кешiрген Қазақстан үшiн биылғы жыл бiраз тыныш болатын түрi бар. Дегенмен, əлемдi түгелiмен қамтып келе жатқан экономикалық дағдарыстар мен жаппай сайлаулардың да, iрi державалардың ұлттық мүддесi үшiн күн сайын аранын аша түсуi де Қазақстанның етек-жеңiн жинай түсуiне себеп болары анық.



	Тəуелсiз ел атанып, өз алдына дербес мемлекет құрғанына 16 жыл толса да, Қазақстан саяси-экономикалық, ақпараттық-энергетикалық тұрғыдан əлi дербестiкке қол жеткiзе алмай отыр. Бұрынғы метрополия Ресейдiң бүгiнде ТМД аумағындағы ең сенiмдi серiктесi, серiктесi ғана емес, аузын ашса көмекейiне қойып беруiне дайын отырған қолбаласы Қазақстан Путин билiгi кезiнде бұрынғыдан да бетер бас бiлiгiн Ресейге ұстатып қойды. Ельциннiң кезiнде əжептəуiр босаған тiзгiн қайта қатайды. Қазiр Ресейдiң шiдерлi аты тəрiздiмiз. Қазықты айналып шыға алмаймыз.

	Ең əуелi көп векторлы саясат ұстануға бет бұрған Қазақстанды қазiр əлем елдерi тұтастай қолдайды əрi жақсы көредi десе де болғандай. Бұны 2009 жылы ЕҚЫҰ-ға төрағалық етуiн əлемнiң 156 мемлекетiнiң қолдағанынан аңғаруға болады. Дегенмен, бұның себебi «күлшелi баланың сүйкiмдi» болатындығында жатса керек. Алайда, «күлшелi бала» тек сүйкiмдi ғана болмайды, оның күлшесi сорына айналуы да ғажап емес. Қазiргi Таяу Шығыстағы дау-жанжалдың барлығы олардың күлшесi – мұнайына қатысты болып отырғанын бəрi бiледi. Ирактың соры да, Иранға көзалартудың себебi де осында жатыр. Былтырғы жылдан шетелдiк инвесторлар үшiн қатаң тəртiп енгiзе бастаған Қазақстанды əзiрге iрi державалар нысанаға алмағанымен, Ресей ықпалынан шығару үшiн барын жасап бағуда, экономикасы тұралап тұрғанына қарамастан, Америка ТМД мемлекеттерiн Ресейдiң бұғалығынан босатудың арнайы стратегиясын жасап, осы бағытқа биылғы жылғы бюджетiнен 402 миллион доллар бөлiп отыр. «КоммерсантЪ» газетiнiң өткен жылдың 20 желтоқсанындағы санында Александр Габуевтiң: «Сенат США выделил $402 млн. на вредительство интересам России в СНГ» атты мақаласында, АҚШ сенатының 2008 жылға арналған бюджетiнен Мəскеудiң саяси курсын əлсiрету мақсатында бөлiнген бұл қаржының белгiлi бөлiгi «бұрынғы КСРО мемлекеттерiндегi Ресей ықпалын азайтуға, энерготасымалдауды Ресейдi айналып өтетiн маршрутпен қайта жасақтауға, Ресей қоғамын демократияландыруға арналатындығы» айтылған.

	Кеңес Одағы ыдырағанға дейiнгi қырғиқабақ соғысына қарағанда, қазiргi қырғиқабақтың қауiптi болатын түрi бар. Өйткенi, Ресей өз ықпалын жүзеге асыру мақсатында Қытайды жақын тарта бастады. Америка мен Батыс көзалартып отырған Иран тағы бар. Сондай-ақ, батыстық демократия үлгiсiне мойынсұна қоймайтын ТМД мемлекеттерiнiң бiразы да Ресейден бұйдасын үзiп кете қояр емес. Бұның барлығы геосаяси мұқтаждықтан да туындап отырған тəрiздi. Мысалы, айталық, Қытай мен Ираннан басқа мемлекеттердiң барлығы энергетикалық тасымалдау жағынан Ресейге тəуелдi. Соңғы 15 жыл iшiнде жаңа стратегиялар өмiрге келiп, газ жəне мұнай құбырларын салу iсi жоспарланғанмен, оның əзiр жүзеге аса қоюы неғайбыл болып тұр. Баку-Тбилиси-Жейхан құбырына Қазақстанның қосылғаны Ресейдiң қолайына жақпағаны анық. Əзiрге, Қазақстан тарапы да бұған тым белсендiлiк танытып отырған жоқ. Қытайға мұнай жiберетiн Атасу-Алашаңқай құбырының стратегиялық маңызы жайында кезiнде сарапшылар қуана сөз етiскенi белгiлi. Ең бастысы, бұл Ресейге деген энергетикалық тасымал тəуелдiлiгiнен құтқарады дескен болатынбыз. Алайда, «RBC Daily» агенттiгiнiң хабарлауына қарағанда, Астана мен Мəскеу арасындағы келiсiм-шарттар бойынша, 2008 жылдың басынан бастап Ресей мұнайы Қытайға дəл осы құбыр арқылы жөнелтiлмек көрiнедi. Демек, Ресей ендi Қазақстанды Қытайға мұнай тасымалдайтын көпiр ретiнде пайдаланбақ. Бұған дейiн Ресей мұнайы Қытайға Моңғолия арқылы темiр жолмен тасымалданып келген. Бұл тасымалдың құны – баррелiне 12,3 долларды құрайды. Егер, Қазақстан құбыры арқылы тасымалданатын болса, оның құны баррелiне 1,4 долларға ғана тең болар едi.

	Жаңа жылдың алдында Ресей президентi Путинмен кездескен Қазақстан президентi Нұрсұлтан Назарбаев Кремльде телефон арқылы Түркiменстан президентi Гұрбанқұлы Бердiмұхаммедовпен Ресейге газ тасымалдау жайында келiсiмге келдi. Бұл келiсiм бойынша, Қазақстан мен Түркiменстан Ресейге жылына 20 миллиард текше метр газ жөнелтетiн болады. 20 желтоқсанда «Каспий газқұбырын бiрлесе пайдалану жөнiндегi» Ресей, Қазақстан жəне Түркiменстан арасындағы келiсiм-шарт негiзiнде Түркiмения Ресейге жiберетiн газының көлемiн екi есеге көбейтудi мойнына алды. Демек, екi ел де балама құбырлар жайында əзiрге ойлануға мүмкiндiк ала алмай отыр. Соған қарамастан, Қытай Түркiмения газын Шанхай қаласына дейiн əкелетiн құбыр салуға 2,2 миллиард доллар бөлетiндiгiн мəлiмдедi. Дегенмен, шетелдiк сарапшылар 20 желтоқсандағы келiсiм шарттың нəтижесi Ресейдiң газ экспортын өз қолына алуына толық мүмкiндiк беретiндiгiн айтып бағуда.

	Отандық сарапшылар Ресейдiң алдағы болатын президент сайлауына үмiт артатындықтарын айта бастады. Путиннiң досы Назарбаевтың ұсынысын қабыл алмай, үшiншi мерзiмге сайланудан бас тартып, Дмитрий Медведевтi өз мұрагерi ретiнде атауы қазақ-орыс ара-қатынасында бiршама өзгерiстiң болатындығынан хабар бередi дейдi олар. Алайда, Дмитрий Медведев ұлттық қауiпсiздiк қызметiнiң адамы болмаса да, Путиннiң айтқанын екi етпейтiндiгi анық, соның жолымен жүруге бейiл. Екiншiден, Путин премьер-министрлiктi өз қолына алатын болса, елдiң саяси басшылығына тiкелей ықпал етiп отырады деген сөз. Демек, Д. Медведев президент тағына отырған күннiң өзiнде Ресейдiң геосаяси стратегиясы өзгере қояды деп айту қиын. Оның үстiне, Ресей ТМД-дағы ықпалын əлсiретпеудiң амалын қалай да ойластырады. Ол үшiн экономикалық, энергетикалық тəуелдiлiктi күшейте түседi. Сондай-ақ, Түркiменстанды бiлмеймiн, ал Қазақстан Ресейден бас бұйдасын үзiп кетуге ынталы емес. Керiсiнше, күн өткен сайын Ресейдiң мүддесi үшiн қызмет етуге пейiлдiлiк танытып келедi. Қазақ елiнiң өз мүддесi үшiн жан алып, жан берiсер кезi қашан туар екен.

	Əлемдiк iрi державалар Таяу Шығыс пен Парсы шығанағына қатысты келiссөздерде үнемi бiр жағадан бас, бiр жеңнен қол шығарып келгенi белгiлi. Ресей ықпалына тым мойынсұнып отырған Қазақстанды да нысанаға алатын күн алыс болмай қалды. Өйткенi, бiздiң қойны-қонышымыздағы байлықты олар да қарбыта асағысы келедi. Сол себептi де, Қазақстан тек Ресейдiң қолтығына тығыла бермей, басқа да бағыттарды бағдарлап көргенi жөн болар едi.

	10 қаңтар, 2008





Владимир ПУТИН:


	ДЖОРДЖ, УКРАИНА ТIПТI МЕМЛЕКЕТ ТЕ ЕМЕС ҚОЙ!





Ресей бұрынғы империясын көксейдi




	Украинаның мемлекеттiгiне күмəн келтiрген Путин Ресей президенттiгiнен жайдан жай кетпеуi мүмкiн. Украинаның Ұлтшылдар конгресi қауiпсiздiк қызметiнен оның аталған мемлекетке келуiне тиым салуын, елдiң əуе кеңiстiгiн пайдалануына жол бермеуiн сұрады. Ұлтшылдардың бұл қадамына қолдау бiлдiрген Украина Жоғары Радасының басқарушы «Наша Украина – Народная самооборона» блогының фракциясы Рада төрағасы Арсений Яценюктi Ресей президентi Путиннiң Украинаның аумақтық тұтастығына күмəн келтiргендiгiнiң рас-өтiрiктiгiн анықтауға шақырды.

	4 сəуiрде Бухаресте өткен «Ресей-НАТО» саммитiндегi жасырын отырыста Путин Украина мен Грузияның Солтүстiк альянсқа мүше болу əрекетiне қатты күйзелiс танытып, ренiш бiлдiрген болатын. Бұл жиында Ресей НАТО-мен бұдан былайғы қарым-қатынастың қалай өрбитiндiгi «Грузия мен Украинаға НАТО мүшелерiнiң қандай пейiл танытатындығына байланысты» деген болатын. Ресей өзiнiң ықпал ету аймағына қауiп төнгенi үшiн шыр-пыры шығып, шырылдап жүр. Ресей президентiнiң пiкiрiне сүйенсек, ТМД аумағына басқа саяси күштер ауыз салмауы керек. Ол тек Ресейдiң ықпалында болуы тиiс. Алайда, Украинаның да, Грузияның да алға қойған мақсаты – НАТО мен Еуроодақ. Бухарестегi саммитте Киев пен Тбилиси Солтүстiк альянсқа мүше болатындықтарына нық сенiммен барған едi. Бiрақ, Франция мен Германия оған үзiлдi-кесiлдi қарсы болды.

	Мəселе, алдағы желтоқсанда қаралатын болып, жылы жабылды. Дегенмен, Буш Германия канцлерi Ангела Меркель мен Франция президентi Никола Саркозидi үгiттеп, НАТО-ға мүше елдер басшылары саммитiнiң қорытынды декларациясында «Украина мен Грузия НАТО-ға енетiн болады» деген сөйлемдi енгiзуге көндiрдi. Демек, Украина мен Грузияның НАТО-ға мүше болуы таяу арада iске асатын iс. Бұл В.Путиннiң қолайына жақпағаны соншалық, ол қызды-қыздымен Украинаның мемлекеттiгiне күмəн келтiрсе, Грузияны Оңтүстiк Осетия мен Абхазияны қару ете отырып, территориялық тұрғыдан бөлшектейтiндiгiн айтып, қоқан-лоқы көрсетуге дейiн барды. «КоммерсантЪ» газетiндегi «Блок НАТО разошелся на блокпакеты» (№57, 07.04.08) атты мақалада «Впрочем, о Грузии российский президент говорил совершенно спокойно и как бы мимоходом,– рассказывает источник «Ъ» в делегации одной из стран НАТО.– Когда же речь зашла об Украине, Путин вспылил. Обращаясь к Бушу, он сказал: «Ты же понимаешь, Джордж, что Украина – это даже не государство! Что такое Украина? Часть ее территорий – это Восточная Европа, а часть, и значительная, подарена нами!» И тут он очень прозрачно намекнул, что если Украину все же примут в НАТО, это государство просто прекратит существование. То есть фактически он пригрозил, что Россия может начать отторжение Крыма и Восточной Украины» (Грузия жайында Ресей президентi тым қатты кеткен жоқ, салиқалы сарабдал түрде сөз қозғады, – дейдi «Ъ» газетiнiң НАТО-ға мүше бiр мемлекеттiң делегаты бiзге берген мəлiметiнде. – Ал, Украинаға қатысты əңгiме өрбiгенде, Путин қызып кеттi. Бушқа: «Сен түсiнесiң бе, Джордж, Украина – тiптi мемлекет емес қой! Украина дегенiмiз не? Оның территориясының бiр бөлiгi – Шығыс Еуропа, ал қалғанын бiз сыйға бергенбiз!» дегендi айтып салды. Бұл сөзi арқылы ол егер Украинаны НАТО-ға қабылдайтын болса, ол мемлекет ретiнде өмiр сүруiн тоқтататын болады дегендi анық меңзеп тұр. Демек, ол Ресей Қырым мен Шығыс Украинаны бөлiп əкету əрекетiн жасайтын боламыз деп доқ көрсетiп отыр) делiнген.

	Дəл осы сөз Украинаның саяси билiгi мен ұлтшылдарын бiраз əбiгерге салып, Путинге нон-грата жариялаймыз деп сес көрсетуге дейiн жеткiздi. Дегенмен, «КоммерсантЪ» газетiнен өзге бұл ақпаратты таратқан ешқандай ақпарат құралының аты аталмайды. Барлық газет-журналдар да, Украинаның билiк өкiлдерi мен ұлтшылдары да «КоммерсантЪ»-тағы осы мақалаға сiлтеме жасап отыр. Ал, Саммитке қатысқан Украина президентiнiң өзi бұндай əңгiмеден бейхабар. Сол себептi де олар Путиннiң бұндай əңгiме айтқанына сенбей, алдымен iс барысын анықтап алғысы келдi. Дейтұрғанмен, Украина ұлтшылдарының конгресi төрағасының орынбасары Борейчук «Бiз Путинге тарихты Мəскеу Киев Русiнен бұрын орнады деп жазылған коммунистiк оқулықтардан емес, Компартия мүшесi болмаған авторлардың еңбегiнен оқуды ұсынамыз» деген ойын да бiлдiрдi.

	Мəселенiң анық-қанығын бiлiп, екi еларалық қарым-қатынасты анықтау мiндетi Украинаның Сыртқы iстер министрi Владимир Огрызкоға жүктелдi. 15-сəуiрде Украинада болып, Ресей Федерациясының Сыртқы iстер министрi Сергей Лавровпен кездескен олар өз деңгейiнде көптеген мəселелердi күн тəртiбiне қойғаны белгiлi. Бiрақ, ақпарат көздерiне қарағанда, екi ел сыртқы iстер министрлерi бұған дейiн қордаланып қалған мəселелердiң ұшығына шыға алмаған көрiнедi. «Независимая газетаның» жазуына қарағанда, бұл кездесу екi ай бойы жоспарланып, екi рет кейiнге шегерiлiптi. Украина-Ресей саяси шиеленiсiне сыртқы iстер министрлерiнiң нүкте қоя алмайтыны айдан анық. Себебi, олар президенттерiнiң саяси курсын өзгерте алмайтыны белгiлi. Ал, Путин Ющенконың қазiргi саясатын мүлдем өзгертуiн қалайды. Оның ең бастысы – НАТО-ға мүше болудан бас тарту, Сергей Лавров оған себеп ретiнде «Киев билiгi украин халқының пiкiрiмен санаспады» дегендi көлденең тартады. Ал, Огрызко украиндықтардың НАТО мен Солтүстiк альянстың бiр одақ екенiн əлi түсiне алмай отырғандығын, ең алдымен бұл одаққа енудiң артықшылықтары жайында түсiндiру жұмыстарын жүргiзiп, соңында бүкiлхалықтық референдум өткiзетiндiктерiн айтты. Сондай-ақ, Ресейдiң Украинаның қазiргi саяси курсына көңiлi толмайтын мəселесi өте көп екен. Олар: «орыс тiлiне қысым көрсету, нацистермен қарым-қатынаста болған əскери қызметкерлерден батыр жасау, 30-шы жылдардағы аштықты украин халқына жасалған геноцид ретiнде бағалау, кеңестiк азат етушi жауынгерлердiң тарихи ескерткiштерi мен мазарларына шабуыл жасау, т.т.»

	«КоммерсантЪ» газетiнiң №64 санындағы Геннадий Сысоевтiң «Российско-украинские переговоры вышли блоком» атты мақаласында С.Лавров Путиннiң жоғарыдағы сөздi айтпағандығын айтып, ант-су iшкендiгi жазылыпты. Демек, ресми Мəскеу «КоммерсантЪ» газетiнiң жазғанын жоққа шығарып отыр.

	Дегенмен, Ресейдiң билiк өкiлдерi Украинаның НАТО-ға мүше болуының соңы, оның аумақтық тұтастығына қауiп төндiретiндiгiн бiрнеше рет мəлiмдеп үлгерген. Ресей мемлекеттiк Думасының ТМД iстерi жөнiндегi комитетiнiң төрағасы Алексей Островский «Русская служба новостей» радиостанциясына берген сұхбатында «Егер, Украина НАТО-ға мүше болу мүмкiндiгiне қол жеткiзсе, Ресей Қырымның кiмге тиесiлi екендiгi жайында мəселенi көтере алады. Ресей Федерациясының Хрущев кезiндегi қол жеткiзген келiсiмдердi қайта қарауға құқықтық негiзi бар» дегендi айтқан.

	Сондай-ақ, Украина Севастопольдағы Ресей Федерациясының Черномор флотының шығу тəртiбiн белгiлеген меморандумды Ресей Сыртқы iстер министрiне тапсырды. Ол меморандум бойынша Ресей бiтiмгершiлiк күштерi 2017 жылға дейiн Украина территориясынан шығып кетуi керек. Ресейдi бұл талап та қуантып отырған жоқ. Алайда, Солтүстiк Альянсқа мүше болу үшiн ол елдiң аумағында басқа бiр саяси күштердiң əскери базасы болуға тиiстi емес екен.

	Кучма билiгi кезiнде жүзеге асуға 5-ақ қадам қалған БЭК (бiртұтас экономикалық кеңiстiк) те, ЕурАзЭҚ та қазiр Украинаның кейiн тартуы салдарынан тоқтап тұр. Украина Ресеймен қандай да бiр экономикалық одақ құрудан бас тартып, батысшыл, америкашыл саясатынан танар емес.

	Егер, Украина бұйдасын үзсе, Грузия сырт айналса, Молдова мен Армения өз даму жолын таңдаса, Ресейдiң ықпал ету аймағы тарыла түсетiнi сөзсiз. Балқан түбегiндегi мемлекеттер Ресейдiң уысынан шығып кеттi. Демек, қырғиқабақ соғысы бұдан ары қалай өрбитiнi белгiлi. Белгiлi саясаттанушы Збигнев Бжезинский кезiнде «Ресей империясы – соңғы империя. Ол 2010 жылы құлап тынады» деген сəуегейлiк танытқан едi. Дегенмен, Ресей өзге елдiң субъектiлерiне қол сұғамын деп жүрiп, өз елiндегi жатқан жыландардың құйрығын басып жүрмесе жарар едi.

	24 сəуір, 2008





РЕСЕЙ АБХАЗИЯ МЕН ОҢТҮСТIК ОСЕТИЯНЫҢ ТƏУЕЛСIЗДIГIН МОЙЫНДАДЫ





Бұның соңы неге апарып соқтырар екен?




	25-тамыздағы Ресей мемлекеттiк Думасының Абхазия мен Оңтүстiк Осетияның тəуелсiздiгiн мойындау жөнiндегi үндеуiне үн қатқан РФ президентi Д.Медведев 26-шы тамызда Оңтүстiк Осетия мен Абхазияның тəуелсiздiгiн мойындау жөнiндегi Жарлыққа қол қойды.



	Бұл жобаны мемлекеттiк Думаның 450 депутатының 447-сi жақтап дауыс берген едi. Дəл осы мəселеге қатысты жиынға Абхазия мен Оңтүстiк Осетияның президенттерi Сергей Багапш пен Эдуард Кокойтылар қатысты. Сондай-ақ, мемлекеттiк Дума Абхазия мен Оңтүстiк Осетияның тəуелсiздiгiн мойындауға БҰҰ-ға мүше елдердiң парламенттерiн де шақыратын үндеуге қол қойды. Бұл үндеуге де ешкiм қарсы дауыс бермеген. Осы аптаның басында Абхазия мен Оңтүстiк Осетияның тəуелсiздiгiн мойындау жайындағы Ресей президентi Медведевке Федерация Кеңесi үндеу жолдаған болатын.

	Ал, аталған мемлекеттердiң парламенттерi дəл осындай үндеудi өткен аптаның соңында қабылдаған едi. Медведев аталған республикалардың халқы ненi қаласа, бiз соны қолдайтын боламыз деген мəлiмдеменi бұдан сəл-пəл ертерек таратқаны есiмiзде.

	Ресейдiң дəл осы саясаты Батыс пен Американың қатты қарсылығына ұшырап отыр. France Presse агенттiгiнiң таратқан мəлiметiне қарағанда, 25-тамызда Америка президентi Джордж Буш Ресейдi бұл республикалардың тəуелсiздiгiн мойындамауға шақырған. «Мен Ресей билiгiн мойындарына алған мiндеттерiн орындауға жəне аталған сепаратистiк аймақтардың тəуелсiздiгiн мойындамауға шақырамын» делiнген, аталған мəлiмдемеде. Германия канцлерi Ангела Меркель де:

	«Бұл халықаралық заңнамаға қайшы. Мен Ресей президентi бұл резолюцияға қол қоймайды деген үмiттемiн. Өйткенi, бұның соңы Грузияның аумақтық тұтастығына нұқсанын тигiзетiн болады» деген алаңдаушылығын бiлдiрген едi. Сондай-ақ, «үлкен сегiздiк» елдерiнiң Ресейден өзге 7 мүшесi де мəселенi телефон арқылы талқылап, өзiн-өзi тəуелсiз ел ретiнде жариялаған елдердiң тəуелсiздiгiн Ресейдiң мойындауына қарсы екендiктерiн айта отырып, Грузияның аумақтық тұтастығын қолдайтындықтарын жеткiздi. Ақ үйдiң ресми өкiлi Ресей парламентарийлерiнiң үндеуiне «Грузияның екi субъектiсiнiң мəртебесiн бiр ел шеше алмайды», ол халықаралық деңгейде БҰҰ-ның қолдау көрсетуiмен жүзеге асуы тиiс» деген. Ал, екi ел арасындағы шиеленiстi шешуде араағайындық жасаған Франция президентi Никола Саркози Ресейдi 13-тамызда қол қойылған екi еларалық келiсiмдi бұзғаны үшiн айыптайды. Аталған келiсiмде Ресей Оңтүстiк Осетия мен Абхазиядан əскерiн алып кетуi тиiс болатын. Сондай-ақ, Грузия субъектiлерiнiң мəртебесi халықаралық деңгейде шешiлуi керек едi. Ресей Федерациясы президентiнiң бұл шешiмiнен кейiн итальяндық «Corriere della sera» газетiне сұхбат берген Еуропарламент төрағасы Ханс-Герт Петтеринг «Абхазия мен Оңтүстiк Осетияның тəуелсiздiгiн мойындау халықаралық заңдарды бұзу болып табылады» деген мəлiмдеме жасады.

	Дегенмен, əлем елдерiнiң соның iшiнде бүкiл саясатты реттеушi алып мемлекеттердiң пiкiрiне құлақ асқан Ресей болмады. Ресей халықаралық қауымдастықты тыңдағысы келмедi. Өз дегенiн жүзеге асыруға асықты. Ақыры, Косово тəуелсiздiгi жарияланған 17 ақпанда сол кездегi Ресей президентi Путиннiң мəлiмдемесi жүзеге асты. Косово тəуелсiздiгiн мойындауға құлықтылық танытпаған Путин: «АҚШ Косованың тəуелсiздiгiн мойындаса, бiз де Абхазия мен Оңтүстiк Осетияның тəуелсiздiгiне қол жеткiзетiн боламыз» деген едi.

	Ресейдiң РБК агенттiгiнiң таратқан мəлiмдемесiнде Ресей президентi Д.Медведев аталған екi республика тұрғындары бұл шешiмдi бiр ауыздан қабылдаған. Оған арнайы өткiзiлген референдум нəтижесi куə дегендi айтады.





Тараптардың мүддесі




	Бүкiлəлемдiк қауымдастықты елеңдеткен бұл прецедент Грузияның Кавказ аймағындағы геосаяси маңызын одан əрi асқақтата түскендей.

	Бұл соғыста əзiрге əскери тұрғыдан алғанда Ресей жеңiске жеттi. Алайда, оның салдарының оңай болмайтындығы жайында сарапшылар дабыл қағуда. Грузияның мақсаты – аумақтық тұтастығын сақтау жəне Оңтүстiк Осетияның субьект ретiнде өмiр сүруiне жол бермеу болатын. Сондай-ақ, Грузия НАТО-ға енуге барын салып бақты. Бұл жолғы алға қойған мақсатының бiрi де сол. Грузия Ресеймен арадағы шиеленiстiң салдарынан ТМД-дан шығуына мүмкiндiк алды. Бұған дейiн қанша бұлқынғанымен аталған қауымдастықтан бұйдасын үзiп кетуге белгiлi бiр себеп жоқ едi. Əрi Ресейге деген энерготасымалдаудағы тəуелдiлiктен құтылу. Орталық Азия мен Əзiрбайжан мұнайын Батысқа жiберуде Ресейдi айналып өтетiн балама құбырлар салуды көздедi. Баку-Тбилиси-Жейхан құбырының өмiрге келудегi мақсаты осы. Қазiр Ресейдiң аумағымен өтпейтiн «Набукко» құбырын тарту мəселесi де осындай мақсаттардан туындаған. Еуропарламент төрағасы Саакашвилидiң Оңтүстiк Осетияға оқ атқанын айыптай отырып, Ресейдiң тəуелсiз егемен ел Грузияны нысанаға алуын да сынайды.

	Демек, Ресей «Саакашвилидiң жүйкесi жұқарған, ол Гитлер секiлдi өзiне-өзi қастандық жасауға талаптанды, ол геноцид ұйымдастырды» деген сияқты ақпараттық соғысы бəрiбiр нəтиже бермейтiн сынды. Батыс өз дегенiнен қайтар емес.

	Ресей ТМД-дағы ықпалын əлсiретiп алмаудың қамын бiрiншi ойлайды. Демек, оның империялық ықпалын сақтау ниетi күн сайын асқынбаса, басылар емес. Сол себептi де Грузия мен Украинаның НАТО-ға енуiне өлермендене қарсы тұрды. Ең бастысы бұл жерде энергоресурстардың өзге бағытқа жол тартуына жол бермеудi басты мақсаты тұтады. Чешен мен Ресей арасындағы бiтiспес қан төгiс те осы мұнай үшiн болғаны белгiлi. Ендi Ресей Қазақстан мен Əзiрбайжанның мұнайы айналып өтiп кетпеуiне мүдделi. Сол үшiн де Баку–Новороссийск бағытындағы мұнай құбырының ғұмыры ұзақ болуына басты мəн бередi.

	АҚШ Грузияны қолбала ретiнде пайдалана бiлдi. Америка қырғиқабақ соғысында өзiн жеңiске жеттiм деп есептеп келдi. Алайда, əлемдегi қос iрi державаның бiрi болған Ресей өз амбицияларынан бас тарта қойған жоқ. Сол үшiн де Ресейдi əлсiрету АҚШ-тың басты мақсаты. Балкан түбегiндегi соғыс, Сербияның аумағын бөлiске салу тағы да осындай мақсаттан туындаған. Ең алдымен Ресейдiң ықпал ету аумағын азайту, ТМД кеңiстiгiндегi Ресей ықпалын əлсiрету, оларды батыстық бағытқа бұру, екiншiден, Ресейдiң алып территориясын бөлшектеу. Орталық Азия мемлекеттерiнiң энергоресурстарын тасымалдауда Ресейге тəуелдiлiктен ажырау, Ресейдi айналып өтетiн жаңа құбырлар салу. Кавказ аймағына үстемдiк құру.

	Оңтүстiк Осетия мен Абхазия тəуелсiздiкке ұмтылады. Бiрақ, бұның соңы олардың ұлт ретiнде жойылуына əкеп соқтыруы ғажап емес. Олар тəуелсiздiкке қол жеткiзiп, Грузия құрамынан бөлiнiп шыққаннан кейiнгi Ресейдiң мақсаты аталған мемлекеттердi өз қоластына алу. Ресей саясаткерлерi бұл ниеттерiн ешуақытта жасырған емес. Əрдайым ақпарат құралдарынан ашық айтып келдi. Дəл қазiргi сəтте аталған республикалардың тəуелсiздiгi жарияланғаннан кейiнгi əрекетi қалай болатындығы туралы сөз бола қойған жоқ. Алайда, «КоммерсантЪ» газетiнiң «Власть» қосымшасында «Изгой, великая Россия» (№33 (786), 25.08.2008) атты мақалада: «Источники «Власти» в аппарате союзного государства рассказывают, что всю последнюю неделю в Москве всерьез обсуждался вопрос включения в Союзное государство Абхазии и Южной Осетии сразу после того, как они будут признаны, что для этих республик будет фактически шагом к их включению в состав Российской Федерации» деген жолдар бар. Демек, Ресейдiң түпкi ниетi бiреу, Солтүстiк Осетия мен Оңтүстiк Осетияны бiрiктiру мақсатында осетиндердi мəжбүрлесе, халқының көбi Ресей азаматтығын қабылдаған Абхазияны да өзiне қаратып алуды мақсат тұтады. Дегенмен, сарапшылар Америка мен Батыс бұған жол бермеуi мүмкiн екендiгiн айтып бағуда.





НАТО жəне ТМД




	Ресейдiң 25-тамыздағы «РИА новости» агенттiгiнiң таратқан мəлiметiне сүйенсек, Медведев НАТО-мен бiрлесiп қимылдаудан бас тартуға дейiн баратындығын айтқан. Радиостанция «Маякқа» сiлтеме жасаған аталмыш мəлiмдемеде Ресейдiң Солтүстiк атлантика альянсындағы тұрақты өкiлi Дмитрий Рогозинмен кездесуiнде «Ресей қажет болса, НАТО-мен арадағы қарым-қатынасты үзуге дейiн барады. Бiздiң қарым-қатынасымызға бiзден гөрi НАТО мүдделi. Егер, Ресей мен НАТО арасындағы қарым-қатынасқа нүкте қойылса, бiз үшiн ештеңе де болмайды» дей отырып Д.Медведев Солтүстiк Атлантика альянсына мүше елдердi Ресеймен арадағы қарым-қатынастың одан əрi төмендеуiне жол бермеуге шақырды. «Бұның соңы Ресей Федерациясы мен НАТО-ның өзара қарым-қатынасының бiржолата үзiлуiне əкеп соғады» деген ол.

	Ресей – НАТО одағының 19-тамыздағы Брюссельдегi жиынының нəтижесi осы. Бұнда тараптар Грузин – Ресей қарым-қатынасын талқылап, Грузияның аумақтық тұтастығын сақтау мəселесiн сөз етуге жиналды. Альянстың бас хатшысы Яаап де Хооп Схеффер Ресеймен мəселенi келiссөздер арқылы шешудiң мүмкiн еместiгiн жария еткен. «КоммерсантЪ» газетiнiң жазғанына қарағанда, Скандинавия түбегi елдерi мен АҚШ Ресейдiң қазiргi əрекетiн қатаң сынға алған көрiнедi. 4 сағат бойғы дау-дамайдан кейiн НАТО-ға мүше мемлекеттердiң мəлiмдемесiн паш еткен. Мəлiмдемеде НАТО елдерi Грузияның аумақтық тұтастығын қолдайтындығы, Абхазия мен Оңтүстiк Осетияның қауiпсiздiгiне кепiл берiлетiндiгi, алайда олардың мəртебесi сол күйiнде қалатындығы айтылған. Ресми Мəскеу бұл шешiмге риза емес. Сөйтiп, осы жиында-ақ Ресей-НАТО кеңесi өз жұмысын уақытша тоқтатқаны жайында шешiм қабылданды. Тiптi, жиын соңында Ұлыбританияның Сыртқы iстер министрi Дэвид Милибэнд Ресейдiң «үлкен сегiздiк» құрамынан шығаратындығын да айтып үлгерген. Қалай болғанда да, Ресей АҚШ пен Батысқа қарсы тұруға бекiндi.

	Ендеше Ресейдi жаңа қырғиқабақ соғысында кiм қолдайды?

	Сарапшылар Ресейдiң əскери түрде жеңiске жеткенiн бағалағанымен, ақпараттық соғыста жеңiлiс тапқанын баяндайды. Өзге түгiлi, өз жақтастары ТМД мемлекеттерiнiң өзi бұл соғыста бейтараптық танытуға күш салды. Əсiресе, Ресеймен бiр одаққа енетiндiгi жайлы резолюцияға қол қойған Белоруссия президентi А. Лукашенконың өзi Ресейдiң Грузия аумағына басып енуiн жақтамайтындығын үнсiздiгi арқылы сездiрдi. Қазақстан да, Армения да, Қырғызстан да солай. Назарбаевтың Бейжiңдегi Саакашвилидi кiнəлай сөйлегенiнен өзге, Қазақстан Сыртқы iстер министрлiгi таратқан ресми мəлiмдемеде жалпы соғысты жақтамайтындығы айтылған. Яғни, Ресей бүгiнде жалғыз қалды деуге болатын-сынды.

	Ресейдi жақтап Американы сынаған елдер тарапынан Куба, Венесуела, Сирия, Ливия секiлдi мемлекеттердi көруге болады. Бұған Иранды қосыңыз. Əзiрге тiзiм осы. Қазақстан кiмдi жақтайтындығын əзiрге бiлдiре қойған жоқ. Егер, бiз Оңтүстiк Осетия мен Абхазияның тəуелсiздiгiн мойындасақ, Батыс пен Американың қырына iлiгемiз. Мойындамасақ, Ресей шүйлiгедi. Демек, Қазақстанның нағыз бейтарап саясат ұстанатын кезi жеттi.

	Əзiрге Ресейдiң Абхазия мен Оңтүстiк Осетияның тəуелсiздiгiн мойындаған əрекетiн қолдаған ешқандай мемлекет жоқ. ТМД мемлекеттерi əдетiнше үнсiз. АҚШ пен Батыс Ресеймен қарым-қатынасын үзуге беттедi. Ал, Ресейдi қолдаушы өзге мемлекеттерден де белгiлi бiр мəлiмдеме түскен жоқ.

	28 тамыз, 2008





АҚШ РЕСЕЙДI БӨЛШЕКТЕЙ МЕ?




	Ресейдегi азаттық аңсаған елдiң арманы күн өткен сайын асқына түсуде



	Миллион емес, жарты миллион емес, 70 мың ғана халқы бар Оңтүстiк Осетияның Ресей тарапынан тəуелсiз ел ретiнде мойындалуы өзге емес, Ресейдiң өзiне кесiрiн тигiзетiн сыңайы бар.

	Ресейде 89 аймақ бар. Оның 15-республикалар. Кезiнде КСРО да 15 республикадан тұрған. Алайда, олардың ешқайсысы түптiң-түбiнде өзiнiң жеке мемлекет деген мəртебесi болатындығына нанбаған. Бiрақ, тарих доңғалағы Ресейдiң бұғауындағы елдердiң тəуелсiздiгiнiң алғышарттарын жасап бердi. Сөйтiп, дүниенi дүр сiлкiндiрген алып империя құлады. Сарапшылар КСРО-ның құлауына Ресейдiң өз iшiнен iрiп-шiруi, социализм идеясын жүзеге асыру жолында жауырды жаба тоқу арқылы қуыршақ мемлекеттiң пайда болуы кiнəлi деседi. Оңтүстiк Осетия мен Абхазия тəуелсiздiгiн Ресей жариялағаннан берi, оның құрамындағы қазiргi 15 республиканың да iште жатқан арманы бас көтере бастады. Ресейдiң Грузия территориясын бөлшектегенiн қатты сынға алған Америка дəл осы сəттi ұтымды пайдалануға кiрiскен сыңайлы. Бұл ретте Ресейдiң өз iшiнен iрiп-шiри бастағандығы байқалады.

	Ең алдымен Кавказ аймағының бiрi болып табылатын Ингушетия оппозиционерлерiнiң Ресейден тəуелсiздiк талап еткен мəлiмдемесi жарқ ете қалды. Ингушетияның қазiргi билiгi оппозициялық «Ингушетия.ру» сайтының жұмысын тоқтатып, оның иесi Магомед Евлоевтың Ингушетия iшкi iстер қызметiнiң қолынан қаза табуы елдегi сепаратистiк толқуды күшейтiп жiбергенге ұқсайды. Ингушетия президентi Мұрат Зязиков оппозиционерлердiң мəлiмдемесiне көз жұма қарауға тырысса да, Ингушетиядағы Ресей құрамынан шығамын деген бұлқыныстың соңы жақсылыққа апармасы қақ. «Ингушетия. Ру» сайтын билiк əлденеше рет жауып тастағанымен, ол газет əзiрге жарыққа шығуын тоқтатқан емес. Қазiр оған бұрынғы президент Руслан Аушевтiң iнiсi Макшарип Аушев иелiк еттi. Билiк, əрине, Ингушетия оппозиционерлерiнiң бұл iсiн «сепаратистiк пиғылды өршiткенi үшiн, экстремистiк əрекеттерге барғаны үшiн» деген желеумен айыптап, қылмыстық iс қозғауды қолға алған. Сондай-ақ, 2-қыркүйектегi Магомед Евлоевты еске алу үшiн өткiзiлген рұқсатсыз ереуiл үшiн де Макшарип Аушев пен Магомед Хазбиевтерге қарсы құқық қорғау органдарының қаруына жармасты деген айып тағылып, қылмыстық iс қозғалған.

	Дəл осындай сепаратистiк пиғыл Едiл жағалауындағы Башқұртстан мен Орал маңындағы Татарстанда да байқалады. РБК daily агенттiгiнiң хабарлауына қарағанда, Башқұртстанның «КҮК БҮРЕ» қоғамдық қозғалысы Кремльден өзiн-өзi анықтауды талап ететiн мəлiмдеме жасаған. Егер, ресми Кремль олардың талабына құлақ аспаса қозғалыс лидерлерi бұқаралық қарсылық акциясын ұйымдастыратындығын мəлiмдеп отыр. «Ресейде жақында ғана қабылданған Бiлiм туралы заң башқұр халқының тiлiне нұқсан келтiрiп, халықтың өз ана тiлiнде бiлiм алуына кедергi жасауда» деген ойды аталған қозғалыс белсендiлерi талай рет айтқан екен. «Кремль Башқұртстанның мемлекеттiк тiлi болып табылатын башқұрт тiлiнiң дамуына мүмкiндiк бермей отыр. Башқұрларда бұдан басқа мекен жоқ. Оны бөтен бiреулердiң қолына берiп қоя алмаймыз» делiнген олардың үндеуiнде.

	Дəл осындай үндеу жақында Татарстанда да жарық көрген. Татар қоғамдық қозғалысының белсендiлерi де тəуелсiздiкке қол жеткiзу мүмкiндiгi жайында мəлiмдеме жасаған. Ресей саясаткерлерi бұндай мəлiмдемелердiң бұқаралық сипат алуынан қорқады. Өйткенi, Ресейдi бөлшектеуге ынталы əрi мүдделi топтардың бар екенi де, олардың бұл пиғылдарын ашық айта бастағаны да айқын. Мəселен, Грузияда Ресейден бөлiнiп шығуға ынталы мемлекеттердiң тiзiмi жасалды. Тбилисиде «Ресей аймақтарына тəуелсiздiк берiлсiн!» деген ұранмен ереуiл өттi. Онда: «Ресейден Якутия, Ханты-Мансы автономиялық округi, Коми, Чешенстан, Дағыстан, Татарстан секiлдi сепаратистiк пиғылдағы республикалардың бөлiнiп шығуы туралы айтатын кез жеттi» делiнген.

	Ал АҚШ-тың Стратфора сараптама агенттiгi арнайы зерттеу жүргiзу арқылы Солтүстiк Осетияның көптеген тұрғындары да Оңтүстiк Осетиямен қосылуды армандайды, сөйтiп жеке ел атанғысы келедi деген қорытындыға келген. Аталған агенттiктiң жасаған сараптамасына қарағанда, «Сiбiрдегi халықтың басым бөлiгi орыстар. Бəлкiм содан болар, онда сепаратистiк пиғыл аса байқалмайды. Сондай-ақ, ұлттық рухтары да бəсең. Ондағы экономикалық тұрғыдан тəуелсiз Саха республикасында Ресей алмазының барлығы өндiрiледi. Олар алмаздан өз үлесiн алуға қатты талаптанады» делiнген. Сондай-ақ, «Екiншi Дүниежүзiлiк соғыстан кейiн Ресейдiң құрамына енген Куриль аралдарын Жапония қайтарып алуды армандамайды дейсiң бе?» деген сауал қояды. Немiс провинциясы «Шығыс Пруссияның» орталығы болған Кенигсберг – қазiр Калининград деп аталады. Орыстар шетте жүрген отандастарын дəл осы аймаққа көптеп қоныстандыруды бекер жоспарлап отырған жоқ. Калининград та Ресейден жеке кетудi көздейтiн аймақтың бiрi. Аталған агенттiктiң сараптамасында Калининградтың Еуроодаққа ұмтылу мүмкiндiгi жайы айтылады.

	Алайда, Ресейдiң басылымдары Грузия мен Америка сарапшыларының бұл идеясын «утопияға» балап, осы жылдар iшiнде тəуелсiздiкке ұмтылған Чешенстанда əскери қақтығыстың болғанын атап өтедi. «Рамзан Қадыров Чешенстан билiгiн қолына алғаннан кейiн, əрi бұл аймақтың дамуына көптеген қаржы құйылғаннан соң, чешендер Ресей қоластында өмiр сүруге көндi» деп жазады «Lenta.Ru» сайты.

	Сондай-ақ, американдық «Online journal» басылымында Сыртқы саясат жөнiндегi кеңесшi Маккейн, Ранди Шойнеманн жəне Джордж Сорос секiлдi жаңа консерваторлар тобы Вашингтонның Чешенстан, Дағыстан жəне Ингушетия мемлекеттерiнiң тəуелсiздiгiн мойындауға үгiттеуге шақыратындығы туралы жазылған.

	Чехияда «Жас майдан» тiркелген жастар ұйымы Америка мен Еуропаны Чешенстан, Дағыстан жəне Ингушетияның тəуелсiздiгiн мойындауға шақырды. Олар мəлiмдемесiнде Ресейдiң Грузияға қолданып отырған басқыншылық əрекетi сыналып, Оңтүстiк Осетия мен Абхазияның тəуелсiздiгiн мойындағанына жауап ретiнде Ресейдiң барлық 89 субъектiсiн бөлшектеуге шақырған.

	Ресей əлемдiк əрiптестерiнiң өзiнiң аумақтық тұтастығын құрметтейтiндiгiне жəне субъектiлерiнiң тəуелсiздiгiн мойындамайтындығына сенiмдi. Дегенмен, Ресей сарапшылары Ингушетия мен Башқұртстанның, Дағыстан мен Татарстанның тəуелсiздiк идеяларының бас көтере бастауынан өз билiгiн сақтандыра бастады. Ал, тəуелсiздiкке ұмтылған лидерлер қатаң жазаланып, қуғынға ұшырауда. Ресей басылымдары елдегi 89 субъектiнiң қай-қайсысы да Ресейдiң қол астында болуға құлықты екендiгiн талмай жазып, қоғамдық пiкiрдi өзгеше қалыптастыруға тырысып бағуда. Алайда, Чешенстан халқының тең жартысы босып кеткендiгi жайында ешкiм аузын ашқысы жоқ. III Чешен-орыс соғысында тəуелсiздiк үшiн күрескен чешен жауынгерлерiнiң аяусыз тапталғаны бүгiн айтылмайды. Ресей қанша бүркемелегенмен, Дағыстан секiлдi республикалардың билiкке қызмет ететiн басылымдары арқылы, «Дағыстанды Ресейсiз елестете алмаймыз» деген ұран аясында мақалаларды қаптатқанымен, Ресейдегi тең құқықты республикалардың азаттықты аңсамауы мүмкiн емес.

	Сөйте тұра, Ресей саясаткерлерi күн өткен сайын шовинистiк көзқарастарын күшейте түсуде. Олар өз iшiндегi оттың алдын алуға ұмтылып, либералдық, демократиялық саясат жүргiзгеннiң орнына, империялық пиғылдағы мəлiмдемелерiн жасауды тоқтатар емес. Биылғы жылдың 11 тамызында «Новый регион» республикалық ақпараттық агенттiгiне сұхбат берген Еуразия жастар одағының идеологы, философ Александр Дугин: «Менiңше, бiзге дос көңiлдегi Қазақстан мен Белоруссия секiлдi мемлекеттер аяқасты ол ниетiнен айныса, бұдан ары мемлекет болып қала алмайды. Бұл олар бiздi моральдық тұрғыдан ғана емес, əскери тұрғыдан қолдамаса да, солай болмақ. Олардың əскери күштерi автоматты түрде Ресейдiң қол астына өтуi керек, сөйтiп Ресей үшiн соғысуы тиiс» («Я думаю, если дружественные нам страны, такие как Казахстан и Белоруссия, вдруг от нас отвернуться, этих стран больше не будет существовать. Это произойдет, если они не поддержат нас не только морально, но и военным образом. Их военные силы автоматически должны перейти к России и воевать на ее стороне») деген ой айтты.

	Тұп-тура шовинизмнiң иiсi аңқып тұр. Ресей саясаткерлерi мен идеологтары өзге елдi бөлшектеу немесе қорқытып-үркiту əрекетiн қолданғаннан гөрi, өз iшiнде тұтанғалы тұрған отты басуға ұмтылғаны абзал болар едi...

	11 қыркүйек, 2008





ИМПЕРИЯНЫ АҢСАУ ҚҰЛДЫҚ САНАНЫҢ ЖЕМIСI ЕМЕС ПЕ?




	Келмеске кеткен империяны сол империяның иелерi аңсаса бiр жөн, ал империяның езгiсiнде болып, текпiсiн көргендер аңсаса не деуге болады? Əрине, құлдыққа үйренген сананың құлшылығы деймiз де...



	Кеңестiк империяның күл-талқаны шыққанда оны сақтап қалуға талпынғандар болмады емес, болды. Алайда, iшiнен iрiп-шiрiп, қуыршақ қоғамға айналған қоғамның бұдан əрi өмiр сүру қабiлетi қалмаған едi. Өзге түгiлi азаттыққа ұмтылған кейбiр республика басшылары да КСРО-ны сақтап қалудың қитұрқы əрекеттерiне кiрiстi. Ештеңе өнбедi. Өйткенi, империялардың дəуiрлеу кезеңi болатыны секiлдi, империялардың құлдырау кезеңi де болады. Күйреген империяға ешкiм қалқан да, қорған да бола алмады. Дүниенi дүр сiлкiндiрген империялар жер бетiнен солай өшкен.

	Адамзат баласы тек алға ғана жылжиды. Өткендi аңсап, кейiнге шегiну – сана дағдарысының көрiнiсi. Бiр кезде бүкiл адамзаттың ардақтысына, жер шарындағы қазақтың пассионар тұлғасына айналған Олжас Сүлейменов бүгiнде ұлтым деген қазақ баласы терiс айналар үгiт-насихатты көбiрек айтатын болып жүр. Ол əрдайым орыс тiлiнiң жанашыры, орыс əдебиетiнiң сойылын соғушысы, ең қасiреттiсi – империяны аңсаушы. КСРО-ның келмеске кеткенiне Ресейдiң Премьерминистрi, 2000–2008 жылдары аралығында РФ президентi болған В.Путин қатты қайғыратындығын, оны уысынан шығарып алғандығын Ресейдiң ең үлкен қателiгi санайтындығын жиi айтушы едi. Путин жарты əлемдi дүр сiлкiндiрген Ресей империясының мұрагерi. Оның империяны аңсап, етегi жасқа толғанын түсiнуге болады. Ал, сол империяның сойылын өзге емес, қызыл қырғынның қасабына айналған, патшалық Ресейдегi көрген құқайларымызды былай қойғанда, 1916 жылдан бастап, 1986 жылға дейiнгi жазалау, аштық, өзге елге босу, репрессия, қанды соғыста 4 миллиондай халқы қырылып кеткен қазақ баласының аңсауы күлкiлi екен. Жазықсыз құрбан болғандардың обалы кiмде сонда. Оны айтасыз, егер 1991 жылы империя құламағанда қазақ деген ұлттың жер бетiнде қалуы да екiталай болған жоқ па? Бiрақ, Олжекең империяның күнiн жоқтаушы.

	Осы аптаның басында Алматыдағы Кино үйiнде Қазақстанның шығармашылық одақтары конфедерациясының ұйымдастыруымен Қазақстан мəдениет қайраткерлерiнiң форумы өттi. Осы форумға арнайы атбасын бұрмаса да, кездойсоқ қатысып қалған Олжекең: «Бiз үшiн Ресей КСРО-ның немесе Ресей империясының заңды мұрагерi екенiн түсiну дəл қазiр маңызды. Бұл сұраққа қазiр Ресейдiң өзi де жауап iздеуде. Бiз оған көмектесуiмiз керек. КСРО – жоғалған жұмақ. Бұл жұмақ бiреулер үшiн тозақ та болды, əрi жұмақ та болды. Бəрiмiздi бiрiктiрiп, дамытып, ХХІ ғасырға жеткiздi. Мен қазiр бəрiн ұмытып, Ресейден бөлек жол iздеймiз деген сарындарды естiп жүрмiн. Бұл талай саясаткерлердi тұйыққа тiреп жүр» деген ой тастады.

	Сондай-ақ, Олжекең Украина мен Əзiрбайжанда болғанында, оларға да осы ойды айтқанын жеткiздi. Тəуелсiз, бостан санаға ұмтылушы, сол үшiн таяқ жеп отырған бұл мемлекеттердiң ұлттық қайраткерлерi Олжас Омарұлына жаны ашып, мырс етiп күлген де болар, бəлкiм?!.

	Өз қағынан жерiнiп, өзiне-өзi топырақ шашып, империяның уысына қайта түсудi аңсаған қазақ «жазушысынан» бүкiл-бүтiн ұлттың бет-бейнесiн көргендей болған шығар. Өйткенi, бiздiң арамызда империяны аңсаушы топ əлi де көп. Өкiнiштiсi сол, бұл топ билiк маңайында отыр. Сол себептен де бiзде отарсыздандыру саясаты жүргiзiлмедi. Санамыздағы империялық құлдықтың қалдықтары тəуелсiз ойлауға жол бере алмай отыр. Ол жұрты жапырылып тыңдайтын, ұлты ұлысындай сыйлайтын сiздердiң арқаларыңыз, Олжеке.





БАШҚҰРТ БАУЫРЛАР БҰҒАУДАН БОСАҒЫСЫ КЕЛЕДI




	Биылғы жылдың қыркүйек айынан бастап Ресей Федерациясының субъектiлерi титулды ұлттың тiлiнде бiлiм беру мүмкiндiгiнен айрылды. Ондағы бiлiм туралы жаңа заң бiлiм жүйесiнен ұлттық бiлiм беру компонентiн алып тастаған.





«Егемендікті қайтарыңдар!»




	Соңғы екi-үш жыл бойында аймақтарды өзара бiр-бiрiне қосу арқылы ондағы республикалардың егемендiгiне балта шабылды. Ресейдiң субъектiлерiнде ау баста жеке мемлекет болуға деген үмiт болған болса, Путин ол үмiттiң барлығын су сепкендей басты. Қазiр егемен республикалар Ресей Федерациясының Конституциясын 1993 жылғы қалпына қайта келтiру үшiн күреске шықты.

	Федералдық Конституция бойынша, Ресей Федерациясында 21 егемен республика бар болатын. Олар өз республикасында ұлттық мəдениетi мен тiлiн, дəстүрiн дамытуға құқылы, əрi Ресей Федерациясының мемлекеттiк тiлi орыс тiлi мен қоса əрбiр титулды ұлттың тiлi əр республикада мемлекеттiк дəрежеге ие-тұғын. Бiрақ, Ресей Федерациясының президенттiгiне Путин келгелi ол принцип өзгердi. Айталық, 2000 жылдан Башкирияның Мемлекеттiк жиналысы да Башқұрт Республикасының Конституциясы бiрнеше рет өзгерiске ұшыраған. Соның салдарынан, «Башкирия Ресей Федерациясының құрамындағы егемен демократиялық мемлекет» деген түсiнiк жойылған.

	ИА REGNUM агенттiгiне сұхбат берген Башқұртстанның орталығы Уфа қаласында Ресейдiң қазiргi жүргiзiп отырған саясатына қарсы шеру ұйымдастырылған. Олардың талап етiп отырған мəселесi – егемендiк. «Бiз РФ-ының Конституциясын 1993 жылғы қалпына қайтаруды талап етемiз. Онда Башқұртстан Ресей Федерациясының құрамында егемендi демократиялық мемлекет делiнген. Егер бiздiң талаптарымыз орындалмайтын болса, алда бiз шерулер мен ереуiлдердi жалғастыра беретiн боламыз» деген «Көкбөрi» башқұрт ұлттық ұйымдарының өкiлi. Қазiр «Көкбөрi» Башқұртстан Республикасының президентi Мұртаза Рахимовқа Республика Конституциясына елдiң егемендiгi жайында түсiнiктi қайта енгiзуiн талап еткен резолюция жолдады. «Көкбөрi» қоғамдық ұйымының төрағасы Азат Сəлменов башқұрт жастарының талабы туралы «Алаңға шеруге шығушылар федералдық орталықтың саясатымен келiспейтiндiктерiн бiлдiредi. Ол саясат башқұрт халқының жойылуына бағытталған. Бiз бұған жол бермеймiз» дейдi.

	Башкирия президентiнiң əкiмшiлiгi олардың бұл талабына «Саяси жүйедегi кез келген өзгерiс заңдық негiзде жүзеге асатын болады» деген сүйей салды ғана жауап қайтарған.





«Үшінші сортты ұлт болғымыз келеді»




	Жақында бiздiң редакциямызда Башкирияның тəуелсiз «Көкбөрi» ұлттық ұйымының өкiлдерi қонақта болды. Олардың айтуынша, Башқұртстанда 4 миллион халық тұратын болса, оның 28%-ы ғана башқұрттар екен. «Көкбөрiнi» олар өздерiнiң тотемдiк символы ретiнде таниды. Ал, башқұрт тiлiн бiлетiн адамдар онда өте аз жəне ауылдық жердiң тұрғындары ғана көрiнедi.

	«Көкбөрi» ұлттық ұйымының мүшелерiнiң айтуынша, елдегi башқұртқанды азаматтардың барлығы өздерiнiң ұлттық армандарын жүзеге асыруға мүдделi.

	Бiрақ, əркiм өзiнiң қарақан басының қамынан қорыққандықтан əзiрге ашық қолдай алмайды дейдi олар. Башқұрт билiгi Ресейдiң кəрiне ұшыраудан қорқып, саяси тұрғыдан қолдау көрсетуден қаймығатын көрiнедi.

	Қазақстанда 18 мың башқұрт бар екен. Жақында Алматыда «Ақедiл» Башқұрт мəдени орталығы құрылды. Оның төрағасы Азамат Рыскелдин қазiргi башқұрт жастарының мақсаты түркiтiлдес елдердiң өзара ынтымағын күшейту болып отырғандығын айтады. Мəселен, башқұрттың рухани көсемi Заки Валиди мен үлкен Түркiстан мемлекетiн құруды мақсат еткен Мұстафа Шоқай арасындағы хат əлi күнге дейiн жарық көрмеген екен. «Ақедiл» башқұрт мəдени орталығы осы хаттарды қазақ тiлiне аударуды мақсат етiп отыр. Сондай-ақ, башқұрт мəдени орталығы башқұрт тiлiндегi интернет сайттарды қолдауды көздеуде.

	Осы кездесуде башқұрт жастары Ресейдiң империалистiк пиғылын сынай отырып, қазiр ұлттық тiлде бiлiм беретiн мектептердiң қаржыландырылмайтын болғандығын жеткiздi. Башқұртстанның егемендiк мəртебесi жойылғаннан берi, онда ұлтты жоюдың саналы түрде жолға қойылғандығын айтады. Башқұрт жастары өз елiнде 3-сорттың адамы болғысы келмейдi дейдi олар. Бұл ретте түркiтiлдес қауымның да көмегiне зəру екендiгiн жеткiздi.

	Сондай-ақ, өңiрлердi бiр-бiрiне қосу арқылы Ресейдi федеративтiк мемлекеттен унитарлы мемлекетке айналдыру iсiнiң қарқынды жүрiп жатқаны да оның субъектiлерiне қауiп төндiрiп тұр. Бұл ретте Башкирияны Орынбор мен Челябiге қосып, Оңтүстiк Орал атты аймақ жасақтау жайында жоспар бар екен. Бүгiнде Бурятияны Красноярскиймен, Чукотканы Краснодар өлкелерiмен қосу iсi жүзеге асып жатыр. Башқұрт жастары бұл мəселемен де келiспейтiндiгiн айтады. Бүгiнде олар бүкiлхалықтық референдум арқылы егемендiкке жəне башқұрт тiлiнiң мемлекеттiк дəрежесiне қол жеткiзудi көздеп отыр.

	3 желтоқсан, 2009





ТƏБЕТI АРТҚАН АЙДАҺАР ЕЛI




	Соңғы кездерi қазақ жəне Ресей ақпарат құралдары Қытайдың қазақ экономикасына дендей енуi жəне оның салдары жайында жиi дабыл қаға бастады. Бұған негiз де жоқ емес. Егер өткен ғасырдың тоқсаныншы жылдарында Қытайдың Қазақстан экономикасында ешқандай қатысы болмаған болса, жиырма жылдың iшiнде ол көрсеткiш мүлдем өзгерген. Қытай Қазақстан экономикасының басты табыс көзi болып саналатын мұнай қорының 30 пайызына иелiк етедi. Мұны сенатор Тасбай Симамбаев мырза мəлiмдеген болатын.



	2006 жылға дейiн Ресей Орталық Азия мемлекеттерiнен тасымалданатын энергия көздерiнiң бiрден бiр тасымалдаушысы болып келген болса, бүгiнде Орта Азия мемлекеттерi Қытай–Түркiменстан жəне Ресей–Қытай, Атасу–Алашанькоу құбырлары арқылы шығысқа – Қытайға мұнай мен газ тасымалдайтын болды. Сөйтiп Орталық Азия энергия тасымалдау жағынан Ресейге деген тəуелдiлiктен құтыла бастады. 2006 жылдан берi Қазақстан мұнайы батыс Қазақстан – батыс Қытай құбыры арқылы тасымалданып келедi, ал 2009 жылы тамызда Түркiменстан – Қытай газ құбыры iске қосылды. Сарапшылар Қазақстан Қытайға мұнай тасымалдаушы ретiнде ғана емес, Ресей мұнайын тасымалдау арқылы, транзиттен де мол түсiм көрiп отырғандығын айтады.

	Бүгiнгi таңда Қытайдың энергоресурстарға деген сұранысы күн сайын артып келедi. Бұған Қытай экономикасының қарқынды дамуы себеп болса керек. 2010 жылдың қарашасындағы мəлiмет бойынша Қытайдың мұнайға деген сұранысы күнiне 9,3 млн. баррельге жеткен. «International Energy Agency» (IEA) бұл көрсеткiш 2011 жылы 9,7 млн. баррельге жетедi деп болжайды. Осыдан сəл бұрын бұл көрсеткiш 4,5 миллион баррель ғана болатын. Канадалық «Canada Free Press» басылымының 2010 жылғы 10 тамыздағы мəлiметi бойынша «Халықаралық энергетикалық агенттiктiң мəлiметiне қарасақ, Қытай 2009 жылы əлемде энергия тұтыну жағынан бiрiншi орынға шыққан. Осыдан 100 жыл бұрын АҚШ алда едi» делiнген. Батыс басылымдары Қытайдың 2009 жылы 189 миллион тонна шикi мұнай өндiрсе, қосымша 199 миллион тонна мұнай импорттаған. Демек жыл өткен сайын Қытай сырттан əкелiнетiн мұнай шикiзатына тəуелдi болып келедi. Американдық сарапшылар 2025 жылы Қытайдың күнделiктi тұтынатын мұнайы 12,8 миллион баррель болады деп болжайды.

	Ал «Global Times» газетi Қытайға iрi көлемде мұнай тасымалдайтын 10 елдiң бiрi ретiнде Қазақстанды атайды. Олардың қатарына Сауд Арабиясы, Ангола, Иран, Ресей, Судан, Оман, Ирак, Кувейт жəне Ливия енедi. Былтыр олардың қатарын Қазақстан толтырған. 2015 жылға қарай Қазақстанның өндiретiн мұнайы 130 миллион тоннаға жетедi деген болжам бар. Бұл – қазiргiден екi есеге артық. Демек Қазақстан күн сайын 2,6 миллион баррель мұнай өндiретiн болады. Ал Қытайдың сол кездегi мұнайға деген күндiк сұранысы 11,1 миллион тоннаға жетпек.

	Қазiр Қазақстан экономикасына Қытай əжептəуiр дендеп енiп келедi. Басқасын былай қойғанда, Қытайлар қолына өтiп кеткен «СНПС-Ақтөбе мұнайгаз» компаниясын атасақ та жетiп жатыр. 2009 жылы сенатор Тасбай Симамбаев Қазақстан үкiметiн болашақ жайлы ойлануға шақырған. Бұл үшiн Қытайға газ жəне мұнай объектiлерiн сатуды доғару қажет деген едi. Қазақстанда өндiрiлiп жатқан мұнайдың 30 пайызы Қытайға тиесiлi деген ақпаратты да Тасбай Симамбаев айтып отыр. Бұл процестiң басында Қытайдың ұлттық мұнай-газ компаниясы СНПС тұр. Былтыр Қазақстанның «ҚазМұнайГаз» ұлттық компаниясының 15 пайыз мөлшерiндегi акциясын қытайлар сатып алды. Алматы облысында тұрғызылып жатқан Мойнақ ГЭС-iн қытайлар салуда. Онда Қазақстан тұтынушылары үшiн ғана емес, ҚХР үшiн де электроэнергия өндiредi деп күтiлуде.

	Гонконгтағы Asia Times газетi ҚХР-дың iрi энергетикалық корпорациясын Қазақстанға саяси ықпал ету үшiн пайдаланатындығын жазды. Қазiр ресми емес дерек көздерi Қазақстанда 200 мыңнан астам қытайлардың бар екендiгiн айтады. Алматы облысының Алакөл ауданынан 3000 қытай шаруасына жалға жер берiлгендiгi туралы ақпараттың өршiгенiне де бiраз уақыт. Бiрақ ресми билiк бұл ақпараттарды ресми түрде растаған жоқ. Былтыр Алматы жəне Жамбыл облыстарынан соя егу мақсатында 1 миллион гектар жер Қытайға жалға берiлетiнi туралы əңгiменiң ушығып барып басылғаны мəлiм. Қазiр Ресей ақпарат құралдарында Қазақстан болашақта Ресей мен Қытайдың бөлшектеуiне түседi деген болжамды жиi айтады. Бұның алдын алу үшiн Қазақстан билiгiнiң етек-жеңiн жинауы қажет секiлдi.

	Біздің ақпарат:

	Жалпы Қазақстандағы мұнай қоры əлемдегi мұнай қорының 3 пайызын құрайды. Қазiргi бағамен бұл қордың құны – 4 триллион 365 млрд. 53 млн. долларға дейiн. Мəселен Теңiз кен орнының мұнай қоры – 9 млрд. баррель, Қарашығанақ – 2,3–6 млрд. баррель жəне 9–13 млрд. баррельге дейiн қоры бар Қашаған – елдегi ең iрi үш мұнай кен орнына жатады. Олардың жалпы қоры – 20,3 млрд.-тан 24 млрд. баррельге дейiн жетедi. Бiрақ бұл қорлардың басым көпшiлiгi шетел компанияларына тиесiлi. Айталық, «Тенгизшевройл» компаниясындағы Қазақстанның үлесi – 20 пайыз, Қашағанды игерiп жатқан консорциумде – 16,5%. «Қарашығанақ Интегрейтед Органайзейшн» акционерлiк консорциумiнде Қазақстанның үлесi жоқ.

	24 ақпан, 2011





ПУТИННЕН ҮЛГІ АЛУҒА БОЛА МА?




	Ресей Федерациясының Премьер-министрi Владимир Путин сайлауалды екiншi мақаласын жария еттi. Бұл мақала Ресей БАҚ-тарында əжептəуiр əңгiме өзегiне айналды. Биылғы Ресей Президентiнiң сайлауында Дмитрий Медведевпен бiрге Владимир Путин де додаға түспек. Оның басты көздегенi – ұлттық мəселе.





Путиннің көздегені не?




	Естеріңізде болса, В.Путин 2000 жылы Ресей Федерациясының президенті болып сайланар алдында Ресейдің бірінші президенті оны РФ Премьер-министрі ретінде тағайындаған болатын. Үкімет басына келісімен, Путин Ресей мен Чешенстанның ІІІ соғысын жариялап, Ресейден бөлініп кеткен Чешенстанды Федерация құрамына қайтару үшін нақты қадамдар жасаған. Осыдан кейін Ресейдің ендігі тағдырын Путинге сеніп тапсыруға болатынына көзі жеткен Борис Ельцин өз еркімен отставкаға кеткен еді. Содан бергі 12 жылда Путин Ресейді федеративтік мемлекеттен ұлттық мемлекетке айналдырудың амалдарын қарастырумен əлек.

	99 субьектіден тұратын Ресей субьектілерінде референдум өткізіп, өңірлерді ірілендіру саясатымен кіші өлкелерді ірі субьектілерге айналдыруды қолға алды. Ол бүгін автономиялы республикалар мен өлкелерге ауыз салса, күндердің күнінде Ресейді ұлттық республикаларсыз, унитарлы мемлекет құруды көксейтінін осылай танытып отыр.

	Қазір Ресейдегі ұлт республикалары өздерінің ұлттық бет бейнесі үшін бас көтере бастағандығы мəлім. Алайда Ресейдегі ұлт саясаты олардың тəуелсіз ұлттық саясат жүргізуіне жол берер емес. Айталық, «Ресей Федерациясының мемлекеттік тіл туралы» Заңы бойынша, ұлттық республикалардағы іс қағаздары жəне басқа да саяси іс əрекеттердің барлығы орыс тілінде жүргізілуі тиіс. Бұл əрекеттің соңы ұлттық республикалар тұрғындарының орыстануына əкеліп соғатыны мəлім. Ұлттық тіл жоғалғаннан кейін олардың ұлттық рухы да жойылып, жеке ел болу жайлы мақсаты да жүзеге аспауы ықтимал.

	В.Путин аталған мақаласында тіркеу ережесін күшейту, ұлттық даму мəселелері мен ұлтаралық татулықтың проблемаларына жауап беретін идеяларды алға тартты. Ол мемлекеттердегі мультикультурализмнің, яғни көп түрлі мəдениеттің соңы апатқа əкелетіндігін қадап айтты. Оның ойынша, Ресей федеративтік құрылымнан ұлттық масштабқа қарай аяқ басуы тиіс. «Еуропаның беделді саясаткерлері «мультикультуральды жобаның» құрдымға бет алғанын айта бастады. Өз позицияларын сақтау үшін «ұлттық картаны» қайта жаңғыртуда. Демек, əңгіме ассимиляцияға жабық түрде мəжбүрлеу жəне миграция ережелерін күшейтуге келіп тіреледі. Басқа мəдениет иелері не «ірі мəдениетке сіңуі қажет», не ерекше құқықтарға ие ұлттық азшылдықтар ретінде қалуы керек. Мұндай жағдайда олар табысты карьерадан бас тартады. Турасын айтқанда – ондай жағдайдағы азаматтан өз еліне деген лояльдылықты күтудің қажеті жоқ» деген оның пікірінше, тарихи Ресей – этникалық мемлекет те, мигранттар елінен тұратын Америка да емес. Ресей ғасырлар қойнауынан бастау алады, оның көп ұлттылығы мыңдаған жылдардың жемісі, онда халықтардың өзара түсіністігі мен сіңісуі отбасылық, достық жəне қызметтік деңгейде араласу тұрғысында жүзеге асты деген ол: «Осы бір ерекше өркениеттің түпқазығы, байланыстырып тұратын арқауы – орыс халқы, орыс мəдениеті. Осы арқауды əртүрлі арандатушылар, біздің қарсыластарымыз Ресейден үзіп əкетуге талпынуда. Олар бұл үшін орыстардың өзін-өзі тануы жайында, «нəсілдік тазалық» жайында, 1991 жылы басталған империяны быт шыт ету ісін аяқтап, орыс халқының мойнына мініп алғандардың көзін құрту жайында əңгімелер өрбітуде.

	Бұның соңы өз мемлекетін өз қолымен тұншықтыруға əкеп соғатынын ешкім бағамдай алмайды. Орыс халқының өзін-өзі тануы – орыс мəдениетімен арқауланған полиэтникалық өркениет. Орыс халқы – Ресейдің дүниеге келу заманынан бастап мемлекетқұраушы ұлт. Орыстардың ұлы міндеті – біріктіру, өркениетті өз айналасына топтастыру», – дейді.

	Ғасырлар бойы империялық асқақ көңіл күймен бүгінге жеткен Ресей халқының ең басты мəселесі – ұлттық мəселе екенін Путин де, Медведев те есінен шығарған емес. Олар сайлауда орыс ұлттық идеясын басты көзір етіп алады. Сол арқылы ресейліктердің қолдауына ие болады. Олар 2000 жылы Путинді, 2008 жылы Медведевті таңдау арқылы, орыс ұлтшылдығын таңдаған болатын. Биыл да солай болмақ. «Мұндай өркениетті интеграция орыс мəдениетінің басымдығын сақтауға негізделген. Бұл мəдениеттің иелері тек этникалық орыстар ғана емес, ұлтына қарамастан өзге ұлт өкілдері де. Бұл мəдени код соңғы жылдары үлкен сынаққа ұшырап отыр. Оны бұзуға талпынуда əрі талпына беретін болады. Сол себепті де бірінші кезекте əңгіме білім беру саласында орыс тілі, орыс əдебиеті, Отан тарихы секілді пəндердің сапасын арттыру жайында болмақ», – дейді ол.

	Демек Ресей Федерациясында аталған пəндердің сапасын арттыру үшін қайта бағдарламалар жасалатын болады. Күні бүгінге дейін Ресей тарихшылары осыдан жиырма жыл бұрын тəуелсіздік алған посткеңестік елдердегі тарих пəндеріне шүйлігіп, «Жалған тарих жасап, Ресейдің имиджіне нұқсан келтіруде» деп дабыл қаққандары мəлім. Күні бүгінге дейін олар аштыққа, репрессияға баға берудің саяси сипат алғанын жəне оған Украина жəне Тəжікстанда арнайы саяси баға берілгеніне табанды қарсылық көрсетумен келеді. Осының салдарынан Қазақстанда халқының үштен бірі қырылған аштық, бас көтерер зиялыларының барлығы опат болған саяси репрессия жəне Желтоқсан көтерілісі өзінің тарихи бағасын ала алмай отыр.

	Путин мақаласын «Бізге азаматтық патриотизмге негізделген ұлттық саясат стратегиясы керек» деп аяқтаған. Яғни В.Путин Ресей Федерациясының билігіне қайта оралатын болса, ұлттық саясат проблемалары қайта алға тартылады деген сөз.





Қазақтың Путиндері қайда?




	Ресейдегі сайлаулар секілді Қазақстанда да сайлаулар болып өткені мəлім. Біздегі ерекшелік əуелі Президентті, сосын Мəжілісті сайладық. Алайда біздің саясаткерлеріміздің арасынан ұлттық проблеманы ту етіп көтерген ешкім болмады. Əлгі Қазақстан Президенттігіне үміткер Ғ.Қасымов та, Ж.Ахметов те, М.Елеусізов те қазақ мəселесі жайында жұмған аузын ашқан жоқ.

	Мəжіліске үміткер партиялардың ішінен қазақ мəселесі мен ұлттық проблемаларды ту етіп шыққан «Руханият» орта жолда додадан аластатылды. Ұлттық ұйымдардың аманатын арқалап, ұлт үнін Мəжілісте паш етеді-ау деген бірен-саран адамдарды партиялық тізіміне енгізген «Ақ жол» партиясы өткелден өткен соң оларды Мəжіліске жібермей жерғып кетті.

	Бізде ұлттық, этникалық дағдарыс жəне ұлттық білім берудің проблемалары көптеген саясаткерлерді онша толғантқан емес. Бұл тұрғыдан біздің саясаткерлер Путиннен қашан үлгі алар екен?…

	27 қаңтар, 2012





ІІІ БӨЛІМ


	ҚАРА ОРМАН ҚАЗАҚ ҚАЙДАСЫҢ?





ҚАЗАҚСТАНҒА ҚАЗАҚ КЕРЕК ПЕ, МАМАН КЕРЕК ПЕ?




	Осыдан бiраз жыл бұрын, «Түркiстан» газетiнiң бетiнде «2005–2007 жылдары Қазақстанға қосымша жұмыс күшi қажет болады екен» деген сəуегейлiк жасаған едiк. Соның алдын бүгiннен алып, еңбек мигранттарын шетелде жүрген қандастарымыз есебiнен толтыру үшiн арнайы бағдарлама жасау керек дегендi айтқанбыз. Бұл мəселе бiр емес, бiрнеше мақалаларда көтерiлдi. Соның бiрi – «Квота қаржының жетiмсiздiгiнен орындалмайды» («Түркiстан», №9, 27-ақпан, 2003 жыл) деп аталады.



	Дəл осы мақалада бiз Қазақстанға сырттан алынуы мүмкiн жұмыс күшi жайында айта отырып, сол кезде өз алдына жеке шаңырақ тiгiп тұрған Көшi-қон жəне демография жөнiндегi Агенттiкке сауалдар жiберген едiк. Ол сауалдардың бiрi: «Бейресми ақпарат бойынша, Қазақстанға жұмыс күшi қажет болатын күн алыс емес сияқты. Сiз басқарып отырған Агенттiк бұл қажеттiлiктi оралмандар есебiнен толтыру барысында қандай iс-қимыл жасап жатыр? Жалпы, квотамен келетiндерге қандай талап қойылады? Яғни, шетелден келетiн қандастарымыздың жасы, еңбекке жарамдылығы жəне мамандығы ескерiле ме?» деген мағынада болыпты. Оған Көшi-қон жəне демография жөнiндегi агенттiктiң қызметкерi: «Бiздiң басшылыққа алатын ақпаратымыз ресми статистикалық мəлiметтер. Оларға сүйенсек, қазiр Республикадағы жұмыссыздықтың деңгейi 9,4%, ал Үкiметтiң 3 жылдық бағдарламасында 2005 жылы жұмыссыздықты 8,15%-ке түсiру көзделген. Яғни, жұмыссыздықтан құтылып, жұмыс күшiн сырттан қажет ететiн күн жақын арада туады дегенге əзiр сену қиын. Бiздiң шетелдердегi казақ диаспорасын елге қоныстандырудағы негiзгi мақсатымыз – əртүрлi тарихи кезеңдерде əдiлетсiздiктiң салдарынан елден шеттеп қалған қандастарымызды өздерiнiң тарихи отанына қайтару болып табылады.

	Əрине, квотаға кiргiзу кезiнде əр облыстағы бiздiң аумақтық басқармаларда əр саланың бiлiктi қызметкерлерiнен құрылған комиссия жұмыс iстейдi. Олар квотамен келушiлердiң əлеуметтiк жағдайымен бiрге мамандықтарын, бiлiмдiк деңгейлерiн, сол аумақтағы еңбек рыногындағы сұранысын да ескередi» деп жауап берген.

	Əрине, жылдар жылжып, қас-қағым сəтте 4 жылды да артқа тастадық. Бiздiң болжауымыз расталып, Қазақстан шетелдiк жұмыс күшiне зəрушiлiкке ие болды. 2006 жылдың өзiнде заңсыз мигранттарды заңдастыру арқылы, 1 миллион жатты жарылқадық. Биыл тағы да 1 миллион жұмыс күшi қажет деп ұрандатып жатырмыз. Алайда, осы жұмыс күшiн жасақтау барысында шетте жүрген қандастарымызды əкелу идеясын ұсынған ешкiм жоқ. Жетекшi партия «Нұр Отан» да, Мəжiлiс сайлауында жеңiлiс тапқан басқа партиялар да, Үкiмет те.

	Ендi жерден жетi қоян тапқандай Үкiмет жаңа Қаулы қабылдап, мемлекеттiк көшi-қон квотасына жаңа ережелер енгiздi. Яғни, шетелден келетiн оралман əрбiр адамға көмек ретiнде берiлетiн 900 доллар мөлшерiндегi қаржыға қол жеткiзу үшiн, 10 балл жинауы қажет екен. Оның ең маңыздысы – мамандығы еңбек рыногындағы сұранысқа жауап беруi қажет болса, екiншi орында тұрғаны кəмелетке толмаған балаларының саны. Дұрыс-ақ, былай қарасаңыз бiздiң талап еткенiмiздей бар. Квотаға əрине, Қазақстанға қажеттi мамандығы мен бiлiмi жəне кəмелетке толмаған балалары бар адамдар енгенi жөн болсын. Алайда, бiрiншiден, бұл қадам тым кеш басталды.

	«Түстен кейiн маңыраған ақсақ қойдың» кебiн киiп отырмыз. Өйткенi, дəл осы Қаулыны осыдан 5 жыл бұрын шығарып, елiмiздiң еңбек рыногындағы сұранысының орнын толтыру үшiн – қазақтардың көптеп келуiн қамтамасыз етуiмiз қажет едi. Ол дер кезiнде қолға алынбады. Екiншiден, шеттен келiп жатқан еңбек мигранттарына дəл осы талап қойылып отыр ма? Қазiр елiмiздiң еңбек рыногын жаулап алған заңдысы бар, заңсызы бар өзбек мигранттарының арасында əлiптi таяқ деп бiлмейтiндер жиi кездеседi. Өйткенi, олар екi қолға бiр жұмыс, кез келген қара жұмысты атқара алады. Бiздiң еңбек рыногына қажет болып отырған жұмысшылардың көбiне қойылатын талап бiреу – арзан еңбек күшi болса болғаны. Үшiншiден, бала санының көптiгiне қарап алалаудың да қисыны келе қоймайды. Өйткенi, шеттегi диаспораның негiзгi бөлiгi отырған Қытайдағы қандастарымыз 1–2 баладан артық балалы бола алмайтыны мəлiм. Себебi, Қытайдың демографиялық саясаты осыған, жетелейдi. Қытайдағы қандастарымыздың көбi бала санын өсiруге Қазақстанға келгеннен кейiн ғана мүмкiндiк ала алып отыр.

	Демек, Үкiметтiң аяқ астынан мемлекеттiк көшi-қон квотасына өзгерiстер енгiзiп, оралмандардың оралуына тұсау салуын немен түсiндiруге болады? Бiздiңше, билiк басындағылар елiмiздiң мүддесiн көздегеннен гөрi, Қазақстанда қазақтың санының молаюынан үркiп отырған тəрiздi. Себебi, Қаулы бойынша, квотаға зейнет жасындағы адамдар ене алмайды. Ал, отбасылық институт берiк сақталған қазақ отбасылар кəрiсiн далаға тастап кете алмайтыны тағы анық.

	Жалпы, 2005 жылдың күзiнде Астанада өткен Дүниежүзi қазақтарының III құрылтайынан кейiн, қазақ көшi-қоны туралы сындарлы саясат қолға алынбады. Ендiгi көшi-қонның қалай бағыт алатындығын, оның қалай жүзеге асатындығын меңзеген Қаулы-қарар да болмаған. Құрылтайдағы шешiм бойынша, мемлекеттiк көшi-қон квотасы 2007 жылға дейiн ғана белгiленген. 2007 жылдан кейiнгi көш барысы туралы əңгiме əлi көтерiлмеген едi. Көшi-қонның ендiгi тағдыр-талайына алаңдап жүргенде, атышулы Қаулы қабылданды. Бұл Қаулыны қабылдарда Үкiмет қоғамдық пiкiрге құлақ асқан жоқ. Көпшiлiктiң пiкiрi тыңдалмады. Тоталитарлық жүйедегiдей белден басып, бюрократиялық тəсiлмен қабылдана салды. Демек, оны жасаушылардың пиғылында қазақ көшi-қонына жан-тəнiмен қарсылық жатқан сынды. Тарихта С.Терещенко Үкiмет басында болған жылдар аса бiр экономикалық ауыртпалығымен есте қалады. Бiрақ, дəл сол жылдары атақты №791-шi Қаулы қабылданған едi. Бұл Қаулы бойынша, шеттен келген қазақтарға арнайы куəлiк берiлiп, сол куəлiгi арқылы олар медициналық көмекке тегiн қол жеткiзуге қалааралық көлiкте Қазақстан азаматымен бiрдей бағамен жүруге т.т. жеңiлдiктерге ие болуға құқылы болған. Бұл оралмандар саясатындағы ең қолайлы Қаулының бiрi болғаны мəлiм. Бұдан кейiн ешқандай премьер осы Қаулының деңгейiнде құжат қабылдай алмады. Көшi-қон өзiнiң инерциясымен жүрдi десе де болғандай. Қазақстанның тəуелсiздiгiн алған 15 жылда шеттегi келуге мүдделi қазақтың бəрiн көшiрiп алуына мүмкiндiгi болған едi. Сөйтiп, қазағы аз солтүстiк облыстардың демографиялық мəселесiн шешуге атсалысар едi. Бiрақ, əлi күнге дейiн стратегиялық маңызы бар құжаттың қабылданбауы, көшi-қон саласында сындарлы саясаттың болмауы, дүниежүзi қазақтары құрылтайының декоративтi сипат алуы – көшi-қон үрдiсiн баяулатты. Қанша алаулатып-жалаулатқанымызбен 15 жылда 1 миллион қазақты көшiрiп əкеле алмадық, керiсiнше, бiр жылдың iшiнде 1 миллион келiмсектi заңдастырып үлгердiк. Қазақстандағы жыл сайын ағылып келiп жатқан өзбектiң ертең мəдени автономия талап етпесiне кiм кепiл. Бiз түгiлi ұлттық проблемаға көз жұмып қарайтын Германиядағы 3 миллион түрiк пен Франциядағы соған жетеқабыл арабтардың проблемасының өзi шаш етектен болып отырғанда, ұлт саясатында тым жалпақшешейлiк танытатын бiздер өзбектiң де, өзгенiң де ығына жығыла кетермiз.

	Бұл Қаулыдан түйгенiмiз Қазақстан қазақты молайтуды көздеп отырған жоқ, шеттен маманды адамдарды көптеп тартуды мақсат етiп қоюда. Яғни, Қазақстан ұлттық мемлекет құрудан үркедi, қазақтың көбеюiнен қобалжиды. Сөйтiп, шетте жүрген 5 миллион қазағын əкелгеннiң орнына, кiм болса ол болсын мейлi, басқалардың маңдайынан сипағанды жөн көредi.

	Көршiлердiң үлгiсi: Ресей былтырдан берi алыс-жақын шетелде жүрген қандастарын шақырып, оларды орналастырудың арнайы бағдарламасын қабылдады. Бұл, бiрiншiден, тұралап тұрған демографияға аз да болса септiгiн тигiзсiн деген идеядан туындаса, екiншiден, шетелдiк мигранттарға тұсау салу үшiн де керек болып отыр. Ол үшiн Ресей үкiметi шеттен келетiн орыстарды орналастырудың үш түрлi категориясын жасады. «А» категориясына енетiн территория – Ресей үшiн стратегиялық маңызы бар шекара аймақтар;

	«Б» – iрi инвестициялық жобалар жүзеге асып жатқан, жұмыс күшi жетiспей жатқан аймақтар; «В» – əлеуметтiк-экономикалық дамуы тұрақты, соңғы екi-үш жылда халық саны азайып бара жатқан немесе жұрт кетiп жатқан аймақтар.

	Бiзде дəл осындай стратегиялық маңызы бар құжат қабылданса, ешкiм қолымыздан қағып жатқан жоқ. Бiрақ, өзiмiздiң салғырттығымыздан бұған мəн берiлмедi. Ендi азын-аулақ квота үшiн де шектеулер ойлап таптық.

	18 қазан, 2007





ЖАТАҚХАНАСЫЗ СТУДЕНТТЕН БАСПАНАСЫЗ ҚАЗАҚҚА ДЕЙIН...




	Баспана – қазақтың бас ауруына айналғалы қай заман. Қазақ қала салып, отырықшы елге айналғаннан бергi мəселе. Бүгiнгi баспана мəселесi тым өткiр сипат алып отыр. Ол қазақтың даладан қалаға ағылуынан туындап отырған жайт.



	Кешегi Кеңес заманының өзiнде 20–30 жыл бойы пəтер сағалап, бала-шағасын бiреудiң босағасында өсiргендердiң саны жетiп артылған. Ол кезде империяның ұсақ ұлттарға ұстанған саясаты салдарынан солай болды делiк. Ал, тəуелсiздiкпен бiрге оянған үкiлi үмiттердiң аяқасты болғанын немен түсiндiремiз. Алпауыттар қазақ жерiн ойыншыққа айналдырып, зəулiм-зəулiм құрылыстарды салып, оның бағасын аспандатып қойғанымен, одан қазаққа қайыр жоқ. Өйткенi, ол құрылыстардың есiгiнен сығалау үшiн қалтаң қомақты болуы керек. Ауылдағы жаман тамы мен екi-үш малын сатып келген қара қазақтың қалтасында ондай пұл қайдан болсын. Ашынған жұрт өз бетiмен жер басып алып, заңсыз үй де тұрғызып жатыр. Бiрақ, оны елеп-ескерiп отырған ешкiм жоқ. Қолынан келсе, күреп тастап қарап отыратын болды. Бұл қарапайым тұрғынның ашу-ызасын қоздыратын қадам екенi ешкiмдi ойландырмайды.

	Сайын дала сахарада бүгiнде халқымыздың тең жарымына жуығы тiрлiк етедi. Қалаға ағылғаны ағылып, далада қалғаны далада қалған елдiң күз туа тағы бiр проблемасы қылаң еттi. Ол – жатақхана мəселесi. Қазiр ақылы бөлiм студенттерi түгiлi, мемлекеттiк оқу грантын жеңiп алғандардың өзi жатақхана iздеп сабылып жүр. Бұның сырын оқу орнының басшылары оқуға студенттердiң жылдағыдан көп қабылданғанымен түсiндiредi. Мəселен, əл-Фараби атындағы Қазақ мемлекеттiк университетiне биыл 5 мың студент I-курсқа түскен. Бұл əдеттегiден он есе көп. Сол себептен аталған оқу орны алыс-шалғай ауылдардың студенттерiне ғана жатақханадан орын берудi жөн деп тапқан.

	Яғни, Алматы облысынан келгендерге жатақхана жоқ. Тағы бiр оқу орны 3–4 курстың студенттерiне: «Баспанаңды өзiң тап» деген. Қалай десек те, оқу орындарының басшыларының алдын күзеткен студент пен оның ата-анасынан көз тұнады. Жақындап, сөйлесе кетсең, мұңын мұңдап жылап жiберуге шақ тұрады. Сол оқу орындарының бiрiнде болып, жатақханаға қол жеткiзе алмаған ата-аналармен сəл тiл қатысқанмын.

	– Мен былтыр да жатақханасыз қалғанмын, – дейдi 2-курс студентi Қобылан – жатақханадан бiр орын алу үшiн бүкiл туыс-туғанымды салдым. Биыл да солай болып тұр.

	Ал, баласын I курсқа алып келген мына бiр ана факультет деканының алдынан тауы шағылып шықты.

	– Балам бiрiншi курсқа өз күшiмен түстi. Грант деушi ме едi, əлгi. Анау Нарынқолдан келiп жүрмiз. Деканға кiрсек: «Неге пəтер жалдамайсыздар?» дейдi. Менiң бұдан басқа да оқытып жатқан балаларым бар. Ал, Алматыдағы пəтер құнын өзiңiз бiлесiз. Бiр бөлмелi пəтердiң өзi 700–800 долларға шықты. Мен күнiмдi көрем бе, жоқ баламның пəтерiне ақша iздеймiн бе, əлде мыналарды оқытам ба, басым қатып тұр, – дейдi ол кiсi.

	Тағы бiрi осы Алматы қаласында тұратын менiң танысым болып шықты:

	– Ағайынымның қызы едi. Текелiден келген. 111 балмен грантқа түсiп едi. Декан менi мазақ еттi. «Алматыда жап-жақсы туысқаны тұрады екен. Сол қамқорлығына алсын. Далаға тастамайтын шығарсыз ендi бұл қызды», – деп келеке қылды. Мен өз жағдайымды айтып ақталып жатырмын. Үйiмнiң тарлығын, онда да тұратындардың жетiп артылатындығын айттым, алайда, декан мазақ еткенiн қоймады, – дейдi əлгi танысым.

	Жатақхана iздеп сабылып жүргендердiң iшiнен бiз өзге ұлт өкiлдерiн кездестiрген жоқпыз. Яғни, жатақхана да қазақтың проблемасына айналғандығының куəсi болдық. Жатақхананың бүгiн мұндай проблемаға айналғанының бiрiншi себебiн жоғарыда айттық. Жылдағыдан 10 есе көп студенттiң оқуға қабылдануы болса, екiншi себебi, көптеген оқу орындары студенттерге арналып салынған жатақханалардың бiразын жекешелендiрiп жiберген. Оған дəлел, Қазақ Мемлекеттiк құрылыс-архитектура академиясының студенттер жатақханасында орнығып алған бiр топ тұрғынның оны босатуға құлықсыздығы. Оларды да түсiнуге болады. Қыстың көзi қырауда жатақхананы тастап шықса, барар жер басар тауы болмайды. Осында күнелтiп жатқандарына алдына – 20, соңына – 10 жыл болып қалған. Оқу орны басшыларының ауызша жекешелендiрiп бердiк дегенiне алданып қалғандар. Сондықтан, оларды шығарып тастауға келген сот орындаушылардың танауы тасқа жиi соғылып қайтуда. Олардың биылғы наразылық акциясы ерекшелеу сипат алды. Қолдарына ордер тиiп, жатақханаға орналаспақ болып келген қазақ жастарын бөлмеге кiргiзбек түгiлi, жатақхананың есiгiнен де өткiзбей қайтарды.

	«Мал ашуы – жан ашуы» дейдi қазақ. Десе дегендей. Соңғы жылдарғы оқиғаларға назар аударсақ, қалтасындағы соңғы бақырын сарқып отырып тұрғызып алған күркешiгiн бұзу туралы шешiм шығып, оны күреуге келгендерге табанды қарсылық көрсеткен «Шаңырақтағы» оқиғаның соңы қайғымен, кiсi өлiмiмен аяқталды. Бүгiнде сол оқиғаға қатысы барлардың iсi сотта қаралып жатыр. Əзiрге қабылданған шешiм жоқ, алайда қақтығысқа қатысты деген 25 адам бiр жылдан астам уақыт түрмеде отыр. Жақында мен осы түрмеде отырған жiгiттердiң аналарымен кездесiп қалдым.

	– Алматыдан бiр баспана iздеп сабылып келгенде, басымызға бұлт үйiрiлiп, бүкiл ауылы қарап отырған атпал азаматтарымыз түрмеден бiр-ақ шықты. Олардың ендiгi тағдыры не болады, бiлмеймiз, – деседi аналар. «Байтал түгiлi бас қайғы» дегендей бүгiнгi мұңдары – темiр торға жазықсыз қамалған балалары. Оларды ақтаған, не қаралаған үкiм жоқ. Бiр жылдың iшiнде қаншама адвокат жалдағандарын айтып етектерi жасқа толады. Тiптi, бiреуi адвокат жалдау үшiн банкiден несие алған.

	– Оны өзiм емес, анам төлеп отыр, – дейдi ол.

	Мiне, қара қазақтың бүгiнгi мұңы. ХХ ғасырдың басында да, жерге иелiк ету үшiн күрессе, ХХI ғасырдың басында да, бостандыққа қол жеткiзген заманда да алақандай жер үшiн күресiп жүр. Заңға əрбiр тұрғынның 10 сотық жерге тегiн иелiк ететiндiгiн жазып қойдық. Бiрақ, ол Алматы мен Астанада жүзеге аспайтын Қаулы болып шықты. Соңғы деректерге қарасақ, жердi заңсыз басып алушылардың саны күн өткен сайын көбейiп барады. Мұның сырын əлеуметтiк теңсiздiктен iздеген жөн болар. Алайда, бiздiң билiк тармақтары əлеуметтiк теңсiздiкке көз жұма қарайтын болып алды, кез келген мəселеде қарапайым тұрғындарды кiнəлап қарап отырамыз. Ал, халықтың қордаланған ашуының бұрқ етуiнiң соңы алапатқа айналатындығын 86-шы жылғы оқиға-ақ дəлелдеп берген жоқ па? Билiк осындай алапаттардың алдын алуы үшiн, қазақтың қалаға енуiн жеделдетуi қажет.

	21 тамыз, 2008





ҰЛТ МҮДДЕСI – ҰЛТТЫҚ ИДЕЯ




	Қазақстан өз алдына жеке шаңырақ тiгiп, дербес ел болғалы ұлттық идеологияның бағыт-бағдарын айқындай алмай-ақ келедi. Кеңестiк идеологияның сай-сүйегiмiзден өтiп кеткенi соншалық, тəуелсiздiктiң туын көтергелi 16 жыл болса да, коммунизм елесiнен əлi айыға алмай жүрмiз.





Оралман тағдыры – қазақ тағдыры




	Жақында «Темiрқазық» пiкiрсайыс клубында «Қазақстанда оралмандар қашанғы «өгей бала» кейпiн кимек?» атты тақырыпта дөңгелек үстел өттi. Негiзгi баяндаманы «Жерұйық» қоғамдық бiрлестiгiнiң төрағасы Болатбек Төлепберген жасады.



	Жиынға қатысушылардың сөз лəмiнен ұққанымыз – күнi бүгiнге дейiн Қазақстан қоғамында оралмандарға деген көз-қарастың дұрыс қалыптаспай отырғандығы жəне олардың қоғамда өзге топтармен араласпай, жеке-дара жүргенi. Бұған кiм кiнəлi? Оралмандар Қазақстанға орала бастаған 17 жылда оларды өзiндей қабылдай алмай отырған қоғам ба, жоқ, өзегiнен теуiп отырған билiк пе? Дəл осы жерге келгенде, ешкiм де жауап таппай тосылып қалғаны рас.

	Ал, «Ұлт тағдыры» қоғамдық ұйымының төрағасы Дос Көшiм оралмандарды жеке бiр қоғамдық яки саяси ұйым құруға шақырды. Дос мырза Қазақстанда оралмандардың проблемаларын шешуге атсалысып жүрген бiрнеше қоғамдық ұйымның барлығынан хабардар екенiн, бiрақ, ешқайсысының iстеп жатқан жұмысын бiлмейтiндiгiн айтты. Дос Көшiм қазiр ұлттық ұйымдардың алдында негiзгi үш мəселе – жер, тiл жəне оралмандар мəселесi тұр дегендi айтты. Сөйте тұра, оралмандарды жеке саяси партия құруға үндедi. Қазiр Қазақстан бiртұтас ұлттық идея төңiрегiнде жұмыла алмай отырғаны əркiмге аян. Бүгiнде екi түрлi идеология, екi түрлi мəдени ортаның өзара күресiнiң куəсi болып жүргенiмiз анық. Орыстiлдiлер мен қазақтiлдiлердiң өзара тартысына үшiншi топ – оралмандардың келiп қосылуы қалай болар екен? Егер, «оралман» проблемасын қазақ мəселесiнен бөлiп қарай алмайтын болсақ, ендеше неге оларды жеке партия құруға шақыруымыз керек? Осы жағы бiздi ойлантып тастады.

	Дөңгелек үстелге қатысушылар «Оралмандар – қоғамның өгей баласы ма?» деген сауал төңiрегiнде жауап iздеп отыр.

	Бiздiңше, тек оралмандар ғана емес, тəуелсiз Қазақстанда мемлекеттiң иесi қазақтың өзi «өгей бала» кейпiн киiп жүр. Егер, оралман мəселесi шешiлмесе, оны өзгеден емес, осы қазақ мəселесiнен iздеген жөн секiлдi. Айталық, қазақ құндылықтары əспеттелмей отырған, тiлi есiгiнен сығалап, халқы қала маңынан салып алған қара күркесiнен айрылып отырған бүгiнгi қоғамда қазақтың ұпайы түгел деп айта аламыз ба? Ал, қазақ мəселесiнiң былай ушыға түскенi кiм-кiмдi де бейжай қалдыра алмайды. Елiн, жерiн, Отанын көркейту үшiн, өзi тiрлiк етiп отырған жылы ұясын суытып, ат арытып келiп жатқан оралманның қазақ мəселесiне қабырғасы қайыспайды деп кiм айта алады? Бұл – бiрiншiден. Екiншiден, ауыз толтырып айтарлық жұмыс iстеп жатқан оралман ұйымдары жоқ делiк, олар өзара ауызбiрлiкте емес делiк, ал, ұлттық ұйымдардың көз көрiп, көңiл толар қандай iсiн айтуға болады? Ұлттық ұйымдар дегенде, ауызға iлiгетiн қандай қоғамдық бiрлестiк бар? Бұл да ойлантады. Үшiншiден, ұлттық мəселенiң шешiмiн таппай отырғаны – оралман мəселесi болса, ол неге ұлттық ұйымдардың iс-шараларынан тыс қалуы керек. Ол үшiн неге оралман партиясын құру қажеттiгi туады? Төртiншiден, «оралман» деген атаудың өзi өзiмiздi өзегiмiзден тепкендей əсер қалдырады екен. Бұл атау – шеттен келiп жатқан қандастарымызға белгiлi деңгейде көмек көрсету мақсатында, олардың заңдық құқығын анықтау үшiн қолданылған термин делiк. Қазақстан Республикасын азаматтығын алған күннен «оралман» деген ат ұмытылуы қажет. Бiзден өзге өркениеттi қоғам болатын болса, бұл солай болар да едi. Ал, бiз келгенiне алдына 50, соңына 10 жыл болса да, «оралман» атауын телiп, басқа ауылдың малындай, үйiрiмiзге қосудан ат тонымызды ала қашамыз. Сол себептi де, «оралмандар» қоғамда жеке-дара бiр топ ретiнде қалыптасып келедi. Демек, қоғамда идеологиялық үгiт-насихаттың солғындығынан, оларға деген көзқарастың өзгешелiгiнен бүгiнде осындай көзқарас қалыптасты.

	«Жерұйық» қоғамдық бiрлестiгiнiң төрағасы Болатбек Төлепберген кейбiр ауылдардағы жергiлiктi қазақтар мен оралмандар арасында өзара қақтығыстардың орын алғандығын сөз етедi. Бұндай деректерден бiз де хабардармыз. Бiрақ, бұл да халықтың əлеуметтiк деңгейiнiң төмендiгiнен туындап отырғандығын ескеруiмiз керек. Мəселен, ауылда тұрмысы төмен қазақ шеттен келiп азын-аулақ мемлекеттiң көмегiне қол жеткiзiп жатқан қандасына көзалартуы да мүмкiн. Қызғаныштың қызыл итi оларды өзара қақтығыстырып қойып отыр. Сол себептi де, «мемлекеттiк көшi-қон квотасын» өзгертетiн мезгiл жеттi. Қазақстанға келушiлердi қолдаудың басқа бiр жүйесiн ойлап табу қажет секiлдi. Мысалы, 10 сотық жер телiмiн тегiн берiп, үй-жай салып алуына мүмкiндiк жасау қажет пе? Немесе, өсiмсiз несие ұсынған жөн бе? Əйтеуiр, бүгiнгiдей нарығы қызып тұрған заманда олардың қоғам өмiрiне бейiмделiп кетуiне қандай да бiр ықпал ету қажет сияқты. Ал, оларды бүкiл-бүтiн қоғам тынысынан бөлiп алып, жаңа бiр саяси топ жасақтаудың, бiздiңше, еш қажетi бола қоймас





АУЫЛДАН ҚАЛАҒА АҒЫЛҒАН ХАЛЫҚТЫҢ МҰҢЫН КIМ ЕСКЕРЕР?




	Үкiмет өткен жылдың желтоқсан айында «Iшкi көшi-қон туралы» Заң жобасын қолға алатындығы жайында мəлiмдеген болатын. Одан берi 4 айдан астам уақыт өтсе де аталған заң жобасының қалай сипат алып жатқаны туралы мəлiмет əзiрге жоқ. Үкiметтiң айдай əлемге берген уəдесi бойынша, заң жобасы 3 айдың iшiнде дайын болып, көпшiлiк назарына ұсынылуы тиiс едi.

	Iшкi көшi-қон – даладан қалаға ағылған 2 миллион халықтың проблемасы. Елсiз қалған 800-дей ауылдың жай-күйi жəне қала маңында заңсыз салынған құрылыстарға байланысты туындап жатқан Алматыдағы «Шаңырақ», «Бақай», Астанадағы «Өндiрiс», «Қоянды» секiлдi елдiмекендердiң мəселесi.

	Яғни, урбанизация – қазақтың ұланғайыр даласын иен тастап қана қойған жоқ, сонымен қатар қала маңында жаңа əлеуметтiк проблеманың шетiн қылтитты. Дала иен, қалада жер жетпейдi. Осы бiр қайшылықты болдырмаудың амалы қайсы?

	Сарапшылардың пiкiрiне жүгiнсек, ондай проблеманың алдын бүгiн емес, осыдан 15 жыл бұрын алу керек болған екен. Жабайы капитализм басталған кезiнде нарықтан хабары жоқ халық, «Үкiмет өзi өлтiрмейдi» деген қағидамен, ауыздары ашылып аңқиып қала берген. Жекешелендiру кезiнде 2,3 миллион шаруа колхоз-совхоздардан жер үлесiн алған екен. 2003 жылы «Жер кодексi» қабылданар тұста, мəжiлiсмендердiң бiразы осы жер үлестерiн шаруаға тегiн үлестiру жайында ұсыныс енгiзгендiгiн бiлемiз. Алайда, бұл ұсынысты құлаққа iлген жан жоқ. Сөйтiп, жекешелендiру тұсында бiр рет, жердiң нарықтық қатынасқа енгiзiлген кезiнде екi рет алданған ауыл халқының күн көрiстiк нəпақасы сарқылды. Демек, мал да, мал жайылар жайылым да көзден бұлбұл ұшты. Егiн шаруашылығы дамыған аудандардың халқы тiптi тұралап қалды. Өйткенi, құнарлы жердiң көбi iрi жер иелерiнiң қолына өтiп кеттi. Бұл өз кезегiнде урбанизацияның екiншi легiнiң тууына əкелiп соқты. Сонымен, 5 Франция сыйып кетер ұлан-ғайыр мекенде небəрi 15 миллион халық тұрады. Оның жартысына жуығы ауылда. Алайда, соңғы жылдардағы нарықтық қатынастар ауыл халқының қалаға қарай ағылуына жол ашты. Қазiр 2 миллион халық не онда, не мұнда жоқ сабылып жүр десек, олардың түбi қалаға тұрақтауы да даусыз. Алайда, қалада қажеттi инфрақұрылымдардың болмағаны ауыл халқының орналасып кетуiне мүмкiндiк бермей отыр.

	Кеңес Одағы кезiндегiдей мiндеттi түрде тiркелу мəселесi жойылған. Сол себептi де қаладан нəпақа iздеп ауылға сабылғандардың көбiнiң сайда саны, құмда iзi жоқ. Олар бұрынғы тiркеуде тұрған жерiнен шықпайды, сол себептi де ауыл халқының бiрi есебiнде саналып жүре бередi. Нəпақасын қаладан iздейдi. Бұл халықтың қанша пайызы даладан қалаға ағылып жатқанын пайымдауға мүмкiндiк бермей отыр. Дегенмен, кейбiр сан-цифрларға жүгiнер болсақ, республика iшiнде 2006 жылы 300 мыңға жуық адам қоныс аударған. 2005–2007 жылдар аралығында жайлы жер iздеп сабылғандардың ресми саны 700 мыңға таяған.





Медальдің екінші жағы




	Урбанизация тудырған проблемалар бүгiнде күн сайын ушығып келедi. «Ауыл халқы заңсыз басып алды» дейтiн жерлер көбейiп, тұрғындардың мүкамалын заңдастырып бермеген шенеунiктерге деген наразылықтары да өрши түсуде. Жақында ғана ресми тiркеуден өткен «Шаңырақ» қоғамдық ұйымы осы бiр мəселенiң бейбiт түрде шешiлуiне мұрындық болатындықтарын айтады. «Шаңырақ» қоғамдық ұйымының төрағасы Асылбек Қожахметов:

	– Былтырғы жылы жер дауына байланысты 70-тей наразылық акциясы орын алса, биыл жыл басынан бергi үш айдың iшiнде 30 түрлi наразылықтар бой көтердi. Солардың iшiнде Алматы əуежайы мен Гүлдала елдiмекенiнiң тұрғындарының арасындағы дау бейбiт түрде, əрi тұрғындардың пайдасына шешiлдi. Негiзгi мақсатымыз билiк пен тұрғындар арасында келiсiм комиссиясын құру. Бұған дейiн бiз ресми түрде тiркеуден өте алмадық. 4 ретi берген өтiнiшiмiз қайта оралып, бесiншi рет Əдiлет министрлiгi тiркеуге алды. Ендiгi қадамымыз заңды түрде болмақ, Ал, қалалық əкiмшiлiкке Келiсiм комиссиясын құру туралы ұсыныс бiлдiргенбiз, əзiрге одан жауап жоқ, – дейдi ол.

	Билiк қарапайым халықтың iлдалдамен салып алған күркесiмен алысып, «бақайлықтарды» ашық аспан астында, баспанасыз қалдырса, «шаңырақтықтармен» де сол үшiн текетiрестi. Бiрақ, мəселеге дендей ене түсудiң ақыры медальдiң екiншi жағы, Медеу шатқалында байлардың да заңсыз салынған үйлерi бары анықталды. Бiрақ, алпауыттардың əлдекiмдердiң жең ұшынан жалғасып заңсыз алған жерлерiндегi «особняктарын» күреп тастауға ешкiмнiң батылы бармады.

	Медеу мен «Шаңырақ» арасына паралелль жүргiзсек, Шаңырақтағы жерлердi жұрт өздерi басып алса, Медеудегiнi – билiктегiлердiң мəнсабын пайдаланып, заңсыз жолмен қолға түсiрген. «Шаңырақта» – кедейлер, Медеуде – супер байлар тұрады. «Шаңырақта» батпаққа үй салынған болса, Медеуде – табиғат қорықтары аумағына үйлер салынған. Шаңырақтықтар – 4–7 сотық жерге иелiк етiп, 1–2 қабатты үйлер тұрғызған болса, Медеудегi жер иелерiнiң иелiктерi 1–2 гектарға дейiн созылады, олар қамал соғып жатыр. «Шаңырақ» тұрғындарының денi көп балалы отбасылар болса, Медеудегiлер керiсiнше, 1–2 баламен шектелген. «Шаңыраққа» үй салғандардың мақсаты өмiр сүру, соңғы талқанын сатып отырып, тiрлiк ету болған болса, Медеуге үй салғандар таудың таза ауасымен тыныстап, жасыл баққа орануды мақсат еткен.

	Былтыр жылдан астам уақыт жүргiзiлген мүлiктi заңдастыру iсi де шаңырақтықтарды айналып өттi. Кейiн бұл шағын ауданның тұрғындары бiрнеше рет наразылық акциясын өткiзiп, билiктен қара күркесiн заңдастырып берудi сұрады. Алайда, билiк олардың бұл талаптары негiзсiз деген желеумен, оны орындаудан бас тартты. Қазiр Шаңырақтағы жəне басқа да шағын аудандағы заңсыз салынған үйлердi күреу мəселесi тоқтап тұр. Медеудегi жер иелерiне нақты қандай шара қолданатынын билiк əлi айтқан жоқ. Негiзiнен бұл шешiм өткен жылдың қараша айында шығарылуы тиiс екен. Бiрақ, билiк əлi күнге жұмған аузын ашпай келедi. Тек жердi заңсыз таратты делiнген шенеунiктер орнынан босатылды. Олардың iшiнде Алматы қаласының бұрынғы əкiмi В.Храпунов та бар. Басқа қандай шара қолданылатыны əзiрге беймəлiм. Демек, билiк əзiрге «өгiздi де өлтiрмей, арбаны да сындырмай» келедi. Қазiр «Шаңырақта» заңсыз деп табылған 318 үй бар. Оларға қойылып отырған кiнə – негiзiнен су жиегiне жақын, батпақты жерге салынған əрi газ құбырына 50 метр жақындықта орналасқан. Бұл газ құбыры жарылса, аталған үйлер бiрiншi отқа орануы мүмкiн деген сөз. «Шаңырақ» қоғамдық ұйымының белсендiлерiнiң бiрi, «Ұлт тағдыры» қоғамының төрағасы Дос Көшiм:

	– Ең қызығы, суға жақын үйлердiң бiразы заңдастырылды. Бұл – бұдан ары қарай олардың заңдастырылуына мүмкiндiк тудыратын факт, – дейдi. Демек, билiк өзiне өзi қайшы келiп, кейбiр заңдастыруға болмайды деген үйлердi заңдастырып жiберген.

	3 сəуір, 2008





«ШАҢЫРАҚ» ПЕН «БАҚАЙ» МƏСЕЛЕСI ШЕШIЛЕ МЕ?




	Қала басшысы лауазымын иеленiсiмен, Ахметжан Есiмов Алматы қаласы маңындағы 1998 жылы Президенттiң «Алматы қаласының шекарасын өзгерту туралы» №3929 Жарлығымен Алматы облысы аумағынан қала аумағына берiлген ауылдардың жай-күйiмен арнайы танысуға ат басын бұрды. Бұл ауылдардың жалпы аумағы – 780 гектарды құрайды. Олардың арасында атышулы «Шаңырақ-1», «Шаңырақ-2» шағын аудандары да бар. Ондағы жағдайды өз көзiмен көрген қала басшысы: «Мұндағы тұрғындардың проблемасын шешу қажет» – дедi делiнген Алматы қалалық əкiм аппаратының қоғаммен байланыс жөнiндегi басқармасы таратқан мəлiметте.



	Ал, 7 мамырда «Шаңырақ-1», «Шаңырақ-2», «Ақ бұлақ», «Қалқаман», «Əйгерiм», «Құрылысшы», «Ұлжан», «Құлагер» жəне басқа да ауылдардың мəселесi жөнiнде арнайы жиын өткiзiлдi. Бiрiншiден, бұл ауылдар Алматы облысынан Алматы қаласы аумағына өту барысында күнi бүгiнге дейiн шешiмiн таппай отырған толғақты проблемаларымен келдi. Оның ең бастысы да маңыздысы – заңсыз таратылған жер телiмдерi. Осының салдарынан күнi бүгiнге дейiн көптеген мəселелер шешiмiн таппай отыр. Мəселен, жоғарыда аталған елдi-мекендердiң көбiнде ауызсу, жол, денсаулық сақтау нысандары, мектеп жəне тəртiп сақтау органдары, жергiлiктi өзiн-өзi басқару тетiктерi жоқ. ХХI ғасырда дамыған 50 елдiң қатарынан көрiнуге талпынып отырған елiмiздiң басты қалаларының бiрi – Алматыда əлi күнге дейiн мұндай проблемалардың орын алып тұруы елдiгiмiз үшiн сын екенiн айтудың өзi артық шығар.

	Ресми деректерге қарағанда, 500-ден астам жер телiмiн засыз таратқаны үшiн Қаскелең ауданының, Каменка ауылдық округiнiң, сол кездегi əкiмi Көлбаев жəне басқа да ұсақ шенеунiктер заң алдында жауапқа тартылып, əртүрлi мерзiмге сотталған. Алайда, олардың заңсыз əрекетiнiң салдарын өзге емес, қарапайым халық тартып отыр.

	2005 жылғы Алматы қаласында өткен «Қаладағы жердi пайдалану жəне қорғауды мемлекеттiк тұрғыдан бақылау» мəселелерi жөнiндегi жиында сөйлеген сөзiнде сол кездегi қала əкiмi Иманғали Тасмағамбетов соңғы 5 жылда 100 мың гектар жердiң жекеменшiкке берiлгенiн айтады. Ал, қаладағы бос жерлерге 18 мектеп, 360 бала бақша салу жоспарланып қойған екен.

	Сол себептi де, Ахметжан Есiмов қаладағы барлық департаменттер басшыларымен өткiзген жиында Алматыға қосылған ауылдардың проблемасын реттейтiн арнайы комиссия құруды тапсырды. Əрi бұл комиссия 10 күннiң iшiнде ол ауылдардағы проблеманы шешудiң кешендi жолдарын ұсынуы қажет. Сондай-ақ, аудан əкiмдерiне аталған елдiмекендерде өзiн-өзi басқару ұйымдарын ұйымдастыру шараларын қолға алуды тапсырды. «Əсiресе, бұл ауылдардағы еш жерде тiркеуде жоқ тұрғындардың тiркеу мəселесiн шешуiне көмектесуi қажет» дедi əкiм. Аталған ауылдарда көбiнесе көп балалы отбасылар тiрлiк етедi. Көбi тiркеуге тұрмағаны себептi өздерiне тиесiлi жəрдемақыны ала алмай отыр. Əкiм сонымен қатар, бұдан былай жердi өз бетiмен басып алуға жол берiлмеуi қажеттiгiн баса айтты.

	Сонымен, қала басшысы атышулы «Шаңырақ» пен «Бақай» жəне өзге де елдiмекендердегi жағдайды тiкелей қадағалайтындығын əрi бұндағы тұрғындардың проблемаларын шешуге көмектесу қажеттiгiн айтты. Ал, құрылуы тиiс комиссияның атқарар жұмысы қалай болмақ? Əкiмнiң арнайы тапсырма бергенiне 1 апта уақыт өтсе де, бiз комиссия туралы ешқандай дерек таба алмадық. Ең алдымен Алматы əкiмiнiң қоғаммен байланыс басқармасына қоңырау шалып, комиссияның құрылған-құрылмағандығы туралы деректi қайдан алуға болатындығын сұрадық. Ондағылар Жер қатынастары жөнiндегi басқармаға сiлтедi. Алматы қалалық Жер қатынастары жөнiндегi басқарманың қабылдау бөлмесiндегiлер Ақпарат бөлiмiне хабарласуымызды нұсқады. Ақпарат бөлiмiндегiлер комиссияның құрылмағандығын айта отырып, аталған басқарма бастығы Б.Н.Торғаев мырзаға жазбаша түрде хат жазуымызды өтiндi. «Онсыз ешқандай сауалға жауап берiлмейдi» деген олар жазбаша сауалға жауаптың тек он күннiң iшiнде берiлетiндiгiн айтты.

	Ал, «Шаңырақ» қоғамдық қорының жетекшiсi Асылбек Қожахметов əзiрге əкiмшiлiк тарапынан бiрiгiп жұмыс iстеу туралы ұсыныстың түспегендiгiн айтады. «Комиссия құрылуын құрылар, бiрақ, мəселенi бүге-шiгесiне дейiн бiлетiн бiздермен байланыссыз жұмыс iстегеннен бiрдеңе өнетiнiне сене қою қиын» дейдi Асылбек Қожахметов мырза.

	Қазiр бiздiң қолда бар деректерге қарағанда, бұндағы заңсыз құрылыстардың саны – 500-ден асып жығылады. Тек «Шаңырақ-1,2» шағын аудандарының өзiнде 200 отбасы газқұбырына жақын салынған. 2004 жылы Бақайда – 27 үй, Шаңырақта – 12 үй күрелген. «Орталық Азия Интергаз АҚ оңтүстiк филиалы» магистральды газқұбырлары басқармасының директоры Л.А.Фромердiң 2005 жылғы тамыздағы ақпараты бойынша 500 үй газқұбырына жақын, 8 үй газқұбырының үстiне салынған екен. 2003 жылы ГРС-1, ГРС-2 құбырларын ТЭЦ-2 ауданына көшiру туралы жоба жасалынған. 2004 жылғы жоспар бойынша ГРС-1 газқұбырын көшiру керек болған. Алайда, «Орталық Азия – Орталық» газқұбырындағы апаттың салдарынан бұл мақсатта арналған қаржы, апат салдарын жоюға кеттi. Сонымен басталған iс аяқсыз қалып отыр. Демек, алда осы газ құбырына жақын үйлердi көшiру немесе жоспарланғандай газқұбырын көшiру мақсаты тұр. Бұның қайсысын көшiру тиiмдi. Өйткенi, аталған отбасыларды далаға тастауға болмайды. Оларға қалай да қала маңынан немесе қалаға жақын Алматы облысы аумағынан жер телiмi бөлiнiп берiлуi тиiс. Оның үстiне бұзылатын үйiне өтемақы төленуi керек болады. Демек, əкiм тапсырған комиссия өз жұмысын бастар болса, ең əуелi заңсыз құрылыстардың тағдырын шешуге мұрындық болуы тиiс. Сөйтiп, ауылдан қалаға ағылған жұрттың əлеуметтiк наразылығын жояды. Сондай-ақ, су жиегiне жақын орналасқан үйлердiң де тағдырын ойластыру қажет. Əрине, Қазақстан үшiн ең басты құндылық – адам тағдыры екендiгi Конституциямызда жазылған. Ендеше, əкiмшiлiк кез келген шығынды көзге iлмей отырып, күн сайын ушығып келе жатқан жаңа əлеуметтiк проблеманың алдын алуы тиiс.

	15 мамыр, 2008





ОРАЛМАННЫҢ ҚҰҚЫҒЫН КIМ ҚОРҒАЙДЫ?




	Атышулы №791 Қаулы күшiн жойғалы бiраз уақыт. Ол Қаулы бойынша, «ұлты қазақ шетел азаматы Қазақстан аумағында Республика азаматтарымен бiрдей деңгейде жеңiлдiктерге ие бола алады» делiнген. Яғни, оның Республика территориясында жұмысқа орналасуына, бiлiм алуына, көлiкте Қазақстан азаматымен бiрдей деңгейде жолақысын төлеуге құқы бар едi. Қаулы күшiн жойғалы бiр жылдай уақыт болса да, оның орнын басатын жаңа құжат қабылданған жоқ. Қазiр оның орнына берiлетiн «Оралман» куəлiгi дəл сол Қаулыдай күшке ие бола алмай отыр.



	Маған Айжан есiмдi бiр қыздан хат келдi. Ол Қазақстанға Моңғолиядан қоныс аударғалы 6 айдың жүзi болған екен. «Халықтың көшi-қоны туралы» Заң бойынша ол отбасымен мемлекеттiк көшi-қон квотасын алуды күтiп, содан кейiн ғана азаматтыққа құжаттарын өткiзген. Одан берi үш айдың жүзi. Ол Қазақстан Республикасының азаматтығына əлi қабылдана қойған жоқ. Заң бойынша азаматтыққа қабылдануды оралман үштен алты ай күтуi керек.

	«Азаматтыққа құжаттарымды өткiзгеннен кейiн, мамандығым бойынша жұмыс iздеп, 2 айлық сынақ мерзiмiмен жұмысқа орналастым. Сынақ мерзiмiм аяқталып, жұмысқа қабылданатын болдым. Бөркiмдi аспанға атып, құжаттарымды өткiзуге келгенде, азаматтыққа қабылданбағаным алдымнан кесе көлденең шықты. Негiзiнен мен мемлекеттiк мекемеде қызмет iстейтiн болдым. Бiздiң мекеме Астанадан басқарылатын болғандықтан, құжаттарымды Астанаға жiбердiм. Олар менiң жеке куəлiгiмнiң жоқтығы себептi жұмысқа орналаса алмайтындығымды айтып, құжаттарымды керi жiберiптi. Аңтарылып қалдым. Бiрден Сiздердiң газеттерiңiздегi «Қоныс» қосымшасын алып, қарап шықтым. Оның алғашқы нөмiрiндегi «Оралман деген кiм?» деген кiшкентай ақпаратты көзiм шалды. Онда азаматтық алғанға дейiнгi оралманға көрсетiлетiн жеңiлдiктер сипатталған. Дəл осы қиындыны алып, Астанадағы бас кеңсеге қайта жiберiп едiм, мекеменiң заңгерлерi жұмысқа қабылдауға болады деген қорытындыға келiптi. Сөйтiп, əйтеуiр жұмысқа қабылданғаным туралы бұйрыққа қол жеткiздiм. Ендiгi қинап тұрғаны «Жеке əлеуметтiк код», онсыз жалақы төленбейдi ғой. Жұмысқа келген сайын, алдымнан бухгалтерiм шығады. Бiрнеше рет оны беретiн мекемелерге барып көрдiм, жеке куəлiгiмдi сұрайды, жағдайымды айта бастасам, тыңдамайды, сөйлескiсi келмейдi. Тағы да осы «Қоныстан» «Ортамыз қазақпен көбеюде» деген мақала оқыған едiм. Онда Оңтүстiктегi Көшi-қон жəне демография басқармасының басшысы «СИК-тi (жеке əлеуметтiк код) ықтияр хатпен алуға болады» дейдi. Сонда «оралман» куəлiгiнiң ықтияр хат құрлы қауқары болмағаны ма? Мен «Ықтияр хат» алғаннан азаматтық алғанды жөн көрiп едiм» делiнген əлгi хатта.

	Осы хаттың iзiмен Астанадағы Еңбек жəне халықты əлеуметтiк қорғау министрлiгi Көшi-қон жəне демография комитетiне телефон шалдым. Ондағы мамандар қазiр басшыларының ауысып жатуына байланысты, ешқандай мəселелерге жауап бере алмайтындығын айтты. Бiзге жеткен əңгiмелерге қарағанда, Көшi-қон комитетiнiң құзыры сəл үлкейтiлiп, департамент деңгейiне жететiн көрiнедi. Осы сауалдар бойынша жауап iздеп барған Астанадағы тiлшiмiзге Комитет қызметкерлерi бүгiн-ертең комментарий бере алмайтындығын айтып шығарып салған. Сұрағымызға жауап «10 күннен кейiн берiледi» дептi.

	Мен Алматыдағы Қалалық Көшi-қон жəне демография басқармасына хабарласқанымда, ондағы мамандар басқармада заңгерлердiң жоқтығын айтты.

	– Бiрақ, – дедi бас маман Гүлшат Метербайқызы, – «Оралман» куəлiгiмен жұмысқа алуға кез келген мекеме мiндеттi. Ал, жеке əлеуметтiк код тек азаматтығын алғаннан кейiн берiлетiн құжат. Ол мəселенiң қалай шешiлетiндiгiн бiлмеймiн. Бəлкiм, мекеме iшiнде өзара келiсiм арқылы шешуге болатын шығар.

	Демек, бiрiншiден оралманның құқығы аяққа тапталуда. Яғни, ол жұмысқа орналасуға болады, алайда, жалақы алуы үшiн азаматтық куəлiгiн күтуi керек. Екiншiден, заңгерлерiмiздiң өзi «оралманның» жеңiлдiктерiнен бейхабар. Үшiншiден, азаматтыққа қабылдау iсi заңда көрсетiлгендей 3-тен 6-айдың көлемiнде емес, кейде бiр жылға дейiн созылып кетедi. Осы уақыт аралығында оралман не жəрдемақысын, не жалақысын ала алмайды. Бiздiң бiлуiмiзше, Парламент қабырғасында «Халықтың көшi-қоны туралы» Заң жобасының жатқанына бiр жылдан асты. Егер, аталған құжат қабылданатын болса, дəл осы мəселенi бiрiншi есте ұстаған жөн болар едi.

	5 мамыр, 2008





ЖАРЫҚСЫЗ, СУСЫЗ – ХХI ҒАСЫРДАҒЫ КЕЙБIР АУЫЛДАРДЫҢ КЕЙПI ОСЫНДАЙ




	Жақында Алматының iргесiндегi Наурыз ауылына жолым түскен едi. Алматы облысы Жамбыл ауданы Қарғалы ауылдық аумағына қарасты бұл елдi мекенде 200-дей отбасы тiрлiк етедi екен.



	Алайда, Наурыздың күнi бүгiнге дейiн жеке тұрғын үй салу (ИЖС) құқығын алмағандығы себептi бұл ауылдардың барлығында жерге қажеттi құжат жоқ. Сол себептi де коммуналдық мəселелерi шаш етектен. Атап айтсақ, iрi мегаполистiң iргесiнде отырған ауылға əлi электр жарығы келмеген. Су жаздың екi айында ғана жiберiледi. Оның себебi – аталған елдi мекен саяжайға арналған. Яғни, жаздың екi айында бұл отбасылар егiндiк суару үшiн су алуға құқылы. Ал, қыста суды алыстан тасып iшуге мəжбүр. Алайда, екiнiң бiрiнiң қолынан тасып iшу келе бермейдi. Өйткенi, мұндағы тұрғындардың бəрiнiң астында көлiгi жоқ. Бiрiне бiрi жалынып, бiрiнiң көлiгiн бiрi жалдап жүргенi.

	Наурызға ең алғашқы тұрғын үйлер 2005 жылы салына бастапты. Тұрғындар жер телiмдерiн делдал арқылы сатып алғанын айтады. Əркiмге əртүрлi бағада берiптi. Əуелi 8 сотық жер 2,5 мың АҚШ долларына сатылса, ең соңы 15 мың долларға дейiн жеткен. Бiреулер, 6 мың долларға сатып алғандығын айтады. Бiрақ, олардың кiм екенiн айтуға, я жүрексiнедi, я айтқысы келмейдi, əйтеуiр батпады.

	Қазiр «Наурыз» бақшалық ұйымы Киселев дегеннiң иелiгiнде екен. Тұрғындардың қолындағы жерге иелiк етуге құқық беретiн құжатта аталған жер телiмдерiнiң «саяжайға» арналғандығы жазылған. Ендi бұл құжаттарын жеке тұрғын үй салу мəртебесiне алмастыру үшiн қаншама уақыт, қаншама құжат, қаншама тер төгiлiп, қаржы жұмсалуы қажет. Оны тұрғындар нақты болжай алмай отыр. Осы мəселеге байланысты Қарғалы ауданының əкiмi Шажабаев бiрнеше рет жиналыс өткiзген екен. Ауыл əкiмi тұрғындарға электр сымын тартуға жəне су құбырларын жөндеуге қаржы құю қажеттiгiн айтыпты. Алайда, тұрғындар ауыл əкiмiнiң айтқан қаржысын тауып бере алмайтындықтарын айтады.

	Мен Наурыздағы бiрнеше үйге бас сұғып проблемаларымен арнайы танысып шықтым. Бəрiнiң аузында бiр əңгiме – электр жарығы, су жəне салынған үйлерiнiң заңды тiркелуi. Мəселен, осыдан 3 жыл бұрын Моңғолиядан қоныс аударған Əдебиет Оралханның 8 баласы бар. Үйiнiң заңды құжаты болмауы себептi бұл адамдарда арнайы тiркеу құжаты жоқ. Сондықтан да отағасы балаларына арналған жəрдемақыға қол жеткiзе алмай отырғандығын айтады. Ал, балалары Ұзынағаш жəне Қарғалы ауылдарына қатынап оқиды екен. Қарлығаш Ақаева өзiн осы жердiң алғашқы тұрғынымын деп таныстырды. Ол Қарғалыдағы ауылдық емханада мейiрбике қызметiн атқарады екен. Бұнда дүниеге келген əрбiр жаңа сəби Қарғалы емханасында тiркеуге алынып, балалардың барлығы осында есепке тұрған. Бұндағы халықтың жалпы санын осы медбике ғана анықтай алатындығын айтты.

	Жарықтың жоқтығы себептi мұндағы халық теледидар көре алмайды. Соның салдарынан, құқықтық ақпараттардан да мақұрым қалған. Мəселен, Мақсұт Қалбаевтың отбасы Өзбекстаннан келгелi 2 жыл болған екен. Арнайы тiркеудiң болмауы себептi азаматтыққа да құжаттарын кеш өткiзген. Ал, оның Алматы медколледжiн тəмамдаған 20 жасар қызы азаматтығы жоқтығы себептi жұмыссыз жатыр. Бiрнеше мекеменiң есiгiн сығалаған екен, «Қазақстан Республикасының азаматы емессiң» деп қайтарып жiберiптi. Ал, бұл адамдар да, оны жұмысқа қабылдауға құлықсыз мекемелер де 30-мамырда №524 Қаулының қабылданғанын бiлмейтiн болып шықты. Бұл Қаулы бойынша, «шеттен келген оралмандар оралман куəлiгiнiң негiзiнде мемлекеттiк қызметке орналаса алады жəне Оралман куəлiгi жеке əлеуметтiк код беретiн» құжаттардың қатарына енген болатын.

	Қол жеткендерi кешкi 21-сағаттан түн жарымына дейiн (00.00) движок моторын қосып, жалғанның жарығымен тыныстағандай болады екен. Бұндай моторлар қара базарда 15– 20 мың теңгенiң көлемiнде сатылады. Алайда, бензиндi шақ келтiрмейдi. Мəселен, екi үй арасында бiр мотормен күнелтiп отырған жас отбасы Аманжол Əмiрхан күнiне тек мотордың өзiне 4–5 литр бензин жұмсайтынын айтады. Қазiр 1 литр бензиннiң құны 105–110 теңгенiң айналасында. Демек, күнiне 500–600 теңге 3 сағаттық жарық үшiн жұмсалады. Ендеше 30 күнде 15 мың теңге шыр етiп кетiп қалады деген сөз.

	Тұрғындар жылына жерге 5000 теңге салық төлейдi. Басқа коммуналдық төлемдер қарастырылмаған. Жаздың екi айында келетiн суға да сұраған қаржысын бередi екен.

	Ауылда тұрғындардың əрқайсысы жеке кəсiппен айналысады. Бiрi – жер тырмалайды, екiншiсi – Қарғалыда жұмыс жасайды, үшiншiсi Ұзынағаштан нəпақа iздейдi. Өйткенi, мұнда мемлекеттiк мекемелер де, жекеменшiк мекемелер де жоқ. Əркiм қал-қадарынша тiрлiк етiп жатыр.

	– Қарғалыда түрiктердiң Тамақөнеркəсiбi жұмыс iстейдi. Бiз қызымыз екеумiз сонда тұшпара цехына орналасқанбыз. Айына 20–25 мың теңге жалақы аламыз. Жұмыс ауыр, ала таңнан кеш қарайғанға дейiн еңбек етемiз. Əзер тапқан жұмыстан айрылып қалмаудың қамымен жұмыс берушiнiң айтқанына көнiп, айдағанына жүремiз, – дейдi Жiбек Мiнəн.

	Ол Наурызға осыдан екi жыл бұрын Шығыс Қазақстаннан қоныс аударған екен. Демек, Наурыз iшкi-сыртқы көшi-қонның нəтижесiнде бой түзеген ауыл. Жер телiмдерiнiң ешбiр жүйесiз, беталды сатылуының салдарынан бұндағы қарапайым тұрғындар зардап шегiп отыр. Жақында Елбасы Алматы қаласы мен облысында бiрталай жердiң заңсыз сатылғандығы анықталғандығын айтып едi. Əуелi заңсыз сатылған жер телiмдерiн мемлекетке қайтару iсi де қолға алына бастағаны белгiлi. Егер, Наурыз осындай жерлердiң бiрi болса, онда 200 отбасының алдағы тағдыры не болмақ?

	Алайда, ауыл əкiмiнiң жиi жиналыс өткiзiп, ауыл тұрғындарын алда бəрi жақсы болады деп иландыруына қарағанда, бұл жерлер заңсыз таратылмағанға ұқсайды. Ауыл əкiмi мұнда инфрақұрылымдар 2010 жылдан берi тартылмайтындығын айтады. Əуелi халық толық қоныстанып бiтуi керек деген екен. Ендi ненi күтiп отырмыз?

	21 тамыз, 2008





YРIМЖIДЕ ВИЗА АЛУ ҚИЫНДЫҚ ТУДЫРУДА




	Тəуелсiз журналист Джоанна Лиллистiң «Eurasianet» сайтындағы «Синьцзян, Китай: Туристический бум заставляет этнических казахов задуматься о будущем» деген мақаласын оқып шықтым. Автор ондағы этникалық қазақтардың ұлттық мəдениетi бiртiндеп жойылып бара жатқандығы жайында жазады.





Ағажай, Алтайдай жер қайда-ай?!.




	Джоанна Лиллис Шыңжаңдағы қазақтар жайында ой қозғай отырып, Қытайдың Батысты игеру саясатының өз жемiсiн бермей қоймағандығын айтады. Қаймағы бұзылмаған қазақы салт-дəстүрдiң, жартылай көшпендi тiрлiктiң бүгiнге дейiн сақталған үрдiсiнiң Қытай «басқыншылары» келгеннен берi бұзылғандығы анық. Шыңжаң өңiрiнiң Iле-қазақ автономиясының iнжу-маржаны – Қанас көлi жан-жағын тау қоршаған, жарты ай пiшiндес ерекше жаратылған табиғат сыйы. Ол – Қытай, Моңғолия, Ресей, Қазақстан шекараларының қиылысында орналасқан.

	Көл табиғи ресуртарға бай, суы мол, нулы жер. Қазақтардың мал бағатын басты мекенi.

	Алайда, көлдiң сұлулығы – қазақтардың бағына емес, сорына айналғалы бiраз уақыт болғандығы жайында тəптiштейдi автор. Көшпендi халықтың күнi бүгiнге дейiнгi тiрлiгiнiң тас-талқаны шығатын түрi бар. Өйткенi, Қанас – қазiр туристердiң көз құртына айналған. Мұнда асфальт жолдар тартылып, аспанмен астасқан мейманханалар бой түзей бастады. Қазақтардың қысқы, жазғы отары ығыстырылды, киiз үйлерiң мысын сəндi сарайлар басты.

	Қанас бүгiнде туризмдi дамыту жəне қоршаған ортаны қорғау мақсатында ашылған мемлекеттiк табиғат бағына айналған. Ал бұл өңiрдегi қазақтар, билiктiң оларды мекендерiнен ығыстырып жатқандығын айтып, шағыныпты. Аты-жөнi өзгертiлiп алынған Қайрат есiмдi шопан жыл сайын бұл өңiрдегi малшыларға қысым көрсетiлiп жатқанын айтқан. Жергiлiктi қазақтардың сөзiне қарағанда, Қытай шенеунiктерi олардың жайылымдық жерлерiн тартып алып, қонақ үй салып, мейрамханалар ашып, басқа да туристерге арналған инфрақұрылымдарды дамытып жатқан көрiнедi. Мұнда келетiн туристердiң көбi Қытайдың iшкi өлкелерiнен ағылады екен. Қытайдың iшкi туризмi адам таңқаларлық қарқынмен дамып келе жатқанға ұқсайды. Қазақтар бұл мекенде киiз үймен жайлаудың мүмкiн болмай қалғандығын айтса, тағы бiреулер олардың бұл арадан қоныс аударуын талап етiп жатқандығын əңгiме ектен. Кейбiр киiз үйлер əртүрлi ұлттық нақышы бар бұйымдар сатылатын дүкенге немесе кафеге айналып кеткен.

	Шыңжаң телеарнасының мəлiмдеуiнше, Қанас табиғи бағына биыл 600 мың турист келедi деп болжанған. Тамыз айында мұнда күнiне 30 доллар тұратын 6300 билет сатылыпты. Алайда, туризмнен түсетiн пайда жергiлiктi халықтың шекесiн шылқытып отырған жоқ. Қытайдың iшкi өлкелерiнен келiп, қонақ үй, мейрамхана кешендерiн салған бизнесмендер шылқыған байлыққа белшесiнен батуда. Жергiлiктi жұрт туристерге жатар орын даярлап берiп, атқа, түйеге мiнгiзiп суретке түсiрiп, тауешкiмен серуендетiп қана пайда табады. Бұл тым iрi қаржы көзi емес екенi белгiлi. Батысты игеру саясатының бұған дейiн өзгеше сипат алғаны мəлiм. Шыңжаңның солтүстiгiндегi аумақтарды турист 24 сағат iшiнде аралап, Гурвантунгут шөлiн басып, Үрiмжiге қайта оралуы тиiс болатын.

	Туристердiң ағылуы, Қытайдың iшкi өлкелерiнен қарақұрымдай қаптаған қара қытайлардың қазақтың тарихи мекенiн, бүгiнде Қытайдың қол астындағы жерлердi басып алуға кiрiсуi – ондағы қазақтың жылы орнын суытуына сеп болған.





Атамекен, көкейде жатады екен




	Қытай мен Қазақстан арасындағы қарым-қатынастардың қарқынды дамып келе жатқаны мəлiм. Қытай Қазақстанды маңызды стратегиялық əрiптес ретiнде таныды. Жақында, Бейжiң олимпиадасының ашылу салтанатында Қытай елiнiң мемлекет басшысы Ху Цзинь Тао мен Қазақ елiнiң мемлекет басшысы Назарбаевтар арасында жылы кездесу болғаны белгiлi. Бiрақ, Қазақстан мен Қытайдың əлi күнге дейiн айналып өтетiн бiр тақырыбы бар. Ол – Қытайдағы қазақтар мəселесi. Моңғолиядағы сапарында Назарбаев ондағы қазақ диаспорасының хал-ахуалымен егжей-тегжейлi танысып, диаспора өкiлдерiмен арнайы кездесудi де күн тəртiбiне қоя бiлдi. Моңғол елiнiң басшысынан ондағы қазақтардың тiлi мен əдет-ғұрпын ұмыттырмауға күш салуын өтiндi. Алайда, Бейжiңдегi кездесуде қазақ үшiн iрi салмаққа ие 2 миллионға жуық қандасымыздың тағдыры сөз болған жоқ. Оның түйiнi неде екенiн бiз бiле алмай далмыз. Бiзге мəлiмi – осы күнге дейiн, ресми Бейжiң мен Астана арасында арнайы көшi-қон келiсiмiнiң жоқтығы. Бұл өз кезегiнде Шыңжаң қазақтарының атамекенiне қоныс аударуында бiраз түйткiлдерге жол берiп келедi. Басқа-басқа бұл түйткiлдер өзгеден емес, өзiмiзден де орын алып отыр.

	Жақында Үрiмжiде арнайы сапармен барып қайтқан бiр танысым ондағы қазақтардың жай-күйiн, Қазақстанның Қытайдағы елшiлiгiнiң Үрiмжiдегi Консулдық басқармасынан виза алудың қиямет қайымға айналғандығы жайында əңгiмеледi.

	– 16 шiлдеде сағат 10-нан 11-ге дейiн Үрiмжiдегi Қазақстанның консулдық басқармасының алдында болдым. Кезекте тұрған адамда қисап жоқ. Есiктегi күзетшiге Қазақстан төлқұжатын көрсетiп едiм, iшке енгiзiп жiбердi. Iшке кiрсем екi жiгiт құжат қабылдап отыр екен. Бiрi – қара мұртты, арықтау қара жiгiт, ендi бiреуi – семiзше толық, қара божбан. Мұртты жiгiттiң алдында кимелеген адам көп болғандықтан, семiзшесiне бұрылып: «Кешiрiңiз, мен Қазақстаннан келiп едiм, осында көшуге ниеттенiп отырған туысқандарымыз бар едi. Солардың виза мəселесi жайында бастықтарыңызбен тiлдессем деген ойым бар» – деп бұйымтайымды айттым. Ол:

	– Сiз есiк алдындағы тақтадан «Қазақстан азаматтарына виза мəселесi бойынша кiруге болмайды» деген жазуды оқымадыңыз ба? – деп сұрады.

	Мен басымды шайқадым да, 1 ағам, 4 қарындасым жəне 40–50 немере туысымның көшуге ынталы отырғанын айттым. Олардың виза жəне көшi-қон мəселесiмен бастыққа енгiм келетiндiгiн жеткiздiм.

	– Бастық бос емес, кiргiзбеймiз, – дедi ол.

	– Қашан босайды, сонда кiрейiн?!

	– Соғұрлы күйiп бара жатқан қандай жұмыс, маған айтыңыз?!

	– Көшiп кетпекшi болған отбасы визаны қашан жəне қанша уақытта ашқыза алады?

	– Кезекке тұрады. Визаға тапсырады, несi бар? – деп иығын қиқаң еткiздi.

	– Қанша уақытта дайын болады?

	– Тез болса бiр жарым ай, екi-үш ай күтуi де мүмкiн. Басқа жұмысыңыз болмаса, шыға тұрыңыз! – дедi.

	Амалсыз есiкке қарай беттеп бара жатып, iште тұрған бiр жiгiттен ақырын ғана:

	– Қазақстанға виза ашқызып тұрсыз ба? – деп сұрадым.

	– Иə, 15 наурызда бергенмiн. 3 айда қолыма тиiп тұр, – дедi ол. Консулдық басқармаға енуге кезекте тұрғандардың басым көпшiлiгi қазақтың өрiмдей қыз-жiгiттерi екен. Бiр келiншек «Сiзге виза керек пе?» деп сап ете түскенi.

	– Иə, кезексiз ашып бере аласыз ба? – деп едiм:

	– Əрине, бiрақ, қазiр сəл қиынға соғып тұр. Бүгiн 11 паспортты əрең кiргiздiк. 1000 юань берсеңiз, қолма-қол ашқызуға тырысып көрейiк, – дедi. Бұның қаншалықты рас екенiн тексерудiң мүмкiндiгi болмады. Сөйтiп жабулы қазан жабулы күйiнде қалды. Есiк алдында кезекте тұрғандарды ақырын сөзге тарттым:

	– Кезекке қалай тұрасыздар?

	– Түнгi 12–1-лер шамасында келiп кезекке тұрамыз. Алдымен кезекке тұрғанымыз жайында тiлдей қағаз бередi. Содан 1–2 ай күтiп, кезегiмiз келгенде паспортымызды кiргiземiз. Тез болса 3 күнде, ұзағанда 1 аптада визамыз дайын болады. Кезекке тұру үшiн 50 юаньнан ақша алады. Басқа ештеңенiң қажетi жоқ, – дейдi Қазақстанға асыққан қазақтар.

	Мен Үрiмжiдегi Консулдық басқармада болғанымда кезекте 100-ден астам адамның тұрғанының куəсi болдым. Куəгерлер кей күндерi мұнда 400–500 адамға дейiн тұратындығын айтады. Қазақстанның Үрiмжiдегi Консулдық басқармасы дүйсенбiден жұмаға дейiн, əр күнi таңғы сағат 8-ден 11-ге дейiн үш сағат жұмыс iстейдi екен. Кезекте ошарылған халық, қабылдау уақытының тым аздығын сөз еттi. Сол себептi де қабылдау тым баяу жүредi, – деп аяқтады əңгiмесiн əлгi танысым.

	Оның айтуынша, Қытайдағы қазақ жастарының бұрынғыдай емес, Қазақстанға деген ынтасы су сепкендей басылыпты. Бұған бiрiншiден, баспананың жəне жер телiмдерiнiң қымбаттығы, өмiр сүру деңгейiнiң шарықтап, бағалардың Еуропа қалаларындай деңгейге жеткендiгi əсер етсе, екiншi жағынан, Қазақстанның ресми билiгiнiң əлi де қазақ тiлiнде сөйлемей отырғандығы да белгiлi деңгейде себеп болған екен.

	Қалай дегенмен де, соңғы статистикалық көрсеткiштер Қытайдағы қазақ көшiнiң атамекенге бет алғандығын көрсетедi. Бұған Қытаймен шекаралас елдiмекендерге Қытайдан келген отбасылардың көптеп орналасып жатқандығы куə. Алайда, екi ел арасындағы арнайы көшi-қон келiсiмiнiң болмауы дүбiрлi көшке əлi де ноқта салып келе жатқаны ақиқат.

	21 тамыз, 2008





КӨШI-ҚОН ТҮБЕГЕЙЛI ШЕШIМIН ТАБА АЛА МА?




	Бұған «Нұрлы көш» бағдарламасының қаншалықты септiгi тиедi

	Мемлекеттiң ең маңызды стратегиялық саласы – көшiқон мəселесi екендiгi белгiлi. Iшкi-сыртқы көшi-қонның стихиялық сипат алғанының салдарынан елiмiзде күрмеуi мол, шешiмiн таппаған проблемалар көбейдi. Ең əуелi еңбек ресурстарында адам күшi жетiспей жатса, көптеген жандар жұмыс таба алмай сандалды. Қала маңындағы елдiмекендерде заңсыз тұрғызылған үйлер саны еселеп өстi. Сөйтiп, санын соққан Үкiмет iшкi көшi-қонды да, сыртқы көшi-қонды да жүйелi түрде жүргiзу қажеттiгiн түсiндi.





Жұмыс күшіне қазақтар да тартылмақ




	2004 жылғы Елбасының халыққа дəстүрлi Жолдауында 2015 жылы халықтың санын 20 миллионға жеткiзу жайы айтылады. Алайда, одан бергi 4,5 жылдың iшiндегi оқиғалар мен ситуациялар бұл арманның жүзеге асуы мүмкiн еместiгiн көрсеттi. Керiсiнше, елге сапалы əрi сауатты жұмыс күшi қажет болатындығы дəлелдендi. Ол анау-мынау емес бiр миллионға жетiп жығылатын көрiнедi.

	Сейсенбi күнi Еңбек жəне халықты əлеуметтiк қорғау министрi Бердiбек Сапарбаев жария еткен, Елбасының тiкелей тапсырмасымен өмiрге келген «Нұрлы көш» бағдарламасында осы жағдай баса ескерiлген. Жəне елiмiзге қажеттi мамандарды өзге ұлт өкiлдерi арасынан емес, шеттегi жəне алыс ауылдардағы қазақтар арасынан iздеу мəселесi қарастырылған.

	Қазiр елiмiзге, əсiресе, кəсiби техникалық мамандар жетпейдi екен. Дəл осы бiр қажеттiлiктi өтеу мақсатында кəсiби-техникалық колледждердiң iсiн жандандыру қолға алына бастағаны белгiлi. Сондай-ақ, бес-алты дипломын қалтасына салып қойып, базар сағалап күн көрiп жүргендердiң арасынан да сапалы еңбек күшiн iздестiру көзделiп отыр. Бiрақ, оларды мамандығын жетiлдiру курстарында қайта оқыту iсi күтiп тұр. Бұның өзi бiршама қаржыны қажет етсе керек. «Нұрлы көш» бағдарламасында көрсетiлген тағы бiр мəселе – шеттегi отандастарымыздың арасынан сапалы, сауатты мамандарды iздестiру. Оларды еңбек квотасы арқылы мемлекетке тарту, əрi қарай атамекенiнде мекендеп қалудың мүмкiндiктерiн қарастыру болып отыр. Естерiңiзде болса, 1991 жылы Моңғолиядан атамекенге шеру тартқан көш дəл осы «Еңбек күшi» деген желеумен басталған болатын. Еңбек мигранттары есебiнде 1991–1993 жылдар аралығында 60 мың қазақ атамекенге оралғаны белгiлi.

	Соңғы жылдары қазақ баспасөзiнде еңбек мигранттарын шеттегi қазақтармен алмастыру мəселесi жиi көтерiлдi. Бiрақ, Парламент те, Үкiмет те бұл мəселеге селқостық танытып келдi. Тек Елбасының арнайы тапсырмасымен дүниеге келген «Нұрлы көш» бағдарламасында еңбек мигранттарын iшкi-сыртқы көшi-қон есебiнен тартуды қолға алу көзделiптi. Еңбек жəне халықты əлеуметтiк қорғау министрi Бердiбек Сапарбаев «Нұрлы көш» жобасы бойынша, iшкi-сыртқы көшi-қон есебiнен тартылған еңбек күшi қала маңында, əлеуетi жоғары, болашағы зор ауылдарда, шекара аймақтарда қалыптасады» дейдi.

	Сөйтiп, егер бұл бағдарлама жүзеге асатын болса, қаптаған заңсыз мигранттарға да тосқауыл қойылып, еңбек күшiне деген сұраныс та азаятын шығар. Оны алдағы күндердiң еншiсiне қалдырдық.





Ресей тəжірибесі қайталана ма?




	Жобадағы назар аударуға тұрарлық мəселе – қазақтың болашағы жоқ 72 ауыл, 32 ауданында тұрып жатқан халықтың мұң-мұқтажының ескерiлгендiгi. Дəл осы аймақтарда қазақтың тең жарымы өмiр сүредi. «Жас Алаш» газетiнiң келтiрген мəлiметтерiне қарағанда, 2002 жылға дейiн 300 елдiмекен iз-тұзсыз жоғалып кеткен көрiнедi (Руслан Ерболұлы, «Нұрлы көш» əлаулайдың жалғасы болмасын. «Жас Алаш», 5-қыркүйек, 2008 ж.).

	Шөл жəне шөлейт аймақтағы халықты болашағы зор елдi-мекендерге көшiру мəселесi 2002 жылы Елбасының дəстүрлi халыққа Жолдауында да, Ауылдық аумақтарды дамытудың 2004–2010 жылдарға арналған бағдарламасында да қамтылыпты. Алайда, бұған дейiн сөзбұйдаға салынып келген бұл iс Еңбек жəне халықты əлеуметтiк қорғау министрлiгi ұсынған «Нұрлы көш» жобасында орын алып отыр. Дəл осы идеяны жазушы, Жазушылар одағы жанынан құрылған «Жер жəне қазақ тағдыры» комиссиясының төрағасы Сапабек Əсiп мырзаның ұсынғанына да бiршама жылдың жүзi өткен. Жазушы өз ойымен бiздiң газет арқылы да бiрнеше рет бөлiскен болатын. Сапабек Əсiп осыдан 100 жыл бұрынғы Ресейдiң Қазақстанға қарашекпендiлердi қоныстандыру тəжiрибесiн жиi көлденең тартып жүр. Бiр ғасырдан астам уақыт бұрын Ресейде қарашекпендiлердi Қазақстанға орналастыру iсiмен айналысатын арнайы министрлiк жұмыс iстедi. Мемлекет тарапынан 180 рубль бөлiндi, 15 жыл бойы салықтан азат еттi. Əр отбасына 15 дестеден жер берiлдi (1 десте – 10 сотыққа тең). Сол кездегi қойдың бағасы – 1 рубльге тең болыпты. Демек, олардың алаңсыз тiрлiк етуiне жағдай жасалды. Əрине, қазiр мемлекет iшкi көшi-қонды реттеуде Ресейдiң сол кездегi тəжiрибесiнiң оннан бiрiн жүзеге асырса да, шөл жəне шөлейт аймақтағы қандастарымыздың болашағы бар елдiмекендерге келiп тiрлiк етуiне мүмкiндiк жасай алар ма едi? Əсiресе, бүгiнде күйiп тұрған басты мəселе – баспана салуға жер бөлiп беру мəселесiн тыңғылықты əрi жүйелi жүзеге асырса құп болар едi.





Олардың бəрі оралман




	Құжаттағы ең маңыздысы əрi мемлекеттiң стратегиялық басым бағыттарының бiрi болып саналатын – сыртқы көшi-қон мəселесi. Кейбiр дерек көздерi келесi жылы дəл осы салаға 29 миллиард теңге бөлiнетiндiгi жайында мəлiмет таратады.

	«Нұрлы көш» бағдарламасы бойынша, «этникалық қазақ» терминiне қоса, «шетелде тұратын отандастар» терминi де қолданылатын болды. Демек, қиын-қыстау кезеңде Қазақстанды артқа тастаған, алайда, атамекендерiнен жайлы қоныс таба алмай елге қайта оралуды көздейтiн өзге ұлт өкiлдерi де бұл бағдарламадан тыс қалмайтын болады. Бағдарлама бойынша, Қазақ елi қоныстандырудың үш макроаймағына бөлiнбек. Олар:

	«Солтүстiк, Оңтүстiк жəне Орталық аумақтық даму кiндiгi» деп аталады. Солтүстiк аумақтық даму кiндiгiнде – 342,2 мың; Оңтүстiк кiндiкте – 898,6 мың; Орталық кiндiкке – 77,7 мың адамды қоныстандыру мүмкiндiгi барлығы айқындалған. Əлеуетi жоғары, болашағы зор елдiмекендер мен шекара аймақтарға да қазақтарды қоныстандыру iсi осы бағдарламада орын алған.

	Əрине, шеттен келген оралмандардың қоныстануына қазiргi мемлекеттiк көшi-қон квотасынан бөлiнетiн қаржының аздық ететiнi белгiлi. Ол (жəрдемақы ретiнде əр адамға 1000 АҚШ доллары берiледi) оралмандардың ең шетiн мəселесi – баспана проблемасын түбегейлi шешiп бере алмайды. Сондықтан да, қазақтарды шоғырландыра орналастыру iсiн жүзеге асырған Алматы маңындағы оралмандардың «Байбесiк» ауылы, Шымкенттегi «Асар» жобалары үлгi бола алады. «Байбесiк» ауылына 9-қыркүйекте арнайы сапармен келген Бердiбек Сапарбаев дəл осындай ауылдардың өзге де өңiрлерде көптеп бой көтеруiне атсалысатындығын айта отырып, бұл мəселенi жергiлiктi билiкпен ымыраласа шешетiндiгiн жеткiздi. Сондай-ақ, оралмандардың баспана тұрғызуына өтемақысы төмен (5%) несие əперудi де ойластырып жатқандықтарын айтады. «Бұл үшiн «Тұрғын үй құрылыс жинақ банкiмен» келiссөз жүргiзiлiп жатыр» – дейдi министр.

	Сондай-ақ, бiздiң көкейiмiздегi көп сауалдың бiрi «Шетелде тұратын отандастарымыз» Қазақстанға оралған жағдайда оларға қандай жеңiлдiктер көрсетiледi?» дегенге сайған едi. Бұл туралы «Айқын» газетiнде «Министрдiң мəлiметiнше, соңғы үш жылда тек үй алуы үшiн шеттен келген қазақтарға 26 млрд. теңге қаражат бағытталған. Ендi олардың несiбесiне кезiнде қиындыққа төзбей, үдере көшкен, бiрақ ендi жағдай түзелгенiн көрiп, керi бұрылған «отандастарымыз» да ортақтасқалы отыр. Атамекенiнiң жұпарын жұтуды аңсаған қандастарымыз келесi жылы 20 мың отбасылық квотаны солармен бөлiсетiн болады» (Айхан Шəрiп, «Нұрлы көш» елдi бетке алмақ», «Айқын», №169, 10.09.08) деп жазылыпты. Бiрақ, министр «отандастарымыздың» мемлекеттiк көшi-қон квотасына иек артпайтындығын жеткiздi. Оларға тек құжаттарын рəсiмдеуде жəне өсiмақысы төмен несие беруде жəрдем көрсетiледi» дегендi айтты «Байбесiк» ауылындағы кездесу барысында.

	P.S. Сөйтiп Қазақстан тəуелсiздiгi тарихында iшкi-сыртқы көшi-қонды реттейтiн стратегиялық маңызы бар құжат дүниеге келдi. Ендiгi мəселе оның жүзеге асуын қадағалау. Елбасының тапсырмасы жол ортада қалып қоймауына атсалысу.

	11 қыркүйек, 2008





«ШАҢЫРАҚ» ШАЙҚАЛМАСЫН ДЕҢIЗ...




	Заңсыз салынған үйлердi күреуге мораторий жариялағаннан берi «Шаңырақ», «Красный трудовик», «Əйгерiм», «Ұлжан» секiлдi проблемасы шаш етектен ауылдардағы дау-дамай аздап тыншыған секiлдi едi. Алайда, Алматы қаласында жасақталған жаңа Алатау ауданының əкiмшiлiгi аудан бойынша инвентаризация жасап, заңсыз салынған үйлердi анықтау мақсатында арнайы жұмыс тобын құруы тұрғындардың тағы да мазасын ала түскен тəрiздi.



	Өткен аптада «Красный трудовик» жəне «Шаңырақ-5» шағынауданының тұрғындары Алатау аудандық əкiмшiлiгiне жаңа шағыммен келдi. Олардың бұл жолғы талабы – жұмыс тобына өз араларынан өкiл енгiзу болған екен. Бұл жұмыс тобын Алатау ауданының əкiмi Бағдат Мəнiзоров басқарады. Ал оның құрамына шенеунiктермен қатар мемлекеттiк емес ұйымдардың да өкiлдерi енген. Мəселен, заңсыз салынған үйлердiң жақтаушысы болып жүрген, «Шаңырақ» қоғамдық бiрлестiгiнiң төрағасы Асылбек Қожахметов осы топқа ендi. Алайда, тұрғындар жұмыс тобының iсiне бəрiбiр күдiкпен қарайтындықтарын айтып, оған өздерiнiң арасынан бастамашыл топ – Светлана Саврукова, Жұлдыз Қыдырмоллаева жəне қоғамдық қорғаушы Ризада Жақыпбектi енгiзулерiн талап етiп отыр.

	Қоғамдық қорғаушы Ризада Жақыпбектiң айтуынша, тұрғындарды iлдалдалап салып алған үйiнен қуып шығудың əлi күнге дейiн жалғасып жатқаны тұрғындардың жұмыс тобына деген күмəнмен қарауына алып келiп отырған көрiнедi. Алатау ауданы əкiмшiлiгiнiң алдына келген тұрғындардың талап етуiмен оларды əкiмшiлiкке енгiздi. Алайда, əкiмнiң өзi болмағандығы себептi аудан əкiмiнiң орынбасары Қайрат Əбдiбеков олардың талабын тыңдауға келiстi.

	Бiрақ, Қайрат Əбдiбеков олардың бұл талабы орынсыз деген пiкiрде. Өйткенi, жұмыс тобының құрамына енгендердiң арасында қоғамдық қозғалыс өкiлдерiнiң саны жеткiлiктi.

	– Ал, аталған шағын аудандардың тұрғындары өз пiкiрлерiн айтып, ұсыныстарын енгiзу арқылы бiрлескен топ жұмысына көмек бола алады. Былай тiркелмеген ұйымдардың өкiлдерi оған ене алмайды, – дейдi ол.

	Алатау ауданы құрылғаннан берi ондағы халықтың ұйқысы тыныш болмай тұрғанға ұқсайды. Қаншама үй күрелiп, қаншама адам Алатау əкiмшiлiгiн сотқа берiп үлгердi. Бiрақ, бiр қызығы Алатау ауданы əкiмшiлiгiнiң өкiлдерi сот процесi кезiнде тұрғындардың үйлерiн күреуге қатыспағандығын айтып бағуда. Мəселен, 12 тамызда үйi күрелген А.Каримова Алатау ауданы əкiмшiлiгiн сотқа берген екен. 1 қазанда өткен сот отырысында əкiмнiң өкiлi Алатау ауданы əкiмшiлiгiнiң қызметкерлерi үй күреу iсiне араласпағандығын айтып баққан. Бұл туралы «gazeta.kz» сайтына қоғамдық қорғаушы Айнұр Құрманов мəлiм еткен екен. Бiрақ, Айнұр Құрманов Алатау ауданы əкiмшiлiгiнiң қызметкерлерiнiң бұл iске араласқандығын дəлелдейтiн құжаттардың барлығын айтады. 12 тамызда Алатау ауданына қарасты 60 үй күрелген. Аудан əкiмi Қайрат Əбдiбеков «Көкқайнар» шағын ауданынан – 12, «Красный трудовик» шағын ауданынан – 50 үйдiң күрелгенiн растап отыр («gazeta.kz», 1-қазан, 2008 жыл).

	– Заңсыз салынған үйлер ғана күрелдi. Бiзде тұрғындар басып алған жер жеткiлiктi. Онда бiр типтi үйлер салынып жатыр. Бiз ол үйлердiң қожайындарын табуға тырыстық. Бiрақ, таба алмадық. Тапқандарымыздың ешқайсысында қажеттi құжаттары болмады. Қалалық қызмет арқылы бұл жерлердiң жеке тұрғын үй тұрғызуға арналмағандығын анықтадық, – деген ол. Ал, инвентаризация жасау мақсатында құрылған жұмыс тобы «Красный трудовикте» 71 нысанның заңсыз салынғанын анықтаған. Қазiр қыстың көзi қырауда заңсыз салынған үйлердi күреу жəне тұрғындарды далаға тастауға əкiмшiлiктегiлердiң дəтi бармай отыр екен. Сол себептен де олар бұл үйлердiң иелерiне басқа нұсқаларын ұсынуды жөн көрiп отырғандығын айтады. «Бəлкiм, оларға басқа баспана, жер телiмдерiн ұсынатын шығармыз. Ешкiмдi далаға тастамаймыз» – дейдi ол.

	Сондай-ақ, əкiм орынбасары проблеманы шешудiң жаңа жолы – «Бұнда көп қабатты үйлер тұрғызып, пəтерлердi жалға беру арқылы, «Шаңыраққа» орнығып алғандардың проблемасын шешудi жоспарлап отырмыз» дедi.

	Бiрақ, тұрғындар соған қарамастан «Əйгерiм-2», «Шаңырақ-2», «Шаңырақ-5» жəне «Красный трудовик» шағын аудандарының тұрғындарын сотқа шақыру iсi əлi жалғасып жатқандығын айтса, əкiмшiлiк өкiлдерi бұл елдiмекендерде заңсыз салынып жатқан үйлер жауыннан кейiнгi саңырауқұлақтай қаптап кеткендiгiн сөз еттi. Тұрғындар үйлерiнiң «заңсыз салынды» дегенiмен келiсе алмайды. Өйткенi олардың көбiнiң қолында аудан əкiмшiлiгiнiң жер телiмiн беру туралы шешiмi бар. Алайда қалалық əкiмшiлiктiң Жер қатынастары басқармасы жерге иелiк етуге құқық беретiн құжат бола алмайтындығын айтады. Сол себептi де, заңсыз басып алған үй иелерi өз еркiмен үйдi босатып, өз қаржыларына оны күреудi ұсынуда.

	Қоғамдық қорғаушылар бұның өз кезегiнде жаңа əлеуметтiк проблемаларды туғызатындығын айтуда. Əкiмшiлiктегiлер қыстың көзi қырауда ешкiмдi далаға сүйреп тастамайтындығын айтса, қоғамдық қорғаушылар оған сенiмсiздiк бiлдiредi. Өйткенi, заңда «Қыста үй күреуге тыйым салынсын, тұрғындардың құқығы қорғалсын» деген арнайы бап жоқ.

	«Хабар» агенттiгiнiң таратқан мəлiметiне қарағанда, Алматы қалалық прокуратурасында жер басып алып, заңсыз құрылыс тұрғызғанға орай 4 мыңдай iс тiркелген. Бұл нысандардың көбi табиғат қорғау зоналарында – 875 үй, газ құбырының үстiнде – 812 үй орналасқан екен. Жердi басып алуды тоқтату мақсатында жергiлiктi билiк үйлестiру кеңесiн, арнайы комиссия мен мобильдi тiректер жасақтаған. Бұлар күн сайын даулы аймақтарға ревизия жасап отыр əрi жаңа нысанның күнiне əлденешеуi бой көтеретiндiгiнiң куəсi болуда.

	Осы мəселеге байланысты қылмыстық топтар да қолға түскен екен. «Шаңырақ» шағын ауданында заңсыз жер сатумен айналысқан 4 ұйымдасқан қылмыстық топ құрықталған

	27 қыркүйек, 2008





ТIРКЕУСIЗ КҮНIҢ ҚАРАҢ...




	Өткен аптада Алатау ауданы əкiмшiлiгiнiң ұйымдастыруымен Еңбек жəне халықты əлеуметтiк қолдау министрлiгi Көшi-қон комитетiнiң Алматы қаласы бойынша департаментi осы ауданда қоныс тепкен оралмандармен кездесу өткiздi. Кездесуге арқау болған мəселе – қалада тұрақты тiркелу.



	Алматы қаласының Алатау ауданының құрылғанына көп бола қойған жоқ. Бұл аудан тəуелсiздiктен кейiн Алматы қаласы маңында бой көтерген ауылдардың проблемасын бiржақты ету мақсатында жасақталған едi. Алатау ауданы əкiмшiлiгi бұндағы «Шаңырақ», «Əйгерiм», «Бақай», «Тұйық сай», «Ұлжан» секiлдi шағын аудандарда заңсыз жолмен салынған үйлердiң проблемасымен айналысып та кеттi. Əкiмшiлiк қызметкерлерiнiң айтуынша, ауданда 8 мыңдай, ал қоғамдық ұйымдардың келтiрген мəлiметi бойынша 16 мыңға жуық заңсыз салынған нысан бар. Екi жыл бойы осы нысандардың 3 мыңы заңдастырылып, мемлекеттiк жер актiсiне қол жеткiзуге мүмкiндiк алған.

	Бұл ауданда алыс-жақын шетелдерден қоныс аударған қандастарымыз да көптеп қоныстанған. Олардың басым көпшiлiгi заңсыз нысан иелерi екенi де мəлiм. Алматы қаласы əкiмшiлiгi мұндағы заңсыз салынған нысандардың заңға қайшы еместерiн заңдастырып беретiндiктерiн айтады. Дегенмен, бұл iс өте баяу жүрiлiп жатқанға ұқсайды. Кездесуде түрлi проблемалар əңгiме арқауына айналды. Бiрақ, мəселенiң көбiнiң ұшығы – қаладағы тұрақты тiркеуге келiп тiреле бердi. Өйткенi, қалада тұрақты тiркеуiң болмаса, шеттен келген оралман түгiлi алыс ауылдардан келген жергiлiктi тұрғындардың өзiнiң əлеуметтiк проблемалары қордалана бермек. Ал, бiздiң заңдарымыз бойынша, Қазақстан Республикасының азаматтығын алу үшiн, мемлекеттiк көшi-қон квотасына ену үшiн, жұмысқа орналасу жəне ауруханада қаралу, балаларын мектепке беру үшiн – тұрақты тiркеуге тұру қажет. Онсыз күнiң қараң. Кездесуде бiрiншi болып сөз алған Алатау ауданы əкiмiнiң орынбасары Маржан Балбаева аудандағы оралмандар үшiн ең маңызды мəселе осы екенiне тоқталды. Демек, Алматыдай iрi мегаполистi жағалау кiм-кiм үшiн де оңай болмайтын түрi бар.

	– Алматыда тiркелу оралмандардың өз мойнында. Өйткенi, олар өзге елге емес, ата-бабасының мекенiне келiп жатыр. Демек, мұнда олардың туған-туысқандары бар. Соларды сағалап келiп отыр. Сондықтан, олар өздерiне өздерi сенiмдi болғандықтан келедi. Ал, ешқандай шарасы жоқ оралмандар үшiн, «Нұрлы көш» бағдарламасына ену ұсынылады. Бұл бағдарлама бойынша, оралмандардың тұрақты тiркеу мəселесi бiрден шешiледi. Бiрақ, «Нұрлы көш» бағдарламасы Алматы, Астана қалаларында қарастырылмаған. Бұл қалаларда «Нұрлы көш» бағдарламасы жалға үй беру iсi бойынша жолға қойылып отыр. Оралмандар Алматы қаласында жеңiлдiкпен үй алатындар санатына қосылатын болады, – дейдi Гүлсара Алтынбекова ханым.

	Маржан Балбаева ханымның айтуы бойынша, мемлекеттiк жер актiсiне ие болған 3 мың отбасы да əзiрге тiркеуге тұра алмайды екен. Өйткенi, жерге иелiк еткенiмен олардың нақты адресi, үй-жайы жоқтығы себептi, тiркеуге алу мүмкiндiгi жоқ.

	– Осы жайттарды ескере отырып, бiздiң əкiмшiлiктiң ғимаратының өз балансымызға алынғанын айта кеткiм келедi. Мемлекеттiк жер актiсiне ие болғандар осыдан былай осы ғимаратқа келiп, тұрақты тiркеуге тұра алады, – дейдi ол.

	Осы ауданның «Шаңырақ-2» шағын ауданының тұйық сайына қоныс тепкен Бақытбек Мəсiпханұлы Алматыға 2005 жылы көшiп келгендiгiн айтады. 2008 жылға дейiн Алматыда пəтер жалдаумен күнiн өткiзген ол, 2008 жылы қоныстануға рұқсат етiлмеген тұйық сайға бiрнеше оралманмен бiрге заңсыз үй салып алады.

	Бақытбек Мəсiпханұлы тұрақты тiркеуiнiң болмауы себептi жаңа туған баласының əлеуметтiк жəрдемақысын, мемлекеттiк көшi-қон квотасын ала алмаған екен.

	Бақытбек Мəсiпханұлы айтып отырған Тұйық сайда 31 отбасы бар екен. Ал, Ащыбұлақта 16 отбасы отыр. Осы отбасылардың барлығының мұңы бiр – тұрақты тiркеу жəне басындағы күркесiн заңдастырып беру. Бiрақ, Маржан Балбаева су жəне газ қорғау аймағында салынған бұл үйлердiң тiркеу, құжаттарын заңдастыру мəселесiнiң бүгiн жүзеге аспайтындығын айтады. Маржан Балбаева əуелi осы аудандағы үйлерiн заңдастыруға болады делiнген 6000-ға жуық отбасының құжаттарын заңдастырып алуды көздеп отырғандықтарын мəлiмдедi. Содан кейiн заңдастыруға жатпайтын аталған сайдағы отбасылардың мəселелерiн қолға аламыз дейдi. Əрине, билiк бұл отбасыларды далаға тастамайтындығына кепiлдiк берiп отыр. Бiрақ, əзiрге оның қалай шешiлетiндiгi айтылған жоқ.

	1 сəуір, 2010





ТӨРТЕМ ЖАТАҚХАНАДА ТҰРАДЫ




	«Қоныстың» өткен санында Алматыда дүниеге бiрден 4 сəби əкелген отбасы жайында жазған едiк. Қазiр төртемдердiң денсаулығы жақсы, бiр қалыпты, өткен аптада Алматы педиатрия институтынан Есентай Қапардың отбасы өздерi тұрып жатқан Туризм жəне спорт академиясының №4 жатақханасының аядай бөлмесiне шығарылды.



	Қазақстанда жасанды ұрықтандыру медицинасының дамуына орай, үшемдердiң дүниеге келуi жиi байқалуда. Бiрақ, төртемдердiң дүниеге келуi аса сирек. Мен ресми ақпараттарды ақтарып Қазақстандағы егiздер жайында ақпараттарды таппадым. Сосын осы салада тер төгiп жүрген демограф ғалым Мақаш Тəтiмовтен «Алматы тарихында 4 егiздiң дүние есiгiн ашқанынан хабарыңыз бар ма?» деп сұраған едiм. Ол кiсi де ондай ақпаратты есiне түсiре алмады. Ал, Алматы қалалық Педиатрия институтының дəрiгерi Күлзия Əлмəмбетқызы осы орталықта 30–35 жыл қызмет атқаратындығын айтады.

	– Менiң мiндетiм осындай шала туған егiз сəбилердi қарау. Үшемдер бiздiң орталықта көп болады. Ал төртемдердi бiрiншi рет қарап тұрмын. 4 сəбидiң бiрден дүние есiгiн ашуы құдайдың қазаққа берген ырыздығы. Сондықтан, Үкiмет оларға ерекше қамқорлық көрсетуi тиiс. Менiң тəжiрибемде осыдан бiрнеше жыл бұрын үшемдi дүниеге əкелген анаға бiрден машина сыйланды, екi бөлмелi үйiн 4 бөлмелi пəтерге ауыстырды, арнайы медбике бөлiндi, ал мына балалардың жағдайын сұрап келген бiрде-бiр əкiмшiлiк басшыларын көрмедiм, – дейдi ол.

	Демек, 4 егiздiң дүние есiгiн ашуы тым сирек құбылыс. Бұл Қазақстан түгiлi əлемде сирек кездесетiн жағдай. Бiзде əлемдiк мəселелер жиi талқыланады. Алайда, өзiмiздiң қазақ мəселесiне келгенде көзiмiздi жұма қараймыз. Осыдан 15 жылдай бұрын Қытай ақпарат құралдары фабрика жұмысшысының 4 қызды бiрден өмiрге əкелгендiгiн жазды. Сонда көп бала тууға шектеу қоятын Қытай билiгi əлгi балалардың 18 жасқа дейiнгi бағым-күтiмiн өз мойнына алды. Бiзде балалардың дүние есiгiн ашқанына 40 күннен асса да, оларға қандай көмек тиесiлi екендiгiнен ешкiм бейхабар. Бұл бiздiң ұлттығымызға, қазақтығымызға үлкен сын. Онсыз да демiгiп тұрған демографиямызды оңдауға деген дұрыс көзқарастың жоқтығы.

	Есентай Қапар үй алуға қажеттi құжаттарының барлығын Алматы қалалық Тұрғын үй департаментiне өткiзiп қойған екен.

	– Алғашқы 20 күн құжаттарды жинаумен болдым. Өйткенi, екеумiздiң де 5 жыл бойы тұрған жерiмiз, тiркеуiмiз жəне басқа да толып жатқан құжаттар қажет екен. Назымгүл 2006 жылға дейiн Шығыс Қазақстан облысы, Үржар ауданының Мақаншы ауылында тұрған едi. Сол кездерде бұл ауылмен арада жол жоқ болғаны себептi құжаттар бiзге кешiгiп жеттi. Қазiр Алматы қалалық Тұрғын үй департаментiне құжаттарымды толық өткiздiм. Ондағылар бiзге қалада жаңадан салынып жатқан тұрғын үйлерден пəтер бөлетiндiгiн айтты. Ол үйлердiң құрылысы əлi аяқталмапты. Мамыр айында тұрғын үйлер пайдалануға берiлуi тиiс, ал маусымда кiлтiн беретiндерiн айтып отыр, – дейдi Есентай Қапар.

	Есентай Қапардың Алматыдағы тұрақты тiркеуi Алатау ауданына қарасты Өжет ауылында:

	– Алатау ауданының құрылғанына екi-ақ жыл болды. Осы уақыт аралығында бiздiң ауданда екi үшем дүние есiгiн ашқан едi. Алматы қаласының əкiмi Ахметжан Есiмов оларға арнайы пəтер кiлтiн тапсырды. Ал, мына жаңалықты сiзден бiрiншi рет естiп тұрмын. Егер 4 егiз дүние есiгiн ашқан болса, оларға жайлы пəтер берiлуi тиiс. Маған аты-жөнiн айтыңыз, бiлейiн, – дейдi Алатау ауданы əкiмiнiң орынбасары Маржан Балбаева.

	Жарық дүниеге келгенiне қырық күннен асса да, төрт баланың тамағына, жаялығына, тағы басқа да керек-қажеттiң бəрiн отбасы тек өз қаржысына алып отыр екен. Əзiрге мемлекеттiк орындардан ешқандай көмек көрсетiлмептi.

	– Əзiрге бiзге тегiн ештеңе берiп жатқан жоқ. Төрт баланың сүтi, жаялығы – барлығын өзiмiз сатып алып жатырмыз. Менiң бiлуiмше, Қазақстанда 4 егiз түгiлi бiр баланың өзiне бiр жасқа дейiн дəрi-дəрмек, жасанды сүт iшетiн болса, тамағы тегiн берiлетiн едi. Əзiрге ондайды көре қойған жоқпын. Мен үшiн балаларымның амандығы қымбат. Сол үшiн бақыттымын, – дейдi төртемнiң анасы Назымгүл Қуанған.

	Қазiр төрт егiздi Алматы қаласындағы Төле би–Байзақов көшелерiнiң қиылысындағы №3 поликлиника өз бақылауына алған. Есентай Қапар балалардың жеке дəрiгерi Нəзипа Усманованың күнде келiп тұрғанын айтады. Алайда, балаларға берiлуге тиiстi тамаққа əлi қолдары жетпеген екен. Бiз бұның сырын бiлу мақсатында №3 поликлиниканың Бас дəрiгерiнiң орынбасары Алма Айдарқызына хабарласқан едiк:

	– Əрине, көп балалы отбасыларға, жағдайы төмен адамдарға егер ол адамның балалары жасанды сүтпен қоректенетiн болса, оларға тегiн сүт тағамдары берiлуi тиiс. Ал дүниеге бiрден 4 егiз əкелген Есентай Қапардың отбасы тегiн сүт тағамдарын ала алады. Алайда бiзде қазiр сүт тағамдары болмай тұр. «Humana» атты фирма бiзге бiрiншi тоқсанның сүт тағамдарын əкелген, екiншi тоқсанның сүт тағамдары əлi жеткiзiлген жоқ. Сiздер дəрi-дəрмектердiң жеткiзiлуiнде проблема болып жатқанын естiген шығарсыздар. «Humana» фирмасына хабарласып, тезiрек əкелуiн өтiнiп жатырмыз. Əзiрге қашан жеткiзетiнi белгiсiз, қалай жеткiзiп бередi, солай төртемнiң анасына тегiн сүт берiледi, – дейдi ол. Бiрден көп бала дүниеге келгенде қандай көмек көрсетiлетiндiгi жайында бiлмек мақсатпен Еңбек жəне халықты əлеуметтiк қорғау министрлiгiнiң баспасөз қызметiне хабарласқан едiк, сауалымызға жауап болмады. Алматы қалалық Денсаулық сақтау департаментiнiң баспасөз хатшысы Лəйлə Алматыда бұрын-соңды төртемнiң дүниеге келмегендiгiн айтты.

	29 сəуір, 2010





ҚАЗАҚ КӨШIНIҢ БҰРАЛАҢ ЖОЛЫ


	Көшi-қон комитетi таратылды




	Осы аптада Еңбек жəне халықты əлеуметтiк қорғау министрлiгiнiң құрамындағы Көшi-қон комитетi таратылып, төрағасы Қабылсаят Əбiшев жұмыстан босады. Көшi-қон комитетiнiң өзi Iшкi iстер министрлiгiнiң құрамындағы Көшi-қон полициясы комитетiнiң көшi-қон басқармасы болып жасақталып жатыр. Демек, бұған дейiн осы комитеттiң төрағасы қызметiн атқарып келген Қабылсаят Əбiшевтiң сөзiмен айтқанда, «Мүйiз сұраймыз деп, құлақтан айрылған» күй кешiп отыр.





Көші-қонмен айналысатын жеке ведомство керек пе?




	1991 жылы көктемде Моңғолиядағы қазақтарды Еңбек келiсiм-шарты негiзiнде көшiрiп əкелу басталғанда, бұл оқиғаның тарихи маңызы терең талқыланып, шетте қалған қазақты атажұртына əкелу iсiнiң басталғаны тəптiштей баяндалған едi. Одан берi жиырма жыл өттi. Ол кезеңде Қазақстан əлi одақ құрамынан босап шықпаған болатын. Көшi-қон жүйелi əрi жоспарлы түрде қолға алынбаса да, сол кездегi қабылдап алған тараптың да, келген адамдардың да көңiл күйi өзгеше едi. Соның нəтижесi болар, 1991–1993 жылдар аралығында 80 мың адам келiп үлгердi.

	1997 жылдан көшi-қон iсiн жүйелi түрде басқару мақсатында Көшi-қон жəне демография агенттiгi құрылды. Жəне осы жылы «Халықтың көшi-қоны» атты заң қабылданды. 2006 жылы бұл агенттiк таратылып, Еңбек жəне халықты əлеуметтiк қорғау министрлiгiнiң құрамында Көшi-қон комитетi жасақталды. Ендi мiне, басқарма бөлiм деңгейiне дейiн құлдырап отыр.

	Бұған дейiнгi айтылған пiкiрлерге қарағанда, көшi-қон iсiмен айналысатын жеке ведомство керек деген ой көп айтылған. Қабылсаят Əбiшев көшi-қон процестерiнiң өте күрделi екендiгiн айта отырып, көршi Əзiрбайжан, Түркiменстан жəне Ресейде арнайы жеке ведомстволардың жұмыс жасап отырғанын жеткiздi. Айталық, Əзiрбайжан мен Қырғызстан, Түркiменстанда министрлiк, Ресейде Федералдық көшi-қон қызметi жұмыс iстейдi.

	Бұған дейiн этникалық көшi-қон, босқындар iсi жəне еңбек миграциясымен Еңбек министрлiгi айналысып келсе, ендi ол екiге жарылып отыр. Қабылсаят Əбiшев қызметкерлерiнiң жартысы Iшкi iстер министрлiгiнiң құрамына енiп, қалғаны Еңбек министрлiгiнiң құрамында қалғандығын айтады. Iшкi iстер органдары этникалық көшi-қон жəне босқындар iсiне жауапты болса, Еңбек министрлiгi еңбек миграциясын мойнына алмақшы. Ал, iшкi көшi-қон iсiн реттеу мəселесiне кiм жауап беретiндiгi түсiнiксiз. Қазiр iшкi көшi-қоннан туындап отырған мəселелер де өте көп екендiгi белгiлi. Сөйтiп, бұған дейiн де бiр арнаға тоғыспаған көшi-қон iсi ендi мүлдем қожырайтын болды.

	Соның iшiнде, шеттегi қандастарын көшiрiп алушы үш мемлекеттiң бiрiмiз деп бөркiмiздi аспанға ататын этникалық көшi-қон iсiнiң тығырыққа тiрелгенi де анық. Мəжiлiс депутаты Уəлихан Қалижан Көшi-қон комитетiнiң таратылуы көшi-қонға ешқандай керi əсер етпейдi деген пiкiрде.

	– Өйткенi, бұған дейiн көшi-қон саласына жыл сайын 16 миллиард теңге қаржы бөлiнiп келсе, бiз жақында ғана қабылдаған үш жылдық бюджетте көшi-қонға бөлiнген қаржы керi шақырылған жоқ. Демек, мемлекеттiк көшi-қон квотасы жылдағыдай 20 мың отбасына бөлiнетiн болады, – дейдi ол.

	Көшi-қон реттелген 20 жыл iшiнде осы салада жүйелi түрде жүзеге асқан бiр ғана мəселе бар. Ол – азаматтық беру iсi. Ал, Қытай мен Қазақстан арасында мемлекеттiк көшi-қон келiсiмiнiң жасалмауы себептi, қазiр Қытайдан келетiн көш тоқтады. Бiр кездерi Қазақстан Қытайдан келетiн қазақтарға туысшылау визасын берiп келген едi, оны соңғы үш жылда арнайы Қаулы арқылы тоқтатып тастады. Өзбекстанмен арадағы шекара бiрде ашылып, бiрде жабылып тұрғандықтан, ол елден келетiн қазақтың да саны күрт азайды. Моңғолиядан келетiн көштiң тоқтауына əлеуметтiк қиындықтар себеп болып отыр. Қабылсаят Əбiшевтiң өз сөзiмен айтқанда, Моңғолиядан көшiп келетiндер үшiн кемiнде жолына 1000 доллардай қаржы керек көрiнедi. Демек, көшi-қон саласы елiмiздегi стратегиялық маңызды сала болғанына қарамастан, құқықтық тұрғыдан жетiлдiрiлген деуге келмейдi.





300 мың жалған оралман: Жегізген сен ақымақ па, жеген ол ақымақ па?




	Құқық қорғау органдары анықтағандай, мемлекеттiк көшi-қон квотасын үлестiру барысында 300 миллион теңге қолды болған. Көшi-қон комитетiнiң тарауына себеп болған да осы мəселе көрiнедi. Қазiр Көшi-қон комитетiнiң бұрынғы шенеунiктерi де, Парламент мəжiлiсiнiң депутаттары да бұл iсте оралмандарды кiнəлауда. Шын мəнiсiнде, сыбайлас жемқорлыққа жол берген кiм? Қазынаның қақпағын алаяққа ашып берген кiм? Осы сұрақтардың жауабы табылар емес. Қабылсаят Əбiшев мырза «Abai.kz» сайтына берген сұхбатында «5 жыл iшiнде 200–300 мыңға жуық оралман қолдан жасалған құжатпен тiркелiптi» деген мəлiмет айтады.

	2004 жылға дейiнгi мемлекеттiк көшi-қон квотасы туралы заң бойынша, көшiп келушiлерге арнайы пəтер берiлетiн. 2004 жылғы бюджет туралы заң бойынша, оралмандарға пəтер беру iсi тоқтатылды да, ол бiр реткi жəрдемақымен алмастырылды. Бiр адамға төленетiн жəрдемақы шамамен 1000 АҚШ доллары көлемiнде болып келдi. Жалған құжатпен жəрдемақы алу iсi осы кезеңде басталған. Демек, көшi-қон комитетiндегi шенеунiктер мен оралмандар арасындағы делдалдардың саудасы осылай қызған. Қабылсаят Əбiшев қазiр прокуратураның Жамбыл, Қостанай, Ақтөбе тағы басқа да Көшi-қон басқармаларының басшысы қызметiн атқарған адамдардың iсiн сотта қарап жатқандығын айтады.

	Былтыр Қостанайға Моңғолиядан 94 отбасы келген екен. Соның 4-еуi ғана өмiрде бар отбасылар болып шыққан. Қалғандарын iздестiрiп таппай жатқан көрiнедi.

	– Моңғолиядан келетiн қазақтар Ресей арқылы өтетiн болғаннан кейiн, оларға бұндай махинацияларды жасау қиынға соғады, ал Өзбекстаннан келетiн қазақтар арада шекара жоқтығын пайдаланып, өте көп былыққа батқан, – дейдi Қабылсаят Əбiшев.

	Уəлихан Қалижан көшi-қон саясатының тығырыққа тiрелуiне оралмандардың өздерi кiнəлi деген пiкiрде.

	– Өйткенi, олар соңғы кездерi жалған құжат жасаумен көбiрек шұғылданып кеттi, – дейдi ол.

	Бiрақ, осы жалған құжатпен ақша алуына кiм жол берiп отыр. Мəселе, сонда. Өйткенi, оралман бiр реткi жəрдемақыға қол жеткiзу үшiн ең əуелi Қазақстан Республикасы азаматтығын алуға өтiнiш тапсыруы керек. Ол өтiнiш қабылданғаннан кейiн ғана қаржы оның есепшотына аударылады. Бұл аралықта ол көптеген тексерулерден өтетiн болады. Ұлттық қауiпсiздiк комитетi, шекара қызметi, iшкi iстер органдарының тексеруiнен кейiн ғана, олардың қолына азаматтыққа тапсырды деген анықтама берiледi. Ал, Iшкi iстер органдары көптеген оралманның азаматтығын алмай жүргендiгi жайында дабыл қағып отыр. Демек, бұл iсте түсiнiксiз жағдайлар өте көп. Ал, оның көшi-қон саясатын ары қарай жүргiзуге қаншалықты əсер ететiнi беймəлiм.

	4 қараша, 2010





	Дүниежүзi қазақтарының IV құрылтайы:





ШЕТТЕН КЕЛIП, ШЕР ТАРҚАТЫП АТТАНДЫ




	Өткен аптада, мамырдың 25-27-сi аралығында Дүниежүзi қазақтарының IV құрылтайы болып өттi. Құрылтайға əлемнiң 35 елiнен 365 делегат қатысты. Шет мемлекеттерден келген қазақтар мұң-мұқтаждарын биiк мiнберден айта алды. Президент қатысқан жиында жарыссөзге шыққан делегаттар өз елдерiндегi қазақтың проблемаларын сөз еттi.





	Астанадағы дүниежүзi қазақтарының IV құрылтайында Елбасы құзырлы органдарға төрт мiндет жүктедi. Соның ең бастыларының бiрi – қазiр Парламент Мəжiлiсiнде қаралып жатқан «Халықтың көшi-қоны» туралы Заң.

	– Парламент қабырғасында қаралып жатқан «Халықтың көшi-қоны туралы» Заң жобасына айтылар ұсыныстар мен енгiзiлер өзгерiстердi бiрлесiп əзiрлеу керек. Онда қандастарымыздың құжат тапсыруда, тiркеуге тұруда, азаматтық алуда кездесетiн түрлi кедергiлер жойылуы тиiс, – дедi Президент Нұрсұлтан Назарбаев.

	Бiрақ «Халықтың көшi-қоны туралы» Заң жобасында да, былтыр қабылданған арнайы Қаулыда да шетелден келетiндердiң Қазақстан аумағында жүруiн жеңiлдету жағы аз байқалады. Əрине, шетелден келетiндердiң жүрiп-тұруын қадағалау – бұл ұлттық қауiпсiздiгiмiз үшiн қажет. Бiрақ бұған дейiнгi заңдарымызда шетелдерден келетiн қазақтар үшiн арнайы жеңiлдiктер қарастырылушы едi. Қазiр оның көбi алынып тасталған.

	– Бұл жайында арнайы заң қабылданған жоқ. Соңғы бiр-екi жылда шетелден келетiн қазақтарды өзге шетелдiктермен бiрдей қарайтын Қаулылар қабылданған. Сол себептi де Қытайдан келетiн қазақтардың Қазақстандағы визасының уақыты аяқталғаннан кейiн, оны дереу шығарып жiбередi. Қазiр виза тек үш айға ғана бiр мəрте жəне көп мəрте берiлiп келедi. Бұрын виза алты айға немесе бiр жылға берiлетiн жəне оның мерзiмi аяқталғаннан кейiн, Қытайға шығармай-ақ, уақытын созып беретiн. Сыртқы iстер министрлiгiне Қанат Саудабаев басшылық еткен екi-үш жылда осындай өзгерiстер жасалды. Неге мұндай қатаң шаралар қолдана бастағаны түсiнiксiз. Бiр нəрсе айқын – бұл саясаттың Президенттiң, елiмiздiң шеттегi диаспораға қатысты саясатына қайшы екендiгi. Ендiгi мəселе осындай шешiмдердiң күшiн жойып, яки ең алғашқы қазақ диаспорасына берiлген жеңiлдiктер мен артықшылықтар қайта орнына келуi керек, – дейдi тарих ғылымдарының докторы Нəбижан Мұхаметханұлы.

	Қазақ диаспорасына арналған жеңiлдiктердiң алынып тасталғаны олардың Кеденде де түрлi кедергiлерге де тап болуына мəжбүрлеп отыр. Бұрын Қазақстанға қоныс аударушы əрбiр шетелдiк қазақ түрлi кедендiк алымдардан босатылатын. Бұл бап əзiр де жұмыс iстейдi. Алайда Кеден комитетiндегiлер шетелден келетiн қазақтарды бұл алымдардан босатпайды екен. Қытайдан Құрылтайға арнайы делегация құрамында келген, «Шыңжаң» газетiнiң тiлшiсi Қалиакпар Сəнiмханұлы Қытайдан қазақ журналистерiнiң бұл құрылтайға бiрiншi рет қатысып тұрғанын айта тұрып, көшi-қон саласында кездесетiн кедергiлер жайында ой бөлiстi:

	– Менiң ата-анам Астанада тұрады. Осында қоныс аударған. Құдайға шүкiр, алыс-берiс, барыс-келiс жақсы. Екi ел арасының қарым-қатынасы да жақсы. Бiрақ соңғы жылдары Қазақстанға келу визасын алу бiз үшiн қиындап тұр. Биыл ақпанның 15-iнде Үрiмжiдегi Қазақстанның визалық-паспорт бөлiмiнiң алдында виза алуға кезекке тұрғандардың саны 10 мыңнан асты. Сол себептi де тiркеу тоқтатылып, қайта жаңартылмады. Қазiр бұл дауды реттеу үшiн арнайы шаралар қабылданып жатыр. Бiрақ, дегенмен Үрiмжiдегi Қазақстанның визалық-паспорттық бөлiмiнде небəрi 4-ақ адам жұмыс iстейдi. Бұл виза алғысы келетiн, Қазақстанға қоныс аударуға ниеттi қазақтардың сұранысын қанағаттандыра алмайды. Бұған дейiн күнiне 60–80 паспорт қабылданып келсе, қазiр оның саны 160-қа дейiн өстi. Бiрақ кезек алға жылжыр емес. Сондықтан бiздiң ойымыз Үрiмжiдегi визалық-паспорт бөлiмiнiң дəрежесiн көтеру қажет. Оны Консулдық деңгейiне жеткiзсе. Қазақстанның бұндай консулдықтары Қытайдың iшкi өлкелерiнде – Шанхайда, Гонконгта бар. Егер Шыңжаңда бас консулдық ашылатын болса, виза мəселесiн шешудiң жалғыз жолы осы. Бұл Қытайдағы қазақтар үшiн аса пайдалы болар едi, – дейдi Қалиакпар Сəнiмханұлы.

	Үрiмжiдегi визалық-паспорт бөлiмiнiң бастығы Қайыржан Сəрсебаев қазiр визаны тездетудiң жолдарын қарастырып жатқандығын айтады.

	– Қазақстан Республикасының Қытайдағы Төтенше жəне өкiлеттi елшiлiгiнiң Үрiмжiдегi визалық-паспорттық бөлiмге басшылық қызметке орналасқаныма көп бола қойған жоқ. Дегенмен мен осы Қытайдағы елшiлiкте 15 жылдай жұмыс iстеймiн. Жағдай маған жақсы таныс. Қазiр күнiне екi жүздей паспорт қабылдап, мəселенi оңтайлы шешудiң жолдарын қарастырудамыз. Қазiр Үрiмжiдегi паспорттық-визалық бөлiмде алты адам жұмыс iстейдi, солардың төртеуi виза рəсiмдеумен айналысады, – деген ол қазiр Үрiмжiден Қазақстанға келгiсi келетiн қазақтарға алты айлық виза рəсiмдеудi қайта қарастырып жатқандығын айтты.

	Бiз паспорттық-визалық бөлiмнiң меңгерушiсi Қайыржан Сəрсебаев мырзаға Шыңжаң қазақтары жиi қоятын Кедендiк алымдардың қазақтарға да салынатындығы жайында жиi шағымданатындығын алға тарттық:

	– Сыртқы iстер министрлiгiнiң Консулдық қызмет департаментiнде жəне шетелдердегi Қазақстан елшiлiктерiнде əлеуметтiк экономикалық жеңiлдiктер беретiн бiр құжат беретiнбiз. Егемендiк алғаннан кейiн 2003–2005 жылдарға дейiн, нақты есiмде жоқ, осындай анықтамалар арқылы олар кедендiк алымдардан босатылатын. Қазiр визалық-паспорттық қызметi ондай анықтама бере алмайды. Бiздiң миссиямыз – тек Қазақстанға кiретiн виза беру, – дедi Қайыржан Сəрсебаев.





«Нұрлы көштің» жолы неге болмады?




	Елбасы айқындаған тағы бiр мiндет – 2009 жылдан берi жүзеге асырыла бастаған, бiрақ алғашқы пилоттық жобалары сəтсiздiкке ұшыраған «Нұрлы көш» жобасының екiншi кезеңiн жүзеге асыру.

	– «Нұрлы көш» жобасының екiншi кезеңiн жүзеге асыруды қолға алып отырмыз. Бұл кезеңде қандастарды жаңа өндiрiстi өңiрлер мен ауыл шаруашылығына кеңiнен тартудың жолдары сараланатын болады. Ол үшiн келген мамандарды қажеттiлiкке байланысты қайта даярлау, қысқа мерзiмде оқытуды қамтамасыз етемiз, – дедi Елбасы.

	Бiрақ «Нұрлы көш» жобасымен Ақмола облысының Көкшетау қаласына жақын орналасқан «Красный Яр» ауылында тұрғызылған үйлер алғашқы қысқа төтеп бере алмай, қабырғалары мұздап, жаққан отын мен көмiр шақ келмей, тұрғындардың зықысын əбден шығарғаны мəлiм. Бұл жөнiнде кезiнде тарап кеткен Еңбек жəне халықты əлеуметтiк қорғау министрлiгi Көшi-қон комитетiнiң бұрынғы төрағасы Қабылсаят Əбiшев үйлердi салған «Сарыарқа» əлеуметтiк-кəсiпкерлiк корпорациясы шаршы метрiн 379 долларға салғандықтан, құрылыс материалдарының сапасыз, арзан болғандығын мойындай отырып, қоныстанушылардың өздерiн кiнəлап, оларды «көмiр жағуды бiлмейдi екен» деп айыптағаны бар. Дəл сондай жоба Шығыс Қазақстан облысында да қолға алынғаны мəлiм. Курчатов қаласындағы қайта жөндеуден өткен үйлердiң де сапасы сын көтермейтiндiгi жайында көп жазылды. «Нұрлы көш» бағдарламасының орта жолда ақсағандығы жайында кезiнде журналистер «Нұрлы көш сорлы көшке айнала ма?» деп те ұрандатты. «Нұрлы көштiң» негiзгi мақсаты – қазағы аз, өндiрiстiк аймақтар, солтүстiк өңiрлерге қазақтарды көптеп қоныстандыру. Сөйтiп демографиялық ала-құлалықты жою. Сондай аймақтардың бiрi – Павлодар облысында «Нұрлы көш» бағдарламасы əлi iске қосылмапты. Бұл жайында Дүниежүзi қазақтары қауымдастығының Павлодардағы филиалының төрағасы Болат Зауыт мəлiмдедi.

	– Бiздiң Павлодар облысы «Нұрлы көш» бағдарламасын алғашқылардың бiрi болып қолға алуы тиiс едi. Бiрақ, неге екенiн қайдам, əлi күнге дейiн ешқандай қозғалыс жоқ. Бағдарлама бойынша «Нұрлы көш» 2009-2015 жылдары жүзеге асуы тиiс едi. Оның қай өңiрде, қай ауылда жүзеге асырылатыны, бүкiл жобасы жасалған. Бюджетi нақтыланған. Бiздiң бiлуiмiзше, облыстық бюджеттен алғашқы пилоттық жобасына 82 миллион теңге бөлiнедi деп жоспарланған. Бiрақ оған не тұсау, кiм бөгет болып отырғаны беймəлiм. Арнайы қаржы бөлiнген жоқ əлi, – деген едi ол «Түркiстан» газетiне берген арнайы сұхбатында.





Қазақ диаспорасына арналған білім гранты көбейе ме?




	Құрылтайда Елбасы Бiлiм жəне ғылым министрлiгiне арнайы тапсырма берiп, шетте жүрген қазақ диаспорасы өкiлдерiне бөлiнетiн мемлекеттiк бiлiм грантын молайту қажеттiгiне тоқталды.

	– Шетелден келген құрылтай қонақтарының 60 пайызы жастар екен. Əлемдегi барша қазақ жастарының сапалы бiлiм алуына тиiстi жағдай жасауымыз қажет. Қазақстанда бiз оны жасаймыз. Осыған байланысты Бiлiм жəне ғылым министрлiгiне қандастарымызға бөлiнетiн бiлiм грантының квотасын нақтылап, жүйелi жұмыс жүргiзудi тапсырамын. Əлемнiң əр қиырындағы қазақ жастарын атамекенге оқуға жəне қызмет етуге шақырамын. Жаңа дəуiрге қадам басқан Қазақстанға отаншыл, бiлiмдi жастарымыз аса қажет, – деген едi.

	Қазақ диаспорасы өкiлдерi мемлекеттiк бiлiм грантының 2 пайыздық жеңiлдiгiн баяғыдан пайдаланып келедi. Егер де жыл сайын 30 мыңнан астам мемлекеттiк бiлiм гранты бөлiнсе, оның 600-дейi қазақ диаспорасы өкiлдерiне тиесiлi.

	Дегенмен шеттегi 5 миллион қазақ үшiн бұның аздық ететiндiгi жайлы тағы да мəселелер көтерiлiп келедi. Бiлiм жəне ғылым министрлiгi Елбасының тапсырмасына қаншалықты тыңғылықты мəн беретiндiгiн уақыт көрсетер.





Еңбек күшіне кімдерді шақырамыз?




	Қазақстанда этникалық көшi-қон квотасының сыртында еңбек көшi-қонына арнайы квота белгiленгелi бiраз уақыттың жүзi болды. Қазiр жылына 50–100 мың көлемiнде еңбек мигранттары шақырылады. Оларға бөлiнетiн қаржы да əжептəуiр жəне мамандық дəрежесiне орай əртүрлi деңгейде əлеуметтiк жағдай жасалынады.

	Сол себептi де шетте жүрген бiлiктi маман қазақтарды осы еңбек көшi-қоны негiзiнде шақыру керектiгi жайлы əңгiме көтергелi бiраз уақыт болды. Бiрақ Еңбек жəне халықты əлеуметтiк қорғау министрлiгi артық тер шығарып, шетелдегi бiлiктi қазақ жастарын iздеуге уақыт зая кетiрмедi.

	Елбасы осы Құрылтайда:

	– Шетелдерде техникалық бiлiм алған қазақ жастарын индустриялы аймақтарға қызмет етуге шақырамыз. Қажет болса əлеуметтiк қолдау да көрсетемiз, – дегендi қадап айтты.

	Демек еңбек көшi-қонына арналған квотаға шеттегi бiлiмдi де бiлiктi қазақ жастарын тарту күн тəртiбiне енгiзiлiп отыр.

	Шетелден қоныс аударған қазақтар арасында небiр майталман мамандардың қарапайым жұмысшы деңгейiнде ғана қызмет атқарып жүргенi мəлiм. Егер еңбек көшi-қоны квотасының кемiнде он пайызы қазақтарға арналса, шеттен келiп жұмыссыз сандалып жүретiндердiң саны азаяр ма едi?! Бұл өз кезегiнде этникалық көшi-қонның жүйеленуiне де өз септiгiн тигiзер едi.

	P.S. Кезектi құрылтай аяқталды. Ойда тағы көп түйткiл. Шетелдегi қандастарымыз жазу бiрлiгiнiң жоқтығын, өзара рухани байланыстың аздығын, шетелдерде қазақ тiлiнде бiлiм беретiн мектептердiң жоқтығын сөз еттi. Құрылтай барысында немiс диаспорасына көмек қолын созатын «Гете институты», орыстарды қолдайтын «Пушкин орталығы», қытайларға рухани жəрдем көрсететiн «Конфуций орталықтары» секiлдi тарыдай шашылып жүрген қазақтарға рухани бағыт-бағдар беретiн «Абай орталығын» ашу жайлы пiкiрлер айтылды. Қазақ тiлi тек шетте ғана емес, Қазақстанның өзiнде қағажу көрiп отырған бүгiнгiдей заманда бұл проблемаларды шешуге бел шешiп кiрiсетiн бiреу табылар ма екен?!

	2 маусым, 2011





ТӨРТЕМ ТОЛҒАНТҚАН ОЙ...





Қазақ демографиясының көлеңкелi тұстары




	«Түркiстан» газетiнiң «Қоныс» қосымшасының өткен сандарында Алматы тарихында тұңғыш рет төртемнiң дүниеге келгенiн əрi оған берiлетiн көмектiң нақты емес екендiгiн айтқан едiк.





Егіздердің құқығын қорғайтын арнайы заң керек




	Бүгiнде төртемдер 3 айға толды. Алматы қаласының Айнабұлақ ықшам ауданынан муниципалды үйлерден үш бөлмелi пəтер жалға берiлдi. Жалпы қазақ қоғамында егiздердiң дүние есiгiн ашуы тым сирек едi. Қазiр жасанды ұрықтандырудың нəтижесiнде егiздер түгiлi үшемдердiң де дүниеге келуi жиiлеп кеттi. Ал, төртем жайында əңгiме өте сирек естiлетiн. Ана бiр жылдары Шымкентте, Оралда төрт егiздiң дүниеге келгенi жайында ақпараттарды көзiмiз шалып қалған болатын. Қызылордада да төрт егiздiң өсiп келе жатқаны жайлы естiп бiлдiк. Алматы тарихында бұл тұңғыш рет болып отырған жағдай. Алайда, бiздiң билiк орындары төрт егiздiң дүниеге келуiне дайын болмай шықты.

	Бiрiншiден, Қазақстан Республикасында егiздерге арналған арнайы заң жоқ екен. Демек, өмiрге қанша сəби əкелсе де, ол ананың жəне балалардың құқығы бiр бала туған анамен бiрдей деңгейде екендiгi мəлiм болды. Бiз бұл жайында Еңбек жəне халықты əлеуметтiк қорғау министрлiгiнiң қызметкерi Гүлсiм Сейiтмембетовадан естiп бiлдiк. Тек ана мен балаға төленетiн жəрдемақы балалар бiр жасқа толғанға дейiн 4 балаға төленетiн жəрдемақымен бiрдей болады екен. Ал, балалар бiр жасқа толғаннан кейiн оларға жəрдемақы төлеу-төлемеу мəселесi тек отбасының ортақ табысының ең төменгi жалақыға жетер-жетпестiгiне орай мəлiм болмақ. Ал, көп баланы бiрден өмiрге əкелген ата-аналардың əлеуметтiк мəселесiн (бұл көбiне баспана мəселесiне келiп тiрелiп жатады) жергiлiктi өзiн-өзi басқару органдары қалай шешедi өз еркiнде екен. Қоғамның дабыл қағуына мүлдем назар аудармай қоюға да болатын көрiнедi. Бiрақ, депутаттардың, ақпарат құралдарының дабылдатқанының əсерiнен мұндай отбасылардың баспана мəселесi əйтеуiр белгiлi деңгейде өз шешiмiн тауып жатады. Алайда, бiздiң ойымызша, бүкiл дүниежүзiндегi сирек құбылыс екi жəне одан да көп егiздердi дүниеге əкелетiн аналардың да, балалардың статусы ерекше болғаны жөн секiлдi. Кейбiр өркениеттi мемлекеттерде егiздердiң 18 жасқа дейiнгi бағым-күтiмiн мемлекет өз мойнына алатын көрiнедi. Оларға балабақшаға баруына жағдай жасалып, бақшаға төлейтiн қаржы да үкiметтiң мойнына iлiнедi екен. Ал, балабақшаға бармайтын балалар үшiн арнайы медбикелер бөлiнiп, поликлиникаға барып тұруы үшiн машина сыйлайтын көрiнедi. Бiзде мұның бiрде бiрi де болған жоқ. Дегенмен, төртемдердiң ата-анасы сəбилерiнiң 24 шаршы метр бiр бөлмелi жатақханадан 3 бөлмелi пəтерге көшкенiне қуанышты.





Қазақстан халқы қартайып бара ма?




	Бүкiл Еуропа елдерi халқының қартаюымен күрес жүргiзiп əлек. Еуропа əрбiр туған баланың əлеуметтiк проблемаларын өз мойнына алуды мұрат етсе, 150 миллион халқы бар Ресейдiң өзi екiншi баласын дүниеге əкелетiн аналарды жiгерлендiру мақсатында «Ана капиталы» бағдарламасын ойлап тапты. Бiзде жергөк пұл мен көп балалы отбасыларға төленетiн жəрдемақы өсiп келе жатқанымен, табиғи өсiмнiң қуаттануына айтарлықтай үлес қосып отырған жоқ. Өйткенi, жергөк пұл да, көп балалы анаға төленетiн жəрдемақы да бiр реттiк. Алғашқысы отбасының табысына қарамастан əрбiр өмiрге сəби əкелген анаға төленетiн болса, екiншiсi, соңғы баласы 1 жасқа толғанға дейiн, балаларының санына орай төленетiн болады. Соңғы баласы 1 жасқа толғаннан кейiн бұл жəрдем-ақыны отбасының табысына орай беру-бермеу iсi қарастырылады. Егер, отбасының табысы жан басына шаққанда ең төменгi айлық көрсеткiштен асып кететiн болса, онда ол ешқандай жəрдемақыға ие бола алмайды. Əрi əрбiр тоқсан сайын ол жəрдемақыдан үмiткер адам құжаттарын жинап, есептен өтiп тұруы керек. Бұл үшiн қаншама өткелектен өтуге тура келедi. Оған жүйкесi мықты адам ғана шыдас бередi. Демек, соңғы баласы 18-ге толғанға дейiн төленетiн жəрдемақы деген бiзде атымен жоқ. Оның үстiне көп балалы отбасылардың əлеуметтiк мəселесiн оңтайлы шешу iсi де күн тəртiбiнен алынып қалған. Бiрiншiден, егер отбасының ипотекалық қарызы болса, əрбiр дүниеге келген баласы үшiн оның өсiмақысын қысқартып отыратын болса, 4 жəне одан да көп бала өмiрге əкелген шаңырақты ипотекалық қарыздан құтқаратын болса қаладағы əрбiр екiншi отбасы 4-тен көп балалы болуға тырысатын едi. Сондай-ақ, «Алтын алқа», «Күмiс алқа» иегерлерiне коммуналдық жеңiлдiктер көрсетiлетiн болса, табиғи өсiм бүгiнгiден анағұрлым артық болар ма едi. 2015 жылы халық санын 20 миллионға жеткiзу көзделгенiмен, жүйелi демографиялық саясат қолға алынған жоқ.

	Жалпы, Қазақстандағы демографиялық ахуалды əркiм əр-түрлi бағалайды. Қазақстан жас мемлекет. Халқының саны да аз. Бiрақ, бүкiл Еуропаны шошытып отырған халқының қартаю процесi бiзде де байқалады. Өлiм ұлғайып, өмiр сүру ұзақтығы қысқарғандығы жайындағы мəлiметтi Еңбек жəне халықты əлеуметтiк қорғау министрлiгi таратып отыр. Былтыр 2010–2020 жылдарға арналған «Демографиялық саясат жəне отбасын нығайту» тұжырымдамасы қабылданған. Онда елдегi демографиялық ахуалға осылай баға берiлген. Ендеше, демографиялық саясатты жүйелi жəне жоспарлы түрде қолға алатын кез жеткен сыңайлы.

	24 маусым, 2010





ТҰЙЫҚҚА ТIРЕЛГЕН ҚАЗАҚ КӨШІ




	2011 жылы тамызда қабылданған «Азаматтық туралы» Заң көші-қонға тосқауыл болуда

	2011 жылдың тамыз айында «Азаматтық туралы» Заңға өзгертулер мен толықтырулар енгiзiлгеннен берi, бiрде-бiр шетелдiк қазақ Қазақстан Республикасының азаматтығын алу туралы өтiнiш тапсыра алмаған. Бұл жайында бiздi Алматы облыстық Iшкi iстер басқармасында қызмет iстейтiн лауазымды тұлға хабардар еттi. Ол аты-жөнiн айтудан бас тарта отырып, жақын арада ресми түрде биыл, 2012 жылға арналған көшi-қон квотасы да тоқтатылғанын айтты.





«Нопост» дегеніміз не?




	Қытайдан оралған Сəрсен Нұрбақыт 2005 жылдан бері Қазақстан Республикасының азаматтығын ала алмай жүр.

	– Ол кезде мен əл-Фараби атындағы Қазақ ұлттық университетінде оқып жүрдім. Сол жылдары құжаттарымды ҚР азаматтығын қабылдау үшін өткізбек болдым. Алайда біздің тіркеуіміз оқып жатқан оқу орнының жатақханасында болғандықтан, уақытша тіркеу еді, ондай тіркеумен Азаматтыққа өтініш бере алмайды екенбіз. Тұрақты тіркелетін жер таппадым. Келесі жылы тұрақты тіркеу тауып, университеттегі тіркеуімнен шықпақ болып едім, ондағылар заңның өзгеріп кеткенін, оқу жəне туристік визамен жүрген шетел азаматтарына тұрақты тіркеу берілмейтіндігін, оқу бітіргеннен кейін шығу визасын ашып беретінін айтты. Біраз жерге əрекеттеніп көріп ек, əрекетімізден ештеңе шықпады. Амал жоқ, Қытайға қайтуға тура келді. Ол кезде Үрімжідегі Қазақстанның паспорттық-визалық қызметінде он мыңдаған адам кезекте тұрған еді. Соның салдарынан 2010 жылы барып, сегіз айдан кейін 2011 жылы ғана визам қолыма тиді. Сөйтіп Ақмола облысының Ерейментау ауданына келдім, сол жерден туысқанымның үй кітапшасына тіркелмек болдым. Сөйтіп 2011 жылдың шілде айында құжаттарымды өткіздім. Олар тұрақты тіркеуімнің екі айдан кейін шығатынын айтты. Бірақ олардан жауапты алты ай күтуге тура келді. Алты айдан кейін маған тұрақты тіркеу берілмейтіндігін мəлім етті. Себебі мен шекарадан өткенде, бір күн кешігіп тіркелген едім. «Сіз əкімшілік құқық бұзған екенсіз. Қазақстан заңы бойынша сізге тұрақты тіркеу бір жылға дейін берілмейді. Бір жылды күтіңіз», – деді. Содан біраз мекеменің есігін тоздырдым. Ішкі істер министрлігінің Көші-қон комитетіне барып ем, «Қайда құжат өткіздіңіз, сонда барыңыз» деп шығарып салды. Енді күтіп жүрмін. Осы айдың 19-ында бір жыл толады. Визамның уақыты əлдеқашан бітіп кеткен. Енді не дейді екен? – дейді ол телефон арқылы.

	Алматылық кəсіпкер, «PolorS Tour» туристік компаниясының директоры Базаралы Əріпұлы Қытайдан келген туыстарына көмектесу мақсатында туристік компания ашқанын айтады. Қазір қазақстандықтардың Қытайға баруына көмек қолын созады.

	– Маған сол шілде айынан бастап, азаматтыққа құжаттарын тапсыра алмай жүргендер келе бастады. Егер сол кезден олардың тізімін жасағанда, жүзге жуықтайтын еді. Тек былтыр желтоқсан айынан өтініш айтып келгендердің əрқайсысының қолын қойдырып, мəліметтерін жазып алып отырдым. Қазір мендегілердің тізімі – 29-ға жетті. Олардың арасында визасының уақыты бітіп қайтып кеткендер де жетеді. Себебі былтыр тамыз айында «Азаматтық туралы» Заңға енгізілген өзгерістер бойынша, ҚР қабылдауға ниетті жандардың барлығы (бұрын бұл ұлты қазақ шетел азаматтары үшін талап етілмейтін) келген елінің азаматтығынан шыққаны жайлы анықтама алып келуге тиіс. Қытай ешқашан ондай анықтама бермейді, – дейді ол.

	Бұдан кейін Алматы қалалық Көші-қон полициясына жол тарттым. Ондағы оралмандар жұмыс жасайтын бөлімнің қызметкері егер редакциядан ресми хат болмаса, ресми жауап та болмайтындығын айта отырып, шілде айынан бастап ешқандай құжаттың азаматтыққа қабылданбай жатқанын растады. Оның айтуынша, «Азаматтық туралы» Заң қайта қаралуы тиіс.

	– Егер ондағы оралмандарға қатысты бап өзгертілмесе, Өзбекстан мен Түркіменстан, Тəжікстан азаматтықтан шығару үшін үш-төрт жыл күттіреді екен. Қытай мүлдем ондай анықтама бермейді. Тек жоғарыдан нұсқау күтіп отырмыз, – дейді атын жөнін айтудан бас тартқан ол.

	Базаралы Əріпұлы бұл анықтаманы «Нопостан» шыққаны туралы жəне Қытайда бұрын сотталмағаны туралы анықтамалармен ауыстыруды ұсынады.

	– Ондай анықтамаларды Қытай сыртқа шығып бара жатқан азаматтарына береді. «Нопос» дегеніміз «үй кітапшасы», – дейді ол.





«Оралман куəлігінің» ойсыраған тұсы




	Шетелдегі отандастарды қолдаудың мемлекеттік бағдарламасы бойынша 1992 жылы дүниеге келген №791 «Қазақ куəлігі» жайлы Қаулы Сергей Терещенко үкіметін тарихта қалдыратын құжат. Бұл құжат 2000 жылдың басына дейін өмір сүрді де, оның орнын 2004 жылы №524 «оралман куəлігі» жайлы Қаулы басты. Дəл осындай мазмұндағы «Орыс картасы» 2008 жылы Ресейде дүниеге келді. Бұл құжат шетелден келген қазақтардың атамекенінде емін-еркін жүріп тұруын қамтамасыз ететін. 2004 жылы қабылданған №524 Қаулы бойынша, «оралман куəлігімен» мемлекеттік қызметке орналасуға ғана мүмкіндік жоқ болатын. Азаматтық алғанша, осы куəлік арқылы РНН (салық төлеушінің тіркеу нөмірі), СИК (жеке əлеуметтік код) рəсімдеп, қызметке орналасып, зейнетақы, түрлі жəрдемақыларын алуына мүмкіндік беретін. Əзірге бұл құжаттың күші жойылған жоқ. Бірақ Үкіметтің басқа Қаулылары арқылы «Оралман куəлігінің» құны қалмады. Біріншіден, бұрынғы Қаулылар негізінде оралмандарды тіркеу тəртібі жеңілдетілген еді. Олардың Қазақстанда тұру уақыты аяқталғанымен, олардың тіркеу мерзімін созуға тыйым жоқ еді. Соңғы екі жылда əуелі Қытайдан келетін қазақтардың виза мерзімін қысқартты. Сосын олардың Қазақстанда қалу уақытын шектеді. Ал Үкімет тарапынан көші-қон шақыртуын тоқтатты. Бұның соңы Үрімжіде қазақ визасын алу үшін кезекте тұрғандардың санын арттырды. Алды 10 мыңға дейін жеткен бұл кезек мəселесі Қазақстанның бүкіл ақпарат құралдарында шу болды. Қазақ Үкіметі бұл ненің салдары екенін білмеді ме, əлде білгісі келмеді ме, бар болғаны Үрімжідегі «Қазақстанның паспорттық визалық» қызметінің басшысын ауыстырып, адамдарының санын арттырып, жұмысын жеделдетуден өзге алдын алу шараларын қолға алмады. Бұның ең басты себебі – Қытайдан Қазақстанға келетін қазақтардың виза уақытын 1 жылдан 3 айға дейін қысқартуы екеніне ешкім назар аудармады. Сарапшылар бұның қазақ көші-қонына кері ықпалын тигізетінін осыдан екі жарым жыл бұрын дабылдатқан болатын. Алматылық кəсіпкер, «PolorS Tour» туристік компаниясының директоры Базаралы Əріпұлы осы проблемаларды сол кездегі депутат Бекболат Тілеуханға жеткізгенін, ол Үкімет басшысы Кəрім Мəсімовтің атына депутаттық сауал жолдағанын, оған жауап алғанын да айтады. Ол менің қолыма 2010 жылғы 12 қарашадағы №12-31/6565 хатын ұсынды. Хат Үкімет басшысы Кəрім Мəсімовтің сол кездегі Мəжіліс депутаты Бекболат Тілеуханға 2010 жылғы 14 қазандағы №7-9-1211 депутаттық сауалына жауабы екен. Онда «аталған визаның негізінде Қазақстан аумағына келген ұлты қазақ шетелдік азамат ҚР Ішкі істер органдары арқылы тұрақты тұру визасын немесе ықтияр хатын алуға өтініш білдіре алады. Бір немесе екі мəртелі тұрақты тұру визасы 90 күндік рəсімделеді жəне де бұл визаны 60 күнге дейін ұзартуға болады. Осы «тұрақты тұру» немесе «жеке сапар» санаттарындағы визаларының қолданыс мерзімі ішінде оралмандар ықтиярхат рəсімдеуге өтініш білдіре алады. Ал ықтиярхатты рəсімдеу мерзімі 2–3 ай мерзімді құрайды жəне ол 10 жылдық мерзімге беріледі. Бұл құжат оралмандарға Қазақстан аумағына визасыз кіріп-шығу құқығын береді. Қазіргі таңда Ішкі істер министрлігімен ҚР визаларын беру ережелеріне өзгеріс енгізу туралы бірлескен бұйрық дайындалуда. Осы өзгеріске сəйкес, қазақ ұлтына қатыстылығын растайтын құжаттар болған жағдайда, оралмандарға жазбаша өтініштер негізінде «жеке сапар» санатындағы визасы 180 күндік мерзімге дейін берілетін болады» делінген. Демек, ұлты қазақ Қытай азаматтары үшін Қазақстанға кіру визасын 6 айға созу жайында бұйрық дайындалып жатқандығы осыдан бір жарым жыл бұрынғы Үкімет басшысының хатында айтылған.

	– Алайда, – дейді Базаралы Əріпұлы, – содан бері бұндай бұйрық немесе Қаулы өмірге келген жоқ. Ал, Қазақстанға келген ұлты қазақ Қытай азаматтары үш айдан кейін қайта кетуі керек. Бұл уақытта олар тұрақты тіркеу түгілі, уақытша тіркеуге де тұра алмайды. Өйткені оның оңайлатылған механизмдері жасалмаған. Ал олар тіркелу үшін жақын туыстарының үйін сағалайды. Бəрінің жақын туыстары бола бермейді. Оның үстіне бір адамға тиесілі аумақ – 15 шаршы метр деген жаңа ереже қабылданды. Демек, 70 шаршы метрге 4-тен артық адам тіркеле алмайды. Мен бұндай мысалдармен күнде кездесемін. Жоғарыда көрсеткен хатта «Депутаттық сауалда көтерілген елге келген қандастарымызды уақытша жəне тұрақты тіркеу мəселесі бойынша, бүгінгі таңда республика аумағындағы 13 уақытша орналастыру жəне бейімдеу орталықтары қызмет атқаруда» делінген. Алайда оралмандарды бұл орталықтарда тіркеу көзделмеген. Тіпті бұл орталықтардың жұмыс істеп тұрғаны да күмəн туғызады.

	Сонымен тұрақты тіркеуге қол жеткізе алмаған оралмандар не ықтиярхатқа, не азаматтыққа құжат тапсыра алмай сенделуде. Жоғары жақтағылар бұл мəселеден хабардар. Тек мəселені қарастырудамыз дегеннен арыға бара алмай отыр.

	5 сəуір, 2012





ОРАЛМАНҒА МАГИСТРАТУРА ЕСІГІН АШПАЙДЫ




	Жыл өткен сайын Қазақстанның шеттегi қазақтарға қатысты саясаты қусырылып барады. Бүкiл əлемде шеттегi қандастарын қолдауға арналған арнайы бағдарламалар бар. Олардың шеттегi отандастарын қолдау бағдарламасы жыл өткен сайын кеңейiп, байып, аясы, өрiсi ұлғая түсуде. Ал бiзде керiсiнше, жыл сайын жаңа кедергiнi ойлап табады.



	Премьер-министр Кəрім Мəсімовтің Қаулысымен қабылданған «ЖОО-дан кейінгі білім беруге қабылдау» Ережелері бойынша, шетелдегі қазақ диаспораларының өкілдері биылдан бастап Қазақстан жоғары оқу орындарында магистратура мен докторантурада тегін білім алу құқығынан айырылып отыр.

	Алыстан орағытпай, мəселені төтесінен бастар болсақ, əл-Фараби атындағы Қазақ ұлттық университетінің магистратурасына құжат тапсыруды мұрат тұтқан бір топ шетелдік қазақ жастары еліміздің бас оқу орнының Қабылдау комиссиясы олардың тауын шағып қайтарғанын айтады. Өйткені биылғы оқу жылында шыққан жаңа Қаулы бойынша, магистратура мен докторантурада тегін оқуға білімін сынауға құжаттарын тапсыра алмайды екен. Бұған дейінгі арнайы Қаулыларда «қазақ диаспорасы өкілдерінен өзге шетел азаматтары құжат тапсыра алмайды» деген арнайы нұсқау болса, биыл «қазақ диаспорасы өкілдерінен өзге» деген жалқы сөйлемнің түсіп қалғаны себепті, қазақ диаспорасы өкілдерінің құжаттарын қабылдаудан бас тартыпты.

	Қытайдан оралған Сайнаш Сайлаубай осы ҚазҰУ-дің биология факультетінің түлегі. Бакалаврды тəмамдағаннан соң, əрі қарай магистратураға тапсыру мақсатында құжаттарын арқалап келген оны кеудесінен итерген ҚазҰУ-дің Қабылдау комиссиясындағылар, қолындағы Қазақстан азаматтығына құжат тапсырғаны туралы анықтаманы көргеннен кейін ғана, оған құжаттарын тапсыруына рұқсат береді.

	– Бірақ кеше Қабылдау комиссиясындағылар маған қайта хабарласып, «құжаттарыңызды қабылдамауы мүмкін. Дегенмен бізде əзірге тұра берсін» деп айтты, – дейді ол.

	Жалпы, Сайнаш секілді азаматтыққа құжат өткізгені туралы анықтамасын көрсетіп, құжат өткізгендер саны төртеу екен. Алайда олар құжаттарының комиссиядан өтетін-өтпейтінін білмей дал.

	– Мен Қазақстан азаматтығына құжат өткізуді бір жыл бұрын қолыма алған едім. Алайда былтыр «Азаматтық туралы» заңдағы «Келген елінің азаматтығынан шыққаны жөнінде анықтама əкелу туралы» баптың кесірінен құжаттарымды бір жыл бойына тапсыра алмадым. Жақында ол бапты өзгертіп, аталған талапты алып тастады. Содан кейін ғана құжаттарымды азаматтыққа тапсыруға мүмкіндік алдым. Сөйтіп азаматтыққа тапсырғаныма үш айдың жүзі болды. Азаматтық алғаным туралы Қаулы қашан шығатыны белгісіз. Енді магистратураға құжаттарымды өткізе алмаймын ба деп қорқам, – дейді Сайнаш.

	Ал əл-Фараби атындағы Қазақ ұлттық университетінің түлегі Гүлмира құжаттарын өткізе алмай кері қайтыпты. Ұлттық университеттің Қабылдау комиссиясы оның құжаттарын қабылдамай қайтарып жіберген. Желеу – жоғарыдағы Қаулы.

	– Мен құжаттарымды тапсыру мақсатында ҚазҰУ-дің оқу жөніндегі проректорының қабылдауында болдым. Алайда ол кісі бізге ешқандай көмек көрсете алмайтынын айтты. Мен құжаттарымды əзірге азаматтыққа тапсырған жоқпын. Қолымда тек Қазақстан Республикасында тұрақты тұруға арналған «Ықтияр хат» қана бар. Бір қызығы – азаматтығы жоқ тұлғалардың магистратураға құжат тапсыруға мүмкіндігі бар екен. Ал біз секілді өзге мемлекеттің азаматтары тек екі ел арасындағы арнайы келісім шарттар негізінде ғана магистратураға қабылданады екен. Алайда бұған дейін «Жоғары оқу орнынан кейін оқуға қабылдау туралы» арнайы Ережеде шетелдегі қазақ диаспорасы өкілдерін қолдау мақсатында «шетелдегі қазақ диаспорасы өкілдері магистратураға жəне докторантураға тапсыра алады» деген арнайы нұсқаулар бар болатын. Соның негізінде қаншама қазақ баласы осында тегін оқу мүмкіндігіне ие бола алды, – дейді ол.

	Бір таңданарлығы, шетел диаспорасы өкілдерінің құжаттарын магистратураға қабылдаудан бас тартып отырған тек қана – ҚазҰУ көрінеді. Өйткені Гүлмира құжаттарын Астанадағы Л.Н.Гумилев атындағы Еуразиялық Ұлттық университетіне магистратурада оқуға тапсырып қойғанын айтады.

	«Қамшы» сайтының үйлестірушісі Білəл Қуаныш осы мəселеге орай жөнін білмек мақсатында ҚазҰУ-ға барғанын айтады. Сонда Қабылдау комиссиясында істейтін Сабыр Түменбаевтың биылғы, яғни 2012 жылғы 19 қаңтарда қабылданған №109 «Типовые правила приема на обучение в организации образования реализующие профессиональные учебные программы послевузовского образования» деген ережелер парағын көрсетіп, сол Ережені басшылыққа алып отырғанын айтқанын жеткізді. Бір қызығы бұл Ереже барлық жоғары оқу орындарына қатысты, демек Еуразиялық Ұлттық Университетіне тапсырылған құжат та кері қайтарылады деген сөз.

	Қазақстан күні бүгінге дейін шеттегі қандастарын қолдауды кешенді түрде жүргізіп келе жатқан азғана мемлекеттің біріміз дейді. Алайда сөз бен істің арасы жыл өткен сайын алшақтап барады. 1991 жылы С. Терещенко үкіметі кезінде қабылданған №791 Қаулының негізінде шетелден келген əрбір қазақ өзінің қазақ екенін дəлелдей алса болды, қолына «Қазақ» деген куəлік ұстататын. Ол куəлікте «Қазақстан территориясында жүріп-тұруға, білім алуға, медициналық көмектер алуға жеңілдіктерге ие» деген сөйлем болатын. «Қазақ» куəлігінің иегері кез келген жерде Қазақстан азаматымен бірдей деңгейде құқықтарға ие болатын. Соның ішінде Қазақстан азаматтары секілді жоғары оқу орындарына құжат тапсырып, емтиханға қатысып, бағын сынап көруге де мүмкіндігі бар болатын. Өткен ғасырдың 90-шы жылдарының басында осы куəліктің арқасында қаншама қандастарымыз ҚазҰУ-дің аспирантурасына оқуға түсті. ҚазҰУ жатақханасында тіркеуге тұрып, сол тіркеу арқылы ықтияр хатқа тапсырып (ол жылдары азаматтықты ықтияр хатсыз ала алмайтын), Қазақстан Республикасының азаматы атана алды. Бүгінде осы жүйенің бəрі келмеске кеткен. Жатақхана тіркеуімен азаматтыққа құжат тапсырылмайды.

	26 шілде, 2012





ОРАЛМАН: ТҰРАҚТЫ ТІРКЕЛУДІҢ АЗАБЫ АЗАЯР ЕМЕС




	Наурыздың 19-ында «Алматы» баспасөз орталығында «Жаншуақ» қайырымдылық қоры мен оралман əйелдердің «Нұр қоныс» қайырымдылық қорының ұйымдастыруымен «Оралмандар жəне олардың əлеуметтік проблемалары» тақырыбында дөңгелек үстел болып өтті. Дөңгелек үстелге қатысқан оралмандар бүгінгі күні қордаланып отырған заңдық жəне құқықтық тұрғыдан шектеулердің көптігінен ҚР азаматтығын алуда, жұмысқа орналасуда жəне жəрдемақыларға қол жеткізуде кездесетін кедергілерді сөз етті.



	Өзбекстаннан оралған Сейпадтин Өтепбергенов 2011 жылдың тамыз айында Қазақстанға табан тірегенін айтады. Содан бері талай мекеменің табалдырығын тоздырып жүріп, ҚР азаматтығына қол жеткізгеніне бір аптаның ғана жүзі болғандығын жеткізді.

	– ҚР азаматтығын алғанша, 1,5 жыл уақытымды сарп еттім. Мамандығым – заңгер. Өзбекстанның Қарақалпақ Автономиялық республикасында Əділет министрінің орынбасары қызметін де атқарғам. Қазір 4 балам бар. Қазақстанға солардың қамы үшін ат басын бұрған едім. 1,5 жыл бойы өткен өткелегімді есіме алсам, көзіме жас келеді. Алайда қолыма төлқұжатымды алғанда, соның барлығы бір күнгідей болмады.

	Азаматтыққа құжат тапсырудан бұрын тұрақты тіркелуің керек. Осы тұрақты тіркелу қазіргі ең үлкен өткелдердің бірі болып тұр. Басқа құжаттың бəрін тапсыруға болады. Онда түйткілі мол үш құжат бар. Біріншісі – келген еліңде сотталмағаның туралы анықтама. Мен осы анықтаманы алу үшін қаншама есікті тоздырдым. Əуелі Қарақалпақстан Республикасының Əділет органдары берген анықтаманы алып келгенмін. Ол жарамсыз болып шықты. Сосын Өзбекстанның Əділет органдарынан анықтама əкелу қажет болды. Менің жоғары лауазымда қызмет еткенім пайдасын тигізді. Аталған анықтаманы бар-жоғы 10 күнде қолыма тигіздім. Ал қарапайым тұрғындар ол анықтаманы алу үшін, кемінде 20-30 күнін жоғалтады. Солай сандалып жүргенімде, үлкен балам 16-ға толып қойыпты. Енді оның жеке куəлігін Қарақалпақстаннан барып алу қажет болды. Оған жəне 14 жастағы балама да сотталмағаны туралы анықтама қажет екен. Ол үшін Қарақалпақстанға қайта сапар шегуге тура келді. Балам сол жақтың құжатын алып жəне тіркеуден шыққаны туралы анықтама алып келгенше, тағы да біраз уақыт сандалдым. Екіншіден, Өзбекстан Республикасының елшілігінен екі түрлі анықтама талап етіледі. Бірі – консул есебінде тұрғандығым жайында, екіншісі – Өзбекстан Республикасы азаматының ҚР азаматтығын алуына келісім беретіні жайында анықтама қажет. Осы анықтаманы алу үшін Өзбекстанның Алматыдағы елшілігінің есігін бір апта күзетіп жүріп, əйтеуір əзер қол жеткіздім. Əрбір анықтама – 15 доллардан беріледі екен. Үшіншіден, менің əйелімнің ұлты – өзбек. Сол себепті де оған жеңілдетілген түрде азаматтық берілмейді екен. Мен азаматтыққа қол жеткізгенше əйелім əрбір екі ай сайын Өзбекстанға шығып келіп тұруға мəжбүр болды. Енді ол ҚР азаматтығын алу үшін əуелі ықтияр хат алуы тиіс екен. Бірақ оған шетел азаматтарына қойылатын талаптардың бірі – есеп-шотында төлем қабілетін кепілдендіретіндей 2 миллион теңгеден аса қаржы керек. Менде ондай қаржы жоқ. Қазақстан 1999 жылдан бері «Тұрмыстағы əйелдердің азаматтығы туралы Конвенцияға» қосылу жайлы Заң қабылдаған. Алайда ол заң бойынша Ресей, Беларуссия, Қырғызстан жəне Украина елдерінің азаматтары Қазақстан азаматына тұрмысқа шықса ғана, əйелдеріне жеңілдетілген түрде азаматтық беріледі екен. Қазір бізді осы мəселе де қинап тұр, – деді ол.

	Дөңгелек үстелге қатысқан Алматы қалалық Ішкі істер департаментінің Көші-қон полициясы басқармасы Оралмандар мен босқындар ісі жөніндегі бөлім бастығы Күлсім Ысқақова «Халықтың көші-қоны туралы» заңның 49-бабында «Егер оралмандар басқа ұлт өкіліне үйленген жағдайда, олар төлем қабілетін кепілдендірудің қажеттілігі жоқ» деп жазылғандығын айтып өтті. Тек ол адам Қазақстанда үш жыл тұрақты тұруы тиіс екен.

	Сондай-ақ, алыс-жақын шетелдерден оралған оралмандарға берілетін «Оралман куəлігі» бұған дейін «уақытша тіркеумен» де беріліп келген болса, жаңадан шыққан Қаулы бойынша «Тұрақты тіркеуге» тұрмайынша, бұл куəлік те берілмейтін болған.

	– Бұрын біз «Оралман куəлігін» алу үшін – төлқұжаттың көшірмесі, келген елінен шығу парағы, қазақ екеніңді дəлелдейтін құжат қана тапсырушы едік, жақында көшіп келген қандастарымызды ертіп барғанымызда, бізден уақытша тіркеу, тұрақты тіркеуге тұруға келісім берген үй иесінің жеке куəлігінің көшірмесі жəне үй құжаттарының көшірмесі, егер үйдің шаршы метрі тіркеуге тұруға жететін болса, үй иесінің нотариуспен бекітілген келісімі талап етіліп, егер Қазақстанда туған-туысқандары болса, анкетада олардың мекен-жайлары мен жұмыс орны көрсетілуі тиіс болыпты, – дейді Өзбекстаннан келген Бибіраба.

	Ресейден оралған Рано Дарбичева тұрақты тіркелетін мекен-жай таппай, 2000 АҚШ долларын төлеп жүріп əзер тіркелгенін айтады.

	– Оның себебі, соңғы жылдары Ауғанстаннан қазақтардың көптеп оралуына орай. Сондықтан шетелден келген қазақтардың құжатын Ұлттық қауіпсіздік комитеті жанынан құрылған комиссия қарап, 1 айдың ішінде ол адамның ҚР аумағында тұрақты тұруына рұхсат береді. Ал «оралман куəлігін» осы шешім шыққаннан кейін ғана бере аламыз, – дейді Күлсім ханым.

	Сондай-ақ, шетелде алған білімдерін куəландыратын құжаттарды ҚР Білім жəне ғылым министрлігінде нострификациядан өткізу қажет. Біріншіден, бұл процесс 6 айға созылатын болса, екіншіден жоғары білімінің барын растайтын құжаттарды тек Астанада ғана тексеруден өткізеді. Күлсім Ысқақова таяуда Білім жəне ғылым министрлігіне нострификацияның уақытын алты айдан 2 айға дейін қысқартуға тапсырма берілгенін жеткізді.

	Қарақалпақстаннан оралған Гүлбахар Халмұратова 6 баланың анасы əрі жалғыз басты. Заң бойынша ол «Күміс алқа» иегері атануы тиіс. Жəне көп балалы ана ретінде оған отбасының табысына қарамастан, 6400 теңге жəрдемақы тиесілі. Сондай-ақ, отбасының табысы – жан басына шаққанда 11700 теңгеден аспаған жағдайда ол – əр балаға ай сайын 1731 теңге көмек ала алады екен. Алайда тұрақты тіркеуінің болмауы салдарынан ол осы күнге дейін ешқандай жəрдемақыларға қол жеткізе алмай келеді.

	– Балаларым Ұзынағаш ауылында, өзім Алматы қаласының Алатау ауданында тіркеудемін. Үлкенім – тұрмыста. Қалған балаларым өзіммен бірге, ең кішкентайы – 2,5 жаста. Сол себепті де үйден шыға алмаймын. Жəрдемақыларды алу үшін кімге, қайда баруды білмеймін, – деп шағынды ол.

	«Нұр қоныс» қайырымдылық қорының атқарушы директоры Зүбира Алдабергенова осы қорды құрғаннан бері көмек сұрап келетін жандардың өте көп екендігін айтады. Солардың бəрін қанатының астына алған ол көбінің құжаттарының оңалып, істерінің алға басуына ықпал ететін көрінеді.

	– Гүлбахар сияқты өзіне тиесілі жəрдемақыларын ала алмай жүрген қазақтар өте көп. Біз оларға бағыт-бағдар сілтейміз. Тиісті орындарда хат жолдаймыз. Құзырлы органдардағы таныстарымызға жібереміз. Сөйтіп жүріп, шаруасын біржақты етуге тырысамыз. Бұл жолы да Гүлбахардың өзіне тиесілі жəрдемақыларын алуына, 4 баласы білім алып жатқан мектеп əкімшілігіне хабарласып, оларға қол ұшын созуына көмектесуді көздеп отырмыз, – дейді ол.

	Жиынға келгендердің тағы бір қозғағаны – құжаттарды аудару мəселесі болды. Олардың қолындағы құжаттардың барлығы – шетелдік болғаннан кейін, оны аударып, нотариуспен бекіту талап етіледі. Нотариустер əрбір құжатқа жəне аудармаға 2 мың теңгеден жоғары ақы сұрайды.

	– ҚР Салық кодексінің 575 бабында оралмандар барлық мемлекеттік баж төлемдерінен босатылады делінген. Біз нотариустерге осы бапты көлденең тартсақ, бұл мемлекеттік баж салығы емес, қосымша қызмет ақысы деп жалтарады олар. Негізінде «Нотариат туралы» заң біреу. Ал мемлекеттік нотариустер заңды орындайды да, жекеменшік нотариустер заңды белінен басады. Заң бойынша қосымша қызмет ақысы мемлекеттік баж салығынан аспауы тиіс. Біздің құжаттарымыз өзбек тілінде де, орыс тілінде де жазылған. Біз орыс тіліндегі бетін нотариуспен бекітіп беруді сұрасақ, өзбек тіліндегісін аудару міндетті деп қасарысады. Сөйтіп, тек құжаттардың өзіне кемінде 50–60 мың теңге жұмсалады. Мен «Еңбек кітапшамды» аудартуға апарсам, 8 мың теңге сұрады. Мен заңдарды көлденең тартып жүріп, оны 4 мың теңгеге аудартып алдым. Ал заң білмейтіндер нотариустердің оңай жеміне айналуда. Сол себепті нотариустердің барлығына оралмандардан қосымша ақы алмауды міндеттеу қажет, – дейді заңгер Сейпадтин Өтепбергенов.

	P.S. Оралмандардың көші-қон квотасы тоқтатылғалы біраз уақыт. Үкіметтегі соңғы ауыс-түйістердің нəтижесінде осыдан бір жыл бұрын таратылып кеткен Көші-қон комитетін Еңбек министрлігінің құрамында қайта құру туралы пəрмен берілгелі де екі айдың жүзі. Бұрынғы заңдардың барлығында шеттегі қазақтардың мүддесі ескеріліп, кез келген тыйымның оралманға қатысы жоқ екендігі көрсетіліп келген болса, соңғы екі жылдағы Үкімет Қаулыларында шетелдегі қазақтарды өзге де шетел азаматтарының санатына қосып қойғандығын көруге болады. Соның салдарынан былтырдан бері азаматтық ала алмай сандалған қазақтардың қарасы артып отыр.

	21 наурыз, 2013





БЕЙНЕТІ ƏНЕ! ЗЕЙНЕТІ КƏНЕ?


	Қазақстанда ханымдар зейнетке 63 жастан шықпақ




	Үкіметтің 2014 жылдан бастап, зейнет жасын кезең-кезеңмен көтеру идеясын депутаттар мақұлдағандай болды. Демек, 2014 жылдан бастап жыл сайын əйелдердің зейнет жасын жарты жылға көтере отырып, он жылдың ішінде еркектердің зейнет жасымен теңестіру көзделуде. Сөйтіп, атқарушы билік əйелдерге 8 наурызға арнап, кешіктіріп болса да «тосын сый» жасады.

	Еңбек жəне халықты əлеуметтік қорғау министрі Серік Əбденов «Зейнетпен қамтамасыз ету» туралы заң жобасын Парламент палаталары депутаттарының алдында таныстыра отырып, Үкіметтің екі жыл бойы ақылдаса келе тоқтаған байламын паш етті. Шенеунік қазіргі зейнетақы қорларына аударылып жатқан қаржының 45 пайызы əйелдер үлесіне тиесілі дей келе, зейнетақы аударымдарының еркектермен салыстырғанда 25 пайызға төмен екендігін жеткізді. Оның үстіне əйелдер соңғы бес жылда еркектермен салыстырғанда 3 есеге төмен жалақы алып келген. Бұның барлығы əйелдердің ерлермен салыстырғанда, ерте зейнетке шығуына байланысты болса керек. Осыған орай вицепремьердің басқаруымен Ведомствоаралық комиссия құрылған. Бұл комиссия Үкіметке 2014 жылдың қаңтарынан бастап зейнет жасын ұлғайту жайында ұсыныс жасаған.



	Зейнет жасын көтеру мəселесі тек Қазақстанда ғана емес, бүкіл ТМД елдері, қала берді əлемде жаһандық мəселелердің біріне айналғанына біраз уақыт. Бұның себебін сарапшылар екі нəрсемен түсіндіреді: Біріншісі – елдегі тұрмыстық ахуалдың оңалуымен əйелдердің орташа өмір сүру жасының артуы. Демек, Қазақстан үшін 58 жасында зейнетке шығатын əйелдердің орташа өмір сүру жасы – 70-ке таяп жығылады екен. Мəселеге орай «Власть» порталына өз пікірін айтқан белгілі экономист Мағбат Спанов зейнетақы төлемдері 8 жылға есептелінетінін айтады. Бұған дейін зейнет жасы экономикалық ахуалдың бұдан əлдеқайда төмен кезінде есептелген дейді ол. Қазір əйелдердің зейнет жасын еркектермен теңестірудің алғышарттары əбден толып-пісіп отыр деп есептейді Мағбат Спанов. Демек зейнетке шыққаннан кейінгі өмір сүру ұзақтығы – 8-ақ жылға есептеліп отыр. Екіншісі – кез келген мемлекеттегі қарттардың көбеюі жəне еңбек жасындағы азаматтардың азаюы да бұған ықпал ететін факторлардың бірі. Демографиялық ахуалдың күрт төмендеуі, ұлттың қартая бастауы – мемлекеттің қалтасына əжептəуір салмақ түсіруде. Қазақстан Үкіметі əйелдердің зейнет жасын ұлғайту арқылы бұған дейінгі зейнетақы қорларында жинақталған қаржылардың қолды болған бөлігін жабуды көздеп отырса, екіншіден бюджет қазынасына түсер салмақты азайтуды мақсат етуде. Ал осы зейнетақы жүйесіндегі жыртық-тесікті жамауды əйелдердің мойнына артып қою қаншалықты тиімді?

	Экономист Қанат Берентаев əйелдердің зейнет жасын көтергенімен, бюджет қазынасына түсер салмақтың азаймайтынын айтады:

	– Мен əйелдердің зейнет жасын көтеруге де, біртұтас зейнетақы қорын құруға да қарсымын. Бізде əйелдердің зейнет жасын көтерудің объективті алғышарттары жасалған жоқ. Өйткені өзге елдерде халық қартайып бара жатса, біздің халық жас. Сол себепті де, зейнетақы жүйесінің тиімділігін арттыру үшін мұндай қадамға бару ақылға қонымсыз. Бұдан мемлекетке келіп-кетер ешқандай экономикалық тиімділік байқалмайды. Айталық, еңбекке қабілетті халықтың – 30 пайызы жұмыссыз, шамамен 600 мың адам. 2 миллион адам – өзін-өзі еңбекпен қамтамасыз етеді. Сонымен бірге, көлеңкелі бизнесті қосыңыз. Өзін-өзі қамтамасыз етушілер зейнет жасына жеткенде оларды базалық зейнет ақымен қамтамасыз ету қажеттілігі туындайды. Демек бюджеттің қалтасына бəрібір салмақ түседі, – деген ол «Власть» порталының жүргізген сауалнамасына берген жауабында.

	Бұл ретте Қазақстан үкіметінің қаперіне кірмей отырған бір мəселе бар. Ол еңбек жасындағы əйелдердің басым бөлігінің аса ауыр тұрмысты басынан кешетіндігі жəне көп балалығы. Кеңестік дəуірде көп балалы аналардың көп жеңілдігінің бірі – ерте зейнетке шығу болғаны мəлім. Қалада өзін-өзі күтіп, бір-екі баладан артық таппай, бар өмірін қызметке арнаған əйелдер үшін 63 жастың ұзақтығы болмас. Ал ауылдағы тауқыметі ауыр əйелдер үшін 58-дің өзі қиямет-қайым.

	Қазақ əйелдерінің тауқыметі неде? Қызметті де атқару, үй шаруасын да мойнына алу. Егер АҚШ пен Жапония секілді дамыған елдердің зейнет жасын мысалға алатын болсақ, ол елдердің зейнеткерлерге берер əлеуметтік жəрдемақыларын да ескеру қажет. АҚШ-та орташа зейнетақы 1,2 мың долларды құраса, Жапония жалақысының 60 пайызына, Германия – 60 пайызына, Ұлыбритания – 70 пайызына, Францияда – 50 пайызына тең зейнетақы тағайындайды. Қазақстандағы қазіргі орташа зейнетақы – 210 доллар. Бұл тұрғыдан – Əзірбайжан, Беларусь, Украина, Литва, Аргентина, Молдова, Өзбекстан жəне Грузияны шаң қаптырамыз. Бірақ бұл мемлекеттерде зейнет жасы Қазақстанмен салыстырғанда əлдеқайда төмен. Тек Грузияда – еркектер – 65 жасында, əйелдер – 60 жасында зейнетке шығады. Бұл тау халықтарының ұзақ жасайтынына байланысты болса керек. Тағы бір фактор – денсаулық сақтау саласының жақсы қызмет көрсете білуінде. Біздегі зейнет жасын Еуропа мен АҚШ-қа теңестіру үшін əуелі сол мемлекеттердегідей əлеуметтік қорғауға қол жеткізуіміз керек. Əсіресе суын тасып ішетін, көмір мен тезекке тəуелді, əрқайсысында 5–10 баласы бар қазақ əйелінің 63-ті күтуіне ғұмыры жете ме екен?! Бұл жөнінде қазақ əйелдерінің де өз пікірі бар.

	Эльмира, бухгалтер:

	– Əйелдердің зейнет жасын 63 жасқа дейін өсіру, сөйтіп еркектермен теңестіру – ақылға қонымсыз мəселе. Əйел тек қызмет бабындағы жұмысын ғана ойламайды. Үй шаруасы да біздің мойнымызда. Таңертеңнен қара кешке дейін қызметте болсақ, үйге келген соң, үйдің таусылмайтын күйбеңімен-ақ діңкеміз құриды. Сөйтіп зейнет жасын күтіп жүрсек, енді оны тағы бес жылға дейін ұзарту деген – біз үшін өлімді күткенмен бірдей болатыны анық.

	Əмина АХАНБАЕВА, тарих ғылымдарының кандидаты, Қазақ ұлттық аграрлық университетінің оқытушысы:

	– Қазақстандағы əйелдердің зейнет жасын ұзартуға қарсымын. Бұл қандай саясаттан жасалып отырғанын білмеймін.

	«Əйелдердің бала тауып, үйде көп отыруына байланысты зейнетақы қорларына түсетін табыс мөлшері тым аз. Олардың зейнетке ерте шығуының салдарынан зейнетақы қорларына төленетін қаржының да сомасы аз», – деп кеше Парламентте вице-премьердің айтуын естіп қалдым. Жалпы, физикалық тұрғыдан алып қарасақ, əйел адамға бұның бəрі өте ауыр тиеді. Кез келген заң жасалған кезде ол жан-жақты қаралуы керек. Жарайды, зиялы қауым мен мемлекеттік қызметте күтініп қалған əйелдердің 63 жасқа жетуі қиынға соқпас. Ал ауылдағы аналарымыздың 63 түгілі, 58-ге жетуі неғайбыл. Ауылдағы тұрмыстың ауырлығының салдары бəрібір оларды діңкелетіп тастайды. Меніңше, əйелдердің зейнет жасын – 55 жасқа түсіру керек. Оған біздің елдің əлеуметтік-экономикалық жағдайы жетеді. Кеше Марченко зейнетке шығудың тағы бір нұсқасын ұсынды. «Егер 55 жасқа жеткен əйелдердің зейнетақы қорында жинаған қаржысы көп болса, шыға беруге болады», – деді ол. Ондай көп ақша кімнің қорында бар? Тек жоғары лауазымды, кəсіпкер, тағысын тағы саусақпен санарлық əйелдерде ғана бар. Менің ойымша, Қазақстандағы əйелдердің 10 пайызы ғана бұған қол жеткізе алар, қалғандарының табатын табысы 20–30 мың теңгеден аспайды. Оның зейнетақы қорында мол түсім қайдан болсын?!

	14 наурыз, 2013





IV БӨЛІМ


	ҚОҒАЛЫ КӨЛДЕР, ҚОМ СУЛАР, КІМДЕРГЕ ҚОНЫС БОЛМАҒАН





СƏКЕННIҢ БАРҚЫТБЕЛI




	Əңгiмемiздiң ауанының көбi ауыл туралы болғанымен, алыс ауылға шықпағалы да бiраз болған. Үржарға барып қайту туралы аяқасты ұсыныс түскенде екi ойлы болып қалғаным рас. Дегенмен, нар тəуекелге бастым. Жол алыс, уақыт тапшы болса да, көз көрген қара мекендi бiр көрiп, ондағы ел-жұрттың, əсiресе, екi жылдан астам уақыт ат iзiн салмай кеткен ата-анамның тiршiлiгiн көзбен көрiп қайтқым келдi.



	Алматыдан таң алакеуiмде шыққанымызбен, қаладан шығып болғанша, 1 сағатымыз жоқ болды. Баяғы кептелiс, əсiресе, елдiң жұмысқа барар қарбалас сəтi. Қапшағайдың күре жолына түскеннен кейiн, уһ деп демiмiздi бiр алдық.

	Сосын əп-сəтте Талдықорған шаһарына да жетiп келдiк. Алайда, белгiлi бiр себептермен мұнда екi сағатты шығындап, қайта күре жолға түстiк. Бағытымыз – оңтүстiк-шығыс. Тарбағатай өңiрiн бетке алып келемiз. Бiресе оң қапталымыздан, бiресе, маңдай алдымыздан қапталдасып Iле Алатауының сiлемдерi көз ұшында мұнарлайды. Қазақ жерiнiң сырын iшiне бүккен тылсым табиғатының беймəлiм ұшығын табуға тырысып, кейбiр атаулардың этимологиясын қопарып қойғанымызбен, жүгiнетiн ғылыми қайнар көз болмағаннан кейiн, əркiм өз ойындағы болжамын айтып бiр доғарады.

	Жайлы көлiк, жеңiл машина, тегiс сүрлеу, жол қанша алыс болса да, тым шаршата қойған жоқ. 12 сағат суыт жүрiстен кейiн Барқытбел деп аталатын iрi мекенге ат басын тiредiк. Əсiресе, Үшаралдан кейiн, бiр сағат бойына таусылып бiтпейтiн сағымды дала, сары жазық кейде алыс армандарға жетелесе, кейде көңiлiңдi құлазытып, жер кiндiгi тарқатылып кеткендей сезiмге бөлеген. Қарақолдан өте, жергiлiктi жұрт «92» деп атап кеткен бұрылыстан, тiзгiндi оңға бұрып, Таскескендi маңдайлай жүргеннен кейiн ғана, сары жазық таусылып, қолмен ексе де, орманға айналған, сулы да нулы өлке кездеседi алдан. Тарбағатай басын мəңгi ақ шалған Алатаудай асқақ емес, қоңыр белдерiмен ерекшеленедi. Кеш те қоңыр, көңiл де қоңыр, бел де қоңыр, əлдебiр қоңыр қойнауларға жетелегендей. Шығысқа жүрген сайын жер бедерi де, климаты да өзгерiп, дала қуқылданып бара жатқандай. Əзiрге, көктей қоймаған, «жазғытұры қалмайды қыстың сызы» дегендей, салқын самал есiп, жаныңды бiр жадыратып тастайды екен.

	Бiз Үржар қаласына енгенде қараңғылық та қоюланып үлгерген. Ал, Үржардан 30 шақырым қашық Көкөзек ауылына ат басын тiрегенде меңiреу түн көрпесiн жайған болатын. Кезiнде осы мекенде арнайы сапармен келген Сəкен Сейфуллин бұл өңiрдi Барқытбел деп атапты. Барқытбел десе, дейтiндей. Сөзбен суреттеп жеткiзгiсiз ғажайып жұмақ өлке. Таудан аққан тас бұлақ – Қусақтың суының өзi Таңжарық ақын айтқандай «құнан қойдың сорпасындай» дертке дауа, жанға шипа. Үржардан 12 шақырым қашық Науалы ауылынан шыққаннан кейiн, уайымдағаным жол болып едi.

	Үш жылды ауылға арнап, 57 миллиард қаржы бөлгенiмiзбен, осы ауылдарға апарар жолдардан ұятты болып тұрмыз. Сонау Кеңес одағынан қалған жұрнақ, бұл жолдармен жүру қиямет қайымның көпiрiнен өткеннен де бейнет. Ауылға бет бұру үшiн ең алдымен, тоз-тозы шыққан жолын жөндеу қажет шығар. Бұл қанша ақпарат құралында айтылып, жоғары жақтың құлағына жеткенiмен, құлақ асар пенде болмады.

	Ойдым-ойдым болса да, Науалы мен Көкөзек арасындағы жол иман таразы екен. Көресiнi Көкөзекке кiрген соң көрдiк, бiр кездегi асфальттың шаңы шығып, қайран жол қырық-шұрыққа айналыпты. Өтiрiк айтқан адамға Көкөзектiң аяғынан кiрiп басына шығу үшiн тура бiр сағатымыз кеттi. Осыдан екi жыл бұрын келгенде де, 4 жыл бұрын келгенде де осылай болатын. Жолды жөндеуге талаптанған ешкiм болған жоқ, болмауы да мүмкiн. Өйткенi, бұның осылай жатқанына 10 жыл болған шығар. Керiсiнше, Көкөзекте жаңа мешiт бой көтерiптi. «Мариям» деген атаумен, көзге бiрден ұрынды. Алла үйiнiң ауыл-ауылда екiден-үштен сəн түзеп жатқаны қуантып тастады. Бұған дейiн Көкөзекте тағы бiр мешiт бар едi. Ауылда екi күн болып, қайтуға қамданып жатқанымда, осы ауылдың бiр тұрғыны: «Қазiргi байлар мешiт салумен жарысып жатыр. Мақсаттары сол мешiтке не өзiнiң, не ата-бабасының атын берiп, тарихта iз тастау. Бiр Көкөзекке бiр мешiт жетер едi ғой. Одан да тоз-тозы шыққан мына жолды жөндеп бергенде, сауабы анағұрлым артық болар ма едi» деп күңк ете қалғаны. Ойланып қалдым, «мешiт салу – аса сауапты iс» десiп жатады. Дегенмен, Құранда жазылған тағы бiр сауапты iс – жол салу, құдықтың көзiн ашу екендiгi тағы бар. Демек, бүгiнгiнiң байы атын шығарумен жарыспай, халықтың шын сауабын алуды да ескергенi жөн бе?





Ауыл мəдениетке бет бұра бастапты




	Көкөзекпен iргелес – Мақаншы ауылында 1992 жылы Моңғолиядан қоныс аударып, 1999 жылы бақилыққа аттанған Қазақстан жəне Моңғолия жазушылар одағының мүшесi, ақын-аудармашы, драматург Имашхан Байбатырұлының туғанына 70 жыл толуына орай, еске алу кешi болып өттi. Имашхан Байбатырұлы – 1938 жылы Моңғолияда туған, ондағы қазақ жазба поэзиясының қалыптасуына зор еңбек сiңiрген. Алматыда Абай атындағы Қазақ педагогика институтын тəмамдаған ол Баян-Өлгий аймағына барғаннан кейiн ондағы Моңғолия Жазушылар одағының қазақ бөлiмiн, əдеби-мəдени «Шұғыла» журналын көп жылдар басқарып, қазақ мəдениетiнiң дамуына ат салыcқан. Өзiнiң 15 жинағы жарық көрген ақын 1992 жылы Атамекенге бетбұрады. Осында келгеннен кейiн, мəдениет пен өнердiң жанашыры Мұхтар Құл-Мұхамедтiң жанашырлығымен «Өрт шалған жүрек» атты жыр жинағы басылып шыққан. Ақынды еске алу кешiне бiрге жүрген тұрғыластары, дос-жараны мен көзiн-көрген аға-iнiлерi, Үржар аудандық iшкi саясат бөлiмiнiң, Мəдениет жəне тiлдердi дамыту бөлiмiнiң, Көшi-қон жəне демография бөлiмiнiң басшылары қатысты.

	Кештi Мақаншыдағы Əсет Найманбаев мұражайының меңгерушiсi Əбен Тұйғынұлы жүргiздi. Ақынды еске алу кешiнен алған əсерiмiздi тəптiштеп баяндар болсақ, ең алдымен халықтың ардағын асқақтатып, асылын аялайтын қасиетiне бас идiк. Сөз алып мiнбеге көтерiлгендердiң арасынан қазақтың қазаққа айдар тағып «оралман» деп көзге шұқығанын естiмедiк. Соның өзi «оралман» терминiн жоғары жақтағылардың қолдан жасаған «жасанды» қитұрқысы екенiн аңғартқандай. Əбен Тұйғынұлы ақын жайында:

	– Имекеңдi осы өңiрдiң төл ұлы деп айтсақ қателеспеймiз.

	Тарбағатай мен Алтай бiрiн-бiрi толықтырған екi дүние. Алтайдың ар жағы не, бер жағы не? Бiздiң жан-тəнiмiз бiте қайнасып кеткен. Мен Имекеңмен алғаш осы өңiрге келiп, жаңа бiр шабытпен жырлай бастаған кезiнде кездестiм. Ол кiсiнiң маған деген ерекше iлтипаты мен сүйiспеншiлiгi болып едi. Мен ол кезде аудандық мəдениет бөлiмiн басқардым. Ақынның айтқан ойынан, пiкiрiнен үлкен бiр ғұламалықты көрдiм. Шығармаларын оқи отырып, елге, жерге, ұлтқа, қазаққа деген сүйiспеншiлiктi байқаушы едiм. Бүгiнде пəни дүниеден бақи дүниеге аттанып кеткен ол кiсiнiң көзi болмаса да, көкейiмiзден кеткен емес. Сонымен қатар, анамның қабiрiнiң басында Имекеңнiң бiр шумақ өлеңi жазылған. Анамның басына барған сайын, ол кiсiмен бiрге Имекеңдi еске аламын. Алдағы уақытта да ол кiсiнi насихаттай бермекпiз. Қазiр мектептерде Имашхантану пəндерi жүргiзiледi, – десе, Жазушылар одағының мүшесi, ақын Айжарық Əбiлқасымұлы:

	– Имашхан ағамыз ешкiмге ұқсамайтын жеке дара тұлға.

	Бiр ақындар болады өзi өлеңiне ұқсамайтын, ендi бiр ақындар болады өлеңi өзiне ұқсамайтын. Ендi бiреулерi тумысынан ерекшеленiп, өлеңiмен жымдасып кетедi. Мысалы, Жұмекен Нəжiмеденов, Меңдекеш Сатыбалдиев, Өмiрзақ Қожамұратов, т.б. Имашхан ағаны мен осылардың қатарынан көремiн. Алғаш көргеннен-ақ, жазбаса да, жырламаса да жазып тұратын азамат екендiгiн жазбай таныған едiм. Оның шығармаларында троптың түрлерiнiң бəрi кездеседi. Эпитет, метафора, күрделi айшықтау, құбылту элементтерi аса басым. Төрт құбыласын тең етiп, кiрпiштей қалай бiлген ақын. Ол сыртқы формасы, ал iшкi мазмұнын жоғалтпай, радиациялық үйлестiктердi бiр-бiрiнен алшақтатпай отырып, ойды дəл басып философиялық тұжырыммен аяқтау, екiнiң бiрiнiң қолынан келе бермейтiн дүние. Мұқағали ақын «дарын, мiнез, ақыл үшеуiн Алла тағала бередi» деп айтқан екен. Сол үшеуiнiң бiреуiн ғана берген адам, рухани кемтар, Имашхан ағаның бойына осы үш қасиет те дарыған, – дейдi. Осының өзi ақын шығармашылығының барометрi болғандай.

	Жалпы, ауыл жайлы түсiнiгiмiз тым келте. Оның үстiне өткен ғасырдың 90-шы жылдарынан ауылдың берекесi кете бастады. Жаппай жекешелендiру мен нарықтың сынағына төтеп бере алмай шарт сынған ауылдар есiн ендi жия бастағанда жердiң нарықтық қатынастарға көшуi салдарынан тағы да тұралап қалды. Сол себептi де ауылда мəдени ошақтардың барлығы жабылды. Ауылдан қалаға ағылу толассыз жүрiлдi. Iшкi көшi-қонды реттеу шараларын ендi қолға ала бастаған үкiмет ауылдың ең алдымен мəдени өмiрiне назар аудару керектiгiн де түйсiнген секiлдi. Мақаншы ауылы бұрын аудан орталығы болған мекен. Сол себептi де болар мұндағы тiрлiк басқа ауылдармен салыстырғанда көш iлгерi. Халқының саны да көп, мектебi де, онда оқитын балалар саны да көршiлес ауылдармен салыстырғанда анағұрлым артық. Мəселен, Мақаншыда 13 мың адам тiрлiк етедi. Бұрын 5 мектебi болған, қазiр 3 мектебi бар. Ауылдағы 70-тен астам дүкеннiң өзi тұтынушысының мол екендiгiн аңғартқандай. Үржар аудандық Мəдениет жəне тiлдердi дамыту бөлiмiнiң бастығы Кентау Назарбековтiң айтуына қарағанда, биылғы жылы ауылдағы мəдени өмiрдi жандандыру мақсатында бiраз əрекеттер жасалып жатқан көрiнедi:

	– Аудандағы мəдениет үйлерiнiң көбi жабылып қалған. Аудан əкiмi Бауыржан Жанақов көптеген ауылдардағы мəдениет үйлерiнiң қайта ашылуына мұрындық болуда. Ауданымыздың мəдениет саласын көркейтуге биылғы жылы 160 миллиондай теңге бөлiндi. Үржар қаласындағы Мəдениет үйi толық күрделi жөндеуден өттi. Мақаншы ауылындағы Мəдениет үйi кезiнде жекеменшiкке өтiп кеткен едi. Соны облыс əкiмiнiң қолдауымен 10 миллион теңгеге мемлекеттiк меншiкке қайтадан сатып алып, биыл күрделi жөндеуден өткiзу үшiн 47 миллион теңге бөлiндi. Кейбiр елдiмекендерде ауыл патриоттары Мəдениет үйлерiн қайтарып берiп те жатыр, бiрақ, тым аз.

	Кезiнде 28 мəдениет ошағы сатылып кеткен. Биыл «Барқытбел фольклорлық ансамблi» құрылды. Бұл – Үржар тарихында тұңғыш кəсiби ансамбль. Өткен Наурыз мерекесiн – төл жаңа жылымызды екi күн тойладық. Дəстүрлi «Асыл мұра» өнер байқауы мен ауыл өнерпаздарының сайысы Наурызбен тұспа-тұс келдi. Сағат жетiден бастап, 11-ге дейiн жиын өттi, тура 12-де күн мен түннiң теңелуiне байланысты аудан əкiмi құттықтап сөз сөйлеп, от шашуын тарту еттi. Соңы сауық кешке ұласты. Ертеңiнде таңғы оннан халықтық серуенге айналдырып, кешкi алтыда Наурыз мейрамының шымылдығын жаптық. Бұндағы мақсатымыз – қазақтың рухын ояту. Яғни, қазақтың жаңа жылын бұған дейiн үйреншiктi болып кеткен христианның жаңа жылынан артық тойлауға болатындығына елдiң көзiн жеткiзу, бүкiлхалықтық деңгейге көтеру болды, – дейдi Кентау Назарбеков.

	Мақаншы ауылының əкiмi Ербол Сағымбеков:

	– Ауылдан қалаға ағылған жастарды ұстап қалу үшiн Мəдениет үйiн жөндеудi қолға алып жатырмыз, механизатор, ұста, құрылысшы, бухгалтерлiк секiлдi оқу өндiрiстiк мектептер ашылып жатыр. Жас мамандардың баспана мəселесiн шешiп беруге тырысамыз. Жұмыс көзi бар, дəрiгерлiк мамандар жеткiлiксiз. Ауылда үш мектеп, бiр үлкен, үш отбасылық емхана жұмыс iстейдi, – дейдi. Яғни, ауыл тiрлiгi бiр кездегiмен салыстырғанда, əжептəуiр жақсарған. Жер нарықтық қатынастарға енгiзiлгенiмен, оны ауыл тұрғындары ұзақ мерзiмге жалға алып пайдалану мүмкiндiгi бар.

	Аудандық iшкi саясат бөлiмi бастығының мiндетiн атқарушы Сандуғаш Мəтбекова қазiр ауылды түлету үшiн жаңа саясаттың жүзеге асырылып жатқандығын айтады:

	– Үржар ауданында өсу деңгейi байқалады. Халықтың тұрмысы, əл-ауқаты жақсарып келедi. Аудан əкiмi Мəдениет мəселелерiне көбiрек көңiл бөлуде. Пəленбай жыл жөндеу жұмысы жүргiзiлмеген ауыл мектептерiнiң құрылыстары басталды. Бестерек орта мектебi ашылды. Қарақол орта мектебiнiң құрылысы жүрiп жатыр, алдағы уақытта Благодарный ауылының мектебiн қолға алмақпыз. Көп жылдан берi жаңа ғимараттары салынбаған. Биылдан бастап қолға алынды.

	Дегенмен, ауыл болашағына үмiттен гөрi күмəнмен қарайтын адамдар да баршылық көрiнедi. Жарбұлақ ауылының тұрғыны Айжарық Əбiлқасымұлы 2002 жылы «Дала – дарын» деген жас ақындар мектебiн ашып, жұмыс жасап келе жатқандығын айтады. Ондағы мақсаты – тəуелсiз Қазақстанның бiлiмдi парасатты, ұлттық дəстүрдiң барлығын кеудесiне сыйдырып өсетiн, жаңа мiнездегi ұрпақты тəрбиелеу.

	– Ауылымыз үлкен, 5,5 мың халық бар. Екi мектеп бар. Жалпы, ауылдың əлеуметтiк-экономикалық жағдайы жақсы. Алакөлдiң жағасындағы Жарбұлақ ауылында тұрамын. Көл бiзге экономикалық тұрғыдан пайда əкелгенiмен, Алакөл ауылдың өзiне зиянын тигiзiп тұр. Ауылдың қарапайым тұрғындары көлдi күнкөрiс көзiне айналдырып, нанын, жiп-суын сатып күн көрiп жүргенiмен, ауылдың болашағы менi қатты алаңдатады. Оның себебi, келген туристермен бiрге жаман аурулар пайда бола бастады. Өзге ұлт өкiлдерiмен қыздарымыз көңiл қосып, қаны таза емес, ұрпақ өмiрге келе бастады.

	Оның үстiне мұнай бұрғылай бастады. Одан аққан зиянды қалдықтар дарияға ағылып құйылып жатыр. Ертең Алакөлдiң Каспий мен Аралдың тағдырын кешпесiне кiм кепiл. Оның үстiне қасындағы Барлық арасаны бiр əулеттiң ғана қызығына қызмет етiп отыр. Оның пайдасын жергiлiктi халық көрiп те отырған жоқ. Иесiнiң кiм екенiн де бiлмеймiз. Ал, Қытайдағы Лобнор полигоны iргемiзде тиiп тұр. Бұрынғы Абыралыдағы жарылыстан гөрi, мына жарылыс бiзге жақын. Музыка жəне спорт мектептерiн сырттан келгендер сатып ап, iшiндегi елу баланы айдап шықты. Жердi шетелден келген байлар сатып алып жатыр, ертең бiз өз мекенiмiзде өзiмiз аяқ басып жүре алмайтын халге келемiз бе деп қорқам, – деп ағынан жарылды.

	Демек, ауылда халықты ұстап тұру үшiн ондағы кетеуi кеткен тұрмысты қалыпқа келтiру керек. Мəдени-рухани сұранысқа жауап берудi басты мақсат етуiмiз қажет. Сонда ғана халықтың ауылда тұрақтауына жол ашылады.





Көшкен елдің орнын келген ел толтырып жатыр




	Үржар ауданын елiмiздiң шығыс қақпасы деуге де болады. Мақаншыдан 60 шақырымдай жерде ғана Қытаймен шектесетiн Бақты шекарасы бар. Əкiмшiлiк территориялық тұрғыдан Қытайға қарайды демесек, қазақтың байырғы мекенi. Шекараның бергi жағында да, арғы жағында да қазақтар отыр. Бəлкiм содан болар, Үржарға Қытайдан қандастарымыз көптеп келуде көрiнедi. Тек Көкөзек ауылының өзiне мен қатынамаған 2 жылдың iшiнде 70 отбасы қоныстанып үлгерiптi. Көбiнiң тiрлiгi – ұсақ-түйек сауда-саттық, Қытай мен Қазақстан арасындағы тауар айналымына көбiрек үлес қосып тұрғандығы байқалады. Қандастардың негiзгi кəсiбi сол жақтан көшiп келушiлердiң құжаттарын реттеуге көмектесу, яғни нəпақасын құжат дайындау арқылы айырып жүр. Аудандық көшi-қон жəне демография бөлiмiнiң бастығы Алтынбек Махмұдұлының айтуына қарағанда, көшiп келушiлердiң саны алдыңғы жылдармен салыстырғанда қауырт өскен. Мəселен, 1992–2006 жылдар аралығында Үржар ауданына барлығы 520 отбасы келсе, тек 2007 жылдың өзiнде 322 отбасы қоныстанған. Биылғы жылдың алғашқы үш айында 140 отбасы көшiп келiп үлгерген. Демек, қалаға ағылған жұрттың орнын шетелден келген қандастарымыз басып жатыр. Қазiр Мақаншы мен Қытайды тура жалғайтын күре жол салынып жатыр екен. Алдағы күзге дейiн құрылысын аяқтау жоспарланған. Дегенмен, сары жазық, сайын дала əлi де иен. Айдаһар көзiн алартпас үшiн, осы даланы мал мен басқа толтыру Қазақ елiнiң алға қойған басты мақсаты болуы керек. Алтынбек Махмұдұлы қандастарымыздың негiзгi қолқасы – егiндiк, ия жайылымдық жер бөлiп беру екендiгiн айтады.

	– Олардың жерге деген сұранысын қанағаттандыруға тырысып жатырмыз. Былтыр 136 отбасына квота бөлiндi. Келгендердiң барлығын квотамен қамтамасыз ету мүмкiн болмай тұр, – дейдi ол.

	Мақаншы ауылының əкiмi Ербол Сағымбеков оралмандардың жерге деген сұранысын қанағаттандыру iсiне өзi тiкелей атсалысатындығын айтады:

	– Оралмандарға егiстiк жер бөлуге мұрындық болып жүрмiн. 15 отбасыға өздерiнiң сұрауы бойынша, суармалы жерден 105 гектар бөлiп бердiм. Сондай-ақ, тұрғын үй салуға жер бөлiп берiп жатырмыз. Шекарадан жаңа техникасын өткiзуге қол ұшын созамын. Қазiр жер алуға өтiнiш берген 37 отбасының тiзiмi бар.

	Дегенмен, кейбiр оралмандардың қазiргi саясатқа көңiлдерi де тола қоймайды екен. Мəселен, көшi-қон квотасы бойынша адам басына берiлетiн 100 мың теңгенiң машақаты бастан асатын көрiнедi. Құжат жинау қандастарымызды бiраз сандалтады екен. Кейбiр мəселелердегi түсiнiспеушiлiктiң салдарынан, азғантай ақша олардың есеп-шотына айлап-жылдап жүрiп түседi. Ермек Кəрiмбек деген қандасымыз оралмандардың құжатын реттеуге көп атсалысып жүргендiгiн айтады. Осы жолда талай машақаттың кездескенiн сөз еткен ол:

	– Егер, көшi-қон квотасы берiлетiн болса, квотаға енгiзу үшiн құжат жинап сандалтпай, Қазақстан Республикасының азаматтығымен қоса, есеп-шотына тиесiлi қаражатты бiрге аударса, – деген тiлегiн айтты.

	Түйiн: Үржар ауданы кезiнде Семей облысының маңдайға басар миллионер ауданы болғаны белгiлi. Түгiн тартсаң майы шығатын қасиеттi өлке. Осы өлкенiң өзi пана болмай, жұрттың көбi қала сағалап кеткен едi. Нəпақа тапқаны тапты, таппағаны ауылға қайта оралды. Бiрақ, осы ауыл мен қала арасында жөңкiлген халықтың нақты бiр есебi белгiлi болмай отыр. Үкiмет халықтың ауылда тұруының тиiмдi екенiн түсiндi. Ендi ауылды сақтап қалу бағытындағы жұмыстарды iстеуге көштi. Əсiресе, Үржар секiлдi аудандарды шағын қалаларға айналдыру мəселелерiн қолға алу керек!

	Алматы–Үржар–Алматы

	5 маусым, 2008





МЕМЛЕКЕТIМIЗ ГYЛДЕНСIН ДЕСЕҢ, ГYЛ ЕК




	Жақында «Гүлзар» қоғамдық бiрлестiгi мен «Гүлстан» республикалық ғылыми-танымдық, көпшiлiк журналының ұйымдастыруымен «Туған табиғатты аялайық!» атты акция Алматы облысы Кербұлақ ауданының Басши ауылы, Нұрым елдi мекенiнде болып өттi.





Гүл өсіру бизнес пе, өнер ме?




	Таң алакеуiмнен шыққан бiздер Нұрымға сағат 10.30-да жеттiк. Бүкiл ауыл жиналып Алматыдан келетiн қонақтарды күтiп, алаңдап отыр екен. Ауылдағы шағын мектептiң ауласына үлкен-кiшi демей бəрi жиналған. Барлығының күткенi «Туған табиғатты аялайық!» акциясының қорытындысы.

	– Алтынемел табиғи ұлттық паркiне шетелден туристер көптеп ағылады. Бiрақ, жанындағы ауылдардың тiрлiгi көз сүйiндiрерлiк емес. Дəл осы əңгiменi мұнда келiп Айғайқұмның биiгiн сүйiп қайтқан бiр шетелдiк турист айтыпты. Маған қатты ой салды. Сол үшiн осы ауылды гүлдендiрiп, көгалдандыруды басты мақсатым деп санадым. Ауылдағы шағын мектептiң оқушылары мен оқытушылары, тiптi бүкiл ауыл бiздiң акциямызға атсалысты. Барлығы бұл iске бiр кiсiдей, аса бiр ықыласпен бас қойды, – дейдi «Гүлстан» журналының бас редакторы Гөзал Құлжабаева.

	Байқау бiрнеше сатыдан тұрады. Оған қатысқан əрбiр оқушы гүл мен өсiмдiкке қатысты аңыз, əңгiме, өздерiнiң жазған шығармаларынан оқып, қыш құмыраға сурет салудан жарысты. Бұл жас жеткiншектi туған табиғатын аялауға баулудың таптырмас жолы.

	Сондай-ақ, Гөзал Құлжабаева ханым осы ауылдан 2 гектар жер алып, оның ұлттық дендрарий бағына айналдыруды көздеп отырған көрiнедi. Əлемде атақты бағымен аты шыққан елдер қаншама. Гөзал Əлiпбекқызының да арманы – қазақтың қарасаң көз тоймас əсем бағын көгалдандыру.

	«Гүлзар» қоғамдық бiрлестiгiнiң директоры Батима Қабдолданова:

	– Жас жеткiншектiң талабын ұштау, үнемi жақсылықтарға баулу үшiн ең алдымен қоршаған ортаны аялауға үйретуiмiз керек. Ал, гүлпаздарды тəрбиелеу содан кейiнгi iс. Шетелде гүлпаз, бағбандарға деген сұраныс аса жоғары. Бiзде жекелеген байлар бағбан ұстауды жақсы көредi. Дегенмен, мемлекет тарапынан бұған аса көңiл бөлiнiп отырған жоқ, – дейдi.

	«Гүлстан» журналы мен «Гүлзар» қоғамдық бiрлестiгi былтырдан берi «Ауламыздың гүлденгенi – мемлекеттiң гүлденгенi!» деген ұран аясында мектеп пен балабақшалар арасында «Туған табиғатты аялайық!» атты акция ұйымдастыруды əдетке айналдырған.

	Алматыдағы «Гүлстан» гүлзарында болып, ондағы түрлi өсiмдiктермен танысып, «Гүлстан» журналындағы гүл жайындағы əңгiмелердi оқығанша, менi «гүл өсiру бизнес пе, өнер ме?» деген ой мазалап көрмеген екен. «Гүлстан» журналының бас редакторы, гүл өсiрудiң маманы, түрлi қайырымдылық шараларына мұрындық болып жүрген Гөзал Құлжабаевамен алғашқы əңгiмемiз гүл өсiрудiң мəдениетi мен пайдасы жайында болған едi.

	Қазақ сайын сахара, кең дала төсiн жайлап, емiн-еркiн жүргенiнде қаймағы бұзылмаған тұмса табиғаттан өзiне қажетiн ала бiлдi. Сол себептi де, гүл өсiруге құлық берiп, оның пайдасы мен зиянын екшеп, ежiктемеген болатын. Қала салып, отырықшылық мəдениетiне бойұсына бастаған кезден, қаланы көгалдандыру iсi алдымыздан шыққаны белгiлi. Дегенмен, сүйегiмiзге сiңiп қалған əдет пе, кiм бiлсiн, гүлдi баптап, оны жоғары мəдениеттiлiктiң белгiсi ретiнде, тiптi бизнес көзiне айналдыруға келгенде, тым белсендiлiк таныта қоймадық. Соның салдары шығар елiмiзде өсiмдiктануға арналған, гүл өсiрудiң қыры мен сырын баяндайтын жалғыз журнал бар екен. Ол – «Гүлстан» журналы. «Гүлстан» журналының өмiрге қалай келгендiгi жайында Гөзал Əлiпбекқызы былай сыр шертедi:

	– Жалпы, ауланы гүлдендiру iсi – бiзде жекеменшiкте аздап дамып келедi. Ал, мемлекеттiк тұрғыдан барынша көңiл бөлiнiп, қаржы аударылғанымен, көгалдандырудың сауатты жүргiзiлмегендiгi салдарынан, аулаларымыз тым қарабайыр, жұтаңқы. Оның үстiне бəсекелестiк жоқ. Соның салдарынан, қала көшелерiндегi көгалдандыру дизайны да, гүл егудiң технологиясы да бiреу. Тұрғындардың көзi үйренiп кеткенi соншалықты, əдемi əсерге бөленiп, өзiне қажеттi лəззат ала алмайды.

	Қазақ гүлдi өсiруге тым ынталы да емес екен. Гүл өсiруге арналған арнайы кiтап немесе ақпарат құралын кездестiре алмадым. Мүлдем жоқ демеймiн, өйткенi, бiрлi-жарым ғылыми кiтаптар бар. Бiрақ, ол бүкiл халықтың сұранысына жауап бере алмайды. Сондай-ақ, кəсiби бағбандар да жоқтың қасы. Алыс-жақын шетелдердегi гүл өсiру мəдениетi мен бiздiң елдiң көгалдандыру мəдениетiн салыстырып көрсеңiз, арасы – жер мен көктей. Халықтың гүл туралы бiлiмiн арттырып, көкiрек көзiн ояту мақсатында газет-журналдарға мақала бере бастадым. Бiрақ, бұл жүйелi iс болмайды екен. Ақыры, бұның соңы «Гүлстан» журналының өмiрге келуiмен аяқталды.

	Əрине, журналдың өмiрге келуi оңай, алайда арықарай қаз тұрып кетуiнiң өзi бiрталай қиын шаруа екенi анық. Гөзал Құлжабаева алғашқы жылдары журналды таратуда бiраз қиыншылықтардың болғандығын жасырмайды. Алғашқы кезде Алматы қаласы мен Алматы облысындағы мектептерге журналдың 2,5 мың данасын тегiн таратып бергендiгiн айтады. Бұдан кейiн мектептермен арадағы қарым-қатынас, байланыс дұрыс жолға қойыла бастаған.

	– Гүл өсiруге өзгенi емес, мектеп баласын баулудың өзiндiк сыры бар, – дейдi Гөзал Құлжабаева. – бiрiншiден, гүлге деген ынтызарлықты бала-бақша немесе мектеп жасынан оята бiлгенiмiз абзал. Шетелдерде үш жасар бала 3 гүлдiң атын бiлуi тиiс деп есептелiнедi екен. Бiзде 3 жасар бала түгiлi 30-дағылардың өзi 3 гүлден арықарайғысын бiле бермейдi. Венгрияда арнайы гүлпаз маманы болмайды екен. Өйткенi, ол елдiң кез келген адамы гүлдi баптап өсiрудiң маманы. Жапонияда да баланы туадан гүл өсiруге баулитын көрiнедi. Еуропаның кейбiр мемлекеттерiнде жылына бiр тал екпеген адамды азаматтықтан шығаратын да қызық тəжiрибе бар екен. Ал бiз ше? Гүлдiң не екенiн бiлмей өсiп келемiз.

	Екiншiден, гүл балаға қызмет етуi керек. Əсiресе, мектептегi аулалар баланың табиғатпен етене болуына септiгiн тигiзбейдi. Айталық, күзде қыркүйектiң басында бала мектеп табалдырығын аттайды. Бұл кезде өсiмдiктер қурап, жапырақтары сарғайып, ағаш-талдардың иiнi түсiп, бүрiсiп қарсы алады. Ал, көктем туып Жер-ана жасыл желекке айналып, ауламыз көктей бастағанда, сабақ бiтедi. Балалар демалысқа аттанады. Демек, бала ауласындағы өсiмдiктiң қызығын көрмейдi. Сол себептi де мектеп аулаларына күздiк, көпжылдық, қылқан жапырақты өсiмдiктер еккен дұрыс.

	«Туған табиғатты аялайық!» акциясы ең алдымен қала мектептерiнде басталып, кейiннен елiмiздiң өңiрлерiне қанат жая бастады. Бұл акцияның мiндетi белгiлi, мақсаты айқын.

	– Елiмiздiң гүлденуiне атсалысуы үшiн аз да болса жас ұрпақтың зердесiне оның пайдасы мен зиянын жеткiзе бiлу, болашақ бағбандар мен гүлпаздарды тəрбиелеу. Қызғалдықтың отаны – Қазақстанның байлығын бизнеске айналдыра бiлу. Жат-жұрттан, шетелден раушан тасып сабылғанша, өз елiмiзде өсетiн сан гүлдерден композиция жасай бiлу, оны сыйға тартуға машықтандыру, – дейдi Батима Қабдолданова.

	«Гүлзар» қоғамдық бiрлестiгi мен «Гүлстан» журналының редакциясы бiрлесiп қаладағы 50 мектеп пен бала-бақшаларда гүлпаздарға арналған арнайы дəрiстер ұйымдастырып, құны 36 мың доллар тұратын гүл түптерi мен ағаш көшеттерiн сыйға тартыпты. Бiрақ, оқушылар бұл сыйды тегiн алмайды, əуелi бау-бақшаны гүлдендiруге, ауланы көгалдандыруға атсалысып, байқауда қара үзiп шығу үшiн бiраз тер төгедi. Былтыр үш ай бойғы еңбектiң нəтижесiнде Бостандық ауданының екi мектебi мен 2 бала-бақшасы байқау жеңiмпазы атанып, 120 мың теңгенiң өсiмдiгiн сыйға алған.

	Сондай-ақ, мектеп ұстаздары мен оқушыларды жаз айларында «Гүлзар» қоғамдық бiрлестiгiнiң «Гүлстан» гүл алқабына шақырып, гүл өсiру төңiрегiнде тəжiрибе алмасып тұрады. Бұл өнегелi iс өз нəтижесiн бермей қойған жоқ. ЮНЕСКО ұйымы өткiзген халықаралық «Балалар əлемдi бейнелейдi» байқауында алматылық 4 мектеп оқушысы лауреат атанды.

	«Гүлстан» алқабында 600-ге жуық гүл түрлерi өседi. Оқушылар мұнда гүл өсiрудiң қыры мен сырына үйренiп қана қоймайды осы салаға қатысты қалаған тақырыпта ғылыми жобаларды да жүзеге асыруға мүмкiндiктерi бар.

	«Нұрым» ауылында балалар əртүрлi номинация бойынша, байқауға қатысып, барын алдыға жайып салған екен. Бiреулер өзi таңдаған өсiмдiгiнiң ерекшелiктерi туралы ой қозғаса, екiншiсi туған табиғатын қыш құмырада бейнелеп, өз фантазиясын көрсетуге күш салыпты. Ал, екiншiлерi осы өсiмдiк жайында өздерi өлең жазған. Қалай дегенмен де, шалғайдағы шағын ауылдың халқын бұл акцияның бiр шалқытып кеткенi рас. «Нұрым» ауылына Гөзал Əлiпбекқызы құны 1 миллион 440 мың теңге тұратын қылқан жапырақты ағаштың 80 түбi мен ерте көктемде жəне күзде гүлдейтiн көпжылдық гүлдердiң бiрнеше түбiн сыйға тартқан едi. Халықтың қуанышында шек болмады. Барлығы бiр кiсiдей жұмылып гүл егуге кiрiстi. Сонымен қатар, байқауға қатысып бағын сынаған мектеп оқушыларының үздiгiне дербес компьютерден бастап, сандық фотоаппарат, домбыра, футбол доптары да сыйға тартылды. Ұйымдастырушылардың айтуына қарағанда, бұл акция əлi де жалғасын табатын болады. Күзде мектеп табалдырығын аттайтын бүлдiршiндердi жаңа мереке, гүл мерекесi күтiп тұр.





Айғайқұмда болдыңыз ба?




	Басши ауылы Алматыдан 250 шақырым қашықтықта, əйгiлi Алтынемел ұлттық қорығында орналасқан. Бұнда əлемде табиғаттың өзiнiң дара сыйы – Айғайқұм бар. Айғайқұм жайында бұған дейiн талай естiгенiм болмаса, көргенiм осы. Əн салып тұратын мұндай құм бiздiң елден өзге Америкада ғана бар көрiнедi. Алтынемел ұлттық қорығы кезiнде Шоқан Уəлихановтың Қашқарияға сапарында пана болған, Шоқанның өмiрiнiң соңғы жылдары өткен мекен. Алқабы жазы-қысы сап-сары болып жататын Сарыөзектен көп ұзамай Алтынемел асуы көрiнедi алдан. Алтынемелден аса бұл алқапта – Күреңбел дейдi екен жергiлiктi жұрт. Алтын емел сөзiн бiлетiндер қалмақтың «Алтын ер-тоқым» деген сөзi деседi. Кiм бiлсiн Жоңғар Алатауына иықтас бұл асуда Жоңғар мен Қазақ арасында талай қанды соғыс болды ғой. Сол кезде қалмақтардан қалған атау болуы бек кəмiл.

	Айғайқұм Басши ауылының өзiнен 50 шақырымдай қашықта. Ұлттық қорық болғандықтан, мұнда тақтайдай тегiс асфальт жоқ. Жол күдiр, ойлы-шұңқыр, 50 шақырым жерге 2 сағаттай уақытта əзер жетесiң. Қорық аумағына енгеннен кейiн байқағанымыз – жер бедерiнiң қасындағы ауылдардан мүлдем өзгешелiгi. Жартылай шөлейт, құмды өлкенi елестетедi екен. Мұнда көбiнде шөлге төзiмдi өсiмдiктер мен бұта-бүрген, сексеуiл өсетiн көрiнедi. Жолай Шоқан Уəлихановтың паналап, су iшкен бұлағына тап болдық. Жолдан былай, көзден таса жер екен. Жан-жағы ағаш-теректермен көмкерiлген, əдейi келген немесе жердiң ой-шұңқырын бес саусағындай бiлетiн адам болмаса, бұнда бұлақ барын да, адамның тығылып жатқанын да аңғару қиын. Ал, маңдай алдымызда Айғайқұм. Айғайқұм десе Айғайқұм. Ұзыннан ұзақ созылған құм тауы. Биiктiгi – 150 метрге жетедi екен. Ал, ұзындығы – 1 шақырымға дейiн созылған. Сусыма құба құм, қиялай шықсаң, биiгiне оңай жетедi екенсiң. Дегенмен, 150 метр биiктiктiң өзi оңайға түспедi. Оның ең биiгiне жеткендер некен-саяқ болды. Бiз барғанда күн желемiк едi. Содан болар, қойны-қоншыңды үрлеп, аузы-басыңды тұмшалап тастады. Ызың-ызың, күбiр-күбiр, құм əн салады. Дала əнi, беймəлiм əуенi бар, сазы таныс. Менi бұл саз бала күнiмнен əлдилеп өсiрген сыңайлы. Айғайқұмның биiгiнде тұрып, толғанбау мүмкiн емес.



	Табанымда құба құм сусымалы,

	Жанарымда аунасын тылсым əлi.

	Құлағымда қанша күн жүрер екен,

	Айғайқұмның ызыңды, сусыл əнi.



	Сусыл əнi ызыңдап құлағымда,

	Айғай салғым келедi құба құмда.

	Туған жердiң елестеп ойы-қыры,

	Өксiк керiп, кеп кеттi жылағым да.



	Сырғып, сусып сынаптай құбылады,

	Жарға жетiп жан-тəнi тынығады.

	Айхай, дəурен!

	Бес күндiк өлшемi бар,

	Табиғаттың өзiндей құбылмалы,



	деген шумақтар ерiксiз оралды.

	Өмiрлiк нəпақасын туризмнен айырып отырған елдер бар. Мəселен, Египет пен Сауд Аравиясы. Миллиондаған халықты туристер есебiнен асырап, бағып отыр. Ал, Қазақстанда туризм көзiне айналар əсем мекендерi жеткiлiктi. Бiрақ, неге екенiн қайдам бiзде туризм кластерi дамымаған. Тiптi, отандық туристердiң өзi шетел асып, бiреудiң қаңсығын таңсық етуге құмар тұрады. Өзiмiздiң қолымызда тұрған асылымызды бағалауға келгенде тым керқайырмыз. Америкадағы Айғайқұмның сыңарына ағылатын туристердi неге Алтынемел ұлттық қорығына тартпасқа?! Дегенмен, ұлттық табиғат саябағын тамашалап келушiлер аса көп болмаса да, жеткiлiктi көрiнедi.

	Алайда, жанында отырған Басши ауылына оның көп берерi жоқ секiлдi. Басши ауылдық округiнiң əкiмi Тоқтарбек Бекмырза ауылдың негiзгi күнкөрiс көзi – мал мен егiн екендiгiн айтады. Ауыл – Нұрым, Басши жəне Аралтөбе бөлiмшелерiнен құралған. Барлығы 3500 адам тұрады. Үш мектеп бар. Нұрым ауылындағы мектепте – 150, Басшиде – 300, Аралтөбеде 100 бала оқиды.

	– Туризмнен бiзге түсер ештеңе жоқ. Халық өз тiрлiгiн өзi көруге дағдыланған, 97 қожалық жұмыс iстейдi, – дейдi Тоқтарбек Елеусiзұлы.





АЛМАНИЯДАҒЫ АЛТЫ КYН




	Гете институты Германияның Парламентi Бундестагқа сайлау барысында ТМД жəне Оңтүстiк Африка мен Оңтүстiк Шығыс Азия елдерiнiң журналистерiн арнайы шақырып, Германияның саяси мəдениетiмен таныстыруды мақсат еттi.

	ТМД мемлекеттерiнен жасақталған орыстiлдi топтың құрамында 9 елден 14 делегат болды. Олар – Ресей, Украина, Тəжiкстан, Грузия, Молдова, Белоруссия, Өзбекстан, Əзiрбайжан жəне Қазақстаннан келген журналистер едi. Журналистердi ең əуелi батыстық демократияның ерекшелiктерi мен мұндағы саяси құрылымның бiзге, яғни кеше ғана тоталитарлық режимде болған, əлi күнге дейiн оның санадағы көрiнiсiнен айыға алмаған елдерге берер үлгiсi қызықтырды.





ГЕРМАНИЯ – САЙЛАУ АЛДЫНДА




	Əлеуметтiк мəселе:

	Бiздегiдей партиялардың сайлауалды тезистерiнде əлеуметтiк мəселе басты тақырып ретiнде көрсетiледi екен. Бiздiң сапарымыз ең əуелi ақпарат құралдары мен ғылымның орталығы саналатын Гамбург қаласынан басталды. Гамбург – өзi жеке федералдық жер болып есептелiнедi. Яғни, оның жеке Конституциясы, парламентi жəне бюджетi бар. 16 федералдық округтен тұратын Германия үшiн Гамбургтiң орны ерекше. Екiншi дүниежүзiлiк соғыстан кейiн, Гамбург ағылшындардың қарамағында қалған.

	– Мұнда ғылым мен ақпарат құралдарының ерекше дамығандығының себебiнiң өзi осында. Ағылшындар ғылым мен мəдениеттi өркендетуге ерекше күш салды, – дейдi Гете институтының қызметкерi Артур Тетцлафф.

	Бiздiң алғашқы кездесуiмiз Гамбург парламентiнiң вицепрезидентi Вольфхард Плоогпен өттi. Гамбург парламентiнде Христиан-демократиялық одағы, Социал-демократиялық партиясы, жасыл жəне солшыл партиялардан сайланған 121 депутат бар.

	Вольфхард Плоог мырзаның айтуына қарағанда, Парламент соңғы жылдары əлеуметтiк мəселелерге ерекше ден қоюда екен. Əсiресе, мектепке дейiнгi балаларды балабақшамен қамтамасыз ету iсi жəне жұмыссыздарға төленетiн төлемақыны көбейту, жұмыс орындарын ашу мəселесi де бiздегiдей өзектi. Гамбургте мектеп реформасын қайта қарау жөнiнде заң қаралып жатыр екен. Балаларды үлгерiмi бойынша топтау iсi тым ерте басталып келген екен. Осы мəселенi қайта қарап, əр партия өз ұсынысын ұсынған. Мəселен, Жасылдар партиясы балаларды 9 сыныпқа дейiн бiрге оқытуды ұсынады. Ақылдаса келе, заң жобасына балаларды қазiргiдей 4 сыныптан бастап, үлгерiмi бойынша, бөле-жармай 6 сыныптан кейiн ғана оларды гимназиялар мен жай мектептерге бөлу iсi қарастырылып отыр. Қазiр Германияда орта бiлiм беру тегiн. Тек оқулық үшiн ата-аналардан 100–120 еуро (22000–26000 теңге) көлемiнде жарна алады. Бұның өзi ата-аналардың табысына байланысты. Айлық табысы тым төмен немесе кедей ата-аналар бұл жарнадан босатылады.

	Бiзге кездескен саясаткерлердiң көбiнiң сөз ауанына қарасақ, iрi деп есептелiнетiн екi партия – ХДО мен Социал-демократтар қандай да бiр мəселенi ту еткеннен гөрi, өз үмiткерлерiне көбiрек сүйенетiн көрiнедi. Олар Германия канцлерi Ангела Меркель мен бұған дейiн Сыртқы iстер министрi қызметiн атқарып келген, осы сайлауда канцлерге үмiткер болған Штайнмайер.

	Ал, қалған кiшi партиялар қандай да өзектi мəселенi ту етiп көтерген. Бiздiң Германиядағы жолбасшыларымыздың бiрi – Роберт Кокон «Социал-демократтардың идеясы жақсы, бiрақ олар ақшаны кедейлерге оңды-солды таратып беруге шақырады. Бұл қоғамда жатып iшерлердi көбейтедi. Сол себептi де мен оларды қолдай қоймадым. Дауысымды либералдарға бердiм» дейдi. Социал-демократтар аты айтып тұрғандай əлеуметтiк мəселелердi ту етедi екен. Бұл ретте олар Германияда кедейлердiң күн өткен сайын көбейiп келе жатқанына алаңдайтындығын бiлдiрдi. Берлинде бiз Социал-демократиялық партиядан сайланған Детлеф Дзембритцкиймен кездестiк. Социал-демократтар əуелi жаңадан пайда болады деп күтiлген ХДО мен еркiн демократтардың одағын құптамайтындығын жеткiздi ол.

	– Өйткенi, – дедi ол, – егер бұл одақ өмiрге келетiн болса əлеуметтiң жағдайы бұрынғыдан да қиындай түсетiн болады. Екi партия да əлеуметтiк мəселелерге көз жұма қарайды. Социал-демократтар өзiнiң бағдарламасында супер байлардың табыс салығын молайтып, кедейлердiң табыс салығын азайту жөнiнде ұсыныс бiлдiрген. Ал, либералдар керiсiнше, жалпы табыс салығын азайтуды қолдайды.

	Социал-демократтар əлеуметтiк теңсiздiктi болдырмау үшiн жаңа жұмыс орындарын ашуды, жұмыссыздықпен күресудi жəне ең төменгi айлық сағаттық еңбекақымен есептелуi жайында ұсыныстар енгiзген. Сондай-ақ, социал демократтар 2022 жылдан бастап iске қосылатын Атом энергия станцияларына қарсы. Олардың атом қалдықтарын қайда жiберу мəселесi əлi күнге шешiлген жоқ. Бүгiнде жаңадан құрылып жатқан коалиция ХДО мен либералдар атом энергостанцияларына қарсы емес. Сондай-ақ, бiлiм беру саласына iшкi жалпы өнiмнiң 3%-ы бөлiнгенiн талап ететiндiктерiн айта отырып, медициналық сақтандырудың жалпылама болғанын қалайтындықтарын айтты. Өйткенi, қазiргi медициналық сақтандыру кейбiр ауруларды қарағанымен, кейбiрiне жарамсыз болып жататын көрiнедi. Сөйте тұра, олар солшылдарды популистер деп айыптайды. «Солшылдардың сайлауда əжептəуiр қолдауға ие болуы мүмкiн. Бiрақ, онымен коалиция құрып, үкiмет жасақтау iсi мүмкiн емес», – дейдi олар.

	Германия бүкiл əлемдi жаулаған дағдарысқа қарамастан, əлеуметтiк шығындарды қысқартқан емес. Əуелi, Германияда өз азаматтары түгiлi, шеттен келген, азаматтығы жоқ, алайда, мұнда тұрақты тұруға мүмкiндiк алған шетелдiктерге де əлеуметтiк төлемдер төлейдi. Бұл жағынан Германия ЕуроОдаққа мүше елдердiң барлығынан жоғары тұр. Əрине, мұндай төлемдер Еуропа мемлекеттерiнiң бiразында бар көрiнедi, бiрақ, төлемақы көлемi жағынан олар Германияға жетпейдi. Дағдарыс салдарынан Германияда қызметсiз қалғандар саны күн санап артып отырған екен. Германия жұмыссыз қалғандар үшiн алғашқы кезде оның бұған дейiнгi жалақысының 65%-ын төлейдi, бiраз уақыт өткеннен кейiн, жұмыс таба алмаса, 349 еуро төлеуге мəжбүр. Бұл бүкiл жұмыссыздарға арналған төлемақы.



	Партиялық құрылым:

	Германияда бүгiнде 30-дай саяси партия бар. Соның 5-уi Бундестагта жəне федералдық округтар парламентiнде орын алған. Олар – Ангела Меркель басқаратын Христиан демократиялық одағы (ХДО), Франк-Вальтер Штайнмайер басқаратын Социал демократиялық партия, Еркiн демократиялық партия немесе либералдар, Одақ90/Жасылдар мен солшылдар. Бұдан 8 жыл бұрын Бундестагта 3 партия болған екен. Бұл дəстүр Германия Парламентiнде 60 жылдай уақыт жалғасып келген. 2005 жылғы сайлауда ол дəстүр бұзылып, 5 партия парламентке сайланған. Содан берi Германияда 5 партиялық жүйе қалыптасып келедi.

	– Бұл жағдайды бiраз қиындатып жiбердi. Яғни, коалиция құруға келгенде бұл өте қиын, – дейдi бiзге кездескен саясаткерлердiң қай-қайсысы да.

	Германияда парламенттiк билiк болғандықтан, Бундестагта жеңген партия үкiметтi жасақтауға ерiк алады. Алайда, егер ол партияның Бундестагтағы орны 50%-дан асатын болса ғана өзi жалғыз үкiметтi жасақтауға ерiктi. Германия тарихында тек бiр ғана партиядан жасақталған үкiмет те, парламент те болған емес. Бұл жолы 33%-бен жеңiске жеткен ХДО 22% дауыс жинаған Социал-демократтармен емес Гидо Вестервелле басқаратын Еркiн демократиялық либералдар партиясымен үкiметтi жасақтамақ.

	Соңғы жылдары халықтың қолдауына ие болып келе жатқан жəне осы сайлауда да бұның алдындағыдан көп дауыс жинаған Одақ90/Жасылдар партиясы мен солшылдар.

	Жасылдар партиясы экологиялық мəселелердi ту етедi. Жалпы, бүкiл əлемдегi экология проблемаларын өздерiне жат емес деп есептейдi. Сол себептi де, атом энергостанцияларына қарсы, жалпы барлық əскери қимылдардан бастартуды ұсынады. Бiз жасылдар партиясының жетекшiсi, Бундестаг депутаты Вольфганг Виландпен кездесуiмiзде олар өздерiнiң осы ойларымен бөлiстi. Қазақстан мен Өзбекстандағы Арал проблемасымен таныс екендiгiн айтты. Жасылдар партиясының құрылғанына көп бола қойған жоқ. Бiрақ, соған қарамастан соңғы екi сайлауда да əжептəуiр қолдауға ие болған. Iшкi iстер министрлiгiндегi кездесуде бiз «Жасылдар сияқты тағы бiр партияның саясат əлемiнде пайда болу мүмкiндiгi бар ма?» деген сауал қойдық. Олар бұл партияның кездейсоқ жəне аяқасты халық қолдауына ие болғанын айта отырып, қазiргi сəтте тағы бiр жаңа партияның алға шығуының мүмкiн еместiгiн айтты.

	Солшылдар – бұрынғы Германия демократиялық республикасындағы коммунистiк партияның тiкелей мұрагерi. Бiрақ, соған қарамастан соңғы кездерi халықтың қолдауына ие болып, Бундестагта 50-дей орынды иеленiп отыр. Əрiптестерiмiздiң бiрi – саясаткерлермен кездесуде солшылдардың неге халықтың қолдауына ие болып отырғандығын жəне кезiнде Шығыс Германиядағы тоталитарлық билiктiң салдарынан қаншама адамның мерт болғандығын халықтың қалай тез ұмытып кеткендiгiн айта отырып, партияларға тыйым салу мəселесi жайында сауал қойды. Осыдан 5 жыл бұрын солшылдар партиясын сотқа берiп, оны жауып тастауға əрекет етiлген екен. Алайда, Конституциялық сот талап еткен дəлелдердiң жеткiлiксiздiгiнен бұл партияны жабу талабы қанағаттандырылмаған. Əрине, бүгiнде солшылдар өзiнiң бұрынғы бағытынан ауытқыған. Бастапқыда Батыс Германияның қолдауына ие бола алмаса, кейiнгi кездерi батыс саясаткерлерiмен бас қосып, бұл өңiрден де əжептəуiр қолдауға ие болған. Солшылдардың ең басты мақсаты – əлеуметтiк мəселелерге көбiрек мəн беру жəне Ауғанстандағы Германия əскери базасын алып кету.

	Қазақстанда ұлттық жəне дiни партиялардың құрылуына тыйым салынып, əрбiр партия 50 мың мүше жинап, Қазақстанның 14 облысы мен 2 қаласында филиал ашуға мiндеттi болса, əрi 7%-дық өткелдi жеңер болса, ғана Парламентке сайлануға мүмкiндiк алады. Германияда мұндай қатаң талаптар жоқ. Партия құру үшiн қойылатын талаптар Федералдық заңдарға қайшы келмеу, демократия талаптарына жауап беру жəне 200-дей адамның қолын жинау қажет. Сол үшiн де мұнда Пираттар партиясы Парламентке жолдама алған. Алайда, олардың парламентке өте алмайтындығын кез келген саясаткер мойындап отырды. Əрi Пираттар партиясын ұнатпайтындығын жəне халық қолдауына ие бола алмайтындығын ашық айтты.

	Германияда партияларды қаржыландыру да өзгеше жүйемен жүзеге асады. Бiрiншiден, əр партияны қаржыландыратын өз қоры болады. Мысалы, Екiншi дүниежүзiлiк соғыстан кейiн Германияның алғашқы канцлерi болған Конрад Аденауэр атындағы қор негiзiнен ХДО, социал-демократтар мен жасылдар жəне либералдарды қолдайды. Ал, солшылдарды Роза Люксембург атындағы қор қолдайды екен. Конрад Аденауэр қорының «Iшкi саясат» бөлiмiнiң бастығы Ральф Томас Баус қордың жылдық бюджетi 110 миллион еуро екендiгiн айтты. Партияларды федералдық бюджет олардың сайлаудағы дауысына орай қаржыландырады екен. Егер, Бундестагтағы партияның алған орны көбiрек болса, қаржыландыру да соған сай қомақты болмақ.

	Бiздегi саясаткерлердiң Парламентке өткен партияны қаржыландыру туралы идеясының көктен алынбағаны осыдан көрiнiп тұр.



	Əлеуметтiк сауалнама жəне үгiт-насихат iсi:

	Бұған дейiн əлеуметтанушылардың болжауы – алдағы сайлауда қара жəне сары одақ, яғни ХДО мен либералдар өзара одақ құрып, Социал-демократтар оппозицияға кетедiге сайған едi. Болжам айқындалды. Сайлау алдындағы əлеуметтiк сауалнамалардың бұған дейiн қателескенi болмапты. Егер, сауалнама мен нəтиже екi түрлi болатын болса, бұл əлеуметтанушылардың рейтингiсiне керi əсер етедi екен. Əлеуметтiк сауалнамаларды сайлауға бiр апта қалғанда жариялау тоқтатылады. Бiзге кездескен саясаткерлер əлеуметтiк сауалнамаға қатысушылардың 40%-ының кiмге дауыс беретiндiгiн əлi айқындамағандығын айта отырып, бұл жолы либералдардың айы оңынан туатындығын жеткiзген едi.

	Бiзде егер қандай да бiр үгiт насихат iсi сайлауға 24 сағат қалғанда тоқтатылатын болса, Германиядағы саяси партиялар сайлауға бiр күн қалғанда өз шерулерiн өткiздi. Бiз солардың iшiнде жасылдар мен Социал-демократтардың жəне Христиан демократиялық одағының бейбiт шеруiне бардық. Социал-демократтар мен жасылдардың шеруi ашық алаңда өтiп, оған қатысу да еркiн болса, билiк партиясының шеруi жабық жерде өттi. Əрi оған аккредитация алған адамдар ғана қатыса алды. Бiрақ соған қарамастан, алдыңғы екi партияның шеруiне қарағанда мұнда адам көп болды. Шеруге канцлер Ангела Меркельдiң өзi келдi.

	Жалпы, сайлау барысында бұндағы бiрiншi тұлға өзiн өзгелерден жоғары санап, қандай да бiр дебаттарға қатысудан бас тартпайды екен. Бiздiң сапарымыздың алдында ғана Ангела Меркель өзiнiң басты қарсыласы Штайнмайермен теледебатқа қатысып, бұл теледебатта жеңiлiс тапқан екен. Саясаткерлер Штайнмайердiң бұл жеңiсi сайлау барысына əсер етуi де мүмкiн деп бағамдады. Алайда, бiзге кездескен Солтүстiк Германия телевидениесi мен радиосының «ARD aktuell» бөлiмiнiң бастығы Буркхард Нагел Штайнмайердiң сайлауалды кампаниясының тым белсендi еместiгiн айтты.

	– Əрине, Штайнмайер теледебатта жеңiске жеттi. Бiрақ, одан берi екi күн өттi, оның не iстеп, қандай əрекеттермен айналысып жатқаны белгiсiз. Ол қайда жүр? Осы уақытта Ангела Меркель өз ұпайын қайта түгендеп алды, – дедi ол.



	Сайлау комиссиялары:

	Бұнда Орталық сайлау комиссиясының мiндетiн Iшкi iстер министрлiгi атқарады екен. Сайлау учаскелерiнде 5–9 адам ерiктiлерден құралады. Егер, ерiктiлер болмаса, онда мемлекеттiк қызметкерлер де сайлау учаскелерiнде қызмет ете алады. Сайлау учаскелерi 1 ай көлемiнде жасақталады. Мемлекеттiк қызметкерлердiң айлығы жəне жұмыс орны сақталады.

	Ал, ерiктiлер жұмыссыздар қатарынан болса оларға күнiне 31 еуро тəулiктiк ақы төленедi. Осы жолғы сайлауда Германия бойынша 299 сайлау округi, 90 мың сайлау учаскелерi жасақталған. Бiр округте өзiн-өзi ұсынған бiр үмiткерден болады екен. Демек, Бундестагтағы 600 орынның 299-ы мажоритарлық жүйе бойынша сайланғандар. Сондай-ақ, ғылым мен техниканың жоғары деңгейде дамығандығы, адамдардың санасында қарақұрықтық жасау мəселесiнiң жойылып, əдiл дауыс беру мен əдiл сайлау жүйесi жолға қойылғандығына қарамастан, электронды дауыс беру жүйесi пайдаланылмайды. Əрине, ондай қадамдардың болғаны рас. Бiрақ, Федералдық конституциялық сот электронды дауыс беру құралдарына тыйым салған.

	Сайлау комиссияларында қай партияның өкiлi отырғандығы, олардың өзара үлес салмағы ескерiлмейдi екен. Тек дауыс санау үшiн жасақталған арнайы комиссияларда бұл мəселеге қатаң назар аударылады.

	Сондай-ақ, бұл сайлауға ешқандай бақылаушылар қатыспайды. Тек биыл ғана халықаралық бақылаушылар ретiнде ЕҚЫҰ-дан 15 адам келген.

	– Бiзде сайлау учаскелерiнiң қызметкерлерi бiрiн-бiрi бақылайды. Ал, ақпарат құралдарынан жасақталған бақылаушылар кез келген уақытта сайлау учаскелерiне келiп, жағдайды көзiмен көруiне болады, – дейдi бiз арнайы бас сұққан 184-шi сайлау округiнiң 106-шы учаскесiнiң қызметкерi.



	Сыртқы саясат:

	Əрине, бiздi бəрiнен бұрын Германияның сыртқы саясаты қызықтырды. Əсiресе, оның Ресеймен арадағы қарым-қатынасы негiзгi əңгiменiң арқауына айналды. Өйткенi, Ресейдiң Еуроодақпен қарым-қатынасы Еуроодақтың өзге де посткеңестiк елдермен қарым-қатынасын анықтайды. Украина мен ТМД елдерiнен шығып үлгерген Грузияның Ресеймен арадағы қарым-қатынасының тым ушығып кеткенi белгiлi. Бiрақ, немiс саясаткерлерi бұл мемлекеттердiң Еуроодақ пен НАТО-ға ұмтылысын тым қуаттамайтындығын бiлдiрдi.

	– Бiрiншiден, – дейдi олар, – бұған Украина мен Грузия халқы дайын емес. Екiншiден, қоғам əлi демократиялық стандарттарға жауап бере алмайды. Үшiншiден, бұл мемлекеттер өз көршiлерiмен тату емес. Осының барлығы олардың Еуроодаққа немесе НАТО-ға ену iсiн баяулата бермек.

	Сондай-ақ, Еуроодақ елдерiнiң iшiнде Германия Ресеймен өте тату қарым-қатынасты ұстанады. Ал, оның ықпалындағы елдердi Еуроодаққа немесе НАТО-ға тарту Германия мен Ресей арасындағы қарым-қатынасқа сызат түсiруi мүмкiн. Демек, бұл елдер Еуропаға жақындау саясаты тұрғысынан Германиядан ешқандай қолдау таппайтыны белгiлi болды.

	«Berliner Zeitung» газетiнiң «Федералдық бюро» бөлiмiнiң директоры Хольгер Шмале мен осы бөлiмнiң редакторы Дамир Фраспен кездесуiмiзде украиналық əрiптесiмiз Анна Хрипункова осы сауалды қойған едi.

	– 50 жылдан кейiн кездесемiз, – дедi олар.

	– 2017 жылы Севастополь мəселесiне нүкте қойылады. Содан кейiн ғана, осы мəселелер қарастырыла бастайды.

	Демек, Украина мен Грузия қанша асықса да, олардың Еуроодаққа немесе НАТО-ға мүше болуы таяу жылдарда шешiле қоятын iс емес екендiгi айқындалды. Дəл осы мəселенi «Ғылым жəне саясат» атты Германияның халықаралық саясат жəне қауiпсiздiк институтының «Ресей/ТМД» зерттеу тобының қызметкерi Сьюзан Стюартпен əңгiме кезiнде де сөз еттi. Сьюзан Стюарт Ресей мəселесiне қанық саясаткер екендiгiн танытты. Ол əуелi орысша тiл қатысты. Оның пiкiрiнше, Украина Батысқа жақындауы үшiн еркiн сауда айналымын дамытуы тиiс. Əрине, немiс саясаткерлерi Медведевтiң жақында ғана Ющенкоға жазған хатын қатты сынға алды. Онда Ющенконың президент болып тұрғанында, Украинаға бармайтындығы жайлы айтылған едi. Бұл саяси этикаға қайшы дейдi олар.

	Бiрақ, Ресейдi көршiлерiне ұстанып отырған саясаты үшiн айыптағанымен, оның көршiлерiн де басынан сипай қоятын ешкiм байқалмайды. Осы ретте энерготасымалдарының Ресей территориясын айналып өтетiн «Nabucco» құбырының салыну iсi жəне оған Германияның көзқарасы да əңгiме арқауына айналды. Айқын болғаны, Германия посткеңестiк елдердi Ресейдiң энерготəуелдiлiгiнен құтқаруға асығар емес. Олар «Nabucco»-дан гөрi, Ресей территориясымен өтетiн «Nordstreem» құбырының құрылысын қолдайтындықтарын бiлдiрдi.

	Өз кезегiнде Сьюзан Стюарттан бiз Қазақстанның ЕҚЫҰ-ға төрағалығы жөнiнде жəне Ұжымдық қауiпсiздiк ұйымы аясында құрылған Жедел ықпал ету ұжымдық күшi жайындағы пiкiрiн сұрап бiлдiк. Сьюзан Стюарт келесi жылы Қазақстанның ЕҚЫҰ-ға төрағалық ету алдында демократияны дамыту жөнiнде берген уəделерiн толықтай орындай алмай отырғандығын айтып, жыл алдында бұл мəселеге айналып соғу қажеттiгiн ескерттi. Сондай-ақ, Жедел ықпал ету ұжымдық күшi Еуропаны тым үрейлендiрiп те, сақтандырып та отырмағандығын айтты. Жалпы, Германияда Қазақстан туралы ақпарат тым сараң.

	Бiз биыл Қазақстанның Германиядағы жылы екендiгiн ескертiп, газет-журнал жəне теледидар басшыларынан бұл жайында ақпаратты қаншалықты бiлетiндiгiн сұрадық. Олар одан бейхабар болып шықты. Керiсiнше, Берлиндегi қазақ отбасы мұнда Қазақстанның Германиядағы жылына орай Құрманғазы оркестрiнiң концерт берiп кеткендiгiн айтады. Одан басқа еш пенде бұл жайында жақ ашпады.

	Саясаткерлердiң барлығы Ауғанстанда Германияның бiтiмгершiлiк отрядының болуына қарсы. Бiрақ, оны алып кетуге болмайды деген пiкiрде. Бəлкiм бұл АҚШ пен өзге де Еуроодақ елдерiнiң арасындағы өзара келiсiм-шарттарға байланысты болса керек. «Frontal ХХI» телестудиясы аптасына бiр рет бiр сағаттық сараптамалық хабар таратады. Осы телестудияның басшылығының өкiлi Клаус Рихтер бiр сюжетiнде Ауғанстандағы немiс жауынгерлерiнiң болуының мəнiн зерттеп көргендiгiн айтады.

	– Алайда, ешқандай мəн таба алмадық. Кезiнде 150 мың Совет жауынгерлерi де мұнда тыныштық орната алған жоқ. Ал, НАТО-ның азғана солдаты мұнда қандай тəртiп орната алсын. Бiрақ, Ауғанстаннан шығып кету де қиын. Америка қоғамы да Ауғанстанның iшкi iсiне араласуға қарсы. Бiрақ, ешкiм одан əскерiн шығарып алып кетуге асықпайды, – дейдi ол.



	БАҚ:

	Германияда мемлекеттен немесе қандай да бiр саяси күштерден қаржыландырылатын ақпарат құралы атымен жоқ. Мұндағы ақпараттардың көбi тəуелсiз əрi қоғамдық ақпарат құралы. Бiз арнайы ат басын бұрған Гамбургтегi «Der Spiegel» журналы мен Солтүстiк Германия телевидениесi мен радиосы, Берлиндегi «Berliner zeitung» газетi мен «Frontal ХХI» телестудиялары бiзге осыны жеткiздi. Телеарналардың басым көпшiлiгi қоғамдық, яғни салық төлеушiлердiң жарнасы негiзiнде күн көредi екен. Сайлау кезiндегi саяси жарнамалар телеарналарда тегiн, газет-журналдарда ақылы көрiнедi. «Дер шпигель» апталық журналының таралымы 1 миллион. Бiрақ, соған қарамастан, журнал иелерi дағдарыс салқыны жарнама берушiлерге жəне журналды сатып алушыларға əсер еткендiгiн айтады. Олар немiс оқырмандарының қартайып бара жатқандығын жеткiздi.

	– Қазiргi жастар негiзiнен интернетке көбiрек ден қояды.

	Бұл газет-журналдардың оқырманының азаюына əкелiп соқтыруда. Сол себептi, жарнама беру де газет-журналдан гөрi интернетке көшiп кеттi. Бiздiң негiзгi тамағымыз – жарнама. Демек, интернеттiң қарқынды дамуы бiздiң күнкөрiсiмiздi қиындатып кеттi, – дейдi журналдың халықаралық бөлiмi редакторының орынбасары Кристиан Нееф.

	Ақпарат құралдарының тəуелсiздiгi еркiн ақпарат таратудың кепiлдiгi болып отыр. Екiншi Германия телевидениесiнiң «Frontal ХХI» телестудиясының қызметкерi Клаус Рихтер əртүрлi тақырыптарға журналистiк зерттеулер жүргiзетiндiгiн айтады. Немiс əлеуметтанушылары сайлауға жалпы 62 миллион электораттың 65%-ы барады деген ақпарат таратқан. Ал, қатыспайтындардың не үшiн қатыспайдығы жөнiнде ештеңе айтпаған. Аталған телестудия халықтың 20%-ы сайлауға байкот жариялап отырғандығы жайында айтады. Өйткенi, олардың пiкiрiнше, кез келген партия бұлардың мұң-мұқтажына құлақ аспайды екен. Сондай-ақ, бұл телестудия қызметкерлерi жасырын камера арқылы немiс байларының Швейцария банкiлерiне жасырын қаржы аудару iсiн де əшкерелептi. Осы сюжеттен кейiн Федералдық сот Швейцария банкiлерiне қаржы аударатын алаяқтарды құрықтаған.



	Германия – сайлаудан кейін

	27 қыркүйек күнi сағат 18-де сайлау учаскелерi жабылып, дауыс беру аяқталды. Ал, дауыс санау iсi тiкелей эфир арқылы көрсетiлiп, тiкелей репортаждар жүргiзiле бастады. Əрбiр iрi партиялар өз штаб-пəтерлерiнде дауыс санаудың қорытындысына көз тiктi. Бiз жеңiске жететiндiгiне сенiмдi ХДО-ының штаб-пəтерiне Берлин уақыты бойынша 20 сағатта соқтық. Бұнда дауыс санау нəтижесi белгiлi болып қалған екен. Христиан демократиялық одағының мүшелерi де, басшылары да тойлауда. Бiздiң жолбасшымыз Роберт Кокон – Сайлаудың нəтижесi белгiлi болмаса да, партиялар өз штаб-пəтерiнде осылай тойлауды бастап кетедi, – дейдi.

	Ал, көгiлдiр экран əрбiр секунд сайын əр сайлау учаскесiнен келiп түскен дауыс нəтижелерiн жариялап тұрды. Айналасы екi сағаттың iшiнде дауыс беру нəтижесi анықталып, ХДО мен Еркiн демократтар өзара одақ құратындығы айқындалып үлгердi. Оппозицияға жететiнiн мəлiмдеген социал-демократтар өз жеңiлiсiне ешкiмдi айыптамады. Тек ендiгi ұстанар бағыты басқа болатындығын айтып, өзгелерге табыс тiледi. Сайлаудың əдiл өткенiне сенетiнiн жеткiздi. Əлеуметтанушылар 82 миллион халқы бар Германияның 62 миллионы дауыс беруге құқылы екендiгiн, соның 42 миллионы дауыс беретiндiгiн жария еткен. Айтса айтқандай-ақ, Германия электоратының 74%-ы сайлауға қатысқан. Демек, саяси белсендiлiк мұнда тым жоғары екендiгi байқалады. Дегенмен, бiзге саясаткерлер жыл өткен сайын халықтың саяси белсендiлiгiнiң төмендеп келе жатқандығын сөз еткен едi. Сондай-ақ, олар немiс жастарын саясат та, өзгесi де қызықтырмайтындығын айтады.

	Алматы–Гамбург–Берлин–Амстердам–Алматы

	10 қазан, 2009





АПАТПЕН БЕТПЕ-БЕТ





Қызылағаштың ойранын бастан кешiргендер




	Қызылағаш ауылын Қызылағаш өзенi қақ жарып өтедi екен. Сол себептi де бұл өлкенiң табиғаты да əсем. Орман-тоғайы сыңсыған, шығысқа қарай созылған Жоңғар Алатауының сiлемдерi, қойны-қолаты толған бұлақ, тамылжыған мекен. Əрi жол мойнынан қашық та емес. Дəл осы ауылды қақ жарып, оңтүстiк пен шығысты жалғап жатқан Алматы-Өскемен күре жолы жəне темiржол өтедi. Апаттан кейiн, оңтүстiк пен шығыстың арасындағы күре жол байланысы 10 күнге үзiлдi. Темiржол байланысын қалыпқа келтiру үшiн əлi де 3 ай керек екен. Əзiрге Өскеменге темiр тұлпармен қатынағысы келетiндер Астананы айналып, айналма жолмен сапар шегуде.



	Ұлыстың ұлы күнi 22-наурызда топан судың кесiрiнен жермен жексен болған Қызылағаш ауылын аралап қайтудың мүмкiндiгi туды. Күнi кеше ғана 490 үй түтiн түтеткен алып ауылдың тең жартысының жұрнағы ғана жатыр. Əсiресе, Қызылағаш өзенiнiң аңғарындағы ауылдар тып-типыл болған. Бұл қандай жойқын, дүлей күш! Адам санасы жетпейтiн, айтып ауыз бармайтын өзгеше дүние орын алғандығы көрiнiп тұр. Бiр қызығы – алып бəйтеректердiң жойқын су тасқынында былқ етпегендiгi. Апатта құрбан болғандар егер де осы бəйтеректердiң ұшар биiгiн паналағанда, аман қалар ма едi кiм бiлсiн. Ауыл тұрғындары бiзге сол күнгi апатта дауылды тасқынның дүлей күшiнiң əсерiнен бəйтеректiң ұшар басына iлiнiп қалып аман қалғандардың бар болғанын айтты. Олардың көбi жас балалар екен.

	Күре жолды жағалай орналасқан, ұзыннан-ұзақ созылып жатқан Қызылағаштағы ауа райы тым сүреңсiз. Көктемгi қара суық өңменiңнен өтедi. Дiрдек қақтырған суық жел тынбай соғып тұр. Бiрақ, соған қарамастан ауылда еңбек қызып жатыр.

	«Тiрi адам тiрлiгiн жасайды», дегендей апаттан аман қалғандар ертеңгi тiрлiгiнiң қамына кiрiсiп кеткен. Қираған үйлердiң көбiнiң орны бульдозермен күрелiп тып-типыл етiлген. Бiз iздеген үйлердiң сiлемi де қалмапты. Еңселi ақшаңқан үйдiң жұртының өзi қайда болғанын тап басып айту қиын.

	Қызылағашты жағалай жүрiп тек кеше ғана яғни, 21 наурыз күнi iске қосылған көпiр арқылы осы ауылға қарайтын 3-шi бөлiмшенi бетке алдық. Бұл ауыл да топан судан зардап шеккен екен, ауылдың өзенге қараған екi көшесiндегi үйлер топан судың құрбанына айналған, адам шығыны жоқ демесек, 35 үй бұнда да жермен жексен болған, кейбiрiнiң қанқасы ғана жатыр.

	Ауылды өрлей отырып, басынан бiр-ақ шықтық. Қарсы алдымызда iргетасынан екi метрге дейiн сырғып кеткен фин стилiмен салынған ағаш үй тұр. Есiк алдындағы ас үйге барып тiрелген екен. Үй иелерi 35-тер шамасындағы Құрышбек пен Күрiшхан қаңқасы қалған үйiнiң маңайында оны-мұны iздеп, шұқынып жүр.

	– Апат болған кезде күн өте суық болды. Балалар ерте жатуға дайындалды. Сегiз балам бар, 7 ұл, бiр қыз. Оның бесеуi мектеп жасында, ең кiшiсi – үште. Өксiген, долырған үннен шошып ояндық. Алғашында не болғанын түсiнген де, жоқпыз. Сөйтсек, су да жылайды екен. Судың бiзге жеткен сарыны солай естiлдi. Балаларымның үлкенiн оятып, кiшiсiн көрпеге орай салып, долданған тасқыннан қашып шықтық. Сол кездегi сүркей суықты айтып жеткiзу оңай емес. Оның үстiне жолдасым үйде жоқ едi. Қырда ұсақ малдарды жайғауға кеткен. Есiк алдындағы көршiлерiмiз де ұйқы құшағына енген екен. Оларды да оятып, бiрге жан сауғаладық, – дейдi Күрiшхан. Қазiр олар бөлiмшедегi шағын мектеп ғимаратын паналауда. Суық шалған кiшкентай 3 сəбиi ауруханада. 27 iрi қарасынан, үй мүлкiнен айрылған олар жандарының аман қалғанына шүкiрлiк етедi.

	Бұл үйден сəл төменiректе орналасқан Зейнезейiп отағасы бəйбiшесiмен дəл апат болған күнi Қарағандыға сапар шегiп кеткен екен. Өздерi жоқта бала-шағасының дүлей тасқыннан аман қалғанына шүкiрлiк етедi. Құлап қалған үйi, қырылып қалған малы үшiн жаны тым қинала қоймайтын секiлдi.

	Тасқыннан зардап шегiп, үй-күйсiз қалған бiр топ отбасы ауылдағы екi қабатты шағын мектебiне орын теуiптi. Солардың бiрi – Рахметдолда ақсақалдың үйi. Бiр отбасында 8 жан. Аман Рахметдолданың кенже ұлы. 5 баласы бар, бар күн көрiсi мал болғандығын айтады.

	– «Жұт жетi ағайынды» дейдi ғой. Апат болардан үш күн бұрын ауылда электр жарығы үзiлiп қалды. Күн қатқақ, қарлы борасын соғып тұрып алды. Су бөгетiнiң бұзылатыны жайлы ақпарат ел iшiнде гулегелi бiраз уақыт болған. Алайда, ауыл əкiмдерiнiң бiрде-бiреуi бiзбен санасып, алдын ала ескерту жасаған жоқ. Сол күнi осындағы Бақыт Темiрбекова деген əйелге келiп, екеумiз Қызылағаш ауылының əкiмi Жүнiсов Есетке телефон шалдық. Əуелi өзiм хабарласып, мəн-жайды сұрап едiм. Дұрыс жауап бермедi. Сосын Бақыт хабарласты. «Кiм сендердi дүрлiктiрiп жүрген» деп өзiмiзге дүрсе қоя бердi:

	«Дүрлiкпей қайтемiз, əуелi өзiң бала-шағаңды көшiрiп алып кетiпсiң ғой» деген едi, «Дүрлiгетiн ештеңе жоқ, егер сенбесеңдер өздерiң бiлiңдер» дедi. Ал, жаяу-жалпы шұбырған жұртты алдынан полиция тоқтатып керi қайырған. Улап-шулап машинаға оратылған халық, күңiренген ел, бейбiт күнде баспанасынан айрылып боздаған халық, əйтеуiр аман қалғаннан кейiн шүкiрлiк қылады екенсiң, – дейдi.

	Рахметдолда ақсақал өткен ғасырдың 90-шы жылдардың ортасында Моңғолиядан қоныс аударған екен. Қызылағаш ауылы – мал өсiруге жайлы мекен. Мұндағылардың негiзгi күн көрiсi – мал. Рахметдолда ақсақал сол күнi малының үйреншiктi жолға түскiсi келмей, айдауға көнбей қойғандығын айтады. Сөйтiп, қораға қамалған 250 ұсағынан көз жазып қапты. Бөлiмшеде өлген малдардың жемтiгi əлi көл көсiр болып жатыр екен. Он күн бойы мұнда жан баласы қатынамаған. Мемлекеттiк комиссияның да аты жетпей жатыр екен. Ауыл адамдары қолда бар азық-түлiгiмен жан баққан. Бұл ауылдың екi көшесi, 35 үйi тасқынға төтеп бере алмай, үйiндiге айналған. Зардап шеккен əр адамға 120 мың теңге көмек берiледi дегенге шүкiрлiк етiп, ертеңге үмiтпен қарайды.





«Қырық жыл қырғын болса да, ажалды өледі»




	78 жасар Мəдi Шəкерұлы ақсақалдың үйi Қызылағаш өзенiнiң аңғарында орналасқан екен. Тоған ағытылып кеттi дегендi естiгенде, ең əуелi мектепке қарай жөңкiлгендерiн айтады. Бiрақ, алдынан шыққан бiр топ «мектепке емес, Қызылағаштың жол айырығына қарай барыңдар» деген нұсқау алғандарын жеткiзiптi. Жолдың бəрi мұз, боран күшейiп алған, iлгерi басқан аяғың керi кетiп, кəрi адамға бiр адым жер мұң болған соң, Мəдi ақсақал ешқайда кетпеуге бел буады. Сөйтiп жұрт жан сауғалап босып кеткенде, ағайынды Мəдi мен Мағауия ақсақалдар шарасыздан түтiн түтеткен ошағын паналап қала бередi:

	– Су жай келген жоқ. Қатты дауыл алып, аударыла, төңкерiле келдi. Биiктiгi қайтсе 4–5 метр бар. Əркiм өзiнiң туыс-туғандарын сүйрелеп, сүрiнiп қабынып кетiп жатыр. Елдiң есi шығып кеткен. Не iстеп не қойғандарын өздерi де бiлмейдi. Тек жалғыз ғана түйсiк – жан сауғалау керек. Менiң жүруге аяғым жарамайтын болған соң, бауырым маған қарайлап қалды. Жұрттың боса жөнелгенiне көп уақыт болған жоқ, ақтарылып жойқын су да жеттi. Өмiр мен ажалдың белдесi де басталып кеттi. Iшке енген су үйдiң үш қабырғасын жұлып əкеттi. Ендi бiр қабырғасында бас сауғалап мен тұрмын. Жанталасып терезенiң əйнегiн шағып жiберiп, оның жақтауынан ұстап тұра қалдым. Қолымда «зажигалка», соның əлсiз жарығын жағып алып айғай салып тұрмын. Су биiктей бердi, төбеге тиюге шақ қалды. Су iшерiм бар екен, ендi бiр сүйем көтерiлгенде, тұншығып өлер едiм. Аяқ қолым мұз боп қатып қалды. Бiр кезде бауырымның жантəсiлiм ышқынғаны жеттi құлағыма. Солай жан тапсырды-ау деймiн. Алғашында бауырымның соңынан мен де кеткiм келдi. Бiрақ, жан бермек оңай ма, күресуге бел байладым. Бiр кезде «барамыз, барамыз» деген дауыс естiдiм. Содан есiмдi ауруханада бiр-ақ жидым, – дейдi Мəдi ақсақал.

	Ауыл адамдары қапыда қалғандарын айтады. «Егер 3–4 сағат бұрын хабарлағанда адам шығыны болмас едi» дейдi налып. Бүгiнгi ресми есеп бойынша, Қызылағаш қырғынынан көз жұмғандар саны 45 адамға жеткен. Ал, тұрғындар бұның əлдеқайда көп екенiн айтудан тынбай жатыр. Мағауия Шəкерұлын мəйiтханадан алғанда «69»деп нөмiрленiптi. Бұның өзi бiраз нəрседен хабар берсе керек. Ақиқат қайда, оны қалай аршуға болады, о жағы беймəлiм?

	1 сəуір, 2010





СТАМБУЛ – ТҮРКИЯНЫҢ ЖҮРЕГI




	Биылғы демалыс мен үшiн өзгеше болды. Еуропа мен Азияны байланыстырып жатқан алып шаһар – Стамбулда демалудың сəтi түстi. Алматыдан 6 мың шақырым қашықтықта жатқан, тек қана əуе жолы арқылы қатынау мүмкiндiгi бар Стамбулға бұған дейiн тек транзит жолаушы ретiнде соққаным болмаса, қалада арнайы кiдiрiп, өз көзiммен көрудiң сəтi осы жолы түстi. Демалыстың барлығын алып шаһарды қыдыруға, осындағы қазақ қандастарымыздың тұрмыс-тiршiлiгiн танып бiлуге арнадық. Стамбул мен Алматы арасындағы сағат айырмасы жаздың күндерi – үш сағат, қыс мерзiмiнде – 4 сағат екен. Субтропикалық белдеуде орналасқан қала тамыз-қыркүйек айларында қатты ыстық. Қысы жылы, аязсыз.





Теңізден ескен самал




	Стамбул – ескi шаһар. Мəрмəр теңiзiнiң жағалауында, Босфор бұғазын жағалай орналасқан қалада үнемi теңiзден самал есiп, жан жүрегiңдi жадыратып тұрады екен. Ежелгi гректер мекен еткен Константинополь мəдениетiнiң қалдықтары мұнда əлi де кездеседi. Ая София храмын айтпаған күннiң өзiнде Мəрмəр теңiзiнiң жағасында салынған ұзыннан-ұзақ созылған қорғанның қалдықтары да Византия дəуiрiнен сыр шертедi екен. Географиялық орналасуы геосаяси тұрғыдан аса тиiмдi, Еуропадан бiрден Азияға жол салған кəрi Стамбул арқылы Қаратеңiзден Мəрмəр теңiзiне, одан Жерорта теңiзiне сапар шегуiңiзге мүмкiндiк бар. Бұнда əйгiлi Суэц каналы Африка құрлығына бастайды. Мəрмəр теңiзi мен Қара теңiздi жалғап жатқан əйгiлi Босфор бұғазы Стамбулға туристердiң келуiне мұрындық болуда. Азия мен Еуропа құрлығын жалғастырған аспалы көпiрдi тек көруге ғана келетiндерде сан жоқ. Екi бiрдей алып империяның – Византия жəне Осман империясының жүрегi болған шер көкiрек кəрi қаланың геосаяси тиiмдiлiгi де осында.

	1923 жылы Түркия Республикасы жарияланғаннан кейiн елорда дəрежесiн Анкараға тапсырып, елдегi iрi портты жəне сауда-өнеркəсiп қаласы дəрежесiн сақтап қалған Стамбулдың жан саны 1945 жылы миллионнан сəл ғана асқан екен. 2000 жылғы ресми халық санағы бойынша Стамбул тұрғындарының саны 10 миллионнан асқан. 2008 жылғы мəлiмет бойынша халықтың саны 16 миллионнан асып жығылады.

	Стамбул қаласы Түркияның ұлттық жалпы iшкi өнiмiнiң 23 пайызын бередi. Қаланың ел бюджетiне қосар жылдық үлесi – 40 пайызға жетедi. Оның 7–8 пайызы Стамбул қаласының өз еншiсiне тиедi. Жекеменшiк банкiлердiң орталық кеңсесi жəне Түркия банкiлерi филиалының 21 пайызы осында орналасқан. Сондай-ақ, Стамбулдағы сауда Түркия экономикасынан ойып орын алады. Iрi портты қала Стамбул – Түркия үшiн экспорт пен импорттың қақпасы. Қаладағы экспорт – Түркия экспортының 46 пайызына тең болса, импорт – 40 пайызды құрайды. Сондай-ақ, көне шаһар туристердiң миллиондап саналатын ордасы. Демек, Стамбул – Түркия экономикасының жүрегi.

	Мұнда шағын өнеркəсiп өте дамыған. Кез келген дүкенге бас сұқсаңыз, оның шағын шеберханасы бар. Сол жерде астыңғы не жоғары қабатта орналасқан. Жалпы, Стамбул халқының басым көпшiлiгi өзiн-өзi жұмыспен қамтамасыз етедi екен. Əсiресе жеңiл өнеркəсiп жақсы жолға қойылған. Көбiнiң жеке кəсiпорны бар. Бiздегiдей «түрiктiкi», «қырғыздiкi», «қытайдiкi» деген тауарлар мүлдем кездеспейдi. «Мен өзiм тiгем, сол үшiн сапасына өзiм жауап берем», – дейдi көбi. Олар аяқ киiмдi де, терi бұйымдарын да өз шеберханасында жасай бередi. Жалпы, Түркияда жеңiл өнеркəсiптi дамыту 1930 жылдан бастап қолға алынған. Тiгiн өнеркəсiбi елдi индустриаландырудың жетекшi күшi ретiнде қарастырылды. Осы мақсатта елдегi бiрнеше тiгiн фабрикасының басын қосқан «Сюмербанк» атты мемлекеттiк өндiрiстiк холдинг құрылды. Алда құрал-жабдықтарды жаңалау, қазiргi заманғы өндiрiстi жолға қою, қажеттi мамандарды даярлау мiндетi тұрды. Жүздеген жас мамандар тiгiн өндiрiсi дамыған елдерге тəжiрибе алмасу үшiн жiберiлдi. Мемлекет осы саланы өз қамқорлығына алды. «Сюмербанк» Түркияның тiгiн өнеркəсiбiнде 30 жылдай жетекшi рөл атқарды. Тiгiн өнеркəсiбiн дамыта отырып, Түркия iшкi рынокты қамтамасыз етудi жəне импортты шектеу мақсатын алға қойды. Тiгiн өнiмдерi мен дайын киiмнiң көптеп дайындалуы əсiресе Стамбулда жанданды. Шағын жəне орта фирмалардың базасында тiгiн өнеркəсiбi компаниялары өсiп шықты. Олар əуелi тiгiн өнiмдерiн сатумен айналысқан болатын. Осының арқасында Түркия сонау алпысыншы жылдардың басында-ақ дайын киiмдi импорттаудан бас тартады. Бүгiнде қалада сол үрдiс, сол дəстүр үзiлмеген. Зейтiнбұрны ауданындағы орталық бульварды жағалай орналасқан жүзге жуық киiм дүкенi мен қаз-қатар тұрған асханаларды көрiп қайран қаласың. Ары-берi сабылған адамнан аяқ алып жүргiсiз. Күз маусымы басталуға жақын болғандықтан дүкен иелерi жаздық бұйымдарын сатып, күздiк киiмдердi шығаруға дайындық жасауда. Сол үшiн де жаздық тауарлардың барлығы төменгi бағалармен сатылуда екен.





Қазақтардың негізгі күнкөрісі – қолөнершілік болды




	Бiз қаланың Зейтiнбұрны, Гүнешлiкөй, Бакыркөй, Баязит жəне Лале аудандарында болдық. Баязит пен Лале аудандары ТМД-лық туристердiң сауда-саттық жасайтын мекенi. Бұнда келгенде Ресейге немесе посткеңестiк елдердiң бiрiне келгендей күй кешесiң. Онда барлық хабарландырулар орыс тiлiнде жазылған. Алдыңнан асқан инабаттылықпен емпеңдей шыққан əрбiр сатушы орысша тiл сындырған. Араларында ТМД елдерiнен нəпақа iздеп келген азаматтар да жеткiлiктi. Қажеттiлiк пе немесе мəжбүрлiктiң салдары ма, бұнда келгендердiң барлығы түрiк тiлiне ағып тұр. Қазақша тiл сындыруға 20 жылда мойын бұрмаған орыстар түрiк тiлiн жетiк меңгерiп алған. Бiз болған етiк салонының сатушысы украин екен.

	– Түрiк тiлiн үйрену аса қиынға түскен жоқ. Өйткенi күнкөру қажет қой. Менiң иелерiм түрiктер. Мен мұнда ТМД-лық туристерге сауда жасаймын. Көбi түрiкше бiлмейдi, орысша жақсы тiл табысамыз. Соның арқасында табысым да жаман емес, – дейдi ол.

	Туристер көп келетiн аудан болғандықтан, мұнда өзге аудандармен салыстырғанда баға əжептəуiр жоғары. Оның үстiне мұндағылар жалғыз жарым затты саудаламайды. Топтап сатады. Көбiне саудагерлерге арналған.

	Баязитте қазақтан шыққан iрi кəсiпкер Дервиш Қылыштың iрi терi бұйымдары дүкенi орналасқан. Жергiлiктi қазақтардың айтуы бойынша, Түркияға келiсiмен, жанбағыстың қамына кiрiскен қазақтар мұнда көбiне терi өңдеумен айналысады. Терi шаруашылығы өткен ғасырдың 60–90 жылдарында жақсы өрiстеген екен. Тек 90-шы жылдардағы əлемдiк өзгерiстер терi бұйымдарын жасаумен айналысатын қазақтардың шаруашылығын шатқаяқтатып жiберiптi. Өйткенi шетелден, əсiресе, бүкiл əлемнiң рыногын 1980 жылдан берi қарқынды жаулап келе жатқан Қытайдың арзанқол дүниелерi Түркияға да жеткен. Соның салдарынан, əлдеқайда сапалы бiрақ бағалы түркиялық терi бұйымдарына деген сұраныс азайған. Сөйтiп шағын ғана қолөнер бизнесiмен айналысып отырған көптеген отбасылардың шаруалары керi кеткен. Бiрақ ол дағдарысты да жеңе бiлген кəсiпкерлер де жетерлiк. Соның бiрi – Дервиш Қылыш. Дервиш Қылыш Стамбулда экономика мамандығы бойынша бiлiм алған. 7–8 жылдай Стамбулда Қазақ мəдени орталығының жетекшiсi болған.

	– Мен Түркияда өмiр есiгiн ашыппын. Балалығым, жастығым осында өттi. Армия қатарында болдым. Қазақстан тəуелсiздiгiн жариялағаннан кейiн, сонда сапар шектiм. Онда бiраз жыл бизнеспен айналыстым. 1996 жылы Стамбулға қайта оралып, «Burak Leder Collection» фирмасының жұмыстарын ары қарай жүргiзе бастадым. Бұл фирманың негiзiн 1963 жылы менiң əкем қалаған. Оның филиалдары қазiр Астанада, Екiбастұзда жəне Шымкентте жұмыс iстейдi. Негiзгi айналысатын iсiмiз – терi, текстиль жəне туризм, – дейдi ол. «Burak Leder Collection» ТМД елдерiне жүк тасумен, ұшақ ұшырумен жəне терi бұйымдарын экспорттаумен айналысады. Дервиш Қылыштың айтуы бойынша, фирманың жұмысы өте сəттi жүрiп жатқанға ұқсайды. Мұнда да ТМД-лық клиенттермен жұмыс iстеу мақсатында екi түркiмен əйелi қызмет етедi.

	Зейтiнбұрны мен Гүнешлiде қазақтар мол мекен етедi. Алтайдан басталып, Такламакан шөлiн басып өтiп, Гималайдың күн сүйген жоталарын еңсерiп, азапты көшпен Үндiстан, Пəкiстанға жеткен 1500-дей қазақ 1953 жылы Түркияны барып пана тұтқаны мəлiм. Содан берi 60-қа жуық жыл өттi. Түркияда Алтай атты ауыл құрып, өсiп-өнген қазақтың баласы бүгiнде бүкiл Еуропаға тарады. Еуропа мен Түркияда жиыны 20 мыңға жуық қазақ бар. Ел мен елдiң арасы жақындап, шекаралар ашылғаннан кейiн, бөлiнген ел артта қалған туған-туысын iздеп, Қазақстанға, Қытайға жəне Моңғолияға барып, қауышқан көрiнедi. Түркиядағы қазақтың көбi Қазақстанға келiп, кемiнде екi-үш жыл тiрлiк кешкен. Тiптi кейбiреулерiнiң қолында қазақ төлқұжаты бар. Бiрақ неге екенiн кiм бiлсiн, көбi жерсiнбей Түркияға қайта оралған.

	Келген қазаққа Түркия үкiметi жылы қабақ танытады. Зейтiнбұрны ауданында екi жыл тегiн бағады. Сосын еңбек ету мақсатында Стамбулдан 800 шақырым жерде Алтай ауылын салады. Атамекен Алтайды ұмытпау үшiн жəне келешек ұрпақтың санасына құю мақсатында қазақтар салған бұл ауыл «Алтай» аталады. Бұл ауылдың негiзiн қалаған, 30 жыл аттан түспей басқарған Əтейхан Бiлгiн ақсақал екен. Кезiнде Пəкiстанда тарыдай шашырап жүрген қазақтардың басын қосып, Түркияға көшiру үшiн де марқұм Халифа Алтай ақсақалмен бiрге көп игi iстерге мұрындық бопты. Қазақтар Алтай ауылында шоғырлана орналасқан. Дегенмен қазiр онда халық аз қалыпты. Жұрт қала жағалауды жөн көрiп, Стамбулды сағалаған.

	Олардың айтуынша, 1953 жылдары бұл ара иесiз жатқан екен. Жерге иелiк ету де тым қымбатқа түспеген. Қазақтардың басым көпшiлiгi, сол ауданда орналасқан Қазақ-мəдени орталығының төрағасы Əбдуақап Қылыштың мəлiметi бойынша, 10 мыңға жуығы осы Зейтiнбұрны ауданында тiрлiк етедi.

	Қазақ мəдени орталығының басшысы Əбдуақап Қылыштың айтуына қарағанда Түркияға келген қазақтар өткен ғасырдың 50 жылдарының ортасынан бастап, күнi бүгiнге дейiн негiзiнен қолөнершiлiкпен айналысады. Ол – текстиль, терi бұйымдарын өндiру, пластик бұйымдарын жасау. Түркияға келiп өмiр есiгiн ашқан жастардың көбi Түркияда, Еуропаның жетекшi оқу орындарында бiлiм алған.

	Зейтiнбұрныдағы алғашқы бас сұққан үйiмiз – Азанбай Шаһин ақсақалдыкi болды. Азанбай ақсақал Түркияға келгенде, 29 жаста екен. Алтайдан бастап, Анадолыға жеткен көштiң барлық азабын кешкен. Азанбай ақсақал алғашқы кезде əркiмге жалданып қара жұмыс iстегендiгiн айтады. Алғашқы кезде тiл бiлмеудiң де салдары қатты батыпты. Осыдан 20 жылдай уақыт бұрын Түркия мен Қазақстан арасында қатынас жаңа жолға қойыла бастаған кезде Алматыда бiр жиын өттi. Сол жиында түрiктен келген өкiлдiң сөзiн тiлмəш қазақшаламақ болғанда, бүкiл зал өре түрегелiп, «Аударма, түрiк пен қазақтың тiлiнде қандай айырма бар?» деп тiлмəштi сөйлетпей тастады. Бiрақ ешкiм əлгi түрiктiң сөзiн түсiнбеп едi. Арадағы ғасырлар бойғы шекара туыстас, төркiндес екi тiлдiң бiрiн-бiрi түсiнбейтiн халге жеткiзгенiн ол кезде түйсiнбеген едi зал. Түрiктер қазақ қардешiлерiн құшақ жая қарсы алғанымен, олардың аузына үнемi ас салып бермегенi айқын. Сол үшiн екi қолға бiр күрек, күн көру қамымен айналыса бастаған. Азанбай ақсақалдың жары Шəмсиябану Шаһин ең алғашқы айналысқан iсi – балалардың жөргегiн тiгу болғанын айтады. Бұл өнiмдердi саудалау үшiн базардан арнайы дүкен ашқан.

	– Кейiн уақыт өте келе, бiр түрiктен балалардың алжапқышын тiгетiн цехын сатып алдық. Сөйтiп өткен ғасырдың 80 жылдарының басында қазiргi шеберханамызды аштық. Онда бүгiнгiдей технология жоқ. Барлығын қолмен жасаймыз. Арасында терi бұйымдарының қиқымынан да киiм тiгiп көрдiк. Бiрақ терi өндiрiсi құлдырап кеткеннен кейiн ол жұмыспен айналысуды қойдық. Осы отыз жылдай уақыт бiздi асырап келе жатқан алжапқыш шеберханасы, – дейдi Шəмсиябану қажы.

	Бұл шеберханада Азанбай ақсақалдың екi ұлы, бiр қызы еңбек етедi. Екi үйлi жанның күнкөрiс көзi де осы.

	Стамбул қазақтары 1950 жылдары қаладан жер телiмдерiн арзан бағаға сатып ала бастаған. Ие болған жерлерiн түрiк бизнесмендерi тегiн қалап алады екен де, ең төменгi екi қабатын өзiнiң кəсiбiн жүргiзу мақсатында пайдаланып, жоғары қабатына жер иесiне қанша қабат қажет болса, сонша қабатпен пəтер салып бередi екен. Азанбай ақсақалдың Зейтiнбұрныда екi жер телiмi болған. Бiрiнде өзi бала-шағасымен мекен етедi. Астыңғы қабаттағы пəтерiн дүкеншiге жалға бередi. Екiншi жер телiмiне кəсiп иесi бес қабатты үй тұрғызуда. Оның астыңғы екi қабатын өзi алады. Қалғаны жер телiмi иесiне бұйырады. Бұл да жан бағыстың жақсы тəсiлi.





Стамбул – қымбат қала




	Стамбул – əлемдегi қымбат қалалардың қатарынан орын алады. Əуежайға табаны тиiсiмен, жолаушы екi нəрсенiң қымбаттығын түйсiнедi. Ол – такси мен қоғамдық көлiктердiң қымбаттығы. Қоғамдық көлiктер үшiн бiртұтас төлем картасы қолданылады. Ол – трамвайға да, қала iшiндегi пойызға да, автобусқа да, кемеге де жарамды. Тек төлем көлемi ғана əртүрлi. Дегенмен қоғамдық көлiкте жүру құны – шамамен 150 теңге.

	Мұнда жанар-жағармай бағасы тым қымбат. Бiр литр бензиннiң бағасы – 4 түрiк лирасы яғни 2,30 АҚШ доллары. Дизель отынының бағасы – 3,75 түрiк лирасы, яғни 2 АҚШ доллары. Соған сай қызмет көрсету түрлерi де қымбат. Тек арзаны – өзi өндiретiн тiгiн бұйымдары ғана.

	Алматы–Стамбул–Алматы

	22 иамыз, 2011





ҮРІМЖІ МƏДЕНИЕТТЕРДIҢ – ТОҒЫСҚАН ЖЕРI




	Алматы мен Үрiмжi арасы небəрi 1 мың шақырымға жетпесе де, оған жетудiң машақаты жетiп артылады. Алматыдан Үрiмжiге ұшақпен қатынау қымбат, пойызбен немесе автобуспен қатынау бiршама уақытыңды зая кетiредi. Алматы уақытымен таңғы 7.30-да шыққан Алматы–Үрiмжi бағытындағы автобус түскi үштерде Қорғас шекарасына жетiп үлгердi. Бiрақ екi шекарадағы кедендiк рəсiмдеу бес сағатқа созылды. Шекарадан өткен соң, автобустың рəсiмделуiн күту үшiн 1 юаньға автобусқа отырып, автовокзалға жеттiк. Автобустың жолсерiгi қазақ əйелi екен. Шекарадан өткенде көрген алғашқы қазағымыз осы кiсi болды. Кiргендерден таза қазақ тiлiнде жолақысын төлеудi өтiнiп жатты. Автовокзалда «Алтын алма» қазақ асханасында түстендiк.



	Кешкi сағат 8.30-да Қорғас кеденiн артқа тастап, Үрiмжiнi бетке алдық. Таңғы 4.30-да Үрiмжi қаласына да келiп жеттiк.

	Үрiмжiде ең алдымен бас сұққанымыз ұйғыр асханасы болды. Қорғаста асханалар мен дүкендердiң маңдайшасындағы жазу қытай жəне төте араб үлгiсiндегi қазақ тiлiнде болса, Үрiмжiде қытай жазуымен қоса ұйғыр тiлiнде жазылады екен. Үрiмжiдегi тiрлiк, əсiресе мемлекет қызметiндегiлер үшiн тым ерте басталады. Жергiлiктi уақыт бойынша таңғы 7.00-де, Бейжiң уақыты бойынша 9.00-де басталады. Сондықтан болар көбiнiң сағаты Бейжiң уақытымен жүредi. Алматы мен Үрiмжi арасында сағат айырмашылығы жоқ. Жан саны 3 миллионға жақындаған Үрiмжi үлкендiгi жағынан Орталық Азияда Ташкенттен кейiнгi екiншi орынды иеленедi. Мұндағы ең биiк ғимарат бiз түскен қонақ үйдiң артында орналасқан екен. Биiктiгi – 54 қабат.

	Таңертең Үрiмжi уақыты бойынша 8.30-да Үрiмжiнiң ортасындағы «Жин Гу» қонақ үйiне келiп орналастық. Қазақ тiлiндегi мағынасы – «Алтын бидай» дейдi жергiлiктi қазақтар.

	Қытайдағы iрi қонақ үйлердiң бiрi саналатын бұндағы қызметкерлердiң басым көпшiлiгi қытайлар. Қытай тiлiнен өзге шет тiлiн бiлмейдi. Ағылшыншаға жауап қатпайды. Келген қонақтармен қалай тiл табысатыны беймəлiм. Қонақүйдiң кiреберiсiнде отырған сақшыны қазаққа жорысам да, онымен сөйлесуге бата алмай сəл тұрдым. Қытай не дүңгенге келетiн сын-ды. Дегенмен жақындап келiп:

	– Қазақсыз ба? – деп сұрауға батылым жеттi.

	– Иə, балам, не бiлейiн деп ең? – деп жылы жауап қатты. Бұның өзi менiң төбемдi көкке жеткiзгендей болды. Тiркеу бөлiмiнде отырғандардан осындағы таныстарға қалай телефон соғуға болатындығын сұрап бердi.

	– Егер бiрдеңе қажет болса, ұялмай сұраңдар, көмектесуге əзiрмiн, – дедi ол кiсi асқан кiшiпейiлдiлiкпен.

	Осы қонақ үйде асханада жұмыс iстейтiн тағы екi қазақ баласын жолықтырдық. Таңғы ас iшуге жоғары қабатқа көтерiлдiк. Шай сұрап iшуге дəтiмiз бармай, тығылып отырған едiк. Қасымыздағы бiр кiсi асханада даяшылық етiп жүрген жас жiгiттi шақырып, қазақша тiл қата бастап едi, ол да лып етiп қазақша сөйлей жөнелдi. Оның жанындағы даяшы қыз да қазақ екен, ол да келiп бiзге қызмет етуге даяр екендiгiн айтты.

	Жалпақ есеп бойынша Үрiмжiде 100 мың қазақ бар делiнедi. Бұл сан əр жерде əрқалай айтылады. Бiрақ ешқандай ресми мəлiмет кездеспейдi. Бұл қалада қазақтар сан жағынан қытай, ұйғыр, дүңгеннен кейiнгi төртiншi орынды иеленедi. Дегенмен қызмет көрсету орындарынан бiр қазақты кездестiрiп қалуыңыз əбден мүмкiн.





«Тəңір көлі» жəне Қытай туризмінің қазақы көрінісі




	Тянь-Ши – қазақ тiлiнде «Тəңiр немесе Боғда көлi» деген мағынаны бiлдiредi. Үрiмжiден 70 шақырымдай қашықтықта орналасқан. Туристiк аймақ болғаннан кейiн оған баратын жол өте тамаша жасақталған. Бұған дейiн қазақтардың жайлауы болып келген тамаша көркем мекен 1984 жылдан бастап туристiк орын атағына ие болған. Қазiр мұндағы қазақтардың қолында қазiр мал қалмаған. Алыс аймақтарда мал бағатын ағайындарынан арзанға сатып алып, оны туристерге қымбат бағада өткiзедi екен. Мəселен бiр қозыны 400 юаньға алса, шетелдiк турист үшiн ол 1800 юаньға бағаланады. Бiрақ туристердiң арасында қазақтар болса, бағамыз анағұрлым арзан болады дейдi ондағылар.

	Бiз Бауыржан есiмдi қазақтың киiз үйiне түстiк. Алты қанат ақорда қазiргi заманға үйлестiрiлiп, ағаштан емес темiрден жасалған. Iшкi жасауы қазақы көрiнiске малынып тұр. Бауыржан өзi əн салып, би билеп, келген қонақтардың көңiлiн табуға барынша тырысады екен. Ол бұнда келген туристердiң жүрегiн жаулау мақсатында орысша, жапонша, ағылшынша əндердi де үйренiп алған. Бауыржан бiзге орысша «Катюшаны» орындап бердi. Қазақтың ұлттық биi «Қаражорға» мен «Қамажайды» талшыбықтай бұралған əсем бишiлер биледi. Дастархандағы тамақтың бəрi қазақтың ұлттық тағамы. Күз мерзiмiнде лақтың етi ем саналатындықтан, қонақтарға лақ етiнен сiрне мен кəуап ұсынылды. Туристер жылдың төрт мезгiлiнде де үзiлмейдi екен. Жазда тамылжыған табиғат аясында көл үстiнде серуендеудi (кемемен, шомылуға рұхсат жоқ) мұрат тұтса, қыста шаңғы тебу үшiн таптырмас орын. Тек күз бен көктемде келушiлер сирейтiн көрiнедi. Жергiлiктi халықтың айтуы бойынша, бұл ара Санжы-дүнген облысының Фукан ауданына қарасты. Жалпы ауданда 16000 қазақ болса, «Боғда көлi» саяхат басқармасындағы қазақтардың саны – 3000-нан асады екен. Бiз ат басын тiреген базада 56 отбасы бар. Одан төменiректе 104 отбасы күнелтедi. Барлығы жаз айларында киiз үйлерде тұрады, туристердi де осында қабылдайды. Олар өздерi жиналып жеке серiктестiк құрған. Оған қазақ басшылық етедi екен.

	«Боғда көлi» саяхат басқармасының базасында 94 отбасы жер үлестерiн қосқан. Оның 56 отбасы туристердi қабылдап, содан түскен табыспен жан бағатын болса, қалғандары өздерiне тиесiлi үлестерiн алуға құқылы əрi өзге қызметпен айналысуына мүмкiндiктерi бар.

	«Боғда көл» саяхат басқармасы төрағасының орынбасары Əдiлет Мақай биыл Үкiметке айтып жүрiп 104 отбасы жерiнiң үлесiн қосқаны үшiн мемлекеттен əрбiр туристен түскен табыстан он юань алуға қол жеткiзгендiгiн айтады.

	– Биыл туристердiң саны жылдағыдан көп болды. Жаңағы 104 отбасының табысы мамыр айынан есептегенде əрқайсысы орта есеппен 60 мың юань, 1,5 миллион теңге немесе 10 мыңдай долларға жеттi. Бұл өте жақсы табыс. Апта сайын келушiлердiң саны 20–25 мыңнан түспей тұрды шiлдеде, – дейді Əдiлет Мақай, – оның үстiне мемлекет туристiк саланы дамытуды стратегиялық бағыттың бiрi ретiнде қарайды. Сол себептi де, үкiмет кадрларын демалуға арнайы жолдама бередi. Бұның барлығы қайтып мемлекет қазынасына түседi жəне сол саламен айналысатын адамдарға нəпақа болады.

	Қытайдағы қазақтардың көшуге асықпайтындығының тағы бiр себебi – Қытайдың ауылшаруашылығына ерекше көңiл бөлуi дейдi жергiлiктi қазақтар. Ол жақта малшы мен егiншi үшiн жасалған жағдай ерекше көрiнедi. Соның бiр куəсi ретiнде бiз Үрiмжiден 70 шақырым жердегi Даваншың ауданының Ақсу ауылына барғанда көрдiк. Ол жерде қазақ малшылары күнелтедi екен. Ауылда 855 отбасы, 3470 тұрғын бар. Бiрақ малшылар үшiн құрылған ауылдың көркi де ерекше. 60-қа жуық екi қабатты үйлер тұрғызылған. Жергiлiктi қазақтардың айтуынша, бұл үйлер осындағы ауыл тұрғындарының барлығы үшiн салынады екен. Сонымен қатар бұрын зейнетақы тек мемлекеттiк қызметкерлерге ғана төленiп келсе, ендi мемлекет қызметiн iстемеген, тiптi үй шаруасында болған адамдарға да зейнетақы төлеу қолға алынған. Қазiргi заң бойынша жұмыс iстемегендер үшiн зейнетақы 200 доллар көлемiнде болса, қызметкерлер үшiн жалақысының 75 пайызы төленетiн көрiнедi.





Талдықорғанға барар тар жол, тайғақ кешу




	Үрiмжiден қайтар жолда Қытайдың мемлекеттiк мейрамына орай шекара жабылып қалғандықтан «Қорғас» кеден бекетi арқылы емес, «Достық» кеденi арқылы өттiк. Мейрам күндерiнде Қытай кеденi автобус пен жеңiл автомашина үшiн жабық болғанымен, пойыз бен ұшақ үшiн ашық болады екен.

	Сол себептi де бiз «Достық» пойызы арқылы Алматыны бетке алдық. «Достық» бекетiнде бiр күнiмiздi күтумен өткiзгеннен кейiн, көп ұзамай «Достық» станциясына келiп тоқтадық. Пойыз тағы бiр сағат күттiредi екен.

	Осы станциядан вагондарға билетi жоқ «қояндар» отырғызылды. Солардың бiрi Жанел бiзге «Достық» ауылының мұңын шақты. Оның айтуынша, «Достық» станциясынан Алматы облысының орталығы Талдықорғанға, тiптi Алакөл ауданының орталығы Үшаралға немесе Бескөл станциясына жету қиямет қайым көрiнедi. Бiрiншiден, бұл ауылдан автобус қатынамайды. Жеңiл автокөлiк те жүргiсi келмейдi. Өйткенi 20 жыл бойы жөндеу көрмеген жолдың ми батпағы шығып жатыр. Темiр жолмен қатынайтын тек қана «Жiбек жолы» пойызы. Оған жолаушылар Алматыдан Үрiмжiге, Үрiмжiден Алматыға дейiн билет сатып алатындықтан жергiлiктi тұрғындар үшiн билет болмай қалады. Сол себептi де, Үрiмжiден қайтып келе жатқан пойызға таныс арқылы, жең ұшынан жалғасу арқылы отырып кетудi мұрат тұтады. Былайынша, аптасына екi рет қатынайтын, халық арасында «бичевоз» аталып кеткен жүк пойызына екi вагон тiркеледi. Ол вагонмен Бескөл станциясына жетсе, Бескөлден Үшаралға немесе Талдықорғанға, я болмаса Алматыға сапар шегуге болады. Бұл жерден шыққан жеңiл көлiк 12 сағатта Талдықорғанға жеткiзсе, пойызбен 15 сағатта Алматыға табан тiреуге болады. Бұған дейiн «Тұран экспресс» жолаушылар тасымалына қарасты пойызы қатынап келген екен. Бiрақ олардың Қазақстан темiр жолымен өзара келiспеушiлiгi болды ма, бiраз уақыттан берi ол тоқтап тұр.

	– «Бичевоз» деген аты айтып тұрғандай, жүк пойызына тiркелген екi жолаушылар вагонында жол жүру азаптың азабы. Ол купе де, плацкарт та емес, кезiнде «общий» деп атаушы едiк қой, сол секiлдi ағаш орындықтар қойылған. Онымен Бескөлге жеткенше мазаң кетедi. Бiзге «Тұран экспрестiң» «Алматы-Достық» бағытымен қатынайтын пойызын қайтарса, жақсы болар едi, – дейдi Жанел.

	Басында жолсерiктердiң заңсыз жолаушы алғанына наразы көңiлiмiз су сепкендей басылды, керiсiнше, шекара маңында тұратын жергiлiктi халыққа жанымыз ашыды.

	Жанелдiң айтуы бойынша, жалпы шекара аймағында тұратын халықтың тiрлiгi жақсы екен. Бұл жердегi халықтың саны да өзге ауылдармен салыстырғанда анағұрлым көп. Əрбiр үйде дүкен бар, еңбек етем деген адамға мүмкiндiк мол. Осындай ауылда тұрып жатқанына мақтанатындығын айта отырып, жолды жөндеуге не кедергi болып отырғанын түсiнбейтiндiгiн жеткiздi ол.

	Алматы–Қорғас–Үрiмжi–Достық–Алматы

	27 қазан, 2011





ҰЛТТЫҚ СИМВОЛ ЖƏНЕ ТƏЖІКСТАН




	«Халық сөзі» газетінің тілшісі Балжан Мұрат Тəуелсіздік күніне орай, сауалнама жинап жүргенін айтып: «Қазақтың символы не?» деген сауал қойды. Көп ойландым. Шынымды айтсам, қазақтың символы деп айта қоятындай ерекше ештеңе есіме түспеді. Ең əуелі ойыма келгені «Қазақ Елі» монументі болды. Бірақ, онда ұлттың ұлылығын ұлықтайтындай ештеңе жоқ қой. Қазақ хандығының негізін қалаған Керей мен Жəнібек хандардың ескерткіші жайлы пікірталастың соңы немен аяқталғаны барлық оқырманға мəлім. Қазақы символ ретінде ұлттық тұлғаларымызды көргіміз келеді. Ел Тəуелсіздігі үшін он жыл аттан түспеген, сол жолда жанын пида еткен Хан Кенені өз деңгейінде насихаттай алдық па? Қазақ үшін жарғақ құлағы жастыққа тимей, ел ертеңі үшін басын тауға да, тасқа да соққан, осы жолда қайсарлықпен күресе білген Алаш ардақтыларын өз деңгейінде ұлықтай алдық па? Тіліміз күрмеліп, күмілжи қаламыз.

	Біздің ұлттық құндылықтарымыз Пирамидамен, Барыспен өлшенеді. Ал өзге елдерде ұлттық символ ретінде сол мемлекеттің негізін қалаған қайраткерлері алға шығады. Біз жақында Душанбеге барып қайттық елдің ұлттық валютасы сомони екен. Біз оны өзбектің «сум», қырғыздың «сомымен» шатастырып жүрміз. Сөйтсек, Сомони Тəжік мемлекетінің негізін қалаған тұлғасы екен. Оған Душанбенің қақ ортасының үлкен бақ арналып, ерекше ескерткіш орнатылыпты, Душанбенің бас көшесі Сомони жəне Рудакилердің атымен аталады.

	Ал біз қазақ хандығын негізін қалаған Керей мен Жəнібекті ұлықтау мəселесіне əлі қырын қарап келеміз. Шаһриддин Айнидің персонаждарымен өзіне орнатылған ескерткіш пен алаңның өзі көріктілігімен жəне ерекшелігімен көз тартады. Жалпы біздегідей мыжырайған шолақ тайға мініп, шолақ қолын шошайтқан немесе төмен қарап көзімен жер сүзген шалдардың пошымын жасай салып, оны сəулет өнерінің туындысы деп мақтанбайды екен. Ескерткіштің өзі де, көзі де сөйлеп тұр.

	Жалпы, бізге ұнағаны Душанбедегі шығыстық жəне тəжіктік рух. Душанбе Алматы немесе Астана секілді ірі қала емес, тұрғындарының саны 2 миллионға таяу болса да, шағын ғана қала екен. Қалада сапырылысқан машина да аз, ауасы да таза. Бір өзгешелігі – ғимараттарының, архитектурасының шығыстық үлгіде, тəжіктік рухта салынғандығы. Онда Орта Азияда ең ірі Кітапхана мен Шайхана салынып жатыр екен.

	14 желтоқсан, 2011





ПЕТРОПАВЛ:


	ЖЕР ҚАЗАҚСТАНДЫКІ ДЕСЕК ТЕ...




	Еліміздің солтүстігіндегі қақпа – Қызылжар (Петропавл) қаласына барудың сəті түскен еді. Жұрт аузында жүрген Қазақстанның солтүстігіндегі бес қаланың бірі де, бірегейі. Бұл қаланың Қазақстандыкі екендігіне Солженицын, Дугин, Горбачев жəне Жириновскийлер күмəн келтіріп, жиі мəлімдеме жасады. Алайда, бұл мəлімдемелерге құлақ асылмады. Тарихи əділдік орнап, Қазақстанның солтүстік қақпасы айқындалды. Шекараларымыз нығайтылды. Əйтсе де, Петропавл атауын Қызылжармен алмастыру жайлы əңгіме көтерілгенде, оған қарсы болушылардың дені оның себебін мұндағы орыс ұлты өкілдерінің жаппай көшіп кететіндігімен түсіндірген еді.



	Петропавлға ұшақ та сирек қатынайды, Алматы мен Астанадан аптасына екі-үш рет «Skat» əуекомпаниясының 50 кісілік «Bombardier-200» əуе кемесі қатынайды екен. «Эйр Астана» бұл өңірге ұшақ ұшырмайды. Бірақ соған қарамастан, Петропавл əуежайы халықаралық деген атауға ие. Өйткені Қазақстанның қиырында жатқан шағын қала Ресейге тиіп тұр.

	Кезінде қазақтың тарихи мекені болған Омбы Қызылжардан 250 шақырым қашықтықта ғана. Ұшақтан түсісімен көзіңізге «Петропавлдықтар – Елбасының тірегі, петропавловцы – опора главы государства» деген қазақ-орыс тілдеріндегі үндеу көзге оттай басылады. Шағын ғана əуежайдың ғимараты да қарапайым. Қабылдау мүмкіндігі де шектеулі екендігі байқалады. Əуежайдан қонақ үйге дейін такси бізді мың теңгеге жеткізіп тастады. Күн желемік, даладағы ауа температурасы 12 градусты көрсетіп тұр. Қызылжардағы алғашқы күнімізде байқағанымыз – қаланың тазалығы, екіншісі Алматыдағыдай қол көтеріп кез келген машинаны тоқтатып, қалаған бағытыңа жол тартуға мүмкіндік жоқ. Таксилер тек арнайы шақыртумен келеді, əрі арзан. Қызмет көрсету орнында негізінен орыстар басым екен. Қазақтардың өзі қазақша тіл шығара қоймайды, бірен-саран болмаса. Кейбірі «Сіздер солтүстіктің қазақтары орыс боп кетті» деп ойламаңыздар, мұнда да намысын от қарыған азаматтар жетерлік», – деп ақталады.





Такси жүргізушімен əңгіме




	Қызылжарда «Абылайханның ақ үйі» деп үкіленген, қазақ тарихында маңызы ерекше Абылайханның резиденциясы бар екен. Резиденцияға бас сұғып, Абылайханның қазақ тарихындағы алар орны, ол қолданған заттар, Аңырақай шайқасы, мұражайдағы экспонаттар жайында білудің мүмкіндігі туды. Екі қабаттан тұратын мұражай үйінің бірінші қабаты музей əкімшілігіне, екінші қабаты мұражай экспонатына арналған. Əуелі Екатерина ІІ патшайым бұл жерге Абылайханға арнап екі қабатты үй салдырған екен. Кейін патшалық Ресей Абылайханның тозығы жеткен ордасын лазаретке айналдырған. Бірақ соған қарамастан жергілікті халық бұл мекенді «Абылайханның ақ үйі» атап кеткен. 2007 жылы қараусыз қалған лазарет реконструкциядан өткізіліп, Абылайханға арналған мұражай ретінде қайта жасақталған. Музей үйінің алдында Абылайханның ескерткіші менмұндалайды. Төрт бөлімнен тұратын мұражайдағы экспонаттар да бай тарихтан өзгеше сыр шертеді екен. Алайда Аңырақай шайқасында маңызды рөл атқарып, бүкіл қазақтың қолбасы болған Əбілқайыр хан мен XIX ғасырдың бірінші жартысында он жыл бойы қарнымызды аштырды.

	«Абылайханның ақ үйінен» шыққаннан кейін арнайы шақырылған таксиге отырдым. Таксистің машинасындағы Ресей Федерациясының туы көзіме түсті. Отырар отырмастан одан машинасында неге Ресейдің туы жүргенін, неге Қазақстан азаматы ретінде мақтанышпен Қазақстан туын алып жүруге болмайтынын сұрадым. Ол өзіме бірден дүрсе қоя беріп, «Сіз нациссіз бе?» деген сауал қойды. Мен «нацист» емес екенімді, алайда Қазақстан азаматы ретінде елдің мемлекеттік рəміздеріне құрмет білдіру қажеттігін айтып едім, ол бұл жайында ары қарай сөз қозғамауымды өтініп, бір-біріміздің көңіл күйімізді бұзбай-ақ қояйық деді. Мен оның көңілімді Ресей туын асқақ көтеріп жүргені арқылы-ақ бұзғандығын айттым. Соңында ол бұл туды біреулердің сыйға ұсынғанын, сол себепті де машинасына іліп қойғандығын айтты. «Ал неге оның қасында Қазақтың туы жоқ?» деген сауалымызға оны ешкім сыйламағандығын айтып ақталды. «Мен қазақша жақсы білем» деген еді таксист, бірақ межелі жерге жеткенше бір ауыз қазақша тіл қатпады. Түсіп бара жатып, «қазақша сөйлемедіңіз ғой» деп едім, «сіз қажетсінбедіңіз ғой» деді.

	Осы əңгімені жанымдағы əріптестеріме айтқанымда олардың да бірнеше таксиден сондай көріністің куəсі болғандығын естідім. Осы сəтте біздің жиі айтатын отарсыздандыру саясаты Балтық жағалауы елдеріндегідей тəуелсіздік алған сəттен жүргізілгенде, бүгінгідей шабаданын жинап, кетуге дайын тұратын, сөйте тұра Қазақстандағы жұмақ өмірді тастағысы келмейтін, алайда Қазақстанның тəуелсіздігін мойындағысы келмейтін азаматтар легі қалыптаспас еді-ау деген ой қылаң берді.





Вокзал неге Ресейдің қолында?




	«Қуырдақтың көкесін түйе сойғанда көресің» дегендей Петропавлды жұртшылықтың Ресейдің бір бөлшегі ретінде сезінетінін оның темір жол вокзалына барғанда көрдік. 20 жылдан бері еліміздің солтүстігіндегі осы бір стратегиялық объект Ресейдің меншігінде екен. Біз ұйымдастырған семинар-тренингке қатысуға келген астаналық əріптесіміз пойыздан қалып қоя жаздағанын айтады. Өйткені оның билетінде Мəскеу уақыты көрсетілген. Жиырма жыл бойына Астана уақытымен сапар шегіп үйренген оған бұл түрпідей тиіпті. Бұл бізді Қызылжар вокзалына баруға мəжбүрледі. Əуежайдан гөрі вокзал ғимараты көрікті екен. Анадайдан мен мұндалап тұр. Вокзалдағы сағаттардың барлығы Мəскеу уақытын көрсетеді. Ақпараттар екі тілде жазылған. Əрбір кестенің астына «бағыттар Мəскеу уақытымен» деп ескертілген. Қызылжардан Көкшетауға сапар шекпек боп билет алып тұрған Əйгерім бізге өз мұңын шақты. Оның айтуынша ол Петропавлға бірінші келіп тұр. Билет алуға келгенде кассирлердің барлығының орыс болғандығы себепті оларға барар бағытын да, алар билетін де дұрыс түсіндіре алмай тұрғанын айтады. Шынында да вокзалда билет сатып отырған кассирлердің арасынан тек орыс ұлтының өкілдерін ғана кездестірдік. Біз пойыздар неге Мəскеу уақытымен жарияланатынын білмек болып, кассирлердің біріне сауал қойған едік. Ол бəлкім Петропавл вокзалы Ресейдікі деп айтпақ болып шатасты ма, «земля Российская» деп қойып қалғаны, біз қайыра сұрап едік, сұрағымызға жауап беруден бас тартты.

	Біз вокзал тарихын білмек ниетпен вокзал кезекшісінің көмекшісіне бас сұқтық, ол өздерінде ешқандай мəліметтің жоқтығын, ертең технологқа жолығуымызды сұрады. Технолог Оңтүстік Орал темір жол басқармасына баруымызға кеңес берді. Футболдың добындай анда мұнда тебіліп жүріп, əйтеуір басқарма бастығының бірінші орынбасарына жолықтық. Петропавл вокзалының ресми атауы – «Ресей темір жолдары» ААҚ Оңтүстік-Орал темір жолы «Жолдың Петропавл бөлімшесі» ДП. Жол бөлімшесі бастығының І орынбасары Сергей Глуховский бізге вокзал туралы ақпарат беруден қашқан жоқ.

	– Біздің вокзалда бүгінде 6 мыңға жуық адам жұмыс істейді. Ұжымымыз интернационалды, əр ұлттың өкілдері бар. Біздің мекеменің жартысы Ресей территориясында, жартысы Қазақстан территориясында орналасқан. Заңды түрде біз Оңтүстік Орал темір жолына қараймыз. Қазір «Ресей темір жолы» ААҚ-ының құрамына кіру жөнінде келіссөздер жүргізіп жатырмыз. Теміржолдың 77 шақырымы Ресей территориясында, 190-дайы Қазақстанда. Қазақстанда жеті станция, Ресей аумағында 4 cтанция бар. Петропавл вокзалына 16 жолаушылар, 80 жүк пойызының паркі, 150–160 транзит жүк пойыздары қарайды. Бұл Транссібір магистралінде орналасқан. Бұл үкімет-аралық келісім негізінде жүзеге асқан. Сіз білетін шығарсыз, біз бір мемлекетпіз, əрине бір мемлекет деуге келмейтін шығар, біртұтас Кедендік одақ құрдық, біртұтас Экономикалық одақ құруға бет бұрдық. Президенттеріміздің бұл саясатын біз қолдаймыз. Біздің мекемеміздің қызметкерлерінің 99 пайызы Қазақстан азаматтары, 1 пайызы Ресей азаматтары. Олар мұнда ықтиярхатпен тұрады, жұмыс істеуге лицензиялары бар. Айлық жалақы теңгемен төленеді. Орташа жалақы – 130 мың теңге. Біздің Ресей темір жолы əлеуметтік бағыттағы мекеме. Сол себепті де бүкіл əлеуметтік жеңілдіктер сақталған.

	– Кезінде вокзалды Қазақстан темір жолына беру жөнінде əңгімелер болған дейді.

	– Вокзалдың заңдық иесі жөнінде əңгімені түсіндіре кеткім келеді. Бұл екі елдің үкіметаралық келісімі негізінде жүзеге асып отыр. Мұндағы мүлік пен вокзалдың өзі Қазақстанның меншігінде болып келді. Яғни территория, локомотив, вагондар, жол, вокзалға тиесілі дүниенің бəрі Қазақстандыкі еді. Үкіметаралық келісімде дүние-мүлікті алмасып пайдалану жағы айтылған. Қазақстан аумағында 4 участок əкімшілік тұрғыдан Ресеймен байланысты болды. Шекара сызылғанда ол теп-тегіс болмайды ғой. Ал теміржол құрылысын салғанда, ол тура жолды таңдайды. Ресейде де сондай төрт участок бар. Егер жаңылмасам, бұл 435 шақырымға созылады. Сол секілді Қазақстан темір жолы Ресей аумағына өтіп кетеді. Сол себепті екі ел президенттерінің жəне үкімет басшыларының өзара келісімі бойынша мүлікті алмасып пайдалану туралы келісімге қол қойылды. Бұған жердің қатысы жоқ. Жер тек жалға беріледі. Биыл дүние – мүліктің бəрін Ресей темір жолына өткізу жөнінде жұмыс жасалып жатыр. Биылғы жылдың соңына қарай бұл процедура аяқталмақ. 2012 жылдың 1 шілдесінен Петропавл вокзалы «Ресей темір жолы» ААҚ-ның филиалы ретінде қайта жасақталады. Өйткені бұрын біз РФ жол қатынастары министрлігіне қарап келдік. Қазір ондай министрлік жоқ. Ал 6 жыл бойына Петропавл вокзалы «Ресей темір жолы» ААҚ құрамына ене алмай келді. Оның себебі – өзіне тиесілі дүние-мүлкі болмады. Өйткені біз Қазақстанның заңды тұлғасы болып келдік. Қазақстан темір жолына бағынбасақ та, дүние-мүлкіміз Қазақстандыкі болғандықтан, олармен де жұмыс істеуге тура келді.

	– Жалпы, Қазақстан ішіндегі пойыздар да Мəскеу уақытымен жүреді екен. Ал вокзалда тек қана Мəскеу уақыты көрсетіліп тұр. Онымен қатар Қазақстан уақытын көрсетіп қоюға неге болмайды? Оның себебін түсіндіріп бере аласыз ба?

	– Екі еларалық келісім бойынша, біз тек Мəскеу уақытына бағынамыз. Біз транзиттік вокзал болғандықтан, соған бейімделеміз. Біздің үкімет осы вокзал арқылы транзиттік пойыздардың көптеп жүргенін қалайды. Тек былтырғы есеп бойынша біздің Петропавл жол бөлімшесі бюджетке 4 миллиард 600 миллион теңге көлемінде салық аударды. Біздің вокзал арқылы Орталық Азиядан еңбек мигранттары көптеп қатынайды. Біз оларды жол ортасында Қазақстан уақытымен шатастырудың қажеті қанша деп ойлаймыз. Өйткені олар үнемі Мəскеу уақытына бағынады.

	– Кешеден бері вокзал территориясын төңіректеп жүрмін. Ондағы күзетшіден бастап, сізге дейінгі аралықта бірде-бір қазақ ұлтының өкілін көре алмадым. Жалпы, қызмет көрсету орындарында қызметкерлерге екі тілді білу міндеттелмеуші ме еді?

	– Біз жұмысқа қабылдау кезінде ешқандай ұлтына, тіліне жəне дініне назар аудармаймыз. Біздің мекеме – интернационалды. Бізде отыздан артық ұлттың өкілдері қызмет етеді. Солтүстік өңір болғаннан кейін бұнда орыстілділердің саны басым екенін айтқан жөн. Бізде немістер көп. Дегенмен бізде мемлекеттік тілді үйренуге деген талпыныс басым. Арнайы бағдарламамыз бар, менің өзім қазақ тілін үйрету курсынан өткенмін. Сертификатым бар. Ал менің бала-шағам 4 тілде сөйлейді. Соның бірі – қазақ тілі.

	– Іс-қағаздары қай тілде жүргізіледі?

	– Компания Ресейдікі болғаннан кейін, іс-қағаздары орыс тілінде жүргізіледі. Бірақ біздің аудармашыларымыз бар. Қазақстан ішіндегі құжаттарды екі тілде жібереміз. Мен осы жерде тудым, осы жерде білім алдым, өстім. Бұл мекенді жақсы көрем, қимаймын. Мен өзім əскерден кейін Ресейде бір-екі жыл қызмет еткенім бар. Соңғы жылдары Ресейден бұдан да жоғары лауазымды қызметке шақыртулар алдым. Алайда бас тарттым.

	– Кешіріңіз, ендігі сауал жеке өзіңізге қатысты. Былтыр Петропавлды Қызылжарға ауыстыру жайында мəселе көтерілгені белгілі. Сіздің көзқарасыңыз қалай?

	– Ең бірінші кезекте тарихқа көз жүгіртейік. Мұнда Абылайханның резиденциясы болғанын да білем. Дегенмен Петропавл дегеніміз – Петр мен Павелдің қамалы ғой. Меніңше, оны Қызылжар атауымен ауыстырудың қандай қажеттілігі бар. Біріншіден, оған қаншама қаржы кетеді, шығын шығады, екіншіден бізде ұлтаралық келісім өте жоғары деңгейде. Мұндай атмосфераны бұзу кімге тиімді. Мүмкін келесі ұрпақ оны өзгертетін де шығар. Бірақ əзір ерте.

	Ербақыт Амантай «Алаш айнасы» газетінің Қызылжардағы меншікті тілшісі. Жəне осы мəселені көтерген алғашқы журналистердің бірі. Алайда, жазғанына ешкімнің назар аудармағанын, реакция танытпағанын айтады ол:

	– Вокзалға барған сайын билетті ұсынып жатып, кассир қыздар Мəскеу уақытымен дегенді ескертіп жатады. Себебін сұрасақ, «вокзал Ресейдің меншігінде» деген жауап аламыз. Сол себепті де осы тақырыпта мақала жазуды мақсат еттім. Əрі бұған ықпал еткен тағы бір мəселе, осы Петропавл вокзалында жұмыс істейтін бір жігіт ұлты қазақ болғандықтан жұмыстан шығарғалы жатыр деп шағым айтты. Сонымен қоса, Петропавл вокзалында қос азаматтыққа қатысты көптеген оқиғалар тіркелді. Көптеген азаматтардың Қазақстанның да, Ресейдің де азаматы болып жүргені анықталды. Солардың басым көпшілігі осы темір жол қызметкерлері болып шықты. Қос азаматтыққа Қазақстан да, Ресей де жол бермейтінін білесіз. Бірақ соған қарамастан көптеген қызметкерлер екі елдің де жəрдемақысын, зейнетақысын алып келген. Оның үстіне, Петропавл вокзалы пойыздың келіп-кетуін тек қана орыс тілінде жариялайды. Қазақшасын анда-санда айтады, алайда өте сауатсыз жарияланады. Кассаға барып билет алайын десеңіз қазақша ешкім жауап бермейді. Осының бəрін зерттеп, облыстық жол департаментіне бас сұққанымда олар екі еларалық келісім осылай дегенді айтты. Бірақ осы мəселені республикалық деңгейде көтергеніммен оған мəн берген, назар аударған ешкім болмады. Содан бері де 3 жыл өтіп кетті. Қазір бұған да етіміз үйреніп кетті.

	– Жалпы, Қызылжар Кеңестік кезеңдегіден еш ауытқымаған сияқты. Былтыр Петропавл атауын Қызылжарға ауыстырамыз дегенде өре түрегеле қарсы тұрушылар басым болып еді. Қазір бұл мəселе қандай да бір деңгейде көтеріле ме?

	– Былтырғы тəжірибе көрсетіп бергендей, əуелі халықты бұған дайындау қажет екендігі байқалды. Содан бері Қызылжар атауын иеленген объектілер көбейді. Петропавл қаласының өзіндегі «Кожзавод» атты шағын аудан «Қызылжар» атауына ауыстырылды. «Есіл-Богатырь» деген футбол клубы «Қызылжар» атауымен атала бастады. «Қызылжар» атты қонақүйіміз бар, «Петропавл су» атты коммуналдық мекемені де

	«Қызылжар» деп атау қолға алынған еді. Əлі нəтижесі болмай жатыр. «Қызылжар нұры» атты қалалық газетіміз шыға бастады жəне «Қызылжар» медиа холдингі жасақталды. «Сəлем, Қызылжар» атты таңғы телевизиялық бағдарламамыз бар. Сөйтіп, əйтеуір халықтың санасына қаланың аты Қызылжар екенін түсіндіру мақсатында осындай шаралар жүргізіліп жатыр.

	Тақырыпқа орай:

	Парламент Мəжілісінің 2008–2011 жылдағы шақырылымының депутаты болған, қоғам қайраткері Жарасбай Сүлейменов бұл жөнінде 2008 жылы депутаттық сауал жолдаған. Оның мəтіні былай:

	«Солтүстік Қазақстан облысында аты да, заты да дардай Оңтүстік Орал теміржолының Петропавл бөлімшесі деген ұйым бар. Өзі Ресейге қарайды, орталығы Челябіде. Челябі қайда, Петропавл қайда? Таңырқайтын түгі жоқ, ескі одақтың шаңырағы шайқалып, жетпіс жылда жиған-тергені бөліске түскен кезде «сүйегі біздікі, еті сіздікі» деп бере салсақ керек.

	Жақсы, халықаралық практикада екі жақты мемлекетаралық қатынастармен реттелетін мұндай жағдайлар кездесетін де шығар, солай-ақ болсын делік. Бірақ... осы бірақтың сыртында көп мəселе тұр. Біріншіден, аталмыш теміржол бөлімшесі тəуелсіз Қазақстан мемлекетінің аумағында орналасқаннан кейін осы елдің заңдарын белден басуға болмайтынын түсініп, өз қызметінде жергілікті тұрғындардың, яғни қазақстандықтардың мүдделерін ескеріп отырулары керек қой. Іс жүзінде олай болып отырған жоқ.

	Олардың бəрін тізбектемей-ақ, мұнда билеттердің қай бағытқа болсын, Ресей тарифтері бойынша сатылатынын айтсақ та жеткілікті. Мысалы, Астанадан Петропавлға дейін билетті бір бағаға алсаңыз, қайтарда одан едəуір көп төлейсіз. Не үшін екені белгісіз. Ресей поезы болса бір сəрі ғой, кəдімгі Алматыдан Петропавлға қатынайтын «Жетісу» поезының бағасы да осылай аяқ астынан қымбаттап шыға келеді. Осындай жағдайға тап болғандар таңырқайды да қояды. Ал қалтасы жұқалар болса, поезға Петропавлдан 40–50 шақырым жердегі Қазақ теміржолына қарайтын Смирново поселкесіне келіп отыруға мəжбүр болып жүр.

	Кезінде Петропавлда осы бөлімшенің өз ауруханасы, мектебі, балалар бақшасы басқа да əлеуметтік нысандары болатын. Оларды ұстап тұруды шығынсынды ма екен, бəрінен құтылды. Теміржолшылардың саны азайған жоқ. Олардың басы ауырып, балтыры сыздағандары қала ауруханаларына барады, сол сияқты балалары жергілікті мектептерде оқиды, жергілікті балабақшаларда тəрбиеленеді. Демек, бүгін бар салмақ қала бюджетіне түсіп отыр. Соған орай бөлімше түскен пайдасынан бөлісіп жатса бір сəрі-ғой. Есек дəме болмай-ақ қояйық, бір тиын татырмайды. Ол ол ма, салығын дұрыс төлеп отырғанына да менің күмəнім бар. Өйткені өз басым тексерушілер келе қалғанның өзінде «үй ішінен үй тігіп отырғандардың» барлық құжаттарды олардың алдына жайып сала қоятынына сенбеймін.

	Осы ұйымға қатысты тағы бір сорақылық – мұнда Қазақстан азаматы бола тұра Ресей азаматтығын алғандардың саны жылдан жылға көбейе түсуде. Мұны қалай түсінуге, қалай бағалауға болады? Біздің Ата Заңымызда «Республика азаматының басқа мемлекеттің азаматтығында болуы танылмайды» деп анық жазылған. Оны елемеуге, орындамауға кімнің хақысы бар?! Қалталарына қос-қостан төлқұжат салып алып, тайраңдап жүргендерді кім тəртіпке шақырады?»

	Жарасбай Сүлейменов бұл депутаттық сауалына Қазақстан Үкіметі тарапынан арнайы жауап алғанын айтады. Олардың да берген жауабы біреу – екі еларалық келісім шарт солай.

	Біздің білуімізше, өзге мемлекеттің меншігіне де, жеке меншікке де өтпейтін стратегиялық төрт объект бар. Немесе солай болуға тиіс. Олар: əуе жолдары, темір жолдары, байланыс жəне энергия. Алла бетін аулақ қылсын, өйткені екінші бір мемлекетке шабуыл жасағанда, жау ең бірінші осы төрт объектіні басып алуды көздейді екен. Петропавлдағы демалыс саябағында Ленин мен Горькийге орнатылған алып ескерткіш бар екен. Оның қасында Тəуелсіздік аллеясындағы Мағжан Жұмабаевқа орнатылған ескерткіш баланың ойыншығы секілді көрінді.

	Алматы–Петропавл–Алматы

	17 мамыр, 2012





БЕЙТАРАП ЕЛДІҢ БЕЛГІСІЗ ҚЫРЛАРЫ




	Ашхабадта «Дəстүрлi БАҚ-тан онлайн медиаға: озық тəжiрибе жəне болашақ мүмкiндiктер» атты ортаазиялық ХIV конференция болып өттi. Конференцияға Əзiрбайжан, Армения, Қазақстан, Қырғызстан, Тəжiкстан, Түркiменстан, Өзбекстан, Ауғанстаннан жəне ЕҚЫҰ-ның Астанадағы, Ашхабадтағы, Бiшкектегi, Душанбе мен Өзбекстандағы орталықтарының өкiлдерi, ЕҚЫҰ-ның сөз бостандығы жөнiндегi өкiлдiгiнiң бюросының өкiлдерi, халықаралық сарапшылар, жиыны жүзден астам делегат қатысты.





Мəрмəрдан тұрғызылған қала




	Іргеде тұрған Ашхабадқа барып-келу үшін 4 күнде 3 мемлекетті басып өтуге тура келді. Өйткені Алматыдан Ашхабадқа қатынайтын ұшақ аптасына бір-ақ рет ұшады екен. Оның ұшу кестесі біздің Ашхабадтағы шарамызбен сай келмеді. Сөйтіп, əуелі Ташкент арқылы ұштық, келерде Стамбул арқылы келдік. Ташкент əуежайы тым қарабайырлығымен сонау сексенінші жылдарды еске түсірді. Осы əуежайда сарылып 7 сағат отыруға тура келді. Қазақстан мен Өзбекстан арасында виза режимі жоқ болса да, олар транзиттік жолаушылардың сыртқа шығуына мүдделі емес. Өйтіп-бүйтіп ақша қағып қалуды ойлайды. Əуежайдан сыртқа шығу үшін 150 АҚШ долларын сұраған оларға Қазақстан Сыртқы істер министрлігінің Ерекше тапсырмалар жөніндегі елшісі Үсен Сүлеймен ондай ереженің жоқ екенін айтқаннан кейін ғана олар бізді тіркеуден шығарып, ұшар кезде қайта тіркейтіндіктерін айтты. Қонақтардың біразы Ташкент қаласын аралауға аттанды. Біз əуежайда қалып қойдық. Ташкент уақытымен (Алматыдан бір сағат алға) кешкі 20.50-де «Өзбек əуе жолдары» ұшағымен Ашхабадты бетке алдық. Сапарымыз екі жарым сағатқа созылса да, өзбектер əуе кемесіндегі жолаушыларды тамақтандыруды жөн көрмеді.

	Ашхабадқа жергілікті сағат 23.00-де (Алматыдан бір сағат ілгері) табан тіредік. Ашхабадтың əуежайы үлкен емес, дегенмен салтанаты ерекше екен. Біздерді жергілікті сыртқы істер министрлігінің қызметкерлері күтіп алды. Ашхабадта ауа температурасы 32 градус ыстық. Күндізгі ыстықтың беті қайтпаған, ыстық леп ұрып тұрды. Əуежай Түркіменбашы – Сапармұрат Ниязовтың атында. Əуежайдан шыға бере Оғуз қағанға орнатылған ескерткіш. Жалпы түріктің əйгілі тұлғаларын əрбір түркі мемлекеттері еншілеп алу үрдісі байқалады. Бұл жайында сəл кейінірек.

	Түркіменстан өзге мемлекеттерден іргесін аулақтатып, бейтарап саясат ұстанады. Жəне ол саясатын мақтан тұтады. Қазақстан мен Түркіменстан арасында виза бар. Тек Қазақстанмен ғана емес, барлық мемлекеттермен қарым-қатынас солай. Өйткені олар 1995 жылдан «бейтарап Түркіменстан» атағын алған. Ашхабадтан бізді күтіп алған Түркіменстан Сыртқы істер министрлігінің қызметкері Бегеніш Қараев қаланы таныстырумен болды. Соңғы екі жылда ашылған жаңа көшемен өрлеген біздерге бұл көшелер президент Гурбангулы Бердымұхамедовтың қатысуымен ашылғандығын мəлімдеді. Бізге бірден ұнағаны əуежайдағы Оғуз қағанның ескерткішінен бастап, біз тоқтаған қонақүйге дейінгі сəулет ерекшелігі. Көшелердің жарқын сəулеленгені. Газ бен мұнайға бай елде коммуналдық қызметтер тегін. Бегеніштің айтуынша, əрбір отбасына тегін пайдаланылатын қызметтердің лимиті беріледі. Егер ол лимиттен асып кетсе ғана олар коммуналдық қызметтер үшін ақша төлеуі тиіс.

	– Алайда, – дейді Бегеніш, – ол лимиттен асырып көрген ешкім жоқ, күн жылы болғандықтан айына берілетін 30 квт. сағат электр қуатын ешкім асыра пайдаланбайды.

	Сол секілді əрбір автомашина иегері 700 литр бензинді жарты жылға тегін пайдаланады. Егер одан асып кетсе ғана литрі 25 цент тұратын (30 теңге) бензинді сатып алуға тура келеді. Алайда біздің Ашхабадтағы сапарымыз барысында, Түркіменстан бұдан былай мотоциклистер мен жүк машина иелеріне бензинді тегін беруді тоқтататыны туралы ақпарат таратылып жатты.

	СІМ қызметкерлерінің айтуынша, Ашхабадта баспанасыз адам болмайды екен. Мемлекет қызметкерлеріне отыз жылға 1 пайыз өсіммен, 50% жеңілдікпен баспана беріледі. Мемлекеттік қызметкер қатарына – мұғалімдер мен дəрігерлер де жатады екен. Əрі баспананың шаршы метрі – 500 доллардың көлемінде. Түркімен валютасы – манат. Бір 1 доллар – 2,86 манатқа, яғни – 50 теңгеге тең. Ал олардың тиыны – теңге деп аталады екен.

	1948 жылғы зілзаладан кейін қайта тұрғызылған Ашхабад қаласы бүгінде əлемнің ең көрікті астаналарының бірінен саналады. Ғимараттар тек қана ақ мəрмардан тұрғызылған. Ал ескерткіштер алтынмен апталған. Біз алыстан түркімендердің пірі саналған Оғуз ханға жəне 1948 жылғы зілзала құрбандарына арналған ескерткіштерді көрдік. Зілзала құрбандарына арналған ескерткіш қоладан құйылған. Сілкініп, мінез көрсеткен жер ананы көтерген өгіз – ежелгі түріктің жерді көтерген көк өгіз аңызын еске түсіргендей.

	Ал «Бейтарап» жəне Тəуелсіздік монументтері алтынмен апталған. Олардың маңайында түркіменнің рухани көшбасшыларының жəне Түркіменбашы – Сапармұрат Ниязовтың ескерткіштері бой түзепті. Оғыз хан, Қорқыт ата, Тұғырылбек... Қызығы бүкіл түркіге ортақ бұл тұлғалардың есімінің соңына «түркімен» деген қосымшалар жалғаныпты. Демек бұл көшбасшыларды түркімендердің меншіктеп алғандығы байқалады. Делегация құрамындағы əзірбайжан өкілі Али Наурызовпен осы мəселеге қатысты əңгімелесіп қалдым. Али Наурызов «Дадам Қорқыттың» 12 əңгімесінің желісіндегі мекен-жайлардың барлығы Əзірбайжан жерін суреттейді дегенді айтты. Ал мен керісінше ондағы мекеннің Қазақстанның оңтүстік-батысы, Əмудария мен Сырдарияның жағасы екендігін айта отырып, Қызылордада Қорқыт ата атындағы университеттің барлығын, Қорқыт атаның ескерткіші Қызылордада бой көтергенін айттым. Алтынмен апталған ескерткіштерден түркімен мінезін, түркімен рухын сезіндік.

	Конференцияның екінші күнінде əлемге əйгілі түркімен жылқысы – Ақалтекені көру үшін ұлттық ат спорты орталығына, ипподромға жол тарттық. Мұндағы жылқыға орнатқан ескерткіштерді көріп, Алматы қаласындағы, салпаңқұлақ, тұмсығымен жер иіскеген, жабылармен еріксіз салыстыруға мəжбүр болдық. Рухы биік елдің, ұлттық бағыты айқын елдің ескерткіштерінің өзі асқақ, біздің ескерткіштеріміздің неге төмен қарап, жер шұқып, еңсені басып тұратындығын енді түсінгендей болдым. Бізде ұлттық бағыт-бағдарынан жаңылған, қай жағаны жағалағанын түсінбейтін, жалпақшешей саясат бар. Соның салдарынан жас ұрпақтың зердесіне ұлттық мақтанышымызды əлі күнге дейін дарыта алмай келеміз.

	Жас ұрпақ демекші, конференцияның бірінші күнінде Түркіменстан ұлттық университетінің Халықаралық журналистика факультетінің студенттері қатысты. Қыздарының кигені қынама бел, тобығына дейін төгілген ұзын көйлек, өңірі ұлттық оюлармен нақышталған. Бастарында – түркімен өрнегімен кестеленген тақия. Жігіттері де ақ көйлек пен түркімен тақиясымен келді. Үзіліс арасында біз олардан «бұндай киіммен жүруге міндеттей ме?» деген сауал қойдық. Студенттердің айтуынша, бұл олардың студенттік формасы екен. Алайда Ашхабад көшелерінен көрген əйелдердің барлығы да осылай киінген. Күйеуге тигендері – орамал таққан. Түркіменстанның қазіргі президенті Гурбангулы Бердымухамедов бірде:

	– Түркімен əйелдерінің бəрі сұлу, əдемі, мен олардың жүзін қалың жұрттан жасырғанын қаламаймын, сондықтан да, ұлттық киім үлгісімен киінгені жөн болар еді, – депті.

	Соның ықпалы болар, түркімен əйелдері еуропа үлгісімен киінбейді екен, хиджабқа да оранбайды.

	Ашхабадта Түркіменбашы жазған əйгілі «Рухнама» кітабына орнатылған ескерткіш те алтынмен апталған. Алып ескерткіш екен. Кезінде орыстілді ақпараттарда «Рухнаманы» түркімендіктерден тартып алып жатыр, оларды мектепте оқыту тоқтатылды» деген мəлімдеме оқығанмын. Осы жайында Сыртқы істер қызметкерлерінің бірінен сұраған едім, бұл ақпараттың жалғандығын айтып қызарақтап қалды. «Түркімендер жайында əркім өз беттерінше жаза береді. Алайда «Рухнаманы» ешкімнен ешкім тартып алған жоқ. Керісінше ол кітаптың маңыздылығы, ерекшелігі жайында үгіт-насихат ерекше. Ол – түркімен жолы, түркімен философиясы туралы жазылған тым сирек кітаптардың бірі. Ол бірнеше тілге аударылды. Егер сенбесеңіз мына студенттерден сұраңыз, олар бітіру емтихандарында, оқуға түсерде осы кітаптан емтихан тапсырады», – деді атын айтудан бас тартқан ол.

	Түркіменстан – ұлттық даму жолын таңдаған мемлекет.

	Қазір жоғары оқу орындарында сабақ тек түркімен тілінде жүргізіледі. Орыс тілінде сабақ жүргізетін мектептер бар делінді. Оның нақты санын білудің мүмкіндігі болмады. Көшедегі жазулардың барлығы тек түркімен тілінде. Біздегідей алабажақ жарнама, өзге тілдегі ақпараттар көзге шалынбайды.





«Арқадағ» атанған президент




	Ашхабадта 5–6 шілдеде өткен «Дəстүрлі БАҚ-тан онлайн медиаға: озық тəжірибе жəне болашақ мүмкіндіктер» атты Ортаазиялық ХІV конференцияның 5 шілдедегі алғашқы сессиясында «Дəстүрлі БАҚ-тан əлеуметтік медиаға: халықаралық стандарттар мен негізгі қиындықтар» тақырыбында талқылаулар болып өтті. Кіріспе сөз сөйлеген Түркіменстанның Сыртқы істер министрі, Министрлер кабинеті төрағасының орынбасары Рашид Мередов Түркіменстан президенті, түркімендердің Арка дағы (Асқар тау) Гурбангулы Бердымухамедовтің сəлемін жеткізді. Түркіменстанда тəуелсіз ақпарат құралдары күн өткен сайын дамып келе жатқанын айтқан одан түркіменстандық ақпарат құралдары туралы мəлімет күткен едік. Алайда ол мұндай ақпаратпен бөлісуді жөн деп таппады. Алайда біз Ашхабадтағы Түркіменбашы Сапармұрат Ниязов атындағы əуежайда «Нейтральный Туркименстан», «Ашхабад» атты орыс жəне түркімен тілдеріндегі екі газеттің құрылтайшысы Түркіменстан президенті екендігін оқыдық. Кейін біздің көзімізге түскен «Түркіменстан», «Адалат» газеттерінің де басты құрылтайшысы – Түркіменстан президенті екендігі жазылған. Түркіменстанда жеті телеарна, сегіз газет жəне бір радио ақпарат таратады. Мемлекеттік ақпарат құралдарының барлығы – президенттің қолдауымен шығады. Орыс тілінде бір арна жəне бір газет шығады екен. Қалғандары түркімен тілінде. Тағы бірі жеті тілде – түркімен, түрік, парсы, араб, ағылшын, орыс жəне француз тілінде ақпарат таратады. Ақпараттар əрбір екі сағат сайын қайталанып тұрады. Түркімендер өте сақ, ақпарат беруден бас тартады. Ақпарат берсе де, аты-жөнін атағысы келмейді.

	Ашхабадтағы конференцияның екінші күні аймақтағы ақпарат құралдары туралы баяндамалардан басталды. Алғашқылардың бірі болып сөз алған Қазақстан өкілі «Солтүстік Қазақстан құқықтық медиа-орталығының» жетекшісі Диана Медведникова Қазақстандағы сөз бостандығының күткен деңгейде емес екендігін сөз етті. Əуелі интернет ресурстардың барлығы БАҚ ретінде қабылданатындықтан, БАҚ-қа қатысты заңдардың барлығы интернеттегі жазбаға да қатысты екендігін айта отырып, газеттердің интернеттегі нұсқасы бүгінгі таңда тек газеттің көшірмесі ғана болып отырғанын жеткізді.

	Егер Қырғызстан мен Тəжікстан Қылмыстық кодекстен жала жабу мен қорлауға қатысты бапты алып тастағанымен мақтанса, қазақстандықтар бұл жөнінде мақтана алмайды. Қазір Қазақстанда «Ақпаратқа қол жеткізу» туралы заң жобасы қаралуда. Егер журналист тарапынан жала жабу немесе қорлау айқындалса, дəлелденсе ол қылмыстық жауапқа тартылмақ. Бұл бап бойынша, жауапты бес жылға дейін бас бостандығынан айрылу қарастырылған. Қазақстандық БАҚ өкілдері жала жабу мен қорлауға қатысты заңды тұлға шағымдана алмайтын дəрежеге қол жеткізді. Биылғы Freedom house агенттігінің рейтингісі бойынша Қазақстан 195 елдің ішінде 175 орынға табан тіреген. Бұл былтырғы көрсеткішпен салыстырғанда əжептəуір ілгерілеушілікті байқатады.

	Қырғызстанда интернет ресурстар ешқандай БАҚ туралы заңға бағынбайды. Дегенмен сайттарды құрсаулау мұнда да жиі орын алып тұрады екен. Ауғанстанда төрт түрлі мазмұндағы сайтқа рұқсат берілмейді. Олар: порно сайттар, алкогольды насихаттау, онлайн ойындар жəне терроризмді үгіттеу. Ал Тəжікстан өзге Орта Азия мемлекеттерімен салыстырғанда, сөз бостандығына көбірек кепіл алған мемлекет ретінде мақтанса, Өзбекстан өкілі Өзбекстанның ұлттық электронды БАҚ қауымдастығының төрағасы Фирдавс Абдухаликов Ислам Каримовтің сөз бостандығын дамытуға қосып отырған адам айтса нанғысыз үлесін сөз етіп мақтанды. Соның бастысы – ақпарат құралдары шеттен əкелетін техникалық құралдарына салынатын кедендік баж салығынан босатылған жəне əртүрлі қорлардан түсетін дивиденттерге де салық салынбайды. Тек кіріс салығы алынады, ол 5 пайыз ғана.

	Орта Азия мемлекеттері ішінен көбірек мақтанғаны – түркімендер болды. Нақты статистиканы келтіруді жөн деп таппаған Түркіменстан халықаралық ақпарат басқармасы мен Сыртқы істер министрлігінің кеңесшісі Сердар Дурдыев пен Түркімен Мəжілісінің депутаты Владимир Губанов биылғы оқу жылында бірінші сынып оқушыларына жаңа ноутбуктар сыйлағанын айтып, интернеттің дамып келе жатқанын сөз етті. Алайда біз Түркіменстандағы ақпарат құралдарының жай-күйінен бəрібір хабардар бола алмадық. Əзірбайжан өкілі Түркіменстанда фейсбук пен ютюбтің неге құрсауланғаны туралы сауал қойды. Сыртқы істер министрлігінің өкілі Сердар Дурдыев бұл оның құзырындағы мəселе емес екендігін айтып жалтарды. Ал Түркімен Мəжілісінің өкілі Владимир Губанов:

	– Түркіменстанның өз таңдаған жолы бар. Сол жолда біздің көздеген мақсатымыз бар. Сол мақсаттың аясында осындай қадам жасалды. Егер интернет бізге қандай мазмұн беретіндігіне назар аудармай, кез келген қоқыспен жас буынды таныстыратын болсақ, олардан қандай буын шығады. Біздің мақсатымыз жас буынды түркімен рухымен тəрбиелеу, – деді ол.

	Конференцияға Армениядан келген жалғыз өкіл «Аравот» сайтының редакторы Анна Исраелян Арменияның заңнамалық актілерінде интернет сайттары туралы бірде бір əңгіменің жоқтығын айтады.

	Есенгүл КƏПҚЫЗЫ

	Алматы–Ташкент–Ашхабад–Стамбул–Алматы

	12 шілде, 2012





	https://t.me/kzkitap





