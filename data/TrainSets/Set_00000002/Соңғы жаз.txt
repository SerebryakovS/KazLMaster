	Алдан Смайыл

	Соңғы жаз



	Повестъ



	Ақшам жамыраған, қой қораланып, ел аяғы басылған шақ, төңірек желсіз мүлгіп, ұлан дала дамылға бой ұрды. Айнала келер түннің тынысын бағып дел– сал маужырайды, селт еткен бөгде дыбыс жоқ, тек анда– санда ауылға таяу жердегі талды өзен жақтан байғұздың күңіренген үні естіледі . Алыстан, әлде жақыннан үйірсек айғырдың шәңгірі талып жетіп, жусанды ен жазықтың төсінде мың сан жылқының тұяқ дүбірі көтеріліп басылғандай болады.

	Бар маңай сездірмей күңгірт тартып, кешкі аспан тұнжырай түскен, шалғайда зорайған Тасқоралы тауының ұшар биігіне бауырын жалата іркілген қазбауыр бұлт көрер көзге қорғасындай ауыр. Сол жақтан әредік әлде адамның, әлде басқа бір беймәлім жан иесінің үні ме, бір тылсым дыбыс жұғылып жетеді де, төңірек кеш қараңғылығында бұрынғысынан да тарыла түсіп, құлаққа ұрған танадай тына қалады.

	Есік алдында шоқиып отырған ақтөс ит ыр ете қалды, өрістен кеш қайтқан екі– үш сиыр қой қамаған тал шарбақтың жанынан өтіп барады. Қораның бұрышында сары ала мысық әлденені қыбырсыз аңдып жатыр, құлағын жымып алып, лып етіп атылғанда, қарсы алдындағы жапаның түбінен жалғыз бозторғай пырылдап ұша жөнелді, күңгірт аспанға көтерілген сәтте көзден ғайып болды.

	Кешкі шақта аулада бір үйлі жан бар едік. Атам әлгінде ғана ағытылған биелерді өріске айдап салып қайтқан, мініп келген күрең құнанның ерін алып, жүгенін сыпырып қоя берді де, іргеде жатқан жуан бөрененің үстіне барып отырды. Қолындағы тобылғы сапты қамшысын етігінің қонышына тығып, “уһ” деп аппақ сақалын тарамдады, екі көзі жылқылар қаптай өрген жалпақ жазықта.

	Әкем осыдан бір жыл бұрын сатып алған үш аяқты «Орал» мотоциклінің босап кеткен тетігін орынына қайта бекіте алмай әуре болып жатыр. Кілті жерге қайта– қайта сыңғыр етіп түсіп кетеді. Түсіп кеткен сайын шала бүлінеді. Әжем ұзын шибарқыт шапанын қымтана оранып, қарсы беттегі Айдарлы жотасының иығынан асып жоғалған жазғы күннің қанқызыл шапағына қарап үнсіз отыр, әредік “О, жасаған!” дейді, мұңлы күрсінеді.

	Жотаның үстіндегі биік тас мола алыстан зорайып көрінеді, қызыл іңірдің қаракөлеңкесінде анда– санда теңселіп кеткендей болады, біресе еңіске қарай еңкейе аласарып, біресе етектегі ұлан жазыққа бой сала үңілген тәрізденіп, жанарды арбайды. Бәлкім былтыр, бәлкім одан арғы жылы атам маған ол туралы ертегіге ұқсас әңгіме айтып берген. Онысы қорқынышты еді, көпке дейін оңаша қалған сәттерде есіме сол оқиға орала кететін, көз алдымда қайдағы бір сұрқай елестер үрейлі көлбеңдеп зәрені алатын. Бәлкім сондықтан да болар, тас мола күңгірт шақта шынымен– ақ қараң– құраң қозғалақтап, алыста тұрып– ақ сескіндірді, есіме еріксіз атамның көне әңгімесі түсті.

	Ұзын саны жүзге тарта қарулы жасақ Айдарлы жотасының жонына шауып шыға келді де қалт тоқтады. Сығымдап қатты тартылған қайыс тізгіндер бырт– бырт үзілуге шақ калды, алқымдарын тер жуған, қаны қызып алған, мейіздей қатқан аттар мойындарын доғаша иіп, ауыздықты қарш– қарш шайнайды. Тағалы тұяқтар жотаның қиыршық тасын қашыр– құшыр тарпып, сирек көде мен жатаған бетегені топырақпен қоса бұрқ– бұрқ лақтырды.

	Топтың алдында оқшау тұрған, тұрқы есік пен төрдей әдемі құла ат мінген денелі жігіт қарсы бетке қас қақпай қарап қалған. Төмендегі жусанды кең жазықта қарасыны бір түмен атты әскер салып ұрып келеді. Ұлан жазықты шаңға бөктіріп, дулыға– қалқандары күн көзіне жарқ– жұрқ шағылысып, маңайды тұяқ дүбірімен дір– дір тітіркентіп, Айдарлыға жөңкіле тік тартқан. Өңмендеп, өшігіп ұмтылған, түсі суық, екпіні қатты, ұрынарға қара таппай бүлік іздеген қанқұйлы жаудың сиқы.

	– Батыр, не істейміз?

	Қарасұр дембелше сарбаз құла аттылының жанына келіп, етектегі жазықтан көз алмай, денесін жауып тұрған аймауыттың қаусырмасын түзеді. Ақ беренді тіл қатқан жоқ, үкілі дулығасын баса киіп, беліндегі қайқы қылыштың сабын сығымдады, шашақты найзасын ердің алдына көлденең тастағанда, өңі қан– сөлсіз қуқыл тартты. Қарақұрым қолдың алдында ақбоз ат мінген үйелмендей біреу оқ бойы озық келеді, соған тесіле қарап міз бақпаған, қарсы бетте қарулы жау емес, жадағай жұрт жатқандай сабырлы. Ал сұсты түмен өзеурей ұмтылып, екі ара сәт санап қысқарып, ұлан дала қусырыла тарылып барады.

	– Батыр!

	Қарасұр сарбаздың даусы бұл жолы қатты шықты.

	Құла аттылы селт етпеді, қайқы қылышты қынаптан сыңғыр еткізіп суырып алды.

	* * *

	– О, жасаған!

	Әжем қабырғасы сөгіле күрсінді, көз алдымдағы сұсты көріністер сейіліп барады. Айдарлы жотасының жанындағы тас мола қоюлана түскен қараңғылыққа жұтылып, сұлбасы ғана танылады. Батқан күннің әлсіз шапағы діріл қаққан, батыс кемердің желкесінде, арқан бойы биікте жетім жұлдыз сөніп– жанады. Ымырт түнге ұласқан шақта отқа күйген терідей тарылған дала жым– жырт.

	Әкем мотоциклді жөндеп біткен болар, қолын жуып есік алдындағы жапырайған пештің түбінде жатқан жаңғырыққа барып отырды. Бей– жай мезгілде ешкімнің үйге енгісі келмейтін сияқты, бәрі үнсіз, бәрі түн алдындағы көлеңкелі далаға қарайды.

	Алыстан жалғыз жылқы кісінеді, дала күңгір– күңгір жаңғырықты.

	– Мынау әлгі күрең құнан шығар– ау. Үйірін таппағаны ма, әлде айғыр жолатпай жүр ме? – деді атам.

	Ешкім тіл қатқан жоқ, манадан бері бар– жоғы белгісіз болып көзіме түсе қоймаған шешем пештің жанында тұрған самауырынға су құйып, оттығына ағаш тұтатып салды. Тұрбасын кигізіп еді, қарағайдың қышқылтым исі көк түтінмен бірге көтерілді.

	Атам әлгі сөзі аяқ асты болып, жауапсыз қалғанына шамданайын деді ме, әкеме тесіле қарап тамағын қырнай беріп еді, жөтел қысып булығып қалды. Ол қолындағы жіңішке шыбықты бырт– бырт сындырып, өзімен өзі болып кеткен. Онсыз да шағын денесі кішірейіп кеткен бе, ұясына жете алмай, қанаты талған жеріне қона кеткен жаралы құс секілді жүдеу.

	Әкемнің мұндай күйге түскеніне біраз уақыт болып еді, жасы жүзге таялып, кейінгі кезде аурушаң бола бастаған атам ендігі көрер күні санаулы екендігін айтып, осы арадан екі жүз шақырым жердегі Жайылмаға көшуге, сүйегін туған топырағында қалдыруға бет бұрғаннан бері мінезі күрт өзгерген. Көп сөзге жоқ, шаруаға да қыры болмай, жоқтан өзгеге қабақ шытатынды шығарып алған. Осыдан үш күн бұрын аудан орталығына кетіп, мана түсте оралған, содан бері оның сөйлегенін көрген жоқпын.

	– Есекқырған туған ба? – деді атам Айдарлы жаққа қараған қалпы.

	Мұны әшейін айта салған тәрізді еді, артынша әкеме бұрылды.

	– Иә, ауданға барып, не бітіріп келдің?

	Әкем қолындағы шыбықтың соңғы сынығын лақтырып тастады.

	– Көшеміз! Дегеніңізге жеттіңіз ақыры!

	Бәрі, әжем де, шешем де оған жалт қарады. Ауа қоюланып, салқын тартып бара жатқан сияқты, айнала тым– тырыс бола қалған, әшейінде бір–бірімен жарыса үріп, көлденеңдеп өткен көк аттылының бәріне үретін ауылдың сақ иттері де созбалаңдап түсіп келе жатқан түннің қабағын бағып бұғып жатқандай, әлде біз дәл осы сәтте төбемізден жай түссе де байқамайтын халде ме едік.

	– Көшпеске қойдыңыз ба, – деді әкем таусыла сөйлеп. – Бұл жерде жап– жақсы– ақ тұрып жатыр едік. Енді міне...

	Ол сөзінің аяғын жұтып қолын сермеді, бұл әңгімені әрі қарай соза түскісі келмеген шығар. Атам басындағы пұшпақ тақиясын алып, сілкіп қайта киді.

	– Рахмет балам! – деді содан кейін. – Көсегең көгерсін! Бұл менің соңғы тілегім еді ғой.

	Шешем самаурынның оттығына ағаш салуды ұмытқан сияқты, ол әлгінде сөніп қалған еді. Батыс кемерге жайылған қызылкүрең шапақ та суынып барады, енді даланың дидарын тану мүмкін емес, дел– сал тұнжыратып, бір беймәлім мұңды ойға бөктіреді.

	Сенің маған жасаған жақсылығың, ана немеремнен қайтсын, – деді атам даусы дірілдеген тәрізденіп. – Туған жердің қадыры бәрінен де артып, бәрін соның жолында құрбан еткізетін күн туар. Сонда тағдырдың тәлкегіне ұшырап, жолын кесіле көрмесін.

	“О, жасаған!”– деп күрсінді әжем. Енді маған таяу отырған ол кісінің түрін анық көру де қиынға айналған. Ақшам қызыл іңірге, ол ымыртқа қалай сездірмей ұласса, жазғы тымық түнде дәл солай жымын білдірмей жетіп, ауылды, оның іргесінен басталып шалқи жөнелетін ұлан жазықты тұмшалап тастаған. Мен оның салмағын да сезетін сияқты едім, ол өзіммен бірге тыныстайтын секілді, ара– тұра тұнжырай күрсіне ме қалай, әредік бетімді майда леп өбеді. Есіме тағы да атам айтқан ертегіге ұқсас әңгіме оралды.

	* * *

	Бір түмен әскердің алдында оқ бойы озық келе жатқан үйелмендей найзалы Айдарлы жотасына ат басын тіреп бірақ тоқтады. Таудың кішігірім шоқысын көтеріп алып, ақбоздың үстіне қондыра салған секілді. Ақ беренді басындағы дулығасын түзеді, қынаптағы қылыштың сабын қолы еріксіз іздеді, атсоқты болып ұзақ жортқанда ауырлап кететін аймауыттың салмағы сезілмей, денесі бір сәт жеңіл тартты. Азамат атанып, ат жалын тартып мінгелі көріп келе жатқаны атыс– шабыс болса, қылыштың жүзі мен найзаның ұшында қалтыраған өмір талай мәрте сөніп жанған. Бұл жолы соның бірі шығар, иен даланың төсінде тағы да жан беріп, жан алысар, тек.

	Тұтасқан қолдың дүбірі төбе құйқаны шымырлатып, жүректі дүрс– дүрс соқтырады. Ат тұяғы көтерген қою шаң ұлан даланың төсінде тұман боп тұтасып алған. Қалың қол таудан құлаған қара жартастай жөңкіліп келіп, жотаға тіреле іркілгенде, табанының астындағы тастақ жер сілкініп басылғандай болды. Үйелмендей найзалы оқыс гүр етті.

	Жекпе– жек! Жекпе– жек!

	Батыр тақымын қысып, құланы секірте алға суырылып шықты.

	– Біз жүз, олар мың, – деп үлгерді Қарасұр сарбаз. – Артын ойла батыр!

	Ол бұлай демекші емес еді, батырдың енді алған бетінен қайтпасын да білген, бірақ...

	– Доғар! – деп ақырды ол. – Доғар! Жүзің бас сауғалап кейін қайтқанда, қатарыңа қосылар мыңды қайдан табасың?!

	Сарбаз қаны қаша тістенді. Бір уытты ыза мен удай ащы өкініш өзегін өртеп барады. Мына сесті жаудың ел шетіне ілінгені туралы суық хабар бұларға әлдеқашан жеткен. Сонау Шу дариясынан шауып шығып, Бетпақтың безерген даласын кесіп өткен жаушы жігіт өзін ондағы елдің арнайы жібергенін, бұл жолғы қатердің беті жаман екенін айтып, мұндағы қабырғалы қазақты тізе қосуға шақыратынын жеткізгенде, батыр миығынан күлген– ді. Жауабын келте қайырған.

	– Қатын бөксе, қысық көз жоңғардан үркіп, үрейі ұшқан ел Алаштың қай жыртығын жамауға жарамақ. Қорықса тақымымның астына келіп тығылсын!

	Қарасұр сарбаз соны еске алған. Еске алып тұрып қылышын тасқа шапқан. Енді бәрі кеш.

	Батырдың қаһарлы даусы жер жарғандай болды.

	– Мен Толағай! Жекпе – жек! Жекпе– жек!

	Үйелмеңдей найзалы боз атын аспанға қарғытып, ауыздығымен алыстырды.

	– Мен Домбай! Жекпе– жек! Жекпе– жек!

	Қарулы түмен құтырына ұрандап, ұлардай шулады, аспанның асты екіжақтың “аруақтаған”, “домбайлаған” айғайымен жаңғырып бас айналдырды. Жоңғарлар қалқандарын шолақ шоқпарлармен еліре ұрғылағанда, жауынгерлердің астарындағы жарау аттар жанарлары шоқтай қызарып, үрке, шошына осқырынды.

	Бір– біріне қарсы шапқан құла мен боз таяқ тастам жер таялғанда қалт тұра қалысты. Үйелмендей жоңғар қысық, жымысқы көзін батырға қадап мырс етті, күшіне сенгені ме, әлде қарсыласының мысын басқысы келгені ме, ат үстінде шалқая қарқылдады. Бүкіл түмен оған қосыла шулады. Қарасұр сарбаздың қаны басына шапты.

	Боз ат құлаға бүгіле атылды. Есік пен төрдей шашақты найза батырдың кіндік тұсын дәл көздеп төніп келеді. Жасы қырықтан асқанша мұңдай қоқайдың талайын көрген Толағай бойын тез жиып алды, болат сүңгісін оңтайлы ұстап, жауының найзасын шалт қағып тастады. Екі ат жанарлары жарылардай шатынап, бір– біріне өшіге құтырынып өте шықты. Едәуір жер ұзап барып қайта айналғанда, жалы иесінің кеудесін жаба жайылған құла аруақтанып алған еді. Батыр мына жекпе– жекті баяғыдан тағатсыз күткендей құшырланды, найзаны басынан айналдыра бұлғап, кеудесін керіп бара жатқан ащы айғайға басты.

	Бұл жолы кезек мұныкі еді, үйелмендей жоңғар өңкиген денесіне үйлесе қоймайтын ептілікпен жүрек тұсына тура кезелген найзадан жалтарып кетті. Тағы бір бетпе– бет келгенде, екеуінің найзасы сарт– сұрт қайшыласып барып екі жаққа ұшқан. Батыр қылышқа қол салды, жоңғардың қайқы семсері де жарқ– жұрқ етті.

	– Мен Домбай! Ажалыңа тап келдің!– деп қаһарланды шауып келе жатып.

	– Мен Толағай! Түбіңе жетпей тынбаспын! – деп тістенді батыр.

	Қайқы семсерді қағып түсірмек болып, құштарлана сілтеген қылышы қалқанға сарт етті . Сол сәтте...

	Сол сәтте біреу иығымнан жұлқып қалған. Шешем екен: ұйықтап қалғаннан саумысың, үйге кір, – деп самауырын жаққа кетті. Атам да, әжем де, әкем де жоқ, есік алдында жалғыз қалыппын. Түн қараңғылығы бұрынғыдан да қоюлана түскен, үйді айнала қоршаған шарбақ зорға көрінеді, пештің жанында ақтөс дүрегей, қайдан тауып алғанын кім білсін, сүйек кеміріп жатыр.

	– Тәңірі– ай! – деді шешем самауырынның тұрбасын алып жатып, – ақыры көшетін болғанымыз ба?! Балалар туып– өскен жерінде көктей алмағаны ма?!

	Салбырап үйге кірдім, туған жер деген сөзді естігенде жүрегім шым ете қалған, ештеңеге зауқым соғар емес. Күбінің жанында тұрған шелектен қымыз құйып ішкен болып, атамның ескі тонына оранып жата кеттім.

	Ес білгелі көрген– баққаным өзіміздің шағын ауыл ғана, одан басқа жердің мен үшін бар– жоғы бірдей. Осы арадан жүз шақырым шамасында аудан орталығы бар екенін, оған дейін ұлан жазық пен қия тасты биік жоталар алма– кезек алмасып жататынын, әр жерде қойшылардың бірлі– жарым қыстауы кезігетінін колхоз бастығы Иманның өзіммен түйдей құрдас ұлы Аманнан естігенім болмаса, түсіме де енбеген нәрсе. Ол колхоздың бетке ұстаған жалғыз жүк машинасы тақымынан түспейтін әкесімен бірге жаз бойы қыдырады да жүреді. Көрген– білгендерін бізге жыр қылып жеткізеді, сан– саққа жүгіртіп, сапырылыстырып айтқанда, аузымыздың суын ағызатын.

	Соны естіп, беймәлім жұртқа барымызбен қызығып отырып, ай даланың төсінде бұлтиған кішкене қоңыр төбенің беткейіндегі жұпыны ауылымызға бұйыға қараушы едік. Айшырақ деп аталатын осы шағын ауылда небәрі жиырма шақты үй бар. Күнде ертемен жиырма үйдің ауласындағы жерошақтан көгілдір түтін өріліп, күнде кешке жиырма үйдің терезесінен май шамның әлсіз жарығы жылтырайды. Біз үшін осы жатаған шым үйлердің өткені мен бүгінгісі, тіпті болашақтағы тыныс– тірлігі егіздің сыңарындай ұқсас болып көрінетін, ешкімді жатырқамайтынбыз, ешкімді шеттетпейтінбіз. Ауылдың адамдары бір әке, бір шешеден туған ағалы– інілі бауырлар секілді еді. Мекен жайымызға сырттай қарасаң, бірі ақ балшықпен, екіншісі сиырдың жас жапасы қосылған лаймен сыланған аласа үйлер төбе басына тарыдай шашыла өрмелеп бара жатқан тәрізді болады. Олардың бірі етекте, бірі бел ортада, екі– үшеуі ғана төбенің басында.

	Кейін аңғарсақ, олардың бұлай әр тұсқа тарылып кетуі шаңырақ иелерінің бедел– атақтарына сай келеді екен.

	Ауыл колхоз орталығы болғандықтан төбенің дәл төбесіндегі үш бөлмелі үйде шаруашылықтың бастығы Иманның тұруы лайық қой. Сонымен қанаттасып есепші Жарылғап пен мал дәрігері Қуанышбектің үйлері бой көтерсе, несі ерсі. Жеті жылдық мектептің директоры – менің әкем заты жуастығын істеген шығар, қонысымызды олардан сәл төменнен салыпты. Қақпадан шыға келгенде, қолындағы добың жерге түсіп кетсе, домалап ала жөнеледі, жолыңдағы қатпар тастарға соғылып, секеңдеп барып, етекгегі майда қарағанға тіреле бір– ақ тоқтайды.

	Бізбен терезе теңестіре тұрған үй дүкенші Жарылғаптікі. Ал одан төменде мұғалімдер мен орманшы, кітапханашы, мектептің жанындағы интернаттың күзетшісі сияқты қатардағы адамдардың қора– қопсалары іркес– тіркес орын тепкен. Кейде олар аяқ астынан бөлектеніп: – Біз ой ауылымыз,– деп шыға келетін. Ондай кезде біздер қыр ауылы атанып, етек– жеңімізді жинап ала қоюшы едік. Шекараны бұлай ап– айқын етіп бөліп тастау көбіне түкке тұрмайтын реніштерден соң болады. Балалар төбелесіп қалады, немесе үйінің бұрышына сүйкеніп жатқан біреудің сиырына әлдеқандай шайпау әйел айыр лақтырады, не қонақ шақырысқанда орманшы, әлде күзетші жұрттың ішінде жоқ болып шығады, қойшы әйтеуір ит таласса да алакөздік туады. Бірақ мұндай өкпе– дау бірер күннің ішінде су сепкендей басыла қалатын. Содан кейін ой– қыр деген ұғым мүлде ұмытылып, бұрын– соңды болмаған ерекше жарасымдылық сүттей ұйып шыға келер еді.

	Осындай өзіндік мінез– құлқы бар жиырма шақты үйді тарата қондырған төбенің күн шығыс жақ етегін жанап Ата– су өзені ағады. Бұл арада, тегі ағады деу артық та болар, өйткені өзен шілде айы тумай тартылып, бөлек– бөлек қарасуларға айналады. Көктемде су күркірей тасығанда ғана толатын, одан кейін құмдақ, тастақ табаны көріне сарқылатын өзеннің арнасымен жарыса қалың көк тал өскен. Ол ауылдың да, өзеннің де, соған орай біздің, барлық балалардың да көркі еді. Айшырақтан қырық– елу шақырым жердегі Қызылтаудан басталып, сонау шалғайдағы Қылшекеңнің су қоймасына жетіп жығылғанша үзілмейді. Тоғай ішінің хош иісті шалғыны, жанға жайлы салқын саясы, сырт көзден тез оңашалап әкететін тылсым қасиеті кімді болмасын қызықтырмай, еліттірмей қоймайды. Қалың шілігіне қыз– жігіт жасырын енсе, сиқырлы сыбырлар еді, сыбырлап басылып, түк көрмегендей қайта мүлгір еді.

	Дала бойжеткенінің мөлдіреген жанарындай тұнық, ойдым– ойдым, қоғалы қарасуларда балық көп. Ертерек тұрып келіп қармақ салсаң, еңбегің еш кетпейді, ашқарақ алабұға да, асау ақ балық та, үркек көкжон да, қомағай шортан да табылады. Олар көбіне– көп балалардың ермегі. Шешелеріміз таңертең сиыр саууға тұрмастан ұрлана басып, бір– бір тал қармақтарымызды алып тоғайға сіңіп жоғаламыз. Содан түс ауа арып– ашып, ұстаған балығымызды жас шыбыққа тізіп үйге жасқана ораламыз. Мұндай балықшылықтың аяғы көбіне таяқ жеумен аяқталатындықтан, үйге жеткенше алда тағы қандай сыбаға күтіп тұрғандығын ойлаумен жүрегің лүпіл қағып, берекең қашумен болады. Ондай кезде, әсіресе ауылға жақындаған сәтте: — Шіркін ана Әшірбай шал сияқты емін– еркін балық аулайтын күн қашан туар екен? – деп армандаушы едік, жабыға күрсінер едік. Орманшы шалда бізге мүлде таңсық неше түрлі желбезекті қармақ, шортан ұстайтын, көздің жауын алатын жалтырауық, су ішіңде балық байқай қоймайтын капрон жіп, тіпті жібек ауға дейін бар. Ол кейде көңілі түсе қалғанда, бұл мол қазынасынан бізге де беретін. Әрине тегін емес, әрқайсымыздың қолымызға бір– бір желбезекті қармақ ұстатып, мал қорасының айналасын тазарттырады, қой қамайтын шарбақтың қиын ойдырады, тоғайдан қу тал кескізіп тасытады. Бізге ол жүк болып па, ондайда шалдың баласы жоқ екендігі еске түсіп, жұмсаған шаруасын ықыластана істеп тастаймыз.

	Қарт жұмысқа өзара жарыса, білек сыбана кірісіп кеткен бізге сырттай қарап тұрып, әредік қабырғасы қайыса күрсінеді.

	– Сендердей қолқанаты, үрім– бұтағы бар әкеде қандай арман болсын! – деп жанары жасаурап, аяқ астынан жүдеп қалады.

	Оның бұл сөзін кемпірі, шайпау мінезді Қабира естісе, жаулығының ұшымен көзін сүртіп, әлденені айтып күңкілдеп, аяқ– табағын салдырлата бастайды. Кейде оның арты дауыс қойып, тұқым– тұяқсыз қалдырған тәңірдің жер– жебіріне жетумен тынады. Мұндай кездері Әшірбай шалдың құр сүлдері қалады. Жиі уһілеп, бүйірін таянып алып құдайды қарғай жөнелген кемпіріне ызалана әрі мүсіркей қарап, жанын қоярға жер таппай кететін.

	Ондай ауыр сәттер біз үшін де оңай емес. Ышқырымызға орап тыққан желбезекті қармақ жүрегімізге қадалғандай дегбіріміз қашып, бір– бірімізге ұрлана қарап берекеміз кетеді. Әшірбай шал соны байқап қалатын болар, мұндай кездері: – Жә, жетер үйлеріңе бара қойыңдар. Көп жасаңдар, айналайындар! – деп таратып жібереді.

	Кеше ғана дәл солай болып еді. Бұл жолы қарттан үш қармақты жалтырауық алып, есепші Жарылқаптың өзіммен түйдей құрдас баласы Боран екеуміз қорасының төбесіне қорда салып жүргенбіз. Қарт біразға дейін бізге өзі көмектесті де, әлден уақытта: – Белі құрғыр сынып барады, – деп анадай жерде тұрған арбаға барып отырды. Жай отырмай өзімен– өзі күңкілдеумен болды. Оның бүгін әлденеге ренішті екенін мана бізді ойнап жүрген жерімізден шақырып алып, жұмысқа жеккен кезден– ақ білгенбіз. Қабағы түйіліп, бетіндегі әжімі көбейіп кетіпті. Әлі де сол қатулы қалпынан өзгере қоймаған.

	Бір кезде даусы қатты шығып кетті. Жерошақ жақта жүрген кемпіріне айғай салды.

	– Арбаға бұзау байлама дегенім қайда?! Жетегін енесі басып сындырып тастапты. Саған айтылған сөз құмға сіңген сумен бірдей– ау! – деп ашуға мінген.

	Шалының сөзін аяқсыз қалдыратын Қабира бар ма, екіленіп шыға келді.

	– Осы үйде шыбық сынса да маған шүйліге кетесің! Қураған қу дүниені кімге мұра ғып қалдырайын деп едің! Алма мазамды! – деп шаңқылдап қоя берді

	Қарт қайта сөйлей бастап еді, аузын аштырған жоқ. Баяғы гөй– гөйіне басып, құдай қарғаған жан екенін, өмірден қу бас өтіп бара жатқанын, оны өзге емес, өз күйеуі күнде бетіне басатынын айтып зарласын келіп. Әшірбай шал бұл жолы бұрынғысынша салы суға кетіп жүдеген жоқ, арбаның сынық жетегін ызалана бір тепті де, үйдің артындағы тоғайға қарай жөнелді

	– Не істейміз? – дедім аңғарылып қалған Боранға.

	Ол аяғын кіжіне басып қалың талға еніп бара жатқан шалға, сай– сүйектен өтетін сөзінің соңы жылауға айналған Қабираға кезек қарап желкесін қасыды.

	– Жұмысын бітіріп кетейік, – деді содан соң. – Қам көңіл адам ғой, осылай тастап кетсек одан бетер күйзелер.

	Оның бұл ақылы көкейге қона кетті. Іске бұрынғыдан да құлшына кірістік. Айналасы бір сағаттай уақыттың ішінде шаруа бітті де. Ентігімізді басып алған соң, қарт берген жалтырауықты сынап көргіміз келді, салып ұрып өзенге жеттік.

	– Ананы қара, – деді Боран өзіміз ылғи балық аулайтын үйреншікті жерімізге таяла бергенде.

	Бұл араның бұрынғы биік жарқабағы көктемде су тасығанда құлаған болатын, өзеннің арнасы осы тұста кеңіп, шымырлап ағып жатады. Жағаға таялған жері түйе бойламайтын терең, иірімдене дөңгеленіп, қаракөк түстеніп, қараған көзді сескендіріп тұратын. Иірімге тап келген ағаштың сынығы, қамыс, жапа, не болса да су түбіне шым батып кете барады. Бірде дүкенші Жарылғаптың киіз қалпағын да жалмап алған. Араққа сылқия тойған ол үлкен ұлы Кәкенді іздеп жүріп, балық аулап тұрған бізге келе қалмай ма. Аяғын зорға басады, тілі күрмеліп кекештеніп, ықылық атады. Бетаузы қазаннан жаңа ғана алған майшелпектей жып– жылтыр.

	– Әлгі біздің жүгірмек қайда? – дегенді үзіп– жұлып әрең айтты да, менің қолымдағы қармаққа жабысты.

	– Әкел, жайын ұстап берейін!

	Қармақты өзінше шиыра лақтырмақ болып, құлаштап сермеп қалғанда, суға құлап кете жаздап, бойын әупірімдеп зорға тіктеді. Басындағы қалпағы ұшып кеткен, ағараңдап ағып барып, иірімге ілікті де, сол сәтте әлдебір жалмауыз аждаһаның аранына тап келгендей суға шым батты.

	Жарылғап қармақты лақтырып тастап состиып тұрып қалды, жып– жылтыр беті теңбілденіп, нарттай боп қызарып кеткен, көзі шарасынан шығып барады.

	– Қалай– қалай қыжытады? – деді танданып.

	Содан кейін костюмін асығыс шешіп, қалпақтың соңынан жөнелтті, ол да су бетінде көп аялдаған жоқ, иірімге батты да кетті. Артынша Жарылғаптың былғары етігімен көйлегі де соның кебін киді.

	– Ғажап! – деп тандайын қақты ол суға төне үңіліп. – Қазір секіріп кетсем ғой, мені де қылқ еткізеді.

	Содан кейін қолын бір сілтеп, барқыраған зор дауысымен әнге салып, ауылға қарай теңселе басып жөнелді.

	Әшірбай шал тура сол иірімге қарап қимылсыз отыр, пұшпақ тақиясы көзіне түсіп кетіпті, бүгжиіп алғандікі ме, қыр арқасы құныстанып, құр сүлдері қалған. Бір кезде қос алақанымен бетін басып, қабырғасы сөгіле күрсінді.

	– О, тоба! – деді аһ ұрып.

	Біз не істерімізді білмей тұрып қалғанбыз. Мен қарт кемпірінің шайпау сөзіне, тәңірге ғана жарасатын жалғыздығына күйініп, суға кетіп қалмақ болған шығар деп шошына ойладым. Боран да солай топшылаған болар, өңі бозарып, берекесі қашып кетіпті.

	– Кетейік! – деді түршігіп.

	Шал осы кезде бізді байқап қалды.

	– Бері келіңдерші, – деді бір мұңлы үнмен.

	Біз оны аяғанымыз, әлде қорыққанымыз белгісіз, жасқана жақындадық. Қарттың екеумізге қараған, қызарып кеткен жанарында біз түсініп болмайтын, бұрын– сонды не өзімізден, не өзгеден байқамаған шарасыздық пен қынжылыс райы бар еді. Оның сақал– шашы бұрынғысынан да ағарып кеткен сияқты көрінді, аппақ қудай болатын. Мен Боранның артына қарай ығыса бердім.

	Қарт қайтадан шымырлап ағып жатқан өзенге қарап кетті.

	Бойын тіктеуге тырысып: – О, тоба! – деп күрсінді. Ал тура аяғының астында, жарқабақтың түбін ала иірім үрейлі дөңгелейді.

	– Бара беріңдер, – деді әлден соң. – Үйлеріңе қайтындар.

	Біз үшін онымен тілдесу дәл қазіргі шақта қияметтің қиыны еді. Мұнысына қуанып кеттік, жалт бұрылып жүгіре жөнелгенбіз. Бірақ онымыз бекер екен, сол сәтте қарттың: – Тоқатай тұрыңдаршы! – деген жарықшақ даусы естілді де, жеткен жерімізде сілейіп қаттық та қалдық.

	Қарт қос қолымен жер таяна орынынан көтерілді. “Сендер енді біздің үй жаққа келмей– ақ қойыңдар, – деді өңі қашқан, жүдеген күйі. – Мен шақырсам да жолай көрмеңдер! Сөйтіндер айналайындар!

	Салымыз суға кетіп, әлденеге тұлан тұта түйіліп, ауылға қарай енжар аяндадық. Арқамызға біреу мың батпан жүк артып қойғандай қажып, титықтап келеміз. Кімге ренжіп, неге кіжіне шүйліккеніміз де беймәлім, қалайша бұлай сілеміз қата шаршағанымыз да жұмбақты, әйтеуір ішкі әлеміміз алай– түлей. Көз алдымнан Әшірбай шалдың мүсәпір кейпі кетпей, одан әрмән құлазытады.

	– Мен дүкенші Жарылғап болсам, ана жетімек қартқа көп баламның біреуін бере салар едім, – деді бір кезде басы салбырап, тұнжырап келе жатқан Боран.

	Оның бұл сөзі жабығыңқы көңіліме жұбаныш секілді естіліп , көкейге бірден қона кеткен. “Япыр– ай десейші, – деп ойладым іштей, ауылдың адамдары бас қосып, Әшірбай шалдың жалғыздығын ескеріп, неге сондай ғажайып үкім шығармайды екен”.

	Бұл ойымды сол заматта Боранға жеткізгем.

	– Әй, оған екі күннің бірінде ішіп алып, шабынған бурадай құтырынып жүретін Жарылғап көнер ме, – деді Боран күрсініп. – Әне, қара, ол тағы да тойып алыпты.

	Нұсқаған жағына жалт қарадым, тап соның өзі, ішіп алса жер– көкке сыймай кететін адуын Жарылғап. Көйлегінің омырауы алқам– салқам жайылып, шашы қобырап кеткен. Қолындағы қамшысымен жерді салып– салып қалып, әлдекімнің жеті атасынан бері қарай қазады. Оған мынадай арсыл– гүрсіл шағында қарсы келетін тірі жан таппайсың, жыны басылғанша осылай екі иығын жұлып жеп жүргені.

	Шындығында ұзын бойлы, денелі, әпербақан Жарылғапқа жанынан безген адам болмаса, кім қарсы келсін. Кытығына тие берсе, колхоз бастығы Иманның өзінің шаңын қаға салады. Әлдекімнің оның жәбіріне ұшырап, бастыққа шағынатынын айтар болса, дүкенші қарқылдап тұрып, ал кеп күлер еді.

	– Алда байғұсым– ай! Ой– хой бишаралық– ай! – дер еді. – Оның кім– ей айтып тұрған! Әлгі өзегіне құрт түсіп, қураған ағаш секілді семіп қалған Иман ба? Мүсәпірім– ау, сен менің ана аудандағы дөкейлеріңнен өзгеге түкірмейтінімді білмейді екенсің ғой. Басекеңнің құны бізге беш тиын.

	Анау оның бұл ірілігіне жүнжи қоймаса, Жарылғап білекті сыбанып жіберіп, жұдырығын тұмсығына таяйды.

	– Мынау не! Жұдырық па, әлде гүрзі ме! – дейді тістеніп. Шағынған сорлының енді зіркілдеген шойын қарадан амалын тауып құтылудан басқа лажы қалмайды.

	– Гүрзі ғой, Жеке! Соның тап өзі! – деп кішірейеді.

	Ал осыдан кейін Жарылғаппен сөйлесіп көр. Әсіресе, зәру затты кемі бір жартылықтың құнын үстеп төлемей ешкімге босатпайтын, жай сөзге де, май сөзге де, айтары көп бай сөзге де пысқырмайтын, ауыл– үйге үкімі жүріп тұрған пәленің бетіне келе көрме. Көңілі құлаған заты қолына түспесе, бұ дүниеден кенде болып өтетіндей құты қашып кететін әйелдер одан жарты шыны арақтың пұлын аясын ба, Жарылғапқа ым жасап үлгертпей– ақ өздері ұсына береді. Мұндай күндері оның думанды, оқиғалы дәуірі басталады. Кеңірдегінен келтіре ішіп алып, ойран– асырды салады– ай келіп, қайда ұрыс– керіс, төбелес, іздеп барып ұрынады. Содан жұрт оны “қайда Жарылғап” деп атап кеткен.

	Ауылдағы екінші Жарылғаптың есепші екенін білесіздер. Ол содыр дүкеншіден де ірі, екі иығына екі кісі мінгендей балуан тұлғалы адам. Өтірік айтса, өз обалдары өзіне, ел: “Жарылғап ертеректе аудан орталығына барып, түнде қонақ болған үйінен кеш қайтып келе жатқанда киліге кеткен бес бірдей жігітті жалғыз өзі ұрып жығыпты. Тағы бірде құдыққа түсіп кеткен атты құйрығынан суырып шығарыпты. Батпаққа батып қалған жеңіл машинаны сүйретіп тастап жүре беріпті” – деседі. Кім білсін, рас та шығар. Оны өз көздеріңізбен көрсеңіздер, бұл қауесетке сенетіндеріңізге күмән жоқ. Атқа мінсе, шаба алмайды, астындағы жылқы зіл батпан салмақты көтеріп аяңдап отыруға ғана жарайды, Семіз қойдың табаққа төңкеріле салынған құйрығын алдына алып, ұзыншалап бес– алты бөлек етіп тіліп, бірінен соң бірін қылқ– қылқ жұтқанына куә болғанымыз бар.

	Абырой болғанда, қайда Жарылғаптың ұзын сойыл ұр да жық мінезін оған бермеген, әйтсе екеуі тізе қосып алып, қиғылықты салып кеп берсе, Айшырақта осы күні тірі пенде қалмас па еді, кім білсін. Ол жаратылысынан тұйық адам, өз шаруасынан басқаға араласа қоймайды. Жұпыны ғана шағын ауылымыздың кейде ынтымағы жараса қалатын ұйымшыл, кейде тасыған өзендей бұрқ– сарқ қайнап, арнасын бұзып ағатын құбылмалы тірлігінде оның біреумен түс шайысып, қатты сөзге келгенін көрдік деп күнәға батар жайымыз жоқ.

	Бүкіл ауыл адамдары сияқты біз де хал– қадырымызша сыйлаушы едік. Өйткені Жарылғап өзімізбен бірге ертелі– кеш өзен жағалап, үйге кейде ел жатуға ыңғайланғаңда, кейде ақшам жамырап, қой қораланғанда бір– ақ оралатын баласы Боранға біздің сіркесі су көтермейтін дызылдақ әкелеріміз сияқты таяқ ала жүгірмейді. Ұрысқан күннің өзінде дауысынан ызғар білінбейді, онысы майдалап ақыл айтқанға көбірек ұқсайды.

	– Тоғай кезіп, күнге қақталғанда не таптың. Балық аулағың келеді екен, жарайды. Тек балам– ау үйге мезгілінде келсейші, – деген тәрізді шыбынның шаққанына тұрмайтын бірдеме.

	– Шіркін– ай, – дейтінбіз біз сонда, – әкеміз Жарылғаптай кеңпейіл болса ғой, екі дүниеде не арман бар?!

	Мұндай мұңлы қиялдан кейін әр бала өзінің әкесін жамандауға кіріседі.

	– Менің әкемнің бойы бір– ақ тұтам, ондай тапалдар шақар болады, – дейді кітапханашы Нобайдың баласы Аппаз.

	Ал соғыста болып, майданнан ауыр жараланып оралған мектеп– интернаттың күзетшісі Жақыптың ұлы Базарқұл бәрімізді шошыңдырады.

	– Біздің әкей қырғын соғыста өзінің де, өзгенің де қанын төккен. Ажалмен бірге түнеп, бірге тұрып жүрген. Ондай адамның ашуы алқымында тұрады, өйткені нервісі бұзылған. Ызаланғанда қолына түссең, фашистерді қойдай қырғаны көзіне елестеп, өлтіре салуы оп– оңай, – деп зәре– құтыңды қашырады.

	Әйтеуір Жарылғаптан оңды әке табылмайды. Бәріміз Боранға қызыға әрі қызғана қараймыз.

	– Сен бақыттысың ғой, – деген сөз аузымыздан еріксіз шығып кетеді.

	Бұған ол жалы күдірейе марқайып, жүніміз жығылып, салымыз суға кетіп тұрған бізге мүсіркей қарайды.

	Ауыл бұл Жарылқапты тағы бір мінезі үшін сыйлайтын. Ол арақты татып алмайды, шылым да шекпейді. Осы қылығын жақтырмайтын тек Қайда Жарылғап қана.

	– Еркек емес, үйіп қойған бірдеме, – дейтін ол аттасы жайлы сөз қозғала қалса. – Арақ ішпесін, шылым тартпасын. Жақсы. Ал неге өйтетінін білесіңдер ме? Ойбай– ау, есін біліп, етегін жапқалы тиын санап, саусағын жалап келе жатқан бәтшағар емес пе. Бәрі есепте ғой. Әгеркім шылым тартатын болса, күніне жиырма екі тиын, айына алты сом аллауәкпәр. Одан да өлгені артық. Тап солай.

	Ол қайда Жарылғаптың бұл қыңыр сөзін талай жерде естіп жүрсе де шамданбайды.

	– Е, ол не айтпайды, – дейді де қояды. Оның осындай көнтерілігі мен үстінен түйе жүріп өтсе де сыр бермейтін момындығына, үлкен мен кішіге бірдей сыпайлығына тәнті болған жұрт Майда Жарылғап атап кеткен. Ауылдың әредік болып тұратын ұрыс– керісінен шеттеп жүретін тұйықтардың бірі – кітапханашы Нобай. Жасы алпысқа таялған бурыл шашты, маңғұл пішінді бұл тапал қара кісінің әкесі азан шақырып қойған есімі Кәрім. Шаруаға қырсыздығына, қолға алған ісі шілдің қиындай тозатын олақтығына орай ел оған Нобай деп ен таға салған. Төбенің еңіс беткейіндегі етекке қарай қисайып тұратын шым үйі мен сырт қарағанда дөң болып үйіліп жатқан қора ма, әлде атам заманнан қалған ескі қорым ба, не екені айырғысыз қора– жайын, ұзынды– қысқалы қараған, тал, тақтайдан домбарлай салған шарбағын көрсеңіз, оған Нобайдың жұрт қатарлы мал ұстай алмайтынын, Айшырақтың өрісі үйір– үйір жылқы мен қойға толып, ел не ішіп, не жерін білмей отыр– ғанда, тісі қызылға тимейтін кедейлігін қоссаңыз, Кәрекеңе бұл атты қойған адамның данышпандығына құлдық ұрар едіңіз.

	Сіздердің ауылдарыңызды қайдам, біздің Айшырақ біреуге қисық– қыңыр ат қоюға келгенде алдына жан салмайды.

	Үлкендерден бастап қатын– қалаш, бала– шағаға дейін жанама есімдері бар. Соған құлағымыз үйреніп кеткені соншалық , өзіміздің бұрынғы атымызды бұл күнде ұмыта бастаған сияқтымыз. Ауыл адамдарын әуелгі есімімен Иман Қадыр, Ерден, Қуанышбек деп шақырар болмаңыз, олар: – Мына байғұс не тантып тұр. Бұлары кім? Жынымен сөйлесіп тұрғаннан сау ма, өзі, – деп бетіңізге шүбәлана қарауы, сізді есі ауысқан жанның қатарына қоса салуы ғажап емес.

	– Сізге ашарық Иман керек пе, оны Инелік деңіз де қойыңыз, жасыңыз кіші болса, Инеке деуге толық хақыңыз бар. Біз оны солай сыйлап, осылай құрмет көрсетеміз. Ал қара домалақ, қолды– аяққа тұрмайтын пысық мұғалім Қадыр бұл күнде жоқ, оның орнында Жылтыр деген, екі иығын жұлып жеп жалақтаған біреу жүр. Сөзіне де, ісіне де су жұқпайтын, көзіңізді бақырайтып қойып тұрып, тыр жалаңаш тонап алса да ізін кестірмейтін Қақаңа бұдан басқа есім қойып, есіміз кетіп пе. Оның ғажаптығы сол, малын қасқыр жемейді, ұры алмайды, бір жылқысын да шетінетпей соғым сояды, қолы да, сөзі де ұзын. Қайда жиналыс, қайда айтыс, соның нақ төрінде екі қолын кезек сермеп, көпіріп сөйлеп тұрғаны. Реті келсе айламен шалып жығады, не көрсетіп жіберетінін көлденең тартып, үрейін алып жығады.

	Ал бірде бағы жанып, мектеп– интернатқа директор болып шыға келген, ондағы көзге ілігіп, қолға ұстауға жарайтын жылы– жұмсақтың бәрін жылға жетпейтін уақыттың ішіңде өңешінен өткізіп үлгерген, көлденең жатқан көк жіпті қыстыра кетуді көп көрмейтін Ерденнің қай кезде Жылым болып шыға келгені есімізде жоқ. Әйтеуір бірде Жықа, бірде Жіке деп жүргеніміз хақ. Оған Ердекең бастапқыда жатып кеп тулағанымен, көптің аузына қалай қақпақ қойсын, бұл күңде лақап есімі аталса: – Әу! – деп елеңдей кетеді.

	Сарқа айтатын болсақ, осылай жалғасып кете береді, тіпті бесіктен белім шыққанына он үш, он төрт жылдың жүзі енді толған менің де желімдей жабысып қалмай қойған құйтырқы атым бар. Оны айтуға жүрегім дауаламай отыр, өйткені оңып тұрған жоқ.

	Айшырақ ауылы туралы әрі қарай әңгімелегенде, оның малға да, жанға да жайлы жерге орын тепкенін айтпай кету күнә болар. Шағын төбенің сол жақ қапталында қалың қараған қаптай өскен, аумағы атшаптырым жерді алып жатыр. Арасы ойдым– ойдым көделі, қияқты алаңқай болып келеді, малдың қысы– жазы бірдей оты қанатын шүйгінді өріс. Аңға да кенде емес, қояны мен қарсағы, борсық пен күзені қойдай өреді.

	Осы қалың қарағанды қақ жарып өтетін қара жолмен тура тартып отырсаңыз, дала бірте– бірте биіктей береді де Бекбайдың қотыр тасты жонына тіреледі. Сол арадан бір шеті Қызылшоқы, бір шеті Ақтауға барып ұласатын тақыр жоталар басталады. Олардың әрқайсысының көкейге қона кететін көрікті аттары бар, Қорған, Қызылтас, Ақсай, Райыс ... осылай тізбектеле береді.

	Сол жота– жондардың арасы шалғынды сай– сала болып келеді, ел жаз бойы шауып тауыса алмайтын көлкөсір шабындық, ойдым– ойдым қайың мен терек, сылдырап аққан мөлдір бұлақ таяқ тастам жер сайын кездеседі. Қуыс– қойнауларда тұтаса өскен бұйра көк тал, арасына сыналап енсең, қарақаттың, мойыл мен бүлдіргеннің қышқылтым хош иісі аңқып қоя береді, шалғынын жалдай жүрсең, сарымсақ пен қымыздық көз тұндырады.

	Сай табанын кесіп өтіп, жонға өрлегенде, маңайын қалың қияқ, биік ши қоршай өскен, жерден қылтиып шығып түрған жал– жал қызғылт тастар көзге түседі. Олар елдің айтуынша бағзы замандағы қалмақ пен жоңғар шапқыншылығында шейіт болған сарбаздардың қабірі. Жұртты ханталауға салған жау да, жерін, жанын жалдап қорғаған қазақтар да өлген жауынгерлерді ұрыс даласының әр пұшпағына көміп кете берген.

	* * *

	Атамның ескі тонына оранып жатып ауылдың, оны төсіне қондырған шалқар даланың өзім білетін ой– шұңқырын ойша кезіп келіп, сол тас молалар еске түскенде, Айдарлының етегінде бәлкім болған, бәлкім болмаған қанды қырғын көз алдыма қайта елестеген.

	* * *

	Сол сәтте үйелмендей жоңғардың семсері батырдың дулығасына сарт етіп, қатты тиген. Толағайдың көз алды. мұнартып кетті, қалқанын көтере қорғанып, тақымын қысып үлгерген, құла алға серіппедей атылып, суырылып шыға берді.

	Бір түмен жоңғардың елірген есірік шуылы жер жарады. Домбай! Домбай!

	Батыр терісіне сыймай долырды, бар күшін жинап тізгінді бұра тартқанда, жануар бір орынында осқырына шыр айналды, жанарының алдындағы жалпақ дала төңкеріліп түсті. Үйелмендей жауы осал болмады, бұған қарсы сілтеген қылыштың тұла бойын қақырата тигені осы алғаш рет шығар. Болат дулыға болмағанда қара жерде қанға боялып, жатар ма еді, Толағай деген айбатты аты мәңгілік өшер ме еді, құлынынан қолында өскен, талай аламан бәйгелерде көсегесін көгертіп, ұрысқа түссе тақымында ұршықша үйірілген қайран құла шылбырын сүйретіп, күлдір– күлдір кісінеп, шұрқырап шыға келер ме еді.

	Бойын тіктей беріп, дұшпанын тұлан тұта іздеді. Ол тау қопарыла қозғалғандай болып тағы да төніп келеді. Батыр енді бәрін де ұмытты, өлімді де, өмірді де ойлаған жоқ, жауының қайраттылығы да естен шықты, дүлей өшпенділікпен ақыры ұмтылды. Қарш– қарш қайшыласқан қылыштардың жүзінен жарқ– жарқ ұшқын атылды. Әулетті қолда айбыны асқан көк болат қан төкпекке аласұрды. Алқымын ақкөбік жапқан құла бозды омырауымен қағып өтіп, жалт– жұлт жалтарды. Айнала беріп қарсы ұмтылғанда, қатты тартылған тізгіннің ырқымен аспанға шұрқырай шапшыды.

	Осы сәт боз ат алқымының астында қалып еді, батыр үйелмендей жоңғарға бір мезет төбесінен қарап, қылышты қиялай сермеген. Домбай қалқанын төсеп үлгере алмады, көк болат сол жақ иығына сыр– сыр тіліп барып білезікті қолын шынтағынан қиып түсті. Жаралы жаудың тұла бойы суынып сала берді, іле отқа оранғандай күйіп– жанды. Қысық көзі шарасынан шығып, жауына сұғына қарағанда, ол қаруын қайырыла беріп тағы да сілтеп қалған. Жандәрменде аттың бауырына қарай төңкеріле бұқты, сол сәтте жырынды боз құланың құйрығын жанай сырғып, ту сыртына шығып үлгерген.

	Батыр күреңді тақымымен шалт бұрып алдын орады. Жоңғардың қалқаны жерге сусып түсіп барады, сол жақ иығын қан жапқан, бірақ жүні жығылмапты, жалаң семсерін бұлғай сермеп барқ– барқ етті.

	– Қан! Қан!

	Толағай ессіз долырған, қан тілеген, ашынған жауына таяла беріп, іркілді. Оның енді қорғануды, сақтықты ұмытып, жаралы жыртқыштай тайсалмай шабатынын сезген. Өлерін білген ер жауының мүрдем кеткенін көріп барып көз жұмудан басқаны ойламайды. Дұшпанымен қанын жалдап жүріп алысады. Мынау қазір сондай күй кешкен.

	Күрең ішін тарта пысқырынды, есті жануар өлімнің исін сезді ме екен?!

	Сол сәтте жоңғар өкпе тұсынан ұмтылып дүрсе қоя берді.

	“Қан! Қан!” деген сүреңсіз үнінің зәрі өңменінен өтеді, семсерін оңды– солды сермеп, өлермендене емінген шағында бұрынғысынан да қаһарлы еді, тегеурінін зорға қайтарды.

	Күреңнің ептілігіне салып, қос бүйірге кезек жалғарып, сытылып шыға берді. Домбай мұның осылай ығысқанына айызы қанғандай көзсіз кимелеуін одан әрі үдеткен, семсерін жай оғындай жарқылдатып, жалғыз қолымен алапат қайрат көрсетіп жүр.

	Қарасұр сарбаз батырдың неге сырғақтай бастағанын білмей дал болды. Қалқансыз жаралы жоңғарды соншама еліртіп қойғаны несі? Әлгінде ғана мүлде басқаша ұрыс салып еді ғой.

	Кеудесін бір алапат толқын қақырата кернеп бара жатыр. “Аруақ! Аруақ!” деп ұрандап шауып етекке түсті, елеңдеп жотаға шықты.

	Толағайға қаңды көйлек серігінің даусы гу етіп көтерілген құйыңдай ұйытқып жетті. Сарбаз біткен даланы жаңғырықтырды.

	– Қан! Қан! – деп қырылдады жоңғар.

	Ол енді мүлде құтырынып алған еді, сұйық, селдір мұрты тікірейіп, семсерінің жүзіне тосқан қалқанды қарш– қарш тілгіледі. Батыр оның жиілеп кеткен соққыларына төтеп беріп жүріп, ұрымтал бір сәтте қару ұстаған қолын білезіктен салып өткен. Домбайдың семсері жарқ етіп барып жерге қадалды, боз ат шұрқырап қоя берді . Аспанға тік шапшып, иесін алқымымен қорғағандай аласұрды. Бірақ күрең сып беріп оң қапталынан шыға келген. Қайқы қылыш тағы бір сермелгенде, жоңғардың қазандай басы кеудесінен бөлініп түсіп, ердің қасына соғылды, одан тайқып барып қара жерге дүрс етті.

	* * *

	Таңертең мені атам оятты. Жастықтан басымды еріне көтергем, үйдің іші алакөлеңке, бүйірдегі төрт көз терезеден енген бозамық сәуле кешкі мұнар секілді бұлыңғыр, талмаурап ұйқыға шақырады.

	Төсекке қайта қисая беріп едім, тура терезенің түбінен сиыр азынай мөңіреді.

	– Тұра ғой балам, әлгі дырылдағыңды дайында, жолға шығамыз , – деді атам.

	Ол кісінің анда – санда осылай аяқ астынан жолаушылай қалатын әдеті бар. Үйде отыра – отыра іші пысатын шығар, кейде маңайдағы қойшы ауылдарды аралайды, жапан дүзді кезіп, әр төбенің басына бір шығып, күнұзын сенделіп жүреді де қояды. Мұндай сапарларында мотоциклдің тізгінін ұстап, атқосшы болатын менмін. Әкем оны баптап беріп, жұмысы барлығын айтып үйде қалады, сірә, жүзге таялған шалмен бірге ел адақтап жүруден қашатын болар.

	Амалсыздан тұруға тура келді. Киініп ауыз үйге шықсам, атам күбіден кесеге қымыз құйып жатыр.

	– Бетіңді жу да, ішіп ал, – деді. Содан кейін пештің түбінде тұрған қоржынды көрсетті. – Ананы дырылдағыңа салуды ұмытпа.

	Аздан соң екеуміз үш аяқты Оралдың үстінде қара жолдың шаңын бұрқыратып, таңғы тыныштықты мотордың беймаза гүрілімен дар – дар айырып кетіп бара жаттық. Алған бетіміз – шалғайдағы Әділше, Қаратөбе таулары, олардың бергісінің өзі біздің Айшырақтан кемінде алпыс – жетпіс шақырым жер. Қайта айналып келгенше екі – үш күннің өтетіндігі хақ, ал ертең Боран, Аппаз үшеуіміз ауылдан қозы өрісіндей тұстағы ашық қара суға барып балық аулауға келісіп қойып едік. Түнеугүні Әшірбай шал одан құлаш – құлаш шортан ұстап әкеліпті деген сөзді естігелі мазамыз кетіп, аңсарымыз әбден ауған болатын. Ал менің құлқын сәріде жолаушылап бара жатқан түрім мынау.

	Қара жол ауылдан үш шақырым шыққан соң Атасуды кесіп өтіп, оң қапталындағы құмдық беткейге қарай созыла тартты. Оралды ұшыртып келемін. Екі жақтан да аласа белдер жарыса алға ұмсынып, біразға дейін ілесті де отырды. Содан кейін беткейінде киіз үй тәрізді бейіті қарайған сүйір төбе көрінген, қара жол соған қарай бұрылып барып, жалпақ далаға қайта шалқаяды екен. Тұсына жақындағанда атам бүйірімнен түртті.

	– Ана бейітке бұрыл.

	Төбені қиялай жүріп келіп, тамның дәл түбіне тоқтадық. Мотоциклдің үстіне азынай соққан жел сап тиылды. Бар маң тып – тыныш бола қалған шақта бозторғайдың шырылы естілді. Бейіттің төбесіндегі шаңырақтың орынындай дөңгелек тесіктен жалғыз қарлығаш ұшып шықты. Оқ жетер жерде тас обаның үстінде даланың қарақұсы жарбиып отыр. Ақтың асты ұсақ қиыршық тас, басқан сайын шықыр– шықыр етеді. Бәлкім кен іздеушілер шығар, төбенің әр жерін шұрқ – шұрқ етіп қазып тастапты.

	Бейіттің биіктігі төрт – бес құлаштай бар, аумағы алты қанат киіз үйдің көлеміндей, қабырғасы қалың. Сыртының сылағы түсіп, кірпіштерінің жігі сай – сай ашылғанымен, әлі мықты сияқты, құлаған, үгілген жері жоқ. Маңайы тері сүйреткендей тақыр, тек кісі еңкейіп зорға кіретін кішкене есігінің алдына бір түп тобылғы өскен.

	Атам мотоциклден түскен бетте бейітке қарай жүрді, таялып барып жерге шарт жүгініп отыра кетті де құран оқуға кірісті. Кеудесіне түскен аппақ сақалын сипап, тамағын қырнап алып, қарлығыңқы мұңды үнмен ескі мақамды баяу тербей бастаған. Қырдың кезбе желі әредік гу ете қалса, дауысы үзіліп кетеді, ақ сақалын желпи тарап, айдалада адасқан тірі аруақ тәріздендіреді. Бір кезде алақанын жайды да әлдене деп естілер – естілмес ұзақ күбірледі, содан кейін бетін сипап мені жанына шақырған.

	– Мынау Еркебұлан деген батырдың бейіті, – деді тамға қарап.

	– Аты шулы ақтабан Шұбырындыда жаудың соңына шағын қолмен сонау Алатаудың бөктерінен түсе отырып осы арада дұшпанға қырғын майдан берген. Алапат соғыста садақтың оғынан қаза тауыпты. Өлер шағында сүйегін Арқаның топырағында қалдыруды өсиет еткен екен.

	«Қарасаң көзің сүйсінетін, жайласаң көсегеңді көгертетін тынысы кең жер екен. Осы араға арулап қойыңдар. Төрт құбылам сай болып жатайын» – депті жарықтық. Кейін ел жерін жаудан тазартып, есін жиып, еңсесін көтерген соң, басын қарайтыпты, мына бейітті тұрғызыпты.

	Осыны айтып, кеудесін кере күрсініп, тамға мұңая қарай тұрды да, іргесінен бір шымшып топырақ алып маңдайыма жақты.

	– Қолдап, қорғай жүр аруақтым! – деді дауысы дірілдеп. Бұл менің соңғы рет келуім шығар.

	– Ал сен, – деді маған, – батырдың атын да, ерлігін де ұмытпа, есіңде жүрсін. Алда – жалда мына өңірге ат ізін салсаң , бұл кім деп өте шықпассың, аруағыңа бас иерсің.

	Бейітке енді манағыдай емес, имене, кішірейе қарадым, оның күн мен жел тоздыра бастаған, сылағы түскен қалың қабырғасында бір қасиетті жұмбақ сыр тұнып тұнғандай сезілді. Неге бұлай өзгергенімді де ұға алмадым, әйтеуір енді ол мен үшін ұлан даланың төсінде көзге жиі түсетін көп бейіттің бірі емес еді.

	Даланың қара жолы таусылатын емес, кейде жалпақ жазықты ұзақ кезіп, шиырлап қиянға алып қашады, кейде құба белдерден қайқаңдай асып, көделі жондармен жарыса құлашын кеңге салады. Табаны бірде шаңдақ, бірде құмдақ, құлдилап терең сайға да құлайды, тарылып қалың қараған биік ұшқаттың арасына сұғынады. Мына елсіз, сусыз өңірге бет түзеп алып, шалғайда көксеңгірленген Тасқоралы тауына қарай қайқайып еді, енді жалт бұрылып Атасудың талды арнасын қайта іздеген. Сол бойда көкбекті сортаң даланы қақ жарып отырып, Дараттың тақыр тасты биігіне төтелей салғанда, қарсы беттен екі – үш киіз үй көрінді.

	– Соға кетейік, – деді атам.

	Бір – біріне таяу тігілген қараша үйлердің маңында адам да, мал да байқалмайды, үріп шыққан ит те жоқ. Жерошақ жақта сабы сынған шалғы, машинаның дөңгелегі мен қу тал жатыр. Одан әріде таяуда ғана қазылған құдық көрінеді, сыртқа лақтырылған топырағы әлі кеуіп үлгермеген. Манадан бері тілім аузыма сыймай шөлдеп келе жатыр едім, Оралдан түсе сала солай қарай жүгірдім. Атам киіз үйге беттеді.

	– Кім бар – ау! – деді дауыстай беріп қыстыға жөтелді, сірә, таңнан бергі жүріс оңайға түспеген болар.

	Үйден басына қызыл орамал тартқан келіншек шықты да атамды көріп, босағадан ығыса сәл иіліңкіреп тұрып қалды. Бейтаныс қариядан именген сыңайда жүзін қырын бұрып әкеткен, оның осы ибалығына көңілі толды ма:

	– Бақытты бол қарағым! – деді атам.

	– Бұл қай ауыл?

	– Шөпшілердікі.

	– Сірә жақында келіп қонғансыңдар – ау?

	– Иә, кеше көшіп келдік.

	Келіншектің үні де биязы, жұмсақ екен, қойылған сауалға сызыла қысқа жауап беріп, атамды үйге енгізді де жерошаққа қарай жүрді. Ұзын көк көйлегінің етегі әлі жапырыла қоймаған шалғынның бетінде жүзіп келеді. Сәл шығыңқы төсінен аса құлаған ұзын бұрымын еппен көтеріп, арқасына серпіп тастап еді, құлағындағы сырға күн көзіне шағылысып жылт – жылт етті. Қынама кәмзолы тал бойына жараса қалған, оңқай асықтай ыңғайлы дене жеп – жеңіл қозғалғанда, гу етіп жел соқса, қауырсындай қалықтап ұша жөнелетін сияқты еді.

	Мен оған неге осылай қарап қалғанымды білмей, қауғаны құдыққа салған күйі аңтарылып тұрғанда, келіншек жерошақтың жанындағы самауырынға су құйып отты тұтатты. Көзі маған түскенде аққұба өңіне жұқалтаң қызыл жүгіріп, ұяң жымиды. Жанары мөлдіреп тұрып жасқандырады, еріксіз бұрылып кеттім. Бірақ сол заматта қайта қарағым келген, жүзі көптен таныс секілді, талай рет көрген сияқты едім. Бәлкім түсімде, бәлкім өңімде кезіктірген шығармын, әлде қиялымда осындай бір сүйкімді бейнені талайдан бері еліте іздеген шығармын, оны кім білген, әйтеуір мына өзімнен әрі кетсе екі – үш жас үлкен талдырмаш келіншектің тұп –тұнық жанары жүрегімді шым еткізгені анық еді.

	Ол маған тағы да жымия қарап, жерошақтың жанындағы дөңбекке барып отырды. Осы қалпында қанатын қамдап қона қалған қарлығаш сияқты болатын, сырт етіп ши сынса ұша жөнелер ме еді.

	Сол кезде киіз үйдің сыртындағы сайдан салт атты желдіртіп шыға келді. Астындағы торының алқымы ақ көбіктенген, өзі де оңып тұрған жоқ, көйлегі терге малшынып, екі иығынан дем алады. Кеспелтек денесімен алға ұмсынып, жан – жағын тінте өңмен дегеніне қарағанда, не біреуді қуған, не біреуден қашқан жан ба дерсің. Торы ат лоқыта желгенде, ышқырынан шығып кеткен көйлегінің етегі желп –желп етеді.

	Осы алқам –салқам күйінде тізгінді келіншектің жанына барып бірақ тартты.

	– Мынау кім? Неғып жүрген адам? – бақа көзі бақырайып.

	Келіншек оған назар аудара қоймай үнсіз отыра берді. Аттылы енді ер үстінде аударыла еңкейіп төне түсті.

	– Кім деймін мынау?

	Үлпілдеген бір тал гүлдің үстіне қазандай қара тас төңкеріле құлағалы тұрғандай. Келіншектің талдырмаш денесі дір етіп басылды.

	– Менмін! – дедім ышқынып.

	Кеспелтек қара маған жалт қарады да, атын қамшымен тартып жіберіп жаныма жетіп келді.

	– Сен кімсің?

	– Алтаймын.

	– Руыңды сұрап тұрғам жоқ.

	– Есімім солай.

	– Жалғыз келдің бе?

	– Жоқ.

	– Тағы кім бар?

	– Атам.

	Ол ауыр бір күрсініп, ердің үстіне түзеліп отырды. Басындағы қалпағын алып тер басқан бетін, мойнын сүртті. Содан кейін маған бақырая бір қарап алып, қауғаны нұсқады.

	– Әкел!

	Шелек толы суды кеңірдегі қырқ –қырқ етіп ұзақ ішті де қалғанын үстіне құя салды.

	– Уһ!

	Осы тұста келіншек орынынан тұрған, киіз үйдің сыртындағы сайға қарай кетіп барады. Жүрісі манағыдай жеңіл емес, иығы қусырылып, аяғын сүйретіп басады.

	Кеспелтек оған сүзіле қарап тұрды да, тағы да ауыр күрсінді, содан кейін атын тебініп соңынан ере аяңдады, енді әлгі екпіні жоқ. Қатарласа беріп күмілжи тіл қатқан.

	– Мен басқаша ойлап... Әлгі неме келді ме деп... Ол неге келгіштей береді деп... Енді өзіңді жақсы көргендіктен... – деп міңгірледі.

	Келіншек бетін басып жылап жіберді.

	Мен ештеңе түсінбей екеуіне кезек қарай бердім. Кезек қараған сайын салым суға кетті, көңілім құлазып, әлденеге зығырданым қайнады. Бар ұққаным: қос жанары мөлдіреп қарайтын әдемі келіншекті егіле аяп едім, сайдан қопаң – қопаң желін шығып, оған жоқ жерде дүрсе қоя берген кеспелтекті өлердей жек көріп едім.

	* * *

	Шөпшілердің ауылынан шай ішіп шыққан соң Дараттың тауын бөктерлей жүрдік. Теңбіл – теңбіл таудың беткейі қылтанақсыз тақыр, жалаңаш жотасы маусымның ыстығына қақталып, бауырында бұлыңғыр сағым ойнап манаурап жатыр. Жол кейде етегін сүйкей жанасады, кейде шалқайып далаға алып қашады, қайсы бір тұста қойнау кезіп кетеді.

	Біраздан кейін шалғынды ойпаңға түстік, екі қаптал сыңсыған бидайық, ара– тұра үйір– үйір биік ши кездеседі, әр жерден сарымсақтың сабағы көрініп қалады.Таяқ тастам сайын көктемде таудан құлаған қар суы арна ғып аққан тайыз жыра тап болып, жүрісіміз өнбейді.

	– Ананы қара! – деді атам сондай жыраның бірінен Оралды ышқындыра гүрілдетіп зорға өткен кезде.

	Тауды бөктерлей үш – төрт арқар кетіп барады, алдындағы құлжа біз тұрған жаққа мойын бұрып тұра қалды да, іле қарсы беттегі биік тасқа қарғыды, одан екіншісіне секірген. Сол сәтте тұнып тұрған тыныштықты дүр сілкіңдіріп мылтық гүрс ете түсті. Тақыр таудың іші жаңғырығып жүре берді, дәл жанымнан, қалың шалғынның арасынан бір топ бозторғай әуеге шырылдай көтерілді.

	– Тиді! Оғы мүлт кетпеді! – деді атам арқарлар көрінген жаққа көзін көлегейлей қарап. – Бұл кім болды екен?

	Сол екі арада таяқ дүбірі естілді, жалғыз аттылы тауды қиялап, шауып барады. Ал арқарлар зым – зия жоғалған, әлде мен жарқыраған күн көзі жанарымды жасқан ештеңе көре алмай қалдым ба? Олар тақыр тасты беткейде қалайша лезде қара танытпай кетеді.

	Аттылы аң құлаған жерге жеткен болуы керек, ерден домалай түсіп құнжыңдап жатыр. Тек осы кезде биікке өрлеп үлгерген құлжаны көзім шалды, соңында жалғыз ешкі мен екі лақ жанұшырып, тастан – тасқа қарғып барады. Таудың ұшар шыңында қатпарланған қия жартастар төменге жапатармағай үңілген тәрізді ербиіп тұр. Қайдан шыға келгендерін кім білсін, үш – төрт күшіген аспанда қанаттарын керіп тастап қалықтап жүр.

	– Бұл күнде таудың аңына да тыныштық жоқ, – деді атам. – Екінің бірі аңшы . Ең ақыры бала – шағаға дейін мылтық асынып алып, тау – тасты кезіп жүргені. Кәне, қозғалайық.

	Ойпаңның ойылып кеткен қара жолынан бірде шығып, бірде қайта түсіп жарты шақырымдай жер ұтқан кезде қалың шалғынға арқандалған ат көрінді. Одан сәл әріректе аумағы қойдың қотанындай биік ши байқалады, соның тасасынан қолында күрегі бар, басына қағаз қалпақ киген біреу шыға келді. Таныс кісі сияқты, көзіме жылы ұшырай кеткен, мынау дәу де болса өзіміздің Жылым. Айдалада ауылдың адамы кездесе қалғанына қуанғаным сонша, рульді солай қарай оқыс бұрып жіберсем керек, көлігім бір бүйіріне ауып түзелді. Ол бізге одырайып қарап тұрды да қарсы жүрді.

	– Ассаламағалейкум! – деп даусын шұбатылта созып жерге сүйретіле түскен атама қос қолын ұсынды. – Жол болсын, ақсақал!

	– Әлей болсын! Мұнда қайдан жүрсің?

	– Оны сіз сұрамаңыз, мен айтпай – ақ қояйын.

	– Е, не бопты соншама?!

	– Біздікі қаңғубайски ақсақал. Басқа ештеме де емес. Күн жаз, қол бос дегендей жағдай ғой.

	Атам оған түсінбедім деген кейіппен қарап, басындағы пұшпақ тақиясын алып, сілкіп қайта киді. Содан кейін шапанын шешіп шалғынға төседі де намаз оқуға кірісті.

	Күн бесінге ауған, әлі ыстық, қара топырақты, сызды ойпаңның қай тұсына қарасаң да бұлдырап сағым ойнайды. Шегірткенің шырылы, бозторғайдың әуезді үні, шыбынның ызылы астасып, өзгеше бір әуенге ұласқан. Аспанда шөкімдей бұлт жоқ, шаңғытып алыпты, манағы үш – төрт күшіген әлі қалықтап жүр. Шалғынның үстін жанай ұшып жалғыз кезқұйрық қалбаң – құлбаң қанат қағады. Әлде алыстан, әлде жақыннан бытпылдық бұғынып үн салады.

	Арқандаулы тұрған ат елең етіп, басын көтеріп алды, жүгеннің шылдыры естілді. Сірә жаңағы аңшы болуы керек, алдына арқар өңгерген біреу астындағы торыны жорғалатып келеді. Оны да бір көргеннен жазбай танығам, бұл Қайда Жарылғап еді. Маған , намаз оқып жатқан атама шекесінен қарап , қалың шиге қарай өте берді де, өңгерген аңын жерге гүрс еткізіп тастай салды. Ерден қарғып түсіп, атын шідерледі, езуіне қыстырған, сөніп қалған шылымын тұтатып құныға сорды. Екі қолы қып – қызыл қан, шалбарына арқардың жүні жұғыпты.

	– Мына пәлелер қайдан жүр? – деді тыжырынып. Жылым иығын қиқан еткізді.

	Атам намазын оқып бітіп, шапанын киді де, жерде теңкиіп жатқан арқардың жанына барды.

	– Құлжасы тұрғанда, ешкісін атқаның не? – деді Қайда Жарылғапқа. Ол езуіндегі шылымды түкіріп жіберіп, мылтығын арқардың үстіне тастай салды.

	– Шалым, осы жасқа жеткенше құлжадан ешкінің еті дәмді болатынын білмеуші ме едің, – деп кергіді.

	Атам оған жақтырмай қарап жөткірініп қойды.

	– Аң – құстың төлі әлі аяқтанып кете қойған жоқ. Обалын ойламадың ба? Қайда Жарылғап қан – қан қолын бір сілтеп, аңды союға кірісті.

	– Обал – сауапты маған қалдыр шал.

	Жүзі бір қарыс қара пышағы жалаң – жалаң етеді шалқасынан салып шабына қарай ірігенде, ұшы емшегін тіліп өтті. Аппақ сүт саулап қоя берді.

	– Алда тәңір – ай! – деп күйінді атам.

	Сүт арқардың шабына толды, одан асып жерге сырт – сырт тама бастады. Қайда Жарылғап пышағын аңның қара санына кірш еткізіп сұға салды да, қос алақанымен көсіп алып қолының қанын жуды.

	– Не істеп жатырсың, бәтшағар! – деп айғалап жіберді атам.

	Ол қолын шөпке асықпай сүртті де, қара санға сағағына дейін қадалған пышақты суырып алды.

	– Шал, осы арадан кетіп қалсаң қайтеді.

	Атамның жүзі түтігіп кетті, бірақ сабырын сарықпады.

	– Тоқтай қал! Сенің де жайың табылар! – деген тіксініп. Содан кейін маған бұрылған.

	– Балам, бері жүр.

	Мен оның соңынан селсоқ ердім, ұр да жық Жарылғапта есем кетіп бара жатқанын қорлана сезіп, тұла бойым құрысты.

	Бірақ оған не қайран қыларсың, әттең әлің жетпейді, әйтпесе...

	Ал Жылым әлгі екі ортада көзге түспей кеткен, қайда жоғалғаны белгісіз.

	– Мына шидің артында ескі қорым бар, – деді атам қатарласа бергенімде.

	– Баяғыда содан Қасым деген ұста алтын тауып алған. Оны мыс деп ойлап, елдің тесілген шәйнек, сынған аққұманын құрсаулай беріпті байғұс.

	Мен атамның сөзіне зер сала қоймағам, қайда Жарылғапқа әлі зығырданым қайнаулы еді. Артыма бұрылып едім, ол соңымыздан келе жатыр екен, жүрегім шым ете қалды. Еңгезердей дүкеншінің түсі сұсты болатын, осы сәт одан қорқатынымды білдім, бірақ жанымда атам бар екенін ойлап, сыр бермегенсігенмін.

	– Сол оқиғаны былтыр ауылға ел аралап, ескі аңыз – әңгіме жинап жүріп келген Әлікей деген ғалым адамға айтқанмын, – деді ол сөзін сабақтап.

	– Ертіп әкеліп көрсеткенмін де. Сонда: «Келер жазда арнайы аралап, қазып көру керек» деп еді. Бәлкім ат ізін салар.

	Қалың шиді айналып өткенімізде дөңкиген бос топырақты бұрқыратып жатқан Жылым көрінді. Бізге жалт қарап, құлаштап сермей берген күрегін тастай салды да, қолына қайта алды. Соңымыздан Қайда Жарылғаптың аяқ дыбысы айқынырақ естілді.

	Қорымның қызғылт тастары жан – жақта бей – берекет шашылып жатыр. Дәл ортасынан кісі бойындай екі шұңқыр қазылыпты. Соған таяу келгенде жерден шаң басқан шүберек көрінді. Атам таяғының ұшымен көтеріп еді, астынан екі – үш сарғыш зат шыға келді, күн көзіне шағылысып жылт – жылт етеді.

	Әуестігім жеңіп кеткен болуы керек, ұмтылып барып ұстай алғанмын.

	– Таста! Таста!– деп айғалап жіберді Жылым.

	– Бұл не? – деді атам.

	Салмақты затты қолына ұстата бердім.

	– Мынау алтын ғой, – деді ол айналдыра қарап.

	Ол екі ортада Қайда Жарылғап жанымызға жетіп келген, түрі өрт сөндіргендей түтігіп кетіпті.

	– Әкел! – деп атама қарай ұмтылды да аяғының астында жатқан тасқа сүрініп кетіп жербауырлай құлады. Орнынан қайта тұрғанша атам алтынды маған ұстатты.

	– Жүгір, дырылдағыңды от алдыр! – деді Қайда Жарылғаптан көз алмай.

	Мен жүгіре жөнілдім, мотоцикльге барар жолда дүкеншінің бағана жерге тастай салған қосауыз мылтығының үстінен түстім. Енді әуселесін көріп алармын дегем. Артыма қарап едім, Жылым маған қарай салып ұрып келеді екен. Ал Қайда Жарылғап атамның жағасынан қос қолдап ұстап сілкілеп жүр, сірә алтынның менде екенін білмейтін секілді: «Әкел! Кеңірдегіңді жұлып аламын қақпас!» – деп қыр – қыр етеді.

	Бойымды ұсақ діріл жайлап барады, көз алдым тұманданып кетті. Жетіп қалған Жылымға мылтықты кезене қарсы ұмтылдым. Атамның манадан бері мына екеуіне кеткен кегін алуға барыммен құмартқаным анық– ты. Содан кейін: «Өлтіремін!» – деп ашына айғай салғанымды сеземін.

	Жылым әуелі қалт тұра қалды, содан кейін бір бүйірге секіріп түсті.

	– Мынау қайтеді – ей! Кісі өлтіре ме! – деп мылтықтың ұңғысына жапақ – жапақ қарады.

	Менің енді онымен ісім болған жоқ. Қайда Жарылғап сілкілеп жүрген атама қарай асықтым. Ол қарулы дүкеншінің қолында қаңбақша ойнайды. Тақиясы басынан ұшып кеткен, шапанының екі өңірі жайылып, тұншыға үн шығарады. Ерні көстеніп, талмаурап бара жатқан сияқты.

	– Қоя бер! Тиіспе! – деп жанұшыра айғаладым. Қайда Жарылғап маған көзде салған жоқ.

	– Әкел! Әкел! – деп өзеурейді.

	Оның осы кездегі түрі мен іс – әрекетінде адамға тән еш белгі жоқ еді. Көптен бері алынбаған сақал – мұрты тікірейіп, шашы додаланып, екі көзі ұясынан шыға аларып кеткен. Зірк – зірк еткен сайын аузынан түкірігі шашырайды. Атамды Жылым көміп үлгермеген шұңқырға қарай сүйретіп барады.

	– Тірілей көмемін сені! Көзіңді құртамын қақпас! – деп арс – арс етті. Енді аялдаудың реті жоқ, жеткен бойда мылтықтың дүбімен Қайда Жарылғапты басқа салып кеп жібердім. Ол артына жалт қарады да, атамды итеріп тастап, маған тұра ұмтылды. Аяйтын түрі көрінбейді, өңмендеп, жыртқышша жиырылып, үрейді қашырып келеді. Шегіншектеп бара жатып қосауыздың серіппесін қайырдым, бойым біресе ұйыған, біресе тоңазыған секілді болады, жанарымның алды тұманданып барады.

	– Атамын! – деймін тістеніп.

	Бірақ өз даусым өзіме естілмейді, оны ата алмайтындығымды да үрейлене сезетін сияқтымын, ал қолына түссем – құрыдым. Онда атамның да, менің де көрер жарығым біржола өшпесіне кім кепіл. Мынау адам емес, сезімсіз, жүрексіз қорқау, өңі қандай суық еді, тіктеп қараудың өзі күш.

	– Таялма!– деп жанұшыра дауыстадым. – Жақындама! Ол бұрынғыдан да таяла түсті, екі қолын жайып жіберіп қаумалап келеді.

	– Сені ме! Тоқтай тұр! Қазір жайыңды табамын! – деп тісін қайрайды, жақ етін қатпар – қатпар жиырылып жазылады. Міне, үш – төрт – ақ қадам жерде тұр, енді бір атылса үстіме қона кетпек. «Өлдім» – деп ойладым, мылтықты қатты қысып ұстағаным соншалық, саусақтарым қарысып қалыпты. Қыстыққанда шыққан тер ме, әлде қорқыныш жасы ма, ерніме ащы тамшы тамып, тандырым кеуіп барады, жұтынуға да шамам жоқ. Жемін аңдыған жыртқыш секілді құнжия түскен Қайда Жарылғаптың ту сыртында әлденеде қалбаң – құлбаң етеді. Бәлкім атам шығар, енді одан қандай көмек болсын.

	– Аһ әкеңнің!.. – деп Жарылғап алға ұмтыла берді.

	Сол сәтте қолымдағы қосаусыз гүрс ете қалған. Айнала ұлардай шулап, дүрлігіп кетті, көзімнің алды бұлыңғыр түнек. Әлдекім: – Атпа! деп түршіге, барлыға айғайлайды. Оған ілесе тағы біреу! – Өлтірді! Құрыдық! – деп тамағы жыртыла байбалам салады. Тау жақ терең құзға қара жартас қопарыла құлағандай гүр – гүр жаңғырығады.

	Мылтық атылғаннан бері қанша уақыт өткенін білмеймін, әлгі бұлыңғыр түнек сұйылып бара жатыр еді. Күкірттің көңірсік иісі қолқамды қауып, тынысым тарылған. Енді ешқандай үрей жоқ, біресе егіле жылағым, біресе қарқылдап күлгім келеді. Дәл қазір қайда тұрғаным, әлгінде не болғаны шала – шарпы ғана есімде. Қайда Жарылғап қарсы алдымда жүрелеп отыр, атам сүрініп – жығылып келіп қолымдағы қосауызды жұлып алды, Жылым зым – зия жоғалған.

	***

	Мен мұндай тымық кешті бәлкім әлі күнге дейін көрмеген шығармын. Қызарып батқан күннің тау үстінде соңғы шапағы жалқындайды, бояуы қанық, қан қызыл, күңгірт – сары, ашық көк реңде құлпыра кестеленген. Доғал таудың ұшар биігіне қонған кешкі шұғыла да алуан түрлі нақышта құбыла көз тартып, кестелі сезімге кенелтеді. Біз отырған, терең шатқалға барып ұласатын қойнаудың іші қоңыр – салқын, биік тау кешкі дамылда әредік күрсіне ме екен, анда – санда самал ескендей болады, мал аяғы тимеген қалың шалғын баяу тербелген тәрізденеді. Қарақаттың қышқылтым исі білінеді, тау бұлағы естілер – естілмес сылдырап, етекке қарай жылап ағып жатыр. Атам соған беті қолын жуып, үстінің шаңын қағып ұзақ жүрді де намаз оқуға кірісті. Ол баяғыдан осындай ма, әлде манағы дүрбелеңнен кейін шөгіп кеткен бе, шүйкедей болып жүдеген. Тәңіріңе құлшылық етіп, маңдайын шаждаға тигізсе, кеудесін зорға көтереді, соның өзіне алқына шаршап, мұңлы мақамы үзіліп – үзіліп кетеді.

	Әділше тауының доғал биігі бірте – бірте қарауыта бастады, кешкі шақта айналаға жабыға көз салып, бір мұңлы ұсынсонар ойға бөккен сияқты, оның қазіргі тұнжыраған кейпінде ана кәрілік жеңген, өз денесі өзі ауырлаған атама ұқсастық бар еді. Екеуі де тап осы сәт ұзақ жасаған ғұмырының қалай өтіп, қандай мұратқа жеткізгенін ұға алмай, іштей тұйыққа тірелген тәрізді шаршаңқы еді. Екеуі де терең ойда болатын. Бірі әне – міне дәм – тұзы таусылатын күндерінің қайғы – мұңымен шөгіп бара жатса, бірі мәңгілік уақытпен бірге ықылым замандар бойы жасай беретінін, сол өлшеусіз, шексіз тірлігінің сірә да таусылмайтынын, оның да кей – кейде ішқұса етіп зеріктіретіндігін қамыға еске алып қажыйтындай еді. Тек таудың осы жадау келбетінің өзінде төркінін тануға өрем жетпеген тылсым ұлылық бар– ды. Ал атамның бойынан мұны көре алмай күрсінгем, оның да мына еңселі биік сынды сарқылмас ғұмыр кешіп, өзі күніне бес уақыт табынатын тәңіріндей ғажайып құдіретке айналуын сарқыла тілегем.

	Орынымнан сүлесоқ көтеріліп, мотоциклден керек – жарақ заттарды түсірдім. Олар көп емес– ті. Тамақ салынған қоржын, ескі шапан, балта, екі кесе, бүйірі майысқан жез шәйнек пен Қайда Жарылғаптың қосауызы. Адуын дүкеншінің мылтығын қолыма алғанда, бағанағы дүрбелеңді оқиға есіме түсіп, бойым дір ете қалған. Мен оны өлдіге санап едім, атам да солай ойлапты. Жүрелеп отырған Қайда Жарылғапқа шошына қарап тұра бердік. Егер оның өзі орнынан сүйретіле көтеріліп, бізге қарай қайталаған жүрмесе бұдан әрі не істейтіндітімізді кім білсін. Сол сәтте дүкенші маған өлі аруақ сияқты көрініп кетті, қаша жөнелуді, қолына түссем оңдырмайтындығын ұмытып, дел – сал тұра бергем. Ол әлгінде түк болмағандай аяғын нық басады, міне қарсы алдыма келді, қолын көтере беріп еді, көзімнің оты жарқ ете қалды. Бұдан кейінгісі ұмытыла бастаған түстен де бұлғыр бірдеме еді. Аяғымның астындағы қара жер әуелі шыр айналды да, іле төңкеріліп түсті, артынша үстіме қарай қопарыла құлап бара жатты.

	* * *

	Керек – жарақ заттарды бұлақтың жағасына таяу өскен аласа тобылғының түбіне апарып қойып, маңайдан отын іздедім. Қойнаудың оң қапталы жақпар тас, қиялап арша өскен, ауру адамның көкшандырланған тамырындай білеуленіп жатыр. Одан артық тамыздықтың керегі де жоқ.

	Аздан соң атам екеуміз батқан күннің соңғы жалқын сәулесіне қарап отырып тамақ іштік. Етектегі ұлан дала дамылға бой ұрған, тұтаса қарауытып, аумағы сәт санап тарылып барады. Әлсіз шұғылаға орана болымсыз діріл қаққан көкжиекке қарай еңкейе ұмсынған. Таудың бөктерінде тұнып тұрған қалың шалғыннан кейінгі тұсы тұтаса өскен ақселеу, соған бауырын жалата жалғыз кезқұйрық ұшып жүр. Ту сыртымыздағы биіктен анда – санда беткейге қарай тас домалайды, сытыр – сытыр еткен, сыңғыралаған үн біразға дейін басылмайды. Оған тау бұлағының нәзік сылдыры қосылып, манағы дүрбелеңнен кейін сабасына енді түсе бастаған дәйексіз көңілді алдаусырата жұбатқан тәрізденеді.

	– О, тоба! – деп күрсінді атам босаған кесесін маған ұсынып жатып. Бәле – жалаңнан сақтай гөр!

	Сүтсіз қара күрең шайды ішкен сайын маңдайы тершіп боп – боз өңіне аздап қан жүгірейін деген. Аппақ ұзын сақалын саусағымен салалай тарап, жаздың мына тымық кешінде сүттей ұйыған тыныштықтың құшағында маужыраған төңірекке ойға бөге қараған шағындағы кескін – келбетінде өзіне де, өзге дүниеге де риза кейіп бар. Әлгі бір әзірде ғана бойы да, ойы да тарыла шөгіп кеткендей еді, еңсесін қалай тез көтеріп ала қойғанына таңмын.

	– Балам, – деді, кеседегі ыстық шайды шайқап суытып отырып, – адамның болмыс – бітімін барлық ажарымен айқындап, алдыңа ақтара жайып салу үшін ар – намысың сынға түсетін қас – қағым сәт те жеткілікті. Мен сені бүгін таныдым ғой, көсегем көгере отырып таныдым. Ол осылай бір түптен қазып сөйлей қалса, әдетте ұзақ толғап кетуші еді, бұл жолы айтпағын қысқа қайырып, Әділшенің бұрынғыдан да күңгірт тартқан шатқалын ойлы көзбен үнсіз шолып отыра берді. Ал еңселі тау желкемізден қарауыта төніп тұр, доғал биігі қайратты қара нардың жалғыз өркешіндей болып көрінгенде, ол маған бір мезет қазір шөккен жерінен даланың қабырғасын алапат салмақпен қақырата, ыңырана көтерілетіндей сезілген. Қалай екенін білмеймін:

	«Қапсағай тау – қара нар, қозғала көрме сірә да », – деп іштей қайталай бергім келген. Одан кейін атамның жаңағы сөзінен өзімнің манағы дүрбелеңдегі бүкіл әрекетімнің дұрыстығын ұққандай болдым. Ол соны мезгеген шығар.

	* * *

	Қайда Жарылғаптың жойқын соққысынан кейін қанша уақыт есеңгіреп, жер құшып жатқаным белгісіз. Өзіме – өзім келгендей болып, басымды көтерген кезде бір беймаза гүріл құлағыма талып жетті. Ол біресе алыстан, біресе дәл жанымнан естіледі. Сол сәтте әлгінде болған оқиға есіме түсіп, жатқан жерімнен шошына тұра бергем, шошына тұра келіп жан – жағыма үрейлене қарағам.

	Жазғы аптап күннің өткір сәулесі көзімді қарып барады, басым шыр айналып қоя берді, бойымды бірден билей алмай тәлтіректеп барып зорға түзелдім. Содан кейін әлгі гүріл ап – анық естілді, өзімнен таяқ тастам жерде екі «Белорус» тракторы тұр, қос бүйіріне бекітілген ұзын шалғыларын тікейтіп көтеріп қойыпты. Ту сыртымнан атамның барлыққан, әлдекімге жекірген даусы шығады, бейтаныс біреулер оған қосыла шуылдасады, бәрі ызалы.

	Сол жаққа жалт қарағам, бойшаң келген екі жігіт Қайда Жарылғаптың қолын артына қайырып ұстап тұр. Біреуін әлдеқайдан көрген сияқтымын мынау бағана шөпшілердің ауылында жолыққан шомбал қара ғой, ол мында неғып жүр? Сірә, мінезі оның тұрмаған болар, ырыққа көнгісі келмей бұлқына берген дойыр дүкеншіні көк желкеден батпандай жұдырығымен қатты түйіп жіберді. Қайда Жарылғап сонда да айылын жинайтын емес, қолы қайырулы болғанымен, тілі бос, аузынан ақ ит кіріп, көк ит шығады.

	Атам қаһарына әбден мініп алыпты, әлгінде екеумізді жүндей түткен сойқанға төне түсіп бұрқ– сарқ етеді. «Әй, зығырданды қайнаттың – ау!».

	Қайда Жарылғап қарқылдап күлді, шалқалап, сап – сары тістері ақсиып ха – ха – халайды, жанары суық, қанталап, тірідей талайтындай болып қадала қарайды.

	Бір кезде, ерсі күлкісін тия берген сәтінде, екі жігіттің ортасында жын соққандай бұлқынды, үсті – басы алба – жұлба, жүзі қабынып кеткен.

	Әп– сәтте өзін ұстап тұрған екеудің қолынан жұлқынып шықты, жұлқынып шыға сала анадай жерде жайылып жүрген атына қарай ұмтылды. Шомбал қара соңынан тұра жүгіріп еді, атам: – Тоқта! – деп ірікті.

	Мен баяғы орынымда дел– сал болып тұра бердім, басым зеңіп, ойым да, көз алдымдағы көріністер де еңсемді езіп барады. Буын – буыным дірілдеп, тағы да бойымды билей алмай кеттім.

	Атам, шомбал қара, бейтаныс жігіт маған таяу маңда сөйлесіп тұр.

	– Апыр – ай, ақсақал – ай, әлгі періге неге киліккенсіз? Біз үстеріңізден шықпағанда, жазым қылудан таймайтындай ғой өзі! – дейді Шомбал қара.

	– Дер кезінде келгенімізді қарашы. Бригадир бізге бүгін осы жерге шалғы салғызбағанда, күндеріңіздің не боларын кім білсін, – дейді бейтаныс жігіт.

	– Өзі алтын қазып алған ба? Ол ойына қайдан келіп жүр екен? – дейді Шомбал қара.

	– Табанымыздың асты толған қазына екен ғой, – дейді бейтаныс.

	Иесі бар, көнеден сауар сыры мен шертер шежіресі бар қазына, – дейді атам. Кейде дауыстары ап – анық естіледі, кейде күңгірлеп кетеді. Мең – зең халде отырып әлденеге қуанамын, әлденеге таусыла қиналамын. Біруақ ағымнан жарыла күлгім, бірде ағыл – да тегіл жылағым келеді. Жүрегім кеудеме сыймай дүрс – дүрс соқса, сыз жер солқ – солқ етеді.

	* * *

	Тау бөктерінің түні салқын, атамның қарсыласқаныма қарамай үстіме жапқан тек шапанының астында тоңазыңқырап жатырмын. Ол барқыт бешпентін оранған қалпы бағана ұйықтап кеткен, бірақ сергек, түнгі даланың төсінен, терең шатқал жақтан байғыз бен үкі күңірене үн салған сайын қозғалақтайды. Әредік не құстың, не аңның даусына келмейтін бұғыңқы дыбыс талмаурап жетеді.

	Тастай қараңғы түнде жұлдыз жиі, ай әлі тумаған. Ұйқы келер емес, көңілім құлазып жатып жұлдызды әлемнен, түнгі томаға тұйық даладан, сүлесоқ қарауытқан қапсағай таудан осы жетімсіреген шағыма дәру болар демеу іздеймін. Жұлдыз біткен менің жадау тартқан халімнен бейхабар, жарыса, бірінен бірі өте қылаусыз жадырайды. Көз айырмай ұзақ қарағандікі ме, кейде бұрынғысынан да қашықтап, алыстап кетеді, кей сәт жерге қарай жақындай түсіп, жымың қағады, іле дүрліге кейін серпіледі.

	Анау жетіқарақшы, мынасы маған ес білгелі таныс темірқазық, сонау бүйірде жанып– сөнген оқшау жұлдыздың есекқырған екендігіне күмәнім жоқ. Ал үркер қайда жоғалған, әлі тумағаны ма, әлде бұлттың тасасында қалды ма екен. Міне, оны да таптым, әлденеден осқырына үріккендей түнгі аспанның оң жақ қапталына ауып кетіпті, үйірін жазбай шоғырланып оқшау тұр. Ол әуелде неден шошымалы болды екен, бәлкім Толағай батыр мен көкшулан Домбай жан алысып, жан беріскен, ұлан даланы ұлардай шулатқан, екі жақтың ала бөтен шайқасы күнді ұясына қанға бояп қондырып, айды аспанның астында қалтыратқан, көрген көз ағып түспей неге көргеніне, естіген құлақ таскерең болмай неге естігеніне өкінген, сол қырғын түнгі үрей үркек еткен шығар.

	* * *

	Домбайдың қазандай басы қара жерге домалап түсті, қалың жау қабырғасы күйрей аһ ұрды, дүрлігісіп, күйзеле күңіреніп, сеңдей соғылысты. Бағанадан бері жұбы жазылмай түйіліп тұр еді, енді қатары бұзылып, қол бастаған баһадұрдың ат үстінен ауып бара жатқан бассыз денесіне шошына қараған. Толағай дұшпанның есін жиғызбай осы үрейленген сәтінде түре тиіссе, аз қолмен– ақ қатты соққы беретінін ұқты. Ауыздығын қарш– қарш шайнаған құланы тебініп қалып атой салды.

	– Қапта! Қапта!

	Астындағы сыралғы жануар тізгінді бұра тартқызбай– ақ қалың жауға қарай құлдырай шапты, қос құлағын жымып алып желдей есіп келеді. Үйелмендей алпауыт жоңғарды жер қаптырған, аруақтанған батырға оның осы құйынперен шабысының өзі саржелістей ғана болып көрінді, сілтеген қылышы көк болат сауытты сыр– сыр тіліп түсер сәтті тағатсыз күтіп, алға қаһар шаша асықты. Ту сыртынан шыққан көп аттың тұяқ дүбірі делебесін қоздырып, төбе құйқаны шымырлата үсті– үстіне ақырған, осынау ұрыста айы оңынан туатындығына сенген, ұлан дала төңкеріліп түспей, құладан құламасына көзін жеткізген.

	Домбайдан айырылып жүні жығылған жаудың алды Толағайдың арыстандай айбатына ыға жылыса берді. Сол кезде бұл да жеткен, алмас қылышы жарқ– жұрқ етіп, жалтарып үлгермеген көп дұшпанның арасында жынойнақ салды. Қайырылып келіп қайрат көрсетпек болғанның бәріне қырғидай тиген, шылбырын сүйретіп шыға келген, құлдыр– құлдыр шұрқыраған аттар көбейген сайын қыбы қанды. Оң қол жақтан бір тастай түйілген топ шүйліге ұмтылып еді, сол сәтте жетіп үлгерген сарбаздар лап қойып жайнап өтті. Талай сойқанды ұрыстарда дізе қосып шайқасуға әбден дағдыланған білекті жігіттер бірде дұшпанның ішіне сұғына енеді, іле жалт беріп, қатары жазылмаған күйі кері серпіледі. Олар ығыса берген тұста екінші лек киіп– жарып алға озады. Батырдың кілең сайдың тасындай іріктелген әулетті сарбаздары ұрысқа осылай кірісіп кеткенде, аз күшпен– ақ көп дұшпанды талай тоз– тоз қылған.

	Қайрат көрсетуге дәті шыдап, қару кезенгенге ат жалын құштырған сайын құрышы қанған Толағай жаудың қатары тым тез сирегенін, көпшілік бөлігі ұрыс даласынан сытылып шығып, әудем жерде сап түзеп тұра қалғанын аңғарған жоқ. «Ұр! Ұр!» деп үсті– үстіне атойлап, алға еміне берді. Манадан бері қылаң аттылы, кеспелтек денелі бір жоңғар қанын әбден қарайтып біткен. Найза мен қылышты кезек сілтеп, екі қапталынан үзеңгі соғыстыра қимылдаған қос жігітінің демеуімен талай сарбаздардың түбіне жетті. Соған қарай өшіге ұмтылғалы қашан, бірақ таяла алмай– ақ қойды. Анау бұл жақындағанда жалт беріп, не оңынан, не солынан шыға келеді, кейде басқалардың тасасына сырғып кетеді. «Қайтсем де қолға бір түсірермін» деген ызалы қыжылмен соңынан ұмтылып, жолына кесе– көлденең тұрғанды турай берді.

	Жаудың қатары бұрынғысынан да ыдырап барады, қарасұр сарбаз жанына таялған бір сәтте тобын жазбай шоғырлана ұрыс салуға бұйырған. Жеңіс енді қашық қалмағандай еді, жоңғарлар жан– жаққа шашырай қашатын кез таялған секілді еді. Астындағы құла әлі ауыздығымен алысып, алқымы ақкөбіктеніп мүлде құтырынып алған. Өзі де қажуды ұмытқан, есіл– дерті қанды шайқас. Сол жақ бүйірінен оқыста лақтырған найзадан жалтарып кетіп, манағы кеспелтек жауын қайта іздеген сәтте жау күтпеген жерден қақ жарылды. Қарсы алдына қайран қала қарағанда, қаптай кезелген қалың садақты көрді. Не болғанын, мына көп қарудың қарауылына қалай ғана іліккенін айырып үлгермеген, астындағы құла сүрініп барып ұшып түсті. Сол мезет кеудесін жапқан ақ беренге бірнеше оқ ысқырынып келіп қатар қадалды. Жерге домалай құлап, қайта ыршып тұра келгенде, дәл көздеп атқан сансыз жебенің соңынан ерген сарбаздарын баудай түсіргенін көрді.

	Көз алдындағы сұмдық көрініс қанын одан әрі қарайтты, сойқан долы ызамен ақ береннен бірі өтіп, бірі ұмыр– жұмыр қадалған жебелерді шарт– шарт сындырып жұлып тастады. Астындағы құламен бірге домалап түскенде қолынан ұшып кеткен қылышын асыға іздеді. Міне, оны да тапты, әне жау да топтана, кіжіне төніп келеді. Мына бір жанынан безген кім екен? Тайсалмай, сескенбей тура тартуын қара, кел, жақында, өлер жерің осы болмаса, мұның Толағай аты өшсін.

	Өзіне қарай төтелей салған көк аттылы қатты екпінін тежей алмай орағытып барып оралды. Ердің үстінде еңкейе теңселіп, қыр– қыр етеді. Батыр көзіне қан толып, қылышын шалт көтеріп, қайқая шабар сәтті күтті. Сол кез ол да жеткен.

	Толағай өзіне қадала қараған, өңменімен өткен қос жанардан әлдекімді шырамытты. Мынау Қарасұр сарбаз ғой, ол не қыл дейді, неге қыр– қыр етеді, атынан неге түсіп жатыр.

	Сарбаздың өңі өрттен шыққандай әлемтапырық, сол жақ қолы жансыз салбырап жүр, жеңін бойлай аққан қан қара жерге сырт– сырт тамады.

	– Батыр! – деді даусы жарақшақтанып, – жау айласын асырып кетті.

	Толағай тек осы кезде ғана оның оң жақ жауырына сұғына қадалған жебені көрді. Сарбаз батырға қарай талпынған, бірақ бойын бұдан әрі ұстап тұра алмады, көктің тізгінін ұстаған қалпы жерге гүрс ете түсті.

	– Атқа... атқа мін! Басыңның амандығын ойла!...

	Бұл оның соңғы сөзі еді, шарасынан шыққан, жансызданған жанарын ала бұлтты аспанға қадаған күйі үзіліп кетті. Ал айнала тасыр– тұсыр, азан– қазан, жанұшырған, жарық дүниеден күдер үздірген үрейлі үн төбе құйқаны шымырлатады. Шаң– шұң еткен қалқан, шыңылдаған қылыш, ауаны қақ жарып сұсты суылдаған оқ, – бәрі таяу қалған ажалдың хабаршысындай зәрлі. Батыр Қарасұр сарбаздың тас боп түйілген саусағын зорға жазып, көзіне тер құйылған, әбден болдырған көкке қарғып мінді. Есік пен төрдей жерде қанға малынып қайран құла жатыр. Қолына найза, бойына сауыт жарасқалы тақымын толтырған есіл жүйрік енді жоқ. Күнді түнге, түнді таңға ұластырған талай алапат шайқастарда шапқан сайын қолтығы сөгіле түсетін, жылқы біткеннің ерені еді, жүрегі дір етіп барып басылды.

	Қарсы алдында да, қос қапталында да қаптаған қалың жоңғар, жұп жазбай қаумалап келеді. Сарбаздар ұрыс даласында тегіс шейіт болған шығар, енді әлгі қиқу, үрейлі айғай тиылған, қара жерге дік– дік тиген ат тұяғының дүрсілі ғана естіледі. Соның өзі жүйкені тоздырып, тұла бойын ессіз кек буып тастаған. Маңдай тұсына тауы шағылмай, өшіге, өжеттене қарағанда, көзіне алғаш шалынғаны мана шайқас үстінде қару сілтейтін жерге жақындатпай қойған кеспелтек жоңғар болды. Енді аялдайтын ештеме қалмап еді, көкті тебініп қалып, соған жаныға ұмтылды. Ол бұл жолы тасқаяқтаған жоқ, қарсы шаппады да, астындағы қылаңның тізгінін тартып әмірлі үнмен шаңқ етті. Сол сәтте иін тірескен көп жоңғар дауылды күнгі теңіздей шайқалып, лек– лек толқынға ұқсап, жапа– тармағай лап қойды. Қиқу салмай, даланы бастарына көтере ұрандамай тым– тырыс төніп келеді, ең болмаса ат жүгені шылдырласайшы. Айнала құлаққа ұрған танадай тына қалғанда, тынысы тарылып бара жатты. Оған мына жандүниесі аласапыран, ызалы, кекті шағында маңайдың ұлардай шулап, жеркөктің асты– үстіне шыға мидай араласқаны, ұлан дала дәл өзіндей тұлан тұта сілкініп, аударылып– төңкерілгені керек– ті.

	Жоқ, дүние тыншымапты, тек бұған солай көрінген екен. Жүздеген тұяқ қара жерге қатар тигенде, иен даланың белі бытыр– бытыр үзіліп бара жатқандай болды, үзеңгілердің шыңылы, бір– біріне тиіп кетіп сарт– сұрт еткен найза, айдарларынан жел ескен жоңғарлардың дабыр– дұбыры, – бәрі анық естілген. Батыр олардың тобына шарт па шұрт араласуға тағатсыздана асығып, көкті үсті– үстіне тебініп, сауыт бұзарлары ұясына қонған жазғы күннің соңғы жалқын сәулесіне шағылыса жылт– жылт еткен көп найзаға қарай қасқая қарсы шапты.

	* * *

	Атам «О,жасаған!» деп бір бүйіріне аунап түсті. Түн суытып барады.

	* * *

	Толағай есін жинағанда жанарының алдында айдың сүт сәулесі діріл қағып тұр еді. Маңайында тірі пенде жоқ секілді, әуелде жоңғарлар қол– аяғын байлап, иесіз далаға тастап кеткен бе деп ойлаған. Онда түн баласында жортқан бөрінің жемтігіне айналар, не аштық пен шөлдің азабын тартып күйзеліп өлер. Бұл да бір жанды жегідей жейтін қорлық– ты. Қара жерге тірілей көмсе де көрер жарығын біржола өшіріп кеткені дұрыс еді.

	Осы ой түршіктіргенде, түнгі даланы жаңғырықтыра айғайлағысы келді, бірақ дәл қазір оған мұршасы жоқ– ты. Басы мең– зең, тұла бойы қыз– қыз қайнап күйдіріп барады. Өне бойында қан қақсамайтын жері жоқ, соған қарамастан кеудесін көтеріп көрмек болып еді, көкірегін біреу семсермен тіліп жібергендей удай ашып, жанын көзіне көрсетті. Қатты ауырсынғанда даусы шығып кеткен бе, аяқ жағынан біреу күңк етті.

	– Мынаның есі кірейін деді.

	Сол екі ортада жылқы кісінеді, ауадан түтіннің исі білінеді, дабыр– дұбыр сөйлескен дауыстар естіледі. Біреу аяғын сүйрете басып, жанына келді де бетіне үңілді.

	– Рас, есін жинапты, – деп сәл аялдады да бұрылып кетті. – Баһадұрға хабарлайын.

	Батыр қайтадан көзін жұмды, жоңғарлар ұрыс болған жерден әлі кетпегені ме. Бұл есінен танғаннан бері қанша уақыт өтті екен. Оны айыратын шама жоқ, әлгі көргендерінің өзі түс секілді. Үстінен зілқара таспен бастырып тастағандай жаншылып жатып, қаптаған қалың найзаға қарсы ұмтылғаннан кейінгі оқиғаны болжап көрмекші болды. Көкті үсті– үстіне тебінген бетте жоңғарларға дүрсе қоя бергені, оңтайына келе қалған бір– екеуін шауып түсіргені елестеген тәрізденді. Содан кейін көп найза ақберен сауытына алды– артынан бірдей кірш– кірш қадалған, аттың үстінен кісі бойы көтеріп алып, жерге тастап жіберген. Бұдан арғысы қанша ойланса да ұшығын ұстатпаған.

	Шамасы бес– алты адам болуы керек, табандары тиген жердің қу шөбін сырт– сырт сындырып осылай қарай келе жатыр. Міне, жанына да жетті.

	Толағай көзін ашты. Ай сүттей жарық. өзіне анталай үңілгендердің жүзі анық көрінеді. Солардың ішінен мана ұрыс үстінде қолына түспей қойған кеспелтек жоңғарды шырамытты. Өне бойы сірескен көк болат, дулығасына қадаған үкі айдың бозғылт сәулесіне малына төгіліп тұр. Оң қолымен қынаптағы қылышының сабын ұстаған күйі күзетші жауынгерге иек қақты. Ол сол заматта ғайып болған, әлден уақытта алдына бір топ адамды салып оралды.

	Батыр соларға қараған сәтте кеудесін жерден тістене көтере берді. Қос жауырыны сытыр– сытыр сынып, шыдатпай бара жатқанын елемеді, күзетші жекіре айдағандар өзінің сарбаздары болатын.

	– Толағай! – деді кеспелтек тұтқындар есік пен төрдей жерге иін тіресе тоқтағанда, – сенің ұрыс үстінде өліп кеткенің дұрыс еді. Исі жоңғардың Домбайдың қазасын кешпейтінін білмедің бе. Сорыңа бола тірі қалдың. Ендігі көрер зобалаңың адам атаулыны өмір бойы үрейлендірумен болатын сол өлімнен де қорқынышты. Қазір өз сарбаздарының қолынан азаппен қаза табасың.

	Соны айтып жанында жалаң қылыш ұстап тұрған жауынгерге: – Баста! – деп бұйырды. Ол сарбаздың біреуін топтан бөліп шығарып, қолына қаруын берді. Бұл батырдың талай жылдан бері бір де бір жортуылынан қалмаған найзагер Жақып еді. Толағай оған, айнала үйіріліп тұрған, қынаптарынан суырылған семсерлері ай сәулесіне сұсты шағылысқан жоңғарларға қарады.

	– Онда арманым жоқ, – деді кеудесін жерден көтерген қалпы. – Сенің қолыңнан ажалымды таппағаным үшін, Толағайды жауы өлтірмегені үшін тәңіріме мың да бір рахмет айтармын.

	– Жауының салған жарасы жаныңды қинамайды, дұшпаннан күтер жақсылығың жоқ. Қандыкөйлек үзеңгілес қасқырша таласа, еліңнің елдігіне дақ түскені, оны еріксіз істесе де, аты біреу– ақ – сатқындық. Сенің кімнің қолынан өлгенің күні ертең– ақ мына иен даланың төрт бұрышына түгел тарайды. Толағай деген атың аталған жерде сарбаздарыңның сатқындығы тілге бірге оралады. Елің есіміңнен жиренеді. Оны неге ойламадың.

	Батыр кеспелтектің көкейін енді таныды. Бұл мұның өзімен қоса рухын да біржола құрбан етпек екен ғой. Неткен залым еді, қандай қорқау еді?!

	Жауынгер әлгі орынында тапжылмай тұрған Жақыпты желкеден түйіп жіберіп, бұған қарай итерді.

	– Ал, сарбазым, өз өміріңді арашалап қалғың келсе, ананың басын шауып түсір! – деді кеспелтек.

	– Бол! – деп ақырды жауынгер.

	Жақып бір басып, екі басып таяла берді, қылышын оңтайлы ұстап алған.

	– Кеш! – батыр деді даусы жердің астынан шыққандай күңіреніп. – Шағын қолдан қалғанымыз мына үркердей топ қана. Бәрі қаза тапты. Енді сен де көз жұмбақсың. Тағдырдың жазуына амал жоқ. Бақұл бол!

	Қайқы қылышын басынан асыра көтере берді. Батыр көзін жұмды. Жақып шынымен– ақ мұны шауып тастамақ па. Бұл сондай ит пе еді, талай сойқанды қырғында өлімнің жүзіне өшіге қараған есіл сарбаз өзін мұндай қорлыққа қалай ғана қимақ.

	Қылыш ауада ыс– ыс етті, бірақ денесіне дарымаған. Қандыкөйлек сарбаздың жүрегі сыр беріп қолы тайып кеткен шығар. «Ештеңе жоқ, қайта шап! – деп кіжінді іштей. – Бұрын ұстамаған қаруың ба еді, дұрыстап сілте!» Көкірегі өртке оранып, Жақыптың сатқындығына қарадай қажып, жүзін көрмек болып көзін қайта ашқанда, ол бүктетіле құлап бара жатыр еді. Көкірегіне қадалған суық қаруды қос қолымен ұстап алған.

	Толағай жатқан жерінен атып тұратындай бұлқынды, әттең дүние– ай, он екі мүшенің бірі де икемге келмейді. Тәңірі соңғы рет қуат бермес пе, ақырғы ре оң көзімен қарамас па, бұл ана есіл ердің көкірегіне қадалған қылышты суырып алып, жауына арыстанша тап бермес пе.

	Қатты бұлқынғанда басы айналып кетті, жанарының алды күңгірт тартып барып қайта сәулеленген. Күзетші шалқалай құлаған Жақыптың кеудесіне табанын тіреп тұрып, қаруын күшпен суырды да, басқа сарбазға ұстатты.

	– Шап!

	Ол әшейінде иіні түскен момын, ал ұрысқа кірсе танымастай өзгеріп шыға келетін, зор қара күштің иесі Әлібай болатын. Батырдың жасағына қосылып жауға талай рет аттанған. Жақсы найзагер еді, оның әлі күнге дейін жарақаттанғанын да көрмепті. Көбіне айлалы Қарасұр сарбазбен дізе қосып қимылдайтын. Енді бұл да шарасыз тұтқын.

	Басы төмен салбырап топтан шықты, қылышты салмақтап көргендей білемдеп тұрды да күзетшінің аяғының астына тастай салды. Ол қаруды етігімен ысырып. – көтер! – деп арс ете қалған.

	Әлібай басын шайқады, сарбаздардың қатарына қарай бұрыла берген. Сол заматта жоңғарлардың бірі мысықша атылып келіп, қылышын құлаштай сілтеді. Найзагердің басы жерге домалап түсті, ірі денесі селк– селк етіп барып қопарыла құлады.

	– Бақұл бол, сабазым! – деді батыр жан жүрегі күйзеліп.

	– Соңыма ез емес, өңкей ер ерген екен! Хош, қасиеттім!

	Оның күңіренген үнін өзінен басқа ешкім естіген жоқ. Тамағына тас тығылғандай болып, даусы шықпай тұншығып қалып еді.

	Сабасына сыймай жұлынған, дегені болмай долырған күзетші енді шет жақта тұрған дембелше сарбазды ортаға жұлқып шығарды.

	– Атаңа нәлет, дінсіз! – деді қыр– қыр етіп. – Мә, бауызда ананы, әйтпесе кескілеп өлтіремін! Тірілей жүндей түтемін!

	Бұл балуан бала атанған Әділ еді. Он сегіз жасқа келгенде топқа түсіп, белдескенін алып соға берген оны батыр арнайы шақырып алып, нөкеріне қосқан. Жолы мұндай ауыр болар ма. Өзіне еріп алғаш рет жортуылға шыққанда, жау қолына тұтқынға түскенін қарасаңшы. Жолымды қуар, түбінде орынымды басар деуші еді. Енді ажалын содан тапса, одан өтер қайғы да болмас.

	Әділ күзетші ұсынған қылышты қолынан жұлып алды. Айдың сүт сәулесіне тосып, жүзіне жұққан қанға қарады.

	– Сені жоңғардың ұстасы қазақтың қанын төксін деп соққанда, түбінде айналып келіп, менің қолыма түсетінін қайдан білген, – деді.

	Содан кейін күжірейіп төніп тұрған күзетшіге қараған.

	– Шабайын ба?

	– Шап! – деп тепсінді ол.

	Әділ манадан бері зығырданын қайнатып, жынына әбден тиіп біткен жоңғардың басын қақ айырды.

	Сол заматта кеспелтек баһадұр тұрған жаққа қарай оқша атылған.

	– Жабыл! Жастығыңды ала өл! – деген ащы даусы айлы түннің астан– кестенін шығарды.

	Сарбаздар дүр сілкініп, айнала қаумалаған жауға өлімге бас тігіп тап берді. Батырдың әлемі ақпанның ақтүтек боранындай буырқанды. «Ұр! Ұр!» деп атой салып, қыр арқасына тас емендей жабысқан, кеудесін еркін көтертпей қойған қара жерді тырналай берді. «Аянба! Аянба!» деп айғайлаған сайын аяғынан тік тұрып кететіндей, жауының жағасынан ала түсетіндей арпалысады.

	Әділ жалғыз өзі арыстанша алысты. Күтпеген жерден тұра ұмтылған әлдемді сарбаздың соққысына алғашқы қарбаласта төтеп бере алмаған санаулы жоңғар азан– қазан болды. Сол кезде бүкіл қосын аяғынан тік тұрған, түн ортасында тосыннан қалың дұшпан шабуыл жасаған секілді көрініп, ұмыр– жұмыр араласты.

	– Аруақ! Аруақ! – деп дем бере ұрандады батыр.

	Бір– бірін киіп– жарған, ерсілі– қарсылы сабылған көп дұшпан жау қайсы, өз қаруластары қайсы екенін айыра алмай сеңдей соғылысқанда, тұтқындардың ішіндегі қылышкер Әлімнің қолына да Әділ шауып түсірген бір жоңғардың семсері ілігіп еді. «Толағайлап ұрандап, ұрыс сала жүріп, балуанға қарай жақындады. Оның сұлбасын таныған тұста: – Сытылып шық. Мына қарбаласта, шамаң жетсе құтыл. Елге біреуіміз аман жетейік! – деп айғай салған.

	Әділ Әлімнің даусы естілген жаққа қарай ығыса ұрыс салып, соңынан өкшелей түскен үш жауынгерді қылышкер тосып алғанда, ұмыр– жұмыр топтан суырылып шыға берді.

	* * *

	Шалғайдан аттың дүбірін естігендей болдым. Атам да елеңдеп басын көтерді. Іле түнгі дала жым– жырт бола қалды, әлгі дыбыстан еш белгі жоқ.

	* * *

	Бозарып таң атып келеді. Толағай оны кірпік ұшында қарсы алды. Әуелі жанары қарсы беттегі аласа жонға тоқтаған, одан бергі жусанды жазықта ұйқыдағы жау сарбаздары тарыдай шашылып жатыр. Бірен– саран ат үстіндегі қарауылдар көрінеді.

	Аспан бүгінде алабұлттанып тұр екен. Әлі көкжиектен сығалай қоймаған жазғы күннің көгілдір сәулесі бірте– бірте ажарланып, күмбездене көтеріліп келеді. Дәл төбесінен түнімен қырдың бидайығына жайылып, таң ата суға қарай қаптай ұшқан бір топ қаз ағып өтіп барады.

	Ана жонның Атасу өзені жағындағы тұмсығында айналасы тай шаптырым көлшік бар. Қазір сонда барып қонар– ау, түн баласында қалың қамысты сағалап қалған қалған үбір– шүбір балапандарымен қиқуласып табысар.

	Ал мына таң бұл үшін тағы бір азапты күннің хабаршысы ғана. Түнде дегеніне жете алмай, оның үстіне тұтқындағы қазақ сарбаздары тұтқиылдан өздеріне тап беріп, қапелімде ала тайдай шулатқанда терісіне сыймай бұрқ– сарқ еткен кеспелтектің бүгін не сый көрсететінін кім білсін. Әлім қылышкер бастаған он шақты жігіт ай астында ылаң салғанын, талай жоңғарды қызыл қанға бояғанын көріп бұл марқайса, ол бұрынғысынан да өшіге, өршелене түскен. Ана бырдай болып сұлап жатқан көп мүрденің ішінде мұның есіл ерлері де бар. Кешікпей бұл да солардың соңынан аттанар. Оған енді өкінері жоқ, қайта сол сәтті асыға күткен сыңайда. Жау жеңдім деп есірсе, бұл жеңілдім деп күйіне алмайтындығына көзі әбден жеткен.

	Жонның бауырына қонған көлеңкенің аумағы тарылып барады. Жоғары қарай өрлеген сәулемен бірге ол да биіктей түскен тәрізді. Қол созым жердегі биік шидің басына қонып отырған бозторғай әуеге шырылдай көтерілді. Қалың жусанның сабағына қонған шық жылт– жылт етеді, таң салқыны әлі тарамаса да булана бастаған. Жерде жатқан адам ұлан даланың төсінде кішкене сансыз шұғыланың кестелене өрілгенін көрер еді. Айнала ақ таңның арайына шомыла ажарланып, сәт санап сездірмей кеңіп келеді. Тек дауыс жетер жердегі Атасудың қалың талы мұнарта қарауытып тұр.

	Жоңғарлар ұйқыдан тұра бастаған, әр жерде от жағылып жатыр. Жылқының кісінегені, дабырласқан дауыстар естіледі. Шамасы он басылардың бірі болуы керек, әлдекімге шаң– шұң етіп жекіріп еді, онысы ыға қоймай шаптыға жөнелді. Тағы біреу жын соққан адамша қарқылдап ұзақ күлді.

	Ұзын бойлы, мойны қылқиған жауынгер төрт аяғын билеп басқан қылаң атты жетектеп барады. Батыр кеше оны кеспелтек жоңғардың астынан көрген секілді еді. Жануардың кең алқымы мен есік пен төрдей тұрқына, доғаша иілген сала құлаш мойнына қарағанда жоңғардың қылқұйрығына емес, түрікмен жағында болатын арғымақтарға көбірек ұқсайды.

	Соған қарап жатып есіне құла ат түсті, одан Домбайдың қара жердің үстінде домалап бара жатқан басы, өзін– өзі шаһит қылған Жақып, сол қолы иығынан шабылып түссе де қылышын тастамай алысқан Әлім, түнгі аласапыранда құтылып кеткен бозбала Әділ елестеген. Көз алдындағы бір– бірін тез ауыстырған сол көріністерге қарап жатып, ақылымнан алжаса бастаған жоқ па екенмін деп күдіктенді.

	Тілі таңдайына жабысып қалған. Тұла бойы жалынға қақталғандай күйіп– жанып барады, сол иығы қақсап ауруын әлі қоймаған, оң қолын күшпен зорға көтеріп еді, қаны сауыс– сауыс болып қатып қалған саусақтарын еркін жаза алмады.

	Жоңғарлар таңғы асты апыл– ғұпыл ішті, қайсыбірі аттарына мініп алған, онбасылар қалың қолды аралап, елдің бас– аяғын жинап жүр. Сауыт– сайманы күннің көзіне шағылысқан бір тобы өзіне қарай беттеп келеді, өңкей көк болат құрсанған, қабақтарынан қан жауған сұсты шоғыр, ішінде түндегі кеспелтек бар.

	Батыр жатқан орынынан тұрмақ болып жанталасты, қозғауға келетін оң қолымен жер тіреп, әуелі кеудесін көтерді, содан кейін денесінің қан қақсағанына қарамай екі– үш ұмтылып барып бойын тіктеді. Қарғыс атқыр дұшпанын осылай, туған жерінің төсінде тік тұрып қарсы алмақ еді, тек құлап түспесе екен, көзінің алдын торлап тұна қалған тұман тез сейілсе екен.

	Табанының асты шайқалып барып түзелді, үстіндегі ақбереннің салмағы алғаш рет сезілді, бұрын қалай жеп– жеңіл көтеріп жүрген. Таяқ тастам жерде үкілі дулыға төңкеріліп жатыр, соның жанынан бассыз дене көрінеді, Әлібай марқұмның мүрдесі шығар. Одан әріректе өліп жатқан адамның кескінін айыру қиын, қылыш шаппаған жері жоқ. Бар маңайдан өлексенің қолаңса исі аңқиды, ала таңда сар дала қан сасыған.

	Сұсты топ екпіндей басып тез жетті. Батыр келгендердің бәрінен биік еді, төбелерінен аса қарап, қиянға көз тікті.

	– Тәкаппарын! – деді жоңғардың бірі. – Ана кекжиген басын қағып түсірер ме еді!

	Мұны айтқан тығыршық денелі, басына дулыға орынына күндіз бөрік киген қатын бөкселі көсе болатын. Кеспелтек оған салқын қабақпен қарады.

	– Бас кесу оңай, өз басын сақтап қалу қиын екенін кім ұғады бұл күнде.

	Көсе сұрланып кетті, беліңдегі жалпақ кісесін сипалап бұрынғысынан да зілдене түсті.

	– Толағай! – деді сызданып, – сен баһадұр болып тудың, құл болып өлесің.

	Батыр әлі қиянға қарап тұр еді, күн көкжиектен таяқ бойы көтеріліп, бірте– бірте ажарланып келеді, даланың үстінде бұлдырап сағым ойнай бастаған, шалғайдағы Тасқоралы тауы көксеңгірлене биіктеп барады. Сол қол жақта Саңғырудың айбатты шыңдары зеңгір көкпен таласады, көз жетер жердегі иен өңір тері сүйреткендей тап– тақыр, соны қақ жарып Атасудың талды арнасы ирелеңдей созылған.

	– Солай, – деді көсе сөзін сабақтап, – ұлан далаңды ұлардай шулатқан жоңғардың қойын қазақтың батыры бақса, тақиясына тар келмес.

	Толағай бұл жолы үнсіз қала алмады.

	– Маған баққызбақ болған қойыңнан жаназаңа союға қотыр тоқты да бұйырмай, ұлардай шулаттым деген ұлан далада арам қатпасыңа кім кепіл?!

	– Жоңғардың қалың қолы, еліңді торғайдай тоздырады әлі, – деді көсе.

	Батырдың тұла бойы қалшылдап бара жатты, көкірегін ызалы күлкі кернеген, қиянға көз тіккен күйі соған ерік берді.

	Жоңғарлар аңтарыла бір– біріне қарады, Толағайға таяу тұрған көсе қынабындағы қылышына қол салып шегіншектей берді. Басқалары да батырдың маңынан кері серпілгендей болып еді, алып денелі ер үрейді ұшыра, таңғы ұйқылы– ояу даланы басына көтере қарқылдай жөнелгенде, ессіз халде тап беретіндей көрінген. Сескенбеген, орынынан тапжылмаған кеспелтек баһадұр ғана, қабағы түксиіп, жауар бұлттай түнеріп тұр.

	– Батырды құл қылған ел, ерліктен тұл болар! – деді әлден уақытта. Содан соң ойлағандай үнсіз қалып барып Толағайға көз тікті.

	– Сенің аруақты ноян Домбайды жеңген жойқын баһадұрлігіңді, сарбаздарыңның сатқындықтан өлімді хош көрген жанбоздығын ерлікке балай алмасам, он бесімде қол бастаған Берен атыма сын. Жауының қаһармандығын көкірегі көрсоқыр дұшпаны ғана көрмейді. Соңғы тілегіңді сұрасам, не айтасың?

	Толағай оған кешеден бері алғаш рет зер сала қарады, кескен дөңбектей шымыр жоңғардың мына сөзі елең еткізген, бірақ одан қандай тілек сұрарсың, осынау қан сасыған даланың қасіретін көріп тұрып, елің мен жеріңді ханталауға салған жауыңнан медет күтсең не еткенің. Кеткен есең мен алынбаған кегіңнің өтеуі дұшпаныңның алдында сынбаған сағың, жасымаған ызалы жүрегің емес пе. Жоқ, бұл ешқандай да тілек айта алмайды. Тек бір– ақ арманы бар, мына тағы бір жазғы таңды бұйыға қарсы алған ұлан даланың төсінде бұлдырай бастаған ала көңіл сағымына, баяу ескен саумал самалына, көгінде қалқыған ана шөкімдей ақша бұлтына айналып кетер ме еді... Сонау саңғырудың қапсағай қара жартасындай қасқая қатып қалар ма, етегінде тарыдай шашылған көп тасының бірі болып домалап жатар ма... Басқа тілек болар ма...

	– Мен күтіп тұрмын, – деді кеспелтек.

	Толағайдың көз алды қайтадан қарауытып кетті, қияндағы Тасқоралы бір бүйіріне қарай ауып барады, ұзын аққан Атасудың талды арнасы ирелеңдеп жылжи ма қалай. Ұлан далаға жан біткені ме...

	– Несін күтеміз! – деп бұрқ етті көсе. – Айтқаным айтқан. Көзіне көк шыбын үймелетіп құл етемін.

	– Ойлан! – деді кеспелтек. – Сені құл ету көктегі тәңірден басқаның қолынан келмес. Бетке ұстар азаматы болсаң, қай халық құшағын ашпас. Дұшпаным демесең, жоңғар да мал баққан көнтері ел. Сіңе білгенге жері кең.

	– Құлы да, ұлы да болмаспын! – деді батыр. – Тілегімді сұрадың, айтайын. Денемді туған топырағымда қалдыр.

	– Онда...

	Кеспелтектің сабырлы жүзі сұрланып бара жатты. Сол кезде көсе іліп әкеткен.

	– Онда сол топырағыңа тірілей көмілесің.

	Батыр үстінен ауыр жүк түскендей кеуде кере тыныстады.

	– Мейлің!

	Көсе жанында тұрған еңгезердей жауынгерге бұрылды.

	– Мынаны ана жотаның басына апарыңдар.

	Ол Толағайға жүр деген белгі беріп еді, батыр аяғын аттап баса алмады. Құба даланың дізеден келетін жусанын жалдап соңғы рет жүріп өтуге қанша құштар болса да, тұрған орынынан қозғалу қиын еді. Құлап түсе жаздап, жанына келген жауынгердің найзасына сүйене кетті. Соны демеу етіп алға қарай әзер дегенде аттап түскен, бар қайратын жинап тағы бір қадам басты. Жамбас сүйегі сықыр– сықыр етеді, бел омыртқасы үзіліп түсер ме екен.

	Батырдың маңдайынан суық тер саулап қоя берді, таяқ тастам жерде сұлаған жонға үздіге қарады.

	– Тарт! Сүйрет! – деп ақырды көсе.

	Екі жауынгер қос қапталынан ала кетті, сүйреткен қалпы жонның үстіне апарып сылқ еткізіп тастай салды.

	* * *

	Айнала түйенің өркешіндей өңкей тарғыл тас. Гу етіп салқын жел соғып еді, судың сабынды исі білінді. Төмендегі ен даланың өңі сұп– сұр, қанын ішіне тартып алған. Шақырайған күн тоқымдай бұлттың тасасына жасырынды, бозторғайдың шырылы сап тиылған.

	Кеспелтек жоңғар жауынгерлер сүйретіп әкелген жерде сұлап жатқан батырға қарай аттап түсті.

	– Ойлан, баһадұр! Тарғыл тастың астында тірілей жаншыларыңды ойла!

	Толағай кеудесін көтерді, оның өңінде ажалымен бетпе бет келген жанның үрейі де, көзсіз ерліктің бет қаратпас айбаты да жоқ еді. Үні де сабырлы шықты.

	– Туған топырақтың тасы мамықтай жұмсақ.

	Кеспелтек оған таңдана қарады, жанарында зығырданын қайнатқан өшпенділік пен жауының қайсарлығына еріксіз бас идірген ризалықтың белгісі қатар тұтанып еді. Анталап тұрған жауынгерлерге иек қағып, сырт айналып кетті. Батырдың аяқ жағында тұрған көсе зілдей тасты күшене көтеріп алды, сарбаз атаулы оған жапыр– жұпыр ілесті.

	Біраздан соң жонның үстінде биіктігі қол созым тас оба пайда болды. Ол осынау қан сасыған ұлан даладай алып батырдың көк болат дулығасына ұқсап, етекке қарай шұбап бара жатып, артына жапақ– жапақ қараған көп жоңғардың көңілін секемдендіріп, бір тылсым үреймен үркітіп, сәт санап зорая түскен тәрізденіп сесті қарауытып тұрды.

	***

	Таңертең бетіме түскен күннің сәулесінен ояндым. Көзімнің алды түрлі түсті шұғылаға тұнып тұр, түтіннің ащы исі қолқамды қауып барады, әлі де жата түскім келсе де еріксіз басымды көтердім.

	– Тұрдың ба, ашық далада жатқан адамның ұйқысы тез қанады, – деді атам ту сыртымнан.

	Ал қарсы алдымда Әділшенің биік шоқылары зораяды, таудың ұшар басындағы кеншілер орнатқан ағаш бағана бұлдырап көрінеді. Содан сәл төменде жалаңаш қызғылт тасты жартас етекке қарай еңкейе төніп, әне– міне құлағалы тұрғандай сескендірген. Үстіме жапқан шапанды серпіп тастап, жатқан жерімнен серпіле көтерілдім.

	Бұлаққа барып жуынып келгенде, атамның шайы да дайын болған еді. Бүгін қимылы ширақ, майы сыртына шыққан қойдың құртын қажалап, бірер кесе ішкен соң жолға жиналды. Ұсақ– түйек заттарды мотоциклге салып жүріп, әлі де бойым енжар тартқан, керіліп– созыла берген мені асықтырып қояды.

	Кешікпей аттанып та кеткенбіз, атамның жөн сілтеуімен Әділшенің далаға қарай құлаған аласа иығынан асып түсіп, тобылғылы жазыққа тіке тарттым. Көделі жер тақтайдай тегіс екен, сонадайдан көрінген төрт құлақты тамдарға қарай заулатып келемін.

	Арада жарты сағаттай уақыт өткенде оған да жеттік. Осылай қарай бұрылғанда биік секілденіп көрінген бейіттер менің бойымнан аспайтын, қабырғалары мүжілген ескі зират болып шықты. Атам мотоциклден түскен бетте әдетінше жерге шарт жүгініп отыра қалған еді, бұл жолы дағдылы мақамын ұзақ созып, орынынан бие сауымындай уақыттан соң бірақ тұрды. Сол бетінде қорымның бергі жағындағы жермен жексен болған қабірге жетіп аялдаған. Өңі бозарып үнсіз қарап тұр, әлден соң дізесін бүкті, иегі дірілдеп, құмдақ топырақты ақырын сипап өтті.

	– Міне, мен де келдім. Сезіп жатыр ма екенсің, – деді естілер– естілмес күбірлеп. – Көп тосқан шығарсың. Өлілердің бәрі тірілерді күтумен болады.

	Қаздиып тұра беруді жөн көрмей, мен де дізе бүктім. Қабірдің үстінде шіріген бесіктің қалдығы жатқанын тек сонда барып аңғардым. Атам енді соның тұтамдай бір сынығын қолына алған, айналдыра қарап отыр.

	– О тоба! – деді біразға созылған үнсіздіктен соң. – Мұның да шіріп біткені ме.

	Мен аң– таң болып біресе оған, біресе қолындағы шіріген ағашқа қарадым о заман да, бұ заман, зираттың ішінен бесікті көргенім осы еді. Бір– біріне мүлде кереғар осы екі көрініс әлдебір жамандықтың белгісіндей сезіліп, бұл жерден тез кетуге асықтым. Ал атам сол дізерлеген қалпы үзік– үзік күбірлейді.

	– Жаның жәннәтта болғыр Жамал марқұмды жерлегенде қабірінің басына әкеліп тастағанбыз. Шешей жарықтық осылай істетіп еді. Бұл бесікке бөлеген бала шетіней берді ғой.

	Көңілім құлазып отыра бердім, жел мен жаңбыр мүжіп тоздырған, іргелері шөккен қыш тамдарға қанша қарағым келмесе де көзім еріксіз түседі. Қайсыбірінің қабырғалары жер табанынан іріп құлай бастапты, айнала қаптап алабота өскен.

	Атамның күбірі еміс– еміс естіледі.

	– Мен сендермен қоштасуға келдім ғой... Соңғы рет келіп тұрмын... Ұзақ уақыт көрінбей кеткенімде, өлдіге жорыған шығарсыңдар, жоқ әлі тірімін. Бірақ менің де көрер жарығым өше бастаған.

	Көз тігіп қараған сайын менің ақ сақалы беліне түскен алдияр атам, ай далада, ескі қорымның ортасында өлі аруақтармен күбір– күбір тілдескен, әулиеге ұқсаған абыз атам жұмбақ жанға айналып бара жатты. Мен оның бір ғана сөзін ұқтым, Жамал дегені алғашқы әйелі екенін ғана білдім, әредік айтып отырушы еді. Ал қалғаны мүлде түсініксіз болатын, тіпті ол кәмзолының қалтасынан көлдей ақ орамалын суырып, қабірдің бетінен алған бір уыс топырақты бипаздап орап жатқанда да ештеңенің байыбына барған жоқпын. Тек күңгір– күңгір күбірін ғана естимін.

	– Өлгендерге тірілердің бәрі бақытты болып көрінер. Ал тірілердің кей– кейде, зәудеде бір өлілердің ешуақытта бұзылмайтын мәңгілік тыныштығын барымен аңсайтынын қайдан білсін. Осынау ұзақ өмірімде сан өліп, сан тірілмедім бе. Тегінде азды– көпті ғұмырда бір– ақ рет өлу де бақыт.

	Мұнысы несі екен, дізесімен жорғалап барады, сол күйінде құбыла жағына қызғылт тас орнатқан бесікшеге жетіп іркілді. Одан әрі беткі қабаты опырылып ішіне түсе бастаған көп қабір. Атам соның бәрін адақтап өтті, әрқайсысынан бір– бір уыс топырақ алып, орамалына түйді. Содан кейін аңырады– ай келіп, көз жасы бетіндегі әжімдерін қуа ағып, ағыл да тегіл босаған, сай– сүйегімді сырқыратып ұзақ жылаған. Анда– санда әлденені булыға айтады, «Арыстарым, Алтындарым!» дейді күңіреніп. «Тіршілік иттің айдауымен ұмытып кеткен күндерім үшін ғайыпқа бұйырмаңдар!» – дейді қыстыға аһ ұрып.

	Жүрегім өрекпіп аузыма тығылды, «Ата!» – деп шошына айғайлап жіберуге шақ тұрмын. Ол тізерлеп отырған қалпы екі жағына кезек теңселеді, теңселген сайын құлап кете жаздайды. Бұдан әрі шыдай алмай жанына жанұшыра жүгіріп бардым, енді менің де көкірегім қарс айырылған, кеудемді бір ыстық толқын кернеп бара жатты, тынысым тарылып атамның дізесін құшақтай құладым.

	Енді оның аңыраған үні жұтылып естілді, дір– дір еткен саусақтарымен шашымнан сипап, әлдене деп күбірлейді. Сөзінің бірін естимін, бірі жетпейді.

	– Кешір күнім... Ай далада өткен өмірін жоқтаған, алты бірдей арысын өлер шағында ғана іздеп келген, алжыған атаңды кеше гөр... Мен олармен бүгін мәңгілік қоштаспақпын ғой. Естимісің, біржола...

	***

	Біздің шағын ауылымызға тамыз айы да келіп жеткен. Осы уақыттың ішінде атам қайтып ешқайда шыққан жоқ, тек бір рет Толағай батырдың басына барып қайтты, ол жолы да мен атқосшы болғанмын. Екеуміз биіктігі қол созым тас обаның түбінде төмендегі ұлан далаға көз салып ұзақ аялдаған едік. Сонда атам маған баяғыда жыр қылып әңгімелеп берген аңызын еске алған. Еске алып тұрып, оны ұмытпауымды өтінген. Ақсақалын жонның үстінде сусылдай соққан желге таратып отырып, бастан– аяқ қайта айтқызып еді.

	Бұдан кейінгі күндерде бәлендей өзгеріс бола қойған жоқ. Айтпақшы, ауылымызға атам асыға күтіп жүрген Әлікей ғалымның келгенін, Қайда Жарылғапқа бұйырмаған алтынды сол кісіге табыс еткенін ұмытып барады екенмін.

	Тамыз орталана бергенде біздің үй атамның туған топырағына көшті. Балалық бал дәуренім өткен, кіндік қаным тамған жерімді қимай, жүк артқан машинаның үстінде артыма қарай– қарай кете бардым. Аласа төбенің үстіне салынған жайдақ үйлер көпке дейін көрініп тұрды. Алыстаған сайын қолқам суырылып, жанарымды жас жуып, жанымда отырған шешеме сездірмей үнсіз егілдім. Ал соңғы рет қарағанда, Айдарлы жонының үстіндегі Толағай батырдың тас моласын іздегем.

	Сол бір жаз маған туған топырақтың қадірін ұқтырған, есімде мәңгі қалған жаз еді. Атамның соңғы жазы болатын.





