	Сейіт Кенжеахметұлы

	Туыстық атаулар сыры





	Этнограф-жазушы Сейіт Кенжеахметұлы қазақ мәдениеті мен әдет-ғұрпылық ұмытылып бара жатқан түрлерін зерттеп, оның мән-мағынасын ашып, өмірдегі орнын да көрсетіп, насихаттап жүрген белгілі қаламгерлердің бірі әрі бірегейі. Жазушы бұл ұсынылып отырған еңбегінде ұлтымызга ғана тән туыстық байланыстың, қарым-қатынас пен салт-дәстүрдің жөн-жосығы, оның әр адам өміріндегі орны мен қызметін шебер баяндаған. Сондықтан да бұл туыстық анықтамасы әр отбасының қажетіне жарап, ағайын-туыс пен ілік-жекжаттың қолында жүрері хақ.





Туыстық атаулар сыры




	Қазақ халқының тек тану дәстүрі бойынша әр азаматтың үш жүрты болады. Ол ағайын яғни өз жұрты, нағашы жұрты, қайын жұрты. Бұл үшеуі де жанашыр, сүйеніш, қорғаныш болып саналады. Халық осы үш жұртына былай деп баға берген екен:



	Өз жұртың – күншіл, бар болсаң көре алмайды, жоқ болсаң бере алмайды, жақсы болсаң күндейді, жаман болсаң жүндейді.



	Қайын жұртың – міншіл, қолыңның ұзындығына қарайды, жағаңның қызылдығына қарайды, берсең жағасың, бермесең дауға қаласың.



	Нағашы жұртын – сыншыл, жақсылығыңа сүйiнедi, жамандығыңа күйінеді, әрқашан тілеуіңді тілейді, тілеуқор қамқоршы болады.



	Тегін айтылмаған бұл қағиданың шындығы да бар.

	Туыстық негіз бен атаулар осы үш жұрттан басталып, жақындық, іліктік қатынас ағайын», «туыс», «нағашылы-жиенді», «ілік», «жамағайын», «жекжат», «жұрағат», «құдандалы» деп аталады. Мұны бір сөзбен «туыстық атау» дейміз. Қазақтар жүзге, тайпаларға, руларға бөлінгенімен бірін-бірі бөтен санамаған, «Сұраса келе қарын бөле шығамыз» деп аты-жөнін, іліктік қатынасын да сұрастырып, біліп отыру дәстүрге айналған. «Мыңның түсін білгенше, бірдің атын біл» дейді. Бұл қазақ үшін бұлжымас заң.

	Оны айтамыз-ау «қаны бір қазақпыз» деп бүкіл үш жүздің азаматын, «түбі бір түркіміз» деп қырғызды, башқұртты да, «өзбек - өз ағам» деп оларды да бауырына тартатын бауырмал халықпыз. Жалпы қазақ халқы кімді де, қай ұлтты да сыртқа теппеген, қайта жақын тартып жанаса жүрген. Ал өз қаңдасына келгенде, әрине «канына тартпағанның қары сынсын» деп барын ортаға салған, қауымдасып, туыстықтың туын, ер, ел намысын жоғары ұстаған.

	Халқымызда туыстық, іліктік, қатынастардың көптеген атаулары және оның соған лайық жол-жоралғылары да бар. Халықтың сол атауларын, оның сырларын білгеннің зияны жоқ. Ескерте кететін бір жай туыстық қатынас пен атаулар жігіт жағынан көрсетіледі.





1. Ағайын жұрт




	Ағайын. Туыс - деп бір рудан, тайпадан өсіп, өрбіген ұрпақтар қауымы мен бірлігін айтады. «Ағайын» немесе «туыс» деп те атала береді. Бүдар бір қауым, бір ауыл болып, бір-біріне қамқорлық жасап, қиын сәтте қол ұшын беруге міндетті. Туыстар тату, бірлікшіл, бір-біріне қорғаныш болуы керек. Ағайын, туыстан бөлініп кеткендерді жақындары өте жек көреді. «Бөлінгенді бөрі жейді» деген бар.

	Туыстар жеті атаға дейін туыстықты үзбейді және қыз алыспайды. Қазақтың бұл заңының ғылыми-генетикалық жағынан да дәлдігі анықталып отыр. Жеті атаға толғаннан кейін ру ақсақалдары, дін басшылары жиылып, боз бие сойып, баталасып, бәтуаласып қыз алысып, кыз беруге рұхсат етеді. Бұл дәстүр бүгінге дейін сақталып әрі жалғасып келеді.

	Қазақ халқы тек руласын ғана емес одан әрідегі қандас тайпалардан тарағандарды да жақын тартып туысқан болады.



	• Туысы бiрдiң – уысы бір.

	• Туысқан өкпеге қиса да, өлімге қимайды.

	• Туысы жаман туғанын жамандайды.

	• Ағайын, туыс кімде жок, сыйласпаса жат жуық.



	Ата(ер) - әкенің әкесі. Жеті атадан санағанда үшінші ұрпақ. Ел-жұрт «ақсақал» деп құрмет тұтатын қадірлі ел тұтқасы. Мұндай кісілер төрден орын алады, оларға әрқашан құрмет көрсетіледі. «Ауылында қартың болса жазып қойған хатпен тер» - дегендей ата ел ұйытқысы, батагөйі, ақылшысы, қамқоры болып есептеледі. Жастар атдан бата алуы тиіс. «Аталы ел баталы» - деген мақал бар. Атаның айтқаны кейінгіге заң, ісі – үлгілі. Ол ел бірлігін, тірлігін, тұрмысын, болашағын бағдарлай, байқап отыратын дана, көреген қария.

	Дәстүр бойынша сол елге, ауылға келген адамдар алдымен атаға сәлем беруге тиіс. Жасы жеткен мұндай кісілерді «қарт», «батагөй» деп ел оған әрқашан ілтифат білдіріп отырады, қазақтың жалпақ тінде қарттарды «шал» деп те айта береді.



	• Ата – балаға сыншы.

	• Атадан ұл туса игі,

	 Ата жолын қуса игі.

	• Аталы ел – баталы ел.



	Әже (әйел) - әкенің шешесі. Ел іші, отбасының бүтіндігін ойлайтын көптің сыйлы анасы. Ол салт-дәстүрді сақтап, кейінгі жастарға отбасының, дастархан берекесінің, ағайын, абысындардың бірлігін сақтайтын тәрбиеші әрі ақылгөйі деп есептеледі. Ұлы мен келіні әжесінің тапсырмасы мен өтінішін сөзсіз орындауға тиіс. Қазақ халқының заңы бойынша, әжені де, атаны да, әрбір адам танысын, танымасын сәлем беріп, құрмет көрсетуге тиіс. Бұл кісілер тек өз ұрпақтары ғана емес, жалпы елге ата, әже болып есептеледі. Әжелерді жұрт кейуана», «қария», «әже» деп құрмет тұтып, сый-сияпат үсынып, батасын алады.

	Ата мен әженің әке-шешелері оның ұрпақтары үшін «баба», «ұлы ата», «ұлы әже» деп аталады.



	• Әжім - әженің әрі.

	• Демеңіз әжем кәрі,

	Кәрінің созі - дәрі.



	Ана (әйел) - өзіңді өмірге әкеліп, түн ұйқысын төрт бөліп, ақ сүт берген аяулы адамың. Әр ұл мен қыз ата-анаға мәңгі қарыздар. Ұрпактары бұл адамдарды айрықша сыйлауға, құрметтеуге тиіс. Оларға қарсы келуге, ренжітуге, айтқанын орындамауға болмайды. Мұхамбет пайғамбардың хадисінде «Ата - анасын ренжіткендерді Алла тағала жақсы көрмейді» деген. Әсіресе, ананың жолы мүлде болек. Ананың ақ сүті адам баласы үшін аса қасиетті ұғым. Ананың өз балаларына ақ сүтімді ақтады деуі үлкен баға. Керісінше өзіне зәбiр берген балаларына ана «ақ сүтін көкке сауып қарғайды». Адам баласы үшін қарғыстың ең жаманы осы.

	Ана - өмір тұтқасы, өмірге адам әкелуші, тәрбиеші, тілеуқор, ақ ниетті мейірбан. Ол отбасының берекесі, ырысы, ақылшысы. Ана алдында - батыр да, ақын да, ғалым да кіші.



	• Ата көрген - оқ жонар,

	 Шеше көрген - тон пішер.

	• Аяғын көріп - асын іш,

	 Анасын көріп - қызын ал.

	• Ананың көңілі балада,

	 Баланың көңілі далада.



	Әке (ер) - ұрпақ иесі, панасы, айбары, үй басшысы және асыраушысы. Жеті атадан санағанда екінші ұрпақ. Ол тек бір отбасы ғана емес, ауыл, ру қамқоршысы, үлкен-кішіге бірдей қамқор азамат, ел ағасы ретінде көрінеді.

	Өмiрде әке мен ана қатар аталады. Олардың кызметі туған балалары үшін шексіз. Атаның күні, ананың сүті ұрпақ үшін шексіз де, өлшеусіз. «Анаңды Меккеге үш рет арқалап апарсаң да парызыңды өтей алмайсың» деген сөз осының куәсі. Бұл парызды әр ұрпақ өзінің ата-анасына деген құрметімен, шын пейілімен, ризалық ісімен ғана өтей алады.

	Әке-шешені ренжіту дiнде – күнә, қоғамда — қылмыс, өмірде – ұят. Ата-ананың өкпе, наласына ұшыраған адамдардың жолы болмайды. «Ата-анасы қарғағанды Тәңірі қарғайды» делінген Пайғамбар хадисінде.

	Жақсы ата-ана, ер мен әйел ұрпақтың, елдің мақтанышы.



	«Ақылды ердің ішінде,

	Алтын ерлі ат жатар.

	Ақылды әйел ішінде,

	Алтын бесікті ұл жатар» -



	деген мақалда тәрбиелік маңызы зор көрегендік жатыр. Ер мен әйел егіз ұғым, егіз тұлға. Оларды бір-бірінен бөліп қарауға болмайды.



	«Әйелдер жерден шыққан жоқ,

	Ол да еркектің баласы.

	Ерлер көктен түскен жоқ,

	Әйел оның анасы» -



	деген халық сөзі осының айғағы.



	Ата-ана бір отбасының екі арнасы, бала-шағаның тірегі, сүйеніші. Ұрпақтары үшін ата - әке, ана - шеше деп аталады. Ата-ана парызы өмірге ұрпақ әкеліп, оны тәрбиелеп өсіру. Бұл екеуін халык қосарлап айтқанда «ерлі-зайыптылар», «ерлі-байлылар» деп атайды.

	Халық тілінде жанұя басы – ер адамды «отағасы», әйел-ананы «отанасы», «жұбайы», «Зайыбы», «әйелі» делі сыпайылап атайды.



	• Әке - асқар тау, шеше - ағар бұлақ.

	• Әкеге қарап ұл өседі,

	 Шешеге қарап қыз өседі.

	• Ата-ананың қадірін балалы болғанда білерсің.



	Бала, (ұл қыз) - деп ата-анадан тараған ұрпақтарды айтады. Жеті атадан санағанда бірінші буыны. Олар жынысына қарай «ұл», «қыз» деп аталады. Балалы үй бақытты үй деп бағаланады. «Балалы үй базар, баласыз үй қу мазар» деген дана халқымыз. Ұрпақтарын ата-бабаларымыз «ізбасарым», «мұрагерім», «қолқанатым», «азаматым», «көз қуанышым», «бақытым» деп еркелеткен және оларды көпсінбеген. «Бала көңілдің гүлі, көздің нұры». Ата-ана өз балаларын тәрбиелі, өнегелі, өнерлі, саналы, білімді етіп өсіруге міндетті. Халықта «балаңды бес жасқа дейін хандай көтер, он бес жасқа дейін құлдай жұмса, он бестен әрі онымен досыңдай ақылдас» деген ғибратты қағида бар.

	Қазақ халқы бірінші туған баланы «тұңғышым», одан кейінгілерін «ортаншы», ең соңғы туғанын «кенже» деп атайды. Олар ер жетіп өскен кезде ата-ана түңғыштары мен ортаншыларын үйлендіріп жеке отау етіп, енші беріп бөлек шығарады да, кенжесі өз қолында қалады. Ол Әке-шешесін асырауға, бағып-күтуге міндетті. Әке мурасы сол кенже ұлға қалады. Оның үйі «қарашаңырақ» (яғни үлкен үй деген мағынада) деп аталады. Басқа балалар ол шаңырақты құрметтеп, қарайласып, әке-шешесінің сыбағасын беруді де ұмытпауы қажет. Балалар ата-аналарын тебесіне көтері асырауға, сыйлауға, құрметтеуге тиіс. «Адамдарға біз ата-аналарына жақсылық жасауды бұйырдық» деп жазылған Құран Кәрімде.



	• Ата - бәйтерек, бала - жапырақ.

	• Балалы үй базар, баласыз үй қу мазар.

	• Бала - адамның бауыр еті.

	• Жақсы бала – сүйік, жаман бала - күйік.



	Ағайындылар. Бір ата-анадан туған ұл, қыздар, ағалы-інілілер мен апалы-сіңілілерді бір сөзбен ағайындылар дейді. Ағалы-інілілердің балалары да бір-біріне осылай аталады. Олардың үлкені аға, апа (әкпе), кішілері іні, сіңілі болып саналады. Ағаның балалары оның інісі мен қарындасына іні, ал інінің балалары ағасына баласы (ұлы, қызы) болып есептеледі. Демек олар өз әкесінің ағасын «оке» деп айтуға хақы бар.

	Осы жерде еркеше айтып кететін тағы бір қазақи ғурьшI, жол-жоралғы бар. Егер осы ағайындылардың балалары бір дастарханда бас қосса немесе олжа бөліссе, онда үлкен жол (жасы кіші болса да) ағаның баласына тиеді. Мұны қазақ «жолы үлкен» (әкесі үлкен) дейді. Бұл тәртіпті бұзуға болмайды. Егер бұл жол бұзыла қалса, ол ағаға зәбір жасағанымен бірдей.

	Ал, апа мен қарындастың балалары «Жиен» деп аталады. (Бұған кейінірек жеке тоқталамыз).



	• Ағайын тату болса - ат көп.

	• Жыласуға жақын жақсы.

	 Сыйласуға жат жақсы.

	• Ағайынды жігіттің кере қарыс жалы бар,

	 Жалғыз басты жігіттің шығар-шықпас жаны бар.



	Ұл (ер) - шаңырақ иесі, ел, ру, әке кіндігінің жалғасы деп есептеледі. Ұл туғанда «ат ұстар» деп хабарлайды.



	• Ұл туғанда – күн туар.

	• Ұлға – отыз үйден тыю,

	 Қызға қырық үйден тыю.



	Немере (ер) - ұлдың баласын «немере» дейді. Немере ата, әже үшін ыстық. Көбінесе олар тұнғыш немересін бауырына салып, «өз балам» деп өсіреді.

	Немере қанша жақсы көргенмен өз баладай болмайды, өз балаңның көрсететін қызметін жасай алмайды. Өйткені оның өз әке-шешесі бар. Ол алдымен төл міндетін өз әке-шешесі алдында атқаруға тиіс.



	• Немере етін жеп сүйегін береді.



	Шөбере (ер) - немеренің баласы. Қарт адамдар үшін бұл ұрпақтың орны мүлде басқа. Қазақта «Шөберенің қолынан су ішкен адам тозақ отына күймейді» деген сөз бар. Шөберенің баласы «шөпшек», шөпшектің баласы «немене» деп аталады.



	Аға (ер) - Бір әке-шешеден туған (немесе рулас ағайын-туыс) жасы үлкен жігіт - аға деп аталады. Ағаның жөні де, жолы да үлкен деп есептеледі. Жасы кішілер аға алдында əдеп сақтап отырғаны жөн. Олар жұмыс істеп жатса жастар «мен істейін» деп қол ұшын беруі керек. Аға жасы кішілер үшін айбар, қорған, сүйеніш әрі мақтаныш. Өйткені «ағасы бардың жағасы бар» ғой.



	• Ағаның үйі – ақжайлау.

	• Жеңім жаман болса да, жағам жақсы,

	 Өзім жаман болсам да, ағам жақсы.

	• Көп ақымақтың ағасы болғанша,

	 Бір ақылдының інісі бол.



	Іні (ер) - бірге туған ағайынды адамдардың жасы кішісін «іні» деп атайды. Оның жасы кіші болғандықтан жолы да кіші болады. Ол аға, апа алдында кішілік міндетін түсінуге, мойындауға тиіс. Ағайындылар бас қосқанда жеңіл-желпі жұмысты іні атқаруға тиіс. Өйткені «інісі бардың - тынысы бар». Іні - аға мен апанын ізбасары, сүйеніші, қолқанаты, сенімі, үміті. Ескере жүретін бір жай інінің баласы ағаға бала болады, ал сол балалар інінің апасына іні болып қала береді, яғни інісінің баласы іні болады.



	• Інісі бардың тынысы бар.

	• Аға - бордан, іні - зордан.





	Aпa (әйел) – бiргe туған және туыстардың жасы үлкен қыздары оның інілері мен сіңілілері, келіндері үшін «апа» болады. Бұлардан апаның жолы үлкен және оған «апай» деп құрмет көрсетіледі. Апа оларға еркін, батыл, адуындылау, базыналы болады. Кішілер оны көтере білуі, ілтифат көрсетуі, оның алдында құрдай жорғалап, сыйлауы керек. Оның өтініші, бұйрығы сөзсіз орындалғаны жөн. Апа жақсы аға, інілерін, туыстарын мақтаныш етіп, өсіп отырады. Ол ағайын бірлігін, ел намысын қорғауда да үлкен жұмыстар істейді. Өз туыстарының кемшілігін батыл айта алады. Ызалы кезінде туыстарына көз жасын төгіп те жібереді. Бұл туыстары үшін ауыр тиеді. Інісіне өкпелеген аңқау өкпе «сендер апа демесеңдер демей-ақ қойындар, Құдай апа десе болады» депті. Қалай айтқанда да апаның жолы бөлек және қымбат.



	• Апаның күйеуі жезде, баласы жиен болады.

	• Апама да барайын, тайымды да үйрете келейін.

	• Апама жездем сай.



	Қарындас (әйел) - ағайындылар ішінде жасы кіші қыз ағалары үшін қарындас болады. Бұлар аға, іні үшін қымбат та, қимас жандар. Сонымен бірге бауырлары үшін ешқашан аянбайтын біртуар, текті, зерделі, қаншыл туыс. Әсіресе әйел заты туыс-туғаны үшін жанын да, қанын да берегтін батыл да тапқыр болады. Сол үшін де бұлар ағайын, туыс үшін әрі құрметті әрі сыйлы адамдар.

	Басқа елге, басқа жерге ұзатылған қыздың ауылда қалған бауырларын сағынуы, көрсе керемет қуанып асты-үстіне түсіп бәйек боп жатуы, қолынан келген қамқорын аямауы, әйтеуір жақсылық жасап жанын жадыратып жіберуге тырысуы, бауырым ғой деп ерекше атап, елжіреп тұруы, көңілінің төрінен орын беруі, қазақ елінің дәстүріндегі туысқандық қатынастың айрықша бір ажарлы үлгісі дерлік.

	Бауырлардың бір-біріне сағынышы мен сүйінішісі, ықыласы мен тілектестігі туралы халық арасында талай-талай аңыздар туып, кеңінен тарауы, талай ән-жырлардың көптен айтылатыны осыған айғақ бола алады.

	Қарындастың күйеуі «күйеу бала», балалары «жиен!» деп аталады.



	• Қаба-қаба сөйтеуге қарындастың бары игі.

	• Адам болайын деген жігіт қарындасшыл келеді.

	• Ауру - астан, дау - қарындастан.



	Сіңілі (әйел) - Бірге туған апасы (жақын туыстары) қыздардың кішісін сіңілі дейді. Аға, апа (әпке) алдында сіңілі мен інілердің құқы бірдей болғанымен «қыздың жолы жіңішке» деп жол көбінесе қызға тиеді. Сіңілі мен қарындас өзінен үлкендер алдында батылдау да, еркелеу, еркіндеу болады. Және олардың бұл еркелігін аға, апалары көтеруі керек.



	• Аласы киген сәукелені сіңілісі де киеді.





	Жеңге (әйел) - ағаның әйелі. Жасы үлкендер үшін «Келін», кішілер үшін «жеңге» деп аталатын бұл адамның ауыл, үй, тәлім-тәрбие үшін орны айрықша. Ол әсiресе, өзінен кіші қайнылары мен қайынсіңілері үшін әзiл, қалжыңы араласа жүретін сүйкімді де сыйлы адам. Жеңге қайнылары мен қайынсіңілерін өз атымен атамай оларға өзінше «сырғалым», «шашбаулым», «ерке бала», «мырза жігіт», «бойжеткенім, «күлімкөзім» деп ат қояды. Кейде ерсі мінездеріне қарай күлкілі ат қоюы да мүмкін. Мұның бәрі сыйластықтың белгісі ретінде қаралады.

	Жеңге бұрын қыз бен жігітті таныстыру мен табыстыруда үлкен тәрбиелік қызмет атқарған. Оларға махаббат құпияларын үйреткен. Сол қызметі үшін олар қыз-жігіттен сыйлық та алатын болған. Қыз үшін ана тәрбиесінен кейінгі орын осы жеңгенікі, жеңге жүрген жер ажарлы да базарлы.



	• Жолы болар жігіттің жеңгесі шығар алдынан.

	• Ағама жеңгем сай.

	• Қыздың сырын жеңгесі білер.





	Қайын іні (ер) — жеңгелер үшін күйеуінен (және оның туыстарының да) жасы кіші ұл (жігіт) оның қайын інісі болып саналады.



	Қайын сіңілі (әйел) – жеңгелер үшін күйеуінен (және оның туыстарының да) жасы кіші қыз қайынсіңілі болып саналады. Қайын іні мен қайын сіңілі жеңгесін ерекше сыйлап, қадірлеуі, оған еркелеуі керек. Бұлар әзіл-қалжыны жарасқан, сыйлас, тату, қамқор, ақылшы болғаны жөн.



	Жеңге қамықса – қамқоршы, жабықса – жанашыры да осылар. Олар жеңгенің жақсы ісін ата-енелері мен күйеуі, басқа адамдар алдында мақтап отыруды ұмытпағаны жөн.



	Келін (әйел) — Інінің әйелі «келін» деп аталады. Бала мен немеренің ійелі «келін бала» болады. Бүкіл ауылдағы жолы кіші адам да осы келін. Дәстүр бойынша ол кездескенде өзінің күйеуінен үлкендердің бәріне де орнынан тұрып, иіліп сәлем жасауға тиіс және төменгі орынға отырады. Ата, қайынағалары отырған жерге кірмейді. Мұндай жасты ел «ибалы», «әдепті» келін деп жақсы көрген. Жаңа түскен келінді бөтенсітпей құрметтеп, сыйлап, жаңа ортаға тарта білуі, тәрбиелеуі керек. Қателігіне кешіріммен қараған жөн. Қатты сөз айтып, жекуге мүлде болмайды. Ата-ене оған жылы сөйлеген жөн. Қазақ халқы «жақсы үйге түскен келін - келін, жаман үйге түскен келін - келсап» деп мақалдаған. Бұрын жаңа түскен келін бір жылға дейін өз үйіне баруға рұқсат етілмеген. Мұның тәрбиелік, халықтың мәні бар. «Келіннің - аяғынан, қойшының — таяғынан» деген ырым да келін үшін үлкен сын.



	• Қызым саған айтам, келінім сен тыңда.

	• Келелі сөзді келін де айтады.

	• Келіннің бетін кім ашса - сол ыстық.



	Абысын (әйел) - Ағайынды жігіттердің әйелдері бір-біріне «абысын» болады. Абысындар өзара жақын, сырлас, мұңдас болады, бірігіп ынтымақты жұмыс істейді. Бір-бірінің өкпе, назын, әзіл-қалжыңын сыйласыммен көтереді. Қазақта «Ағайын тату болса ат көп, абысын тату болса ас коп» деген сөздiң философиялық мағынасы осындайдан шыққан. Абысындардың үлкені «шешей», кішісі «келін» деп аталады.

	Халықтық тағылымдарда «абысын асы» деген дәстүр бар. Ері жолға шыққанда олар абысындарын шақырып, дастархан жайып, әңгіме-дүкен құрады. Бұл дәстүр олардың сыйластық, татулық, бірлік-ынтымағының белгісі әрі ұлттық тәрбиенің бір түрі.



	• Абысын тату болса – ас коп,

	 Ағайын тату балса- ат көп.



	Кыз (әйел) - Ата-ананың, ауылдың сүйікті баласы. Оң жақта отырған бойжеткен. Елдің назы, мақтанышы, сәні, базары, көркі. Қыз - ел, ауыл еркесі, үлпілдеткен үкiсi, алақандағы аяулысы, басқа елдің болашақ келіні, анасы. «қыз - өріс, қыз - қонақ» деп туған туыстары оларды аялап, мәпелеп өсірген. Қызға қатты сөз айтылмауға тиіс. «Кім де кім үш қыз өсіріп, тәрбиелеп, бой жеткізіп, құтты орнына қондырса, оның сыйлығы жаннат» деген Мұхамбет пайғамбар. Ырым бойынша қыз туғанда «көйлек тігер», «қырық жеті» деп тұспалдап атаған.

	Қазақта қыз тәрбиесі мен оны құрметтеудің жолдары өте коп. Бір рудың ұзатылған қызы жас, кәрілігіне қарамастан сол елдің «Қызы» деп аталады, ауыл адамдары, туыс-туғандары оны «қыз» деп атап дәріптейді. Үлкендер оны «Қызымыз» деп, кішілер «апай» деп ерекше сыйлауға, сәлем беруге тиіс. Қыз еліне еркелеп, еркіндеп сөйлейді, туған-туыстарына базынасын айтады, назданады. Үлкен-кішілер оның сөзін тыңдап, сенікі дұрыс деп елпектейді, құрмет көрсетеді. Қыз кейде еліне ұлттық дәстүр бойынша «төркіндеп» келеді. Бұл оның ерекше келуі болып саналады. Мұндайда төркіндері жолынан жығылмай, сый-сияпат жасап, мал, қымбат заттар беріп риза етіп аттандыруы шарт.

	Арғын руының Жылқыайдар тайпасында Солтан деген кісінің әйелі Найман қызы Ақбикеш атты анамыз келін болып түскеннен кейін 3-4 жыл бойы бала көтермепті. Сол кісі еліне төркіндеп барып, өзінің жақын сіңілісі Мақпалды өз күйеуіне екінші әйелдікке сұрап қолқа салыпты. Дәстүр бойынша төркіндеп келген қыздың өтініші сөзсіз орындалуы керек. Кейін Ақбикеш те, Мақпал да көп құрсақ көтеріпті. Одан тараған ұрпақтар күні бүгінге дейін «Ақбикеш», «Мақпал» балалары деп аталып келеді.

	Қыз ауыл ақсақалдарымен, жас болса ағаларымен қатар, әйелдерден жоғары отырады. Женгелеріне әмір бере сөйлеп, мен сенің қожаңмын деп айбат көрсетуге де хақы бар. Жеңгелері оны мойындап, айтқанын көтеруге тиісті. Бұдан олар арасындағы татулық пен сыйластық қалпы бұзылмайды. Қыздың сыбағасы — төс, орны – төр, жолы үлкен деп есептеледі. Қызға кәрі жілік, өкпе тартылмайды.



	• Қызы бар үйдің - назы бар.

	• Қыз өссе - елдің көркі,

	 Гүл өссе - жердің көркі.



	Төркін (туыстық атау) – Ұзатылған (тұрмысқа шыққан) қыздың туыс-туғандары «төркін» деп аталады. Қыз үшін жоғарыда айтылған үш жұрттың бірі осы төркін жұрт. Төркін деген сөз әйел адамға қолданылады. Алайда ол оң жақта отырған (тұрмысқа шықпаған) қызға қолданылмайды. Бұл ұят, әрі әбестік болып саналады.



	• Төркін десе – қыз төзбейді,

	 Көкпек десе – түйе төзбейді.

	• Төре қыз төркінің танымас.

	• Төркіні жақын қыздың төсегі жиналмас.



	Кіндік шеше (әйел) — нәресте туғанда оның кіндігін кескен әйел осылай деп аталады. Кіндік шеше баланың екінші анасы болып саналады. Кіндік шешеге кіндік кескені үшін жылқы, сиыр тағы басқа мал, қымбат бұйым беріледі. Бала үшін кіндік шеше өте қадірлі адам. Оны өз анасынан кем санауға болмайды. Академик Қ. Сәтбаев басқа жаққа уақыт таппаса да кіндік шешесіне жылына бір барып сәлем беріп, оның сыбағасы мен сый-сияпатын апарып беріп тұрған. Кіндік шешенің баланың өз шешесімен таласып, «бұл менің балам» деп айтысып жататын кездері де болады.

	Тәлім-тәрбие, дәстүрде кіндік шешенің орны бөлек екенін ұмытпаған жөн және балаларға кіндік шешесін таныстырып қою керек. Бала кіндік шешеге де тартады.



	Өгей әке (ер), өгей шеше (әйел) – тағдырдың жазуымен кейде ер адам екінші рет үйленіп, әйелге екінші біреуге тұрмысқа шыққанда оның балаларына екінші әкесі немесе шешесі «өгей әке», «өгей шеше» болады. Балаларын да «өгей бала» дейді. Айтылуы өгей дегенмен бұл кісілердің немесе балалардың бірін-бірі жатырқамай, кейде туған әке-шешеден де артық жарасып кететіндері жиі кездеседі. Әдеп бойынша бұларға «өгей» деп айту, ескерту әбестік болып саналады. Дегенмен кейде өгей шеше мен әкенің балаларға қатал қарайтыны рас.



	• Өгей шешенің өңі кірмес.

	• Шешең өгей болса, әкен өзіндікі емес.



	Әмеңгер (ер) - күйеуі қайтыс болған әйелдің иесі және оны әйелдікке алуға хақы бар адам. Қазақ дәстүрі мен заңы бойынша әмеңгерлікке қайтыс болған адамның туған немесе жақын қайнағалары мен қайнылары жатады. Бұл жерде олардың жасы мен дәулеті, отбасылық жайы және ескеріледі. Кейде жесір әйелге таңдау да беріледі. Мұндай жағдай халық ішінде жиі кездеседі. Мұның әлеуметтік, қоғамдық, ұлттық салт-сана жағынан да зор тәрбиелік рөлі бар. Мысалы біріншіден, әйел панасыз болмайды (және қазақ әйелі өзінің алғаш келін болып түскен жерін қимайтын жақсы әдеті бар). Екіншіден, бала басқа жердегідей шетқақпай көрмей өз ағайын-туыстарының ортасында өседі. Үшіншіден, дала заңы бойынша әйел ерден кетсе де, елден кетпейді. Төртіншіден, алдымен дәстүрді, салтты, бүкіл рулы елді сыйлайтын әдепті қазақ әйелі бүл ғұрыпты аттап өтпейді.

	Шариғат жолында қайтыс болған жігіттің әкесі келініне әмеңгер бола алмайды.





	• Ерден кетсе де, елден кетпейді.

	• Балалы үйрек көлден кетпес,

	 Балалы әйел елден кетпес.

	• Әмеңгердің де әмірі бар.



	Жесір (әйел) – деп күйеуі қайтыс болған әйелді айтады. «Жетім бала, жесір қатын» деген сөз тіркесі осыдан шыққан. Күйеуі қайтыс болса әйел сол рудың «жесірі» деп аталады. Күйеуінің туған-туыстары әйелге және оның балаларына әрқашан қамқорлық жасап отырады. Немесе жесір әйел өз қалауы бойынша жақындарының біріне әмеңгерлік жолмен тұрмысқа шығады. Бұрынғы кезде жесір әйелге басқа бір елге кетуге немесе тұрмысқа шығуға рұқсат берілмеген. Қазақтың бүл дәстүрін ақын Қадыр Мырзалиев «Бір жаманы үйленіп жеңгесіне, Бір жақсысы - жесірін қаңғыртпаған» деп дәл суреттеген.



	• Жесір қатын желбуаз.

	• Жас өседі, жесір жетеді.



	Жетім (ер, әйел) - әкесі мен шешесі немесе әке-шешесі бірдей қайтыс болған балаларды «жетім» дейді. Кейде бір рудың жетімі деп те аталады. Әке-шешеден айырылу жас бала үшін өте ауыр қайғы әрі өмір азабы. Алайда, жақын туған-туыстары қамқорлыққа алуы немесе асырап алуы керек. Бұл өте зор адамгершілік іс. «Кім де кім өзінің немесе өзгелердің жетім балаларын балиғатқа толғанша тәрбиелеп, адам етіп өсірсе, оның орны жәннат болады» деген Мұхамбет пайғамбар.



	• Жетім бала кекшіл.

	• Жетім, жетім демеңіз.

	 Жетімнің ақысын жемеңіз.





	Мұрагер (ер, әйел) — әкеден қалған малмүліктің иесі. Егер әкесі, шешесі қайтыс болса оның жиған-тергені, барлық қазына мал-мүлкі оның баласына қалады. Ол баланы мұрагер деп атайды. Мұра бірнеше адамга да (мыс: ұлына, қызыға, қызметшісіне) бөлінуі мүмкін. Мұрагер бірнешеу болса мұра қайтыс болған кісінің өсиеті бойынша немесе заң жолымен шешіледі.



	• Аға өлсе - іні мұрагер.





2. Нағашы жұрт




	Нағашы (ер, әйел) – ананың төркін жұрты балаға (жиенге) нағашы деп аталады. Нағашы жұртын «сыншыл» дейтін үш жұрттың ішіндегі ең сыйлысы осылар. Олар жиенін әрқашан еркелетіп, сұрағанын беріп отырады. Тек туган нағашысы ғана емес, сол рудың барлығы да жиенге нағашы деп аталады. Нағашының жолы үлкен. Нағашы жиенін күндемейді, керісінше оның азаматтығы мен ізгі істеріне сүйініп, мақтанып, мақтап отырады. Нағашылық жасқа қарамайды. Кейде жиен нағашыдан үлкен болуы да мүмкін.

	Нағашы жұрттың еркек-әйелдерін жиендері «нағашы апа», «нағашы жеңгe», «нағашы қарындас», «нағашы іні», «нағашы аға», «нағашы ата», «нағашы әже» деп атайды.



	• Балалығың ұстаса - нағашыңа бар.

	• Өзі жаман туады, нағашысынан көреді.

	• Нағашымен күрескен жиен жығылады.



	Жиен (ер, әйел) - Қыздан туған бала. «қыздан туғанның қиығы жоқ яғни бөтeндiгi жоқ» дейді халық. Нағашы ауылы үшін ерке, әрі аса құқылы бар адам осы жиені. Ол нағашыларынан нені қаласа да үш рет алуға қақылы, ал нағашылары қымбат зат болса да оны сөзсіз беруге тиіс. Оны – «жиеніқұрық» деп атайды. Жиен сол елдің кемшілігін, қатесін ойынды-шынды батыл айтып отырады.

	Оның сөзін кектеуге, ұрсуға болмайды. Осындай батыл сөздер үшін нағашылары «жиен ел боллмас» деп мақалдайды. Сонымен бірге «жиен мыңнан үлкен» деп тағы да қатты сыйлайды. Нағашылы-жиенділер кездескен жерде бір-бірімен әзілдесіп, ойнап-күліп жатады. Жиен мұндайда өзін еркін сезінеді. «Балалығың ұстаса нағашыңа бар» деген осыдан шыққан. Нағашы мен жиен бірін-бірі ешқашан күндемейді, керісінше олар бірін-бірі жақсы болса мақтаныш тұтады.

	Жиендік те жасқа қарамайды. Кейде жиен нағашыдан үлкен болуы мүмкін. Мұның нағашы-жиендік рәсімдерге кедергісі жоқ, Жиен жасына қарай жиен аға, жиен апа, жиен сіңілі т.б. болып аталады.

	Ел ішінде нағашылы-жиенділер арасында аңыздар, күлкілі әңгімелер көп.

	Жиен кейде нағашылардан қыз алады. Оны жиен - күйеу дейді. Әрі жиендігіне, күйеулігіне басып ол еркелікті одан әрі үдете түседі. Ал нагашылары әрі қайнылары оны көтере береді.



	• Жиен мыңнан, күйеу жүзден үлкен.

	• Жиен назары жаман.

	• Жиен келді дегенше – жеті бөрі келді де.

	• Жиен ел болмас, желке ас болмас.

	• Жиен ел болады — малы болса,

	 Желке ас болады - жалы болса.



	Жиеншар (ер, әйел) – жиеннен туған бала. Ол да әкесі сияқты жиендік ғұрыпты жалғастырады. Оның баласы «дегеншар», оның баласы «көгеншар», оның баласы «жүрежат», оның баласы «туажат» деп аталады. (Бұл сөздер ақын Әбіқай бидің баласы Ахметқан шешенің айтуы бойынша беріліп отыр. С.К. - А).

	Кейбіреулер «жүрежат» пен «туажатты», «шөпшектен» кейін тіркейді. Бұл әлі анықтай түсуді қажет етеді.



	Бөле (ер, әйел) - апалы-сіңілі қыздардың баласы бір-біріне «бөле» болады. Нағашы жұрт арқылы жалғасатын ілік қатарына жатады, бөтенте саналмайды. Олар да нағашы-жиенді адамдар сияқты бір-бірімен әзілдесіп ойнайды. Нағашыларына барғанда екеуі бірігіп кетеді. Олар тату жүреді. «Екі аяқтыда бөле тату, төрт аяқтыда бота тату» - деген әдемі мақал бар. Ең жақын бөлелерді яғни бір жанұядан өрбіген қыздардың балаларын немесе бөленің баласын «қарын бөле» дейді.



	• Екі аяқтыда бөле тату,

	 Төрт аяқтыла бота тату.

	• Жөн сұраса келе қарын бөле шығады. ...





3. Қайын жұрт





	Құда (ер) - қыз алып, қыз беріскен ер адамды «құда» деп айтады. Құдалық жолмен келген адамдардын үлкенін немесе жолы үлкенін (басшысын) бас қуда деп атайды. Қыз бен жігіттің әкелері бір-біріне «бауыздау құда» деп аталады. Бұл ертеде құда болғандар құдалыққа сойған қойдың бауыздау қанына құдалардың қол батырыл, бірін-бірі тануынан (серттесуінен) шыққан екен. (Қ.Э., 7-т, 18-б, 1975 эс). Аталған құдалардың рулас туған-туыстары да бір-біріне құдандалы яғни «құда, құдағи» болып саналады.

	Құдалар қазақ арасында өте сыйлы, құрметті адам, төрде отырады. Оған арнаулы мал сойылыт, бас, жамбас тартылады. Халық «құданы құдай, досты періште қосады», «құда мың жылдық» дейді. Мұның себебі құдалардың өздері өмірден кетсе де, оның Құдалық аты руластар арасында көп жылдар ұмытылмайды. Кейде ежелгі құдалар бұрынғы құдалық сыйластықты жалғастыру үшін тағы да құда түсіп, қыз алып, қыз беріседі. Мұны «сүйек жаңғырту» дейді.

	Құдалықтың басқа да түрлері бар. Құдалар әлі тумаған іштегі балаларына да құда түседі. Мұны «бел құда» немесе кей жерлерде «қарын құда», «құрсақ құда» деп те айтады. Кейбіреулер бесікте жатқан ұл, қыздың бірін-біріне атастырады. Мұны «бесік құда» дейді. Кейде қыз берген құда, сол құдасының қызын өз ұлына келін етіп алып береді. Мұндай құдалық «қарсы құда» деп аталады.



	• Құда мың жылдық, күйеу жүз жылдық.

	• Құданы Құдай қосады,

	 Үйірі басқаны ноқта қосады.

	• Алыс жерге қуда болсаң – түйе-түйе ас келер.

	 Жақын жерге құда болсаң - түйе-түйе сөз келер.

	• Құдай ұрған құдасымен ұрыссар.



	Құдаги (әйел) — құдалардың бәйбішелері (әйелдері) яғни қыз бен жігіттің әке-шешелері немесе құда жағының әйелдері құдағи деп аталады. Құдасына келгенде бұларға сыйлы кісілер ретінде құрмет көрсетілуі тиіс. «Шешесін көріп қызын ал, аяғын көріп асын іш» - дегендей келін анасына қарап бағаланады. Бас қосуда немесе жол-жора кезінде жол құдағиға тиеді. Құдағи басқа қонақтардан жоғары отырады.



	• Құдағи сыйымен жарасады.

	 Қуырдақ майымен жарасады.

	• Құдаң құрдасыңдай болсын,

	 Құдағиың сырласыңдай болсын.





	Қайын ата (ер) - әйелге күйеудің әкесі, күйеуге әйелдің әкесі «Қайын ата» деп аталады. Бұл кісілерге өз әкесіндей құрмет көрсеткені жөн. Күйеу баласы мен келіні ата дейді.



	• Қанша жақсы болса да

	 Ата әкемдей болмас,

	 Ене шешемдей болмас



	Қайын ене (әйел) - әйелге күйеуінің шешесі, күйеуге әйелінің шешесі «қайын ене» деп аталады. Бұлар күйеу бала мен келіннің екінші ата-анасы,

	Ене елдің үлкені-кішісі мен жақын-жуығын, туыс-туғанын келінмен таныстыруға тиіс. Үй тәрбиесі, қазан жабдығы, бала тәрбиелеу, халықтың салт-дәстүрін түсіндіру де ененің міндеті. Ененің айтқаны келін үшін – бұлжымас жарғы. Ене мен келін тату-тәтті, сыйласып өмір сүруі керек.



	• Ақ қалпақты көрінсе - атаекем демеймін бе,

	 Ақ жаулықты көрінсе - енекем демеймін бе.

	• Келін қайынeнeнiң топырағынан жаралады.



	Өкіл әке (ер), өкіл шеше (әйел) - жас келін басқа жерге түскеннен кейін өз әке-шешесін сағынады, мұңаяды. Жанында бұрынғыдай жақын-жуық, достары да жоқ. Сондықтан барған (түскен) жерінде жас келінге өз әке-шешесі орнына жүретін өкіл әке, өкіл шеше белгіленеді. Оған сый-сияпат ұсынылады. Ол жас келінге өз қызындай қарап, қамқоршы болып, ақыл береді. Бұл дәстүр Қазақстанның оңтүстігінде кездеседі.



	Ағаеке (аға-әке), (ер) - келін өзін әкелуге (көбібесе бас құда) кұда больп барған адамды «ағаекем» деп қабылдайды және солай таниды. Оны басқа қайынағаларынан гөрі жақын тартып, өкпе-назы, өтініші, шаруасы болса соған айтады. Ағакесі оны жерге қалдырмай тыңдап, қажетті жерінде қолдап, көмектесіп, сөзін сөйлеуге тиіс.



	Құдаша (әйел) – егделігіне немесе жастығына қарамастан бір рудың қыздары құда жағына «құдаша» болып саналады. Құдағи мен Күдaшаның орны мен мағанасы мүлде бөлек. Оны шатастыруға болмайды. Дәстүр бойынша құда ауылының жастары құдашалармен ойнап-күліп, әзілдесіп отырады, бірақ әдептен аспауы тиіс. Сонымен бірге олар сыйлы, құрметті жастар деп саналады.



	• Құдашамен құда ойнар,

	 Қошақанмен бөрі ойнар.



	Құдабала (ер) - жігіттің немесе келіннің інілері - жас балалар «құда бала» деп аталады. Құдалар жағы онымен әзілдесіп, ойнап отырады. Құда балалар ойынға ашуланбай, оларға ұтымды сөзбен жауап қайтарып отыруға тиіс.



	• Құда бала, құйрығы шұбар ала.



	Қалыңдық (әйел) - күйеуге атастырылған, бірақта оң жақта (өз үйінде отырған бойжеткенді осылай атаған. Дала заңы бойынша, атастырылған, яғни құда түсіп қойған қызға ешкімнің құла түсуіне хақы жоқ.



	• Әкеміз күйеу, шешеміз қалыңдық болған.

	• Қалыңдығына өкпелеген қайынағасына сәлем бермейді.



	Күйеу (ер) - бір рудың қызын алған жігіт сол елге «күйеу» болып есептеледі де, сол ел оның қайын жұрты деп аталады. Қайнылары алдында күйеудің жолы кіші болғанмен, сыйлы адамдардың бірі. Оны көпшілік күйеу жүзден үлкен деп сыйлайды, сонымен бірге елдің үлкен-кіншісі, әйел-еркегі бәрі де қажап, ойнап отырады. «Әзілің жарасса - атаңмен ойна» деп, күйеу де беріспейді. Бірақ бұлар сыпайы әзілдеседі. Күйеу еркелей де алалы, ойын арасында «осы елден тағы бір қыз аламын» деп айтуға толық хақысы бар. Оның бұл сөзін ешкім ерсі көрмейді. Күйеу жақсы, сыйлы болса үлкендерінің өзі, «Е, береміз ғой» деп мәрттік танытады.

	Әйелінің ағалары күйеуге қайын аға болады. Әйелінің ағасы күйеуден жасы кіші болса да қайнаға дейді. Күйеу әйелінің апаларын «қайынбикем» деп, сіңілілері мен інілерін «балдызым» деп, онымен әзiлдесіп ойнай береді.

	Кейде күйеудің әйелі қайтыс болса, онда оның қайың жұртынан тағы бір қыз (әрине жас болса) алуға, сұрауға хақы бар. Егер басқа бір елдің қызына үйленсе, әлгі күйеудің бұрынғы қайын жұрты оның жаңа әйелің «біздің қыздың орнына келген» деп, оны да өздеріне жақын тартып, бұрынғы қатынасты үзбейді. «Күйеу - жүз жылдық» деген сөз осындайдан қалса керек. Қонақасы бергенде күйеуге төс тартылады. Күйеу төрге отырмайды, бас ұстамайды. Жас күйеу табаққа бата бермейді.



	• Күйеу жүзден үлкен, жиен мыңнан үлкен.

	• Күйеу келсе - қыз тұрмас.

	• Пайғамбар да күйеуін сыйлаған.

	• Қайындағы күйеуден қарғылаған тазы артық.

	• Жаман күйеу қайынсақ



	Жезде (ер) - әйелдің інілері мен сіңілілері оның күйеуін «жезде» деп еркелетеді, әзілдеседі. Олар тату болады. Дәстүр бойынша балдыздары жезденің құлағынан тартып ойнайды. Балдыздың әйелі жездеге келін болады, бірақ ол да «жезде» деп әзілдесуге хақы бар. Жезде – балдыздың жанашыры, қамқоршысы. Әкенің ең жақсысы жездедей-ақ деген де жезденің беделін көтере түсетін сөз.



	• Апама жездем сай.

	• Әкенің ең жақсысы жездедей-ақ.

	• Жетім бала секілді жездем бақыр.



	Қайынбике (әйел) - әйелінің апалары күйеуге қайынбике болады. Ол да күйеу баламен ойнап, әзілдеседі. Алайда ол балдыздардай емес, көбінесе әдеп сақтап отырады.



	Балдыз (ер, әйел) — әйелінің інілері мен сіңілілер «балдыз» деп аталады. Жезде мен балдыз бір-бірімен өте тату болады, бірін-бірі ренжітпеуге тырысады. Олардың жарасымды әзіл, қалжыңдары өле-өлгенше таусылмауға тиіс. Мұндай әзілде апалары да туыс жағына бұрылып кетеді. Балдыз жезде үшін ең жақын адамдардың бірі.



	• Балдыз балдан да тәтті.



	Бажа(ер) - апалы-сіңілілі қыздардың күйеулері бір-біріне бажа болады. Қайын жұрт арқылы жалғасатын ілік. Олар бірін-бірі көргенде әзілдесіп қалады. Олар өздерін бөтенбіз деп есептемейді, қолдан келгенше көмек жасап, бірін-бірі қатты сыйлайды. Алайда қазақтың «ілік жаманы - бажа» деп мақалдайтыны тағы бар. Бұл сөз де тегін айтылмаса керек.



	• Кұс жаманы - шажа,

	 Ілік жаманы - бажа.





Жеке атаулар мен iлiктiк сөздер




	Сәби (бала) - 1-5 жас аралығындағы әлі ес білмейтін балаларды сәби дейді. Сәби - өмірдің гүлі, көз сүйініші әрі әке-шеше дәнекері. Жас баланың - сәбидің жұптар иісі – көңілдің хошы, жанды жадыратар нұрмен тең. Сөзі - бал, қылығы — қуаныш, сүйсең - шәрбат. Сәбиге жұмақ есігі ашық, о дүниеде ата-ана қорғанышы, арашашысы және жеңілдік әперуші періште тектес пәк жаратылыс тобына жатады.

	Әбден қартайған қарттар мен қариялар да сәби тобына қосылады.



	• Сәбиді періште қорғайды.

	• Бала ханнан үлкен,

	 Ашамай нардан үлкен.

	• Бала тілі – бал.



	Бозбала (ер) — Жасы 14-16-ға толған жас өспірімді бозбала дейді. Бұл балалық пен жігіттіктің арасындағы өтпелі балғын шақ. Осы кезде ол қызға көз тастап, бой түзей бастайды, азамат қатарына енеді. Бұрынғы кезде бұл жастағы бозбалалар ат жалын тартып мініп елдік, ерлік істерге араласа бастаған. Ержеткен деп те айтады.



	• Он бесте – отау иесі.

	• Көріп алсаң, көріктіні ал,

	 Көрмей алсаң, тектіні ал.



	Бойжеткен (әйел) — Жасы 14-16-ға толған, оң жақта отырған қызды бойжеткен деп дәріп тейді. Бұл сөз «сен өстiң, енді тұрмысқа шығасың» деген ұғымды білдіреді. Бойжеткен қызды елі, жұрты мәпелеп өсіріп, жақсы тәрбиеге баулиды. Әсіресе, жеңгелері оған «сырғалым», «күлімкөзім», «ерке» деп сүйкімді ат қояды, «Қыз жат жұрттық» деген сөзді құлағына сіңіреді.



	• Қызға кім сөз салмайды,

	 Қымызды кім ішпейді.

	• Қыз - өpic, үл - қоныс.

	• Бір қыз күйеуге шықса,

	 қырық қыз түс көреді.



	Жігіт (ер) - кәмлетке толған ер азамат, Бозбаладан бастап ел ағасы жасына дейінгі адамдарды жігіт дейді. Жігіт - азаматтықтың, ерліктің, тектіліктің үлгісі, елдің қорғаны, мақтанышы, сенімді азаматы әрі тірегі. Жігіт - зор атақ. Жігіт болып туып сол ардақты атты алып жүре алмаған адамды ел-жұрт «мігіт» деп кемiткен.



	• Жігітті ел мақтаған - Қыз жақтаған.

	• Жігіттің құны жүз жылқы, ары мың жылқы.

	• Ер жігіттің екі сөйлегені - өлгені.



	Бойдақ (ер) - кәмілетке толған, бірақ үйленбеген адамды бойдақ дейді. Мұндайларды салт атты, сабау қамшылы дей салады. Жалғыздық құдайға ғана жарасады деп жұрт оған ескерту жасап отырады. Жасы асқан, бірақ тұрмысқа шықпай қалған әйелді де бойдақ дейді.



	• Бойдақ жігіт – жұрт күйеуі.

	• Бойдақты жаным бар деме,

	 Бұқаны малым бар деме.

	• Жаман ерден жайдағым жақсы,

	 Жаман қатыннан бойдағым жақсы.



	Келіншек (әйел) - тұрмысқа шығып бір-екі бала туған жас әйел. Кей жерлерде жігіттер әйелін келіншегім деп таныстырады. Келіншек - деген сөз өте сыпайы, әдемі жарасты атау. Қыз-келіншек деп қосарлап атаудың өзі оның жастығын әрі қадыры бар, сүйкімді әйел екенін еске салып отырады. Ол – елдің бүгінгі сүйенер жасы, ертеңгі үлгі болар анасы.



	• Келіншегі бар үйдің керегесі алтын.

	• Қызы бар үйдің келіншегі сүйкімді.

	• Байы өлген қатын келіншек болады,

	 Кедей болатын жігіт еріншек болады.





	Жар. Жұбай. (ер, әйел) — ер адамның әйелі, әйелдің күйеуі - оның жары немесе жұбайы деп аталады. Көбінесе әйелім, күйеуім деудің орнына сыпайылап жарым, жұбайым деп те айта береді. Сол сияқты зайын деген де жұбайылық ұғымды білдіреді. Бұл сөз көбінесе әйелге қатысты айтылады.



	• Асыл жар – ердің сәулеті.

	• Жаксы жұбай - жарым бақыт.

	• Аймауыттай ат мінсең - жақын болар алысың,

	 Әдепті, арлы жар сүйсең - оңғарылар бар ісің.



	Қолбала (әйел) - Бұрынғы кездерде біреулер туыстық жақындығы жоқ жетім қыздарды асырап, тәрбиелеп өсірген, әртүрлі үй жұмысына пайдаланған. Оны қолбала деп атаған. Ол өсіп, бой жетіп, кәмілетке толған соң асыраушы адам өзінің інісіне, баласына әйелдікке әперген.



	Қатын (әйел) - әйел деген сөздің аттасы (синонимі). Қазақ кейде Пәленшекеңнің әйелі дегенді Пәленшекеңнің қатыны деп те айта береді. Ерсілеу еcтiлгенімен ертеректегі түркі үғымында хан, ақсүйектер әйелдеріне ғана тән құрметті атау болған. Мысалы, ертедегі Орхон-Енисей түркі ескерткішігінде анам-қатын деген мақтау жолдары бар. ХІІІ ғасырда Орта Азияда Тұрқан қатын деп аталған әйелдер падишасы болған. Татарстанның әйелдерге арналған көркем-әдеби журналдың аты «Азат Қатын».



	• Айлас қатын - мұңдас.

	• Жақсы Қаты - зейнет,

	 Жаман қатын - бейнет.



	Бай (ер) - Күйеуі, ері деген сөздің орнына қолданылатын ежелгі атау. Қазір замандас, құрдас әйелдер бір-біріне әзіл ретінде сенің байың, менің жаман байым деп айта береді. Бай деген сөздің екінші мағанасы дәулетті деген ұғымды білдіреді. Алғашқы сөздің төркіні осыдан шыққан болар деп ойлаймыз.



	• Байсыз әйел үйде тұрмас,

	 Баусыз оймақ қолда тұрмас.

	• Бай күйігі – етекте,

	 Бала күйігі – жүректе.



	Бәйбіше — бірінші әйел деген ұғымды білдіреді. Осы ғасыр басына дейін ауқатты ер адамдар бірнеше әйел алған. Ол кездегі әлеуметгік саяси жағдайды талдай қарасақ мұның дәлелді себептері де бар. Біріншіден, шариғат жолымен әр мұсылман ер адамға төрт әйел алуға рұқсат етілген. Екіншіден, ол кезде барлық шаруашылық тек қолмен атқарылатын болғандықтан, мысалы, үй жабдығы, ас әзірлеу, мал бағу, бала тәрбиесі, қонақ күту, киім-кешек, төсек орын дайындау сияқты аса күрделі істерді бір әйел атқара алмаған. Осындай себептен бір үйде бірнеше әйел болған және олар жоғарыдағы міндетті бөліп атқарған.

	Бірінші әйел бәйбiше деп аталып, үй-іші шаруашылығын сол атқарған. Кейінгі әйелдерге қарағанда оның өмір, билігі үстемдеу, күйеуіне сөзі өтімді болған. Бәйбішеден туған балалар да өктем, жол-жоралғы да соларға тиген.



	• Бірінші әйел – шекер,

	 Екінші әйел - бекер.

	• Мал бәйбішенікі, бай тоқалдікі.



	Тоқал — яғни екінші не үшінші әйел деген сөз. Бәйбішеге қарағанда оның хұқы төмен және бәйбіше тоқалға жәбір беріп, қатаң ұстаған.

	Тоқалдан туған балалар бәйбішенің балаларынан төмен саналған. Кейде есе тимеген біреулер «Біз тоқалдан туыппыз ба?» деп өкпелеп қалатыны да сондықтан. Алайда бәйбішенің бәрі жақсы, Тоқалдың бәрі жаман бола бермейтінін өмір талай дәлелдеген.



	• Жаман қатын алғанның жауы үйінде,

	 Екі қатын алғанның дауы үйінде.

	• Екі әйелдің баласы екі рулы ел.

	• Тоқалдан туғандай.



	Серік (ер, әйел) - Халық жалғыздықты, жалғыз жүруді қаламаған. Үйде де, түзде де өзіне серік іздеген. Сондықтан әр адамға қайда жүрсе де сенімді серіктің орны бөлек. Демек серік дегеніміз жанға демеу бола алатын жақсы адам. Ол әр жерде, әсіресе сапарда жанашыр, қамқор, сүйеніші, пана, әрі демеуші. Қазақтың баласына Серік деп ат қою да осыдан шыққаны әркімге аян болса керек.



	• Серігің сергек болсын.

	• Ер серігі - бес қару.



	Жолдас - бұрынғы кезде бағыты бір, сапарлас адамдарды жолы бір болған соң «жолдас» деп атаған. Қазір жолдас та «дос» мағынасында қолданып жүр. Жолы бір болғанмен танымайтын адамдар да бір-біріне қарасып, қолұшын беріп қарайласа жүреді. Мұны үй жолдас деп атайды.



	• Жолға шықсаң жолдасыңды сайлап ал.

	• Жолдасы жақсының жолы болады.

	• Жаман жолдас жолда қалдырады.



	Қолқанат (бала) - Алып кел, барып келге жараған 4-5 жасар сәбиді қолқанат дейді. Оның сол жұмысқа жарағанына үлкендер риза болып оларды қолқанатым деп сүйініп, қуанып отырады.



	Дос (ер, әйел) - екі адамның бір-бірімен сыр жасырмай, сыйласып, қиын сәтте қол ұшын беріп пікір мен мақсаты, арман-мүддесі бір жерден шықса оларды «дос» дейді. Достықтың белгісі – екі адамның уәделесіп, қол беріп, төс түйістіруі. Қазақта «төс түйістірген доспыз» - деген аталы сөз бар. Олар қайда жүрсе де бірін-бірі ұмытпай, демеп жүреді. Адамды кейде досына қарап та бағалауға болады. Айрылар дос ердің алдыңғы қасын сұрайды.



	• Досты періште қосады,

	 Құданы Құдай қосады.

	• Жаман дос колецке -

	 Басыңа күн түссе қашып құтыла алмайсың,

	 Бұлт қонса іздеп таба алмайсың.



	Тамыр (ер) - екі ұлттың өкілі немесе ер адамдар бір-бірімен дос, сыйлас болып, алыс-беріс жасаса, құрмет тұтса, мұны «тамыр» деп атайды. Олардың бір-біріне сенімі мен достығы өте берік болады.



	• Қырық атан ұстама,

	 Қырық тамыр ұста.

	• Тамыр түбі - дау,

	 Құрбы түбі - жау.



	Кұрбы (ер, әйе) - жастары шамалас адамдарды Құрбы дейді. Құрбы-құрдас дегеннің өзі осы сөзді анықтап түр.



	Құрдас (ер, әйел) – туысқандығына, іліктік қатынасына қарамастан бір жылғы туған адамдар «құрдас» деп аталады. Құрдастар жаны - дос, сөзі – ақ дегендей бір-бірімен қатты қалжыңдасады. Тіпті, құрдaсы сол жерде жоқ болса да сырттай отырып, қалжыңдай береді. Олар ол сөзді кектемейді. «Әкесі құрдастын, баласы құрдас» деп бұлардың әйелдері де кұрдас деп есептеп, олардың атын айтпай «құрдас» деп құрметтеп отырады, әзілін де айта отырады. Құрдастардың балалары оларды «Әке» деп сыйлауы керек. Тағы бір айта кететін қызық жайт: осындай құрдастық қалжың түркі халықтарының ішінде қазақ халқында ғана бар екен. Құрдастар назы, сөзі бірбіріне өтімді болады.

	Жасы үлкенді-кішілі болса да, бірін-бірі құрдастай кажап, қалжыңдасып отыратын адамдар да болады. Қазақта мұндайды «жанқұрдас» деп атайды.



	• Әкесі құрдастың - баласы құрдас.

	• Көп жасаған кұрдасынан айрылады.

	• Көргенсізбен құрдас болма,

	 Опасызбен сырлас болма.



	Шал (ep) - жасы жеткен, қартайған ер адамның жалпы атауы. Мұндай кісілерді ақсақал, үлкен кісі, қарт деп атаған жөн. Шал деу әдепке жатпайды, бірақ біреуді көтермелеп сөйлегенде «ой, шалың-ай!», «шалдың баласы ғой!» деуіне ешкім ренжімейді, қомашаулық жасамайды.



	• Шалдың көзі - шалғыш.

	• Ауылында қарт болса жазып қойған хатпен тең,

	 Үй сыртында төбе болса – ерттеп қойған атпен тең.

	• Отыз ұлым болғанына- опырық шалым болсын.



	Кемпір (әйел) — жасы жеткен, қартайған ана деген сөз. Жұрт әже, ана деп ардақтайды. Кемпір деп атауға болмайды, бұл ол кісілер үшін ауыр сөз әрі әбестік болып саналады.



	• Бір кемпірді бір кемпір келіншек дейді.

	• Пері білмегенді кәрі біледі.



	Көрші - қатар отырған екі отбасы бірін-бірі көрші деп атайды. Туған-туыстыққа ешқандай қатысы жоқ болса да әр отбасы үшін көршінің орны бөлек. Бұл отбасылар құдайы көршіміз деп бірін-бірі өте қатты сыйлайды. Қолда барын болісіп, араласып отырады. Олардың балалары да тату болады. Үй иесі бір жаққа сапарға шықса, бар дүние мүлкін, кілтін көршісіне сеніп тапсырады. Және бұл сенім қазақта ешқашан бұзылған емес.

	Халқымызда көрші хақысы деген ұлағатты сөз бар. Бұл көршінің қасиетін, биік орнын білдіретін үлкен ұғым, зор баға.

	Жақсы көрші - туыстан еш кем емес. Көмегі жок әкеден көршің жақсы саналар деген Қ.Айнабековтың толғауы осыны толық дәлелдейді. Көршілердің бірі көшіп кете қалса, олар айрылар көжеге шақырып, қимас көңілін білудіреді.



	• Көршің үшін намазыңды бұз.

	• Көршің шақырғанда бір жеңінді киіп, бір жеңіңді кимей бар.



	Ілік, жекжат (ер, әйел) - туыстығы жоқ, бірақ кұданың құдасы, нағашысының бөлесі, жиеннің балдызы тағы сол сияқты басқа жанама туыстық қатысы бар адамдар арқылы жақындасатын адамдарды «ілік» деп атайды. Олар нағашы, жиен сияқты туыстық, жақындық хұқықтарды талап ете алмайды.



	• Құданың құдасы – құнан қойдың сорпасы.





	Ер адамдарға байланысты атаулар:



	Ата, баба, әке, бала, ұл,

	немере, шөбере, шөпшек, немене,

	аға, іні, күйеу, жезде, балдыз,

	бөле, қайын ата, қайнаға,

	қайын, қолқанат, нағашы ата,

	нағашы аға, нағашы іні,

	жиен аға, жиен іні, жиен-күйеу,

	жиен кұда, жиен, жиеншар,

	дегеншар, туажат, жүрекжат,

	құда, құда бала, өкіл оке,

	өгей әке, кіндік аға,

	бозбала, дос, тамыр, құрдас,

	жетім, әмеңгер, мұрагер,

	жұбай, бай, жар, жігіт, шал, қарт...



	Әйелге байланысты атаулар:



	Әже, ана, шеше, ене, (қайын ене),

	қыз, немере, шөбере, шөпшек,

	немене, абысын, шешей,

	жеңге, аға, қарындас, сіңілі,

	қайын сіңілі, балдыз,

	боле, келін, келіншек,

	нағашы әже, нағашы апа,

	нағашы жеңге, нағашы қарындас,

	жиен апа, жиен қарындас,

	құдағи, құдаша, өқіл шеше,

	өгей шеше, кіндік шеше,

	бойжеткен, қалыңдық,

	бәйбіше, тоқал, жар,

	жұбай, зайып, қолбала,

	жесір, жетім, мұрагер, қатын,

	кемпір, кейуана, қария...



	Туыстыққа байланысты жинақтаушы атаулар мен қос сөздер:



	Ата-баба, ата-ана, бала-шаға,

	қыз-қырқын, қыз-келіншек,

	жігіт-желең, қатын-қалаш, -

	келін-кепшік, еркек-әйел (аралас),

	ақсақал-қарасақал, үлкен-кіші,

	epi-байлы, шал-шабан,

	шал-шауқан, шал-кемпір,

	бәйбіше-тоқал, кемпір-сампыр,

	туыс-туған, жақын-жуық,

	іні-бауыр, дос-жаран, тамыр-таныс,

	үрім-бұтақ, зәу-зат, ағайын-туған,

	жақын-жақыбай, өрен-жаран,

	алыс-жақын, әкелі-балалы,

	ерлі-зайыпты, ағалы-інілі, қатар-құрбы,

	апалы-сіңілі.



	Адамға байланысты атаулар мен іліктік сөздер:



	сәби, бозбала, бойжеткен,

	жігіт, бойдақ, келіншек,

	жар, жубай, қолбала, қатын,

	бай, бәйбіше, тоқал, дос,

	жолдас, тамыр, құрбы,

	құрдас, шал, кемпір,

	ілік-жекжат, таныс...





Сөз соңында айтар жай:




	Туыстық атауларда туған деген сөз жиі кездеседі. Бұл сөз тек туған, бірге туған туыстыққа ғана қолданылады. Мысалы, туған шеше, туған аға,

	туған нағашы, туған жиен тағы сол сияқты. Бұдан кейінгі жақын туыстар немере аға, немере қарындас, немере іні, шөбере туыстар "тағы сол сияқты. Егер немере туыс болса екінші атадан, шөбере туыс болса үшінші атадан қосылғаны. Булар жақын туыс яғни халық тілімен айтқанда ет жақын деп аталады. Құда, құданың жиені, нағашының құдалары тағы басқаша жақындығы бар іліктік жекжаттарға туған сөзі қолданылмайды. Мысалы, біреулер туған құда деп айтып жатады, бұл дұрыс емес, ең жақын құдалар жоғарыда айтылғандай бауыздау құдалар деп аталады.

	Немесе жақын құда, жақын балдыз, жақын кайынаға деп атау керек.

	Қазақта басқа жақындығы жоқ адамдарға қатысты атаулар да көп. Жалпы адам бағасын халық жасына қарай: «бала» («сәби», «жеткіншек», «жасөспірім» т.б), кәмелетке толған қызды: «бойжеткен», жас жігітті «бозбала», «ержеткен», «жігіт», «келіншек», «жігіт», жасы жер ортаға келгендерді: «орта жастағы», «еркек», «әйел», үлкен адамдарды «қарт», «қария», «кейуана», «шал», «кемпір» деп атайды.

	Бірақ қазақ халқы біреулерге жолыққанда «ей, еркек», «ей, әйел» немесе «ей, шал», «ей, кемпір» деп айтпайды. Ал, жас адамдарға - «бойжеткен», «жас жігіт» деп жолығуға болады. Сол сияқты ғұрпымызда үлкен кісілерді «ақсақал», орта жастағы кісілерді «ел ағасы», әйелдерді «ақжаулық» деп те сыпайылап айтады. Жақындығы жоқ жүзі таныс адамдарды «таныс» деп, бұрын көрмеген кісіні «бейтаныс» дейді. Ал ешқандай іліктігі, туыстық қатысы жоқ бөгде адамдарды халқымыз «қаймана қазақ» дейді. Туыстық атаулар, адамға қатысты атау сөздердің қырлары мен құпиясы, жөн-жосығы, жол-жорасы міне, осындай.





	Оглавление

	Туыстық атаулар сыры

	1. Ағайын жұрт

	2. Нағашы жұрт

	3. Қайын жұрт

	Жеке атаулар мен iлiктiк сөздер

	Сөз соңында айтар жай:





