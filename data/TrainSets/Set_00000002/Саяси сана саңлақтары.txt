	Саяси сана саңлақтары (XIX-XX ғ.ғ.)





	Орыс тілінен аударған Ғосман Төлеғұлұлы





	Пікір жазғандар

	К.Юсупов Қазақстан жазушылар одағының мүшесі, жазушы, аудармашы

	Қ.Сарекенова Филология ғылымдарының кандидаты, доцент





	Кітапқа XIX-XX ғасырларда дүние жүзіне белгілі болған философтар мен саясаттанушылардың, мемлекет жəне қоғам қайраткерлерінің кең танымал еңбектері топтастырылған. Өткен замандардағы ғұлама оқымыстылардың тұңғиық рухани əлеміне үңілуге, бүгінгі таңдағы адамзат дамуының күрделі бағыт-бағдарларын пайымдауға, «Мəңгілік ел» идеологиясын басшылыққа алған Қазақстан қоғамының рухани-мəдени өмірін кемелдендіруге шама-шарқынша септігін тигізеді деген сеніммен аталмыш еңбектер оқырман қауымға ұсынылып отыр.





Аудармашыдан




	Саясаттану (политология, грек. рolitikа – мемлекетті басқару өнері, logos – сөз, түсінік, ілім) – саяси билік туралы, жалпы саясат, саяси процесс туралы ғылым. Оның қоғамдағы орны өте маңызды екендігі белгілі. Бұл ғылымның негізін ежелгі дəуірде данышпан Аристотель қалады, ол өз заманындағы мемлекеттің саяси жүйесін терең зерделеп, «Саясат» атты кітап жазған. Ғылымның дербес саласы жəне оқу пəні ретінде саясаттану XIX ғасырдың екінші жартысында толық қалыптасты. 1949 жылы ЮНЕСКО-ның бастамашылығымен саясаттану ғылымдарының халықаралық ассоциациясы құрылды. Ал посткеңестік кеңістікте бұдан ширек ғасыр бұрын ғана ол пəн ретінде оқу ісіне енгізілді, бүгін таңда Қазақстанның жоғары оқу орындарында саясаттану міндетті пəн ретінде оқытылады.

	Саясаттанудың негізгі қызметтері (функциялары) танымдық, бағалау, реттеушілік жəне басқару, саяси өмірді жетілдіру жəне болжау қызметтері болып табылады. Осы саламен айналысатын мамандардың ортақ пікірінше, саясаттану қоғамның саяси саласын, оның даму заңдылықтарын, қазіргі саяси өмірді ұйымдастыруды, басқаруды, оның құрылысы мен жұмыс істеуін зерделейді. Ол адамдардың демократиялық қоғамдағы құқығы, еркіндігі мен міндеттері, жеке адамның саяси-құқық жағдайы, оның саяси өмірге қатынасу, саяси өзгерістердің түрлері, саяси мəдениетті қалыптастырудың мазмұны мен жолдары, қазіргі замандағы алуан түрлі саяси идеялық көзқарастар, жаңаша саяси ойлаудың мəні, қазіргі дүниежүзілік дамудың қозғаушы күштері туралы түсінік береді. Ол бұрынғы жəне қазіргі саяси жүйелерді, адамның санасындағы, көзқарасындағы, мақсат-мүддесіндегі жəне мінез-құлық, іс-əрекетіндегі саяси өзгерістерді қарастырады.

	Саясаттануды дамытуға Н.Макиавелли, Дж.Локк, Ш.Л.Монтескье, Ж.-Ж.Руссо, Т.Джефферсон, Т.Пейн, И.Кант сияқты ойшылдар зор үлес қосты. Сол замандардағы танымдық эмпиристік əдістің, гносеологиядағы рационализмнің дүниеге келуі, Ұлы Француз революциясы мен оның рухани қайраткерлерінің идеялары қоғамдық теңсіздік тұншықтырған Еуропа əлеміне зор əсер етті. XVIII ғасырдың екінші жартысы мен XIX ғасырдың бас кезіндегі рационализмнің белді өкілдерінің қатарына Р.Декарт, Б.Спиноза, И.Канттармен бірге И.Г.Фихте жəне Г.В.Ф.Гегель жатады.

	Кітапта аса көрнекті неміс философы, саясаткері Иоганн Готлиб Фихтенің «Қазіргі дəуірдің негізгі белгілері» еңбегінен үзінді беріліп отыр. Онда автордың жалпы көзқарастарындағы неміс бюргерлерінің табансыздығы мен тұрақсыздығына, мемлекеттің феодалдық құрылысына сын көзбен қарауы, республикалық құрылысқа бүйрегі бұратыны анық байқалады. Ал осы заманғы бостандық пен антик заманындағы бостандық ұғымдарын қарсы қоюды Анри Бенжамен Констан де Ребек И.Кантпен бір кезеңде бағамдаған. Жалпы, көптеген зерттеушілер Констан де Ребекті либерализмнің рухани атасы деп санайды. Ол өз еңбектерінде жеке тəуелсіздікті, дербестікті, қауіпсіздікті көздейтін бостандықтың, мемлекетті басқаруға ықпал ете алатын құқықтың қажеттігін дəлелдеген.

	Немістің ендігі бір көрнекті саяси қайраткері жəне тарихшысы Карл Филипп Готфрид Клаузевицтің «Соғыс туралы» атты кітабы, басқа да еңбектері Жаңа заманның əскери-саяси ой-пікірінің, соғыс стратегиясы мен тактикасының тұтас бір дəуірін құрады. Оның əйгілі «Клаузевиц формуласы» деп аталатын тұжырымдамасы бойынша, соғыстың мəні оның өзінде емес, оны тудырған саясатта жатыр; соғыс – саясаттың құралы, оны күш қолдану арқылы жалғастыру. Бұл жерде саясаттың (ішкі де, сыртқы да) өзінің шынайы табиғаты, оның экономикалық факторлармен байланыс себептері, т.с.с. ашып көрсетілмегенімен, соғыстың басты сұлбасы «қаламды семсерге ауыстырған», яғни, бейбіт, дипломатиялық жолды соғыс жолына бұрған, саясаттың өзі деген тұжырым жасалады.

	Мемлекет теориясын дамытуға неміс оқымыстысы Артур Шопенгауэр айрықша үлес қосты. Ғалымның ойынша, жаратылыстану һəм əлеуметтік ғылымдар да эгоист адам баласының субъективті ерік-жігеріне қызмет етеді. Бірақ əлеуметтік-саяси ұйым ретіндегі мемлекет жеке бастың эгоизмін жоя алмайды; ол тек көптеген адамдардың – ал олардың бойында кекшілдік, қатыгездік, табалаушылық сияқты толып жатқан кеселдер бар екендігі белгілі – ерік-жігерлерін тепе-тең етеді. Кітапта келтірілген мəтіндерде философ дүниетанымының аталған ерекшеліктері, оның адамның тұлғасына, сондай-ақ ерік бостандығы, мораль жəне құқық сияқты ұғымдарға көзқарасы нақты көрініс тапқан. Шопенгауэрдің əлеуметтік-философиялық көзқарастары ХIХ ғасырдың екінші жартысында – ХХ ғасырда иррационализмнің пайда болуы мен дамуына, сонымен қатар Ф.Ницшенің жəне басқалардың нигилистік пікірлерінің қалыптасуына біршама ықпал етті. Саясат пен мемлекеттік қызмет салаларында оның философиясы қоғамның өмірі үшін ауыр салдарлары бар субъективтік бассыздыққа бағдарлайды.

	ХХ ғасырдағы аса көрнекті Британ философы Бертран Рассел өз көзқарасы тұрғысынан келгенде елеулі эволюциялық үлкен жолдан өткен адам. Ол сонымен бірге қоғам қайраткері жəне публицист-ғалым ретінде дүниежүзіне танылды, 1950 жылы əдебиет саласы бойынша Нобель сыйлығының иегері болды. Оқып жүрген кезінде Б.Рассел британдық нұсқадағы жас гегельшілердің абсолютты идеализм ағымының ықпалында болады, содан соң көп уақыт өтпей өзінің əріптесі Дж.Мурмен бірге идеалистік монизмге қарсы көзқарасқа келеді. Сол арқылы ол аналитикалық философия дəстүрінің негізін салды.

	Б.Рассел ғылыми диссертациясын негізінен геометрия саласында қорғағанымен, 1900 жылы Лейбництің философиясы жөнінде кітап жазып, оның логикалық идеяларының қазіргі кезеңдегі маңызы жөнінде тұңғыш көзқарас білдірді. Ғалымның математика принциптері жөніндегі еңбектері оған аса зор абырой əкелді. Ол логикалық математикалық идеяларын кейін «Математикалық философияға кіріспе» атты еңбегінде одан əрі жалғастырды, бір ғажабы, бұл еңбегін пацифистік қызметі үшін түрмеге отырған кезде жазған. Оның «Философия проблемалары» деген кітабы ағылшын-саксон елдерінде күні бүгінге дейін ең таңдаулы философия пəнінің кіріспе оқулығы саналады.

	Əлемге мəшһүр ғалымның сан-салалы тақырыптағы «Адам танымы: оның аясы мен шекарасы», «Батыс философиясының тарихы» жəне басқа да кітаптары үлкен зерттеушілік нұсқада жазылған. Б.Рассел өмір бойы неке жəне отбасы, білім беру, педагогика мəселелеріне зор ынта қойып, зер сала айналысты. Сондай-ақ ол қоғамдық өмірге де белсене қатысты. Ядролық қарусыздандыру жолындағы қозғалыстың тұңғыш президенті болды. 1955 жылы Рассел Эйнштейнмен бірге дүниежүзінің ғалымдарын бейбітшілік үшін күреске шақырған Манифесттің бастамашылары болды.

	Геосаясаттың көп уақыт бойы жай ғана «жалған ғылым» ретінде емес, «адам баласын жек көрушілік, фашистік, жалмауыздық теориясы» ретінде қарастырылып келуі неміс ғалымы Карл Хаусхофердің есімімен байланысты. Өйткені ол өмір бойы нацистермен жақын болған адам, тіпті оның Гитлердің атышулы «Майн Кампф» кітабының геосаясат категорияларына арналған тарауларын жазысты деген де пікір бар. Хаусхофердің ойынша, дүниежүзілік дуализм көрінісі, яғни «теңіз күштері арқылы билеу» мен «құрлық күштері арқылы билеу», халықаралық саясаттың барлық құпияларын ашуға мүмкіндік беретін маңызды фактор. Туған халқының патриоты ретінде, ұлтшыл-социалистік нəсілшілдіктің жақтасы ретінде ол өз теориясын сол кезеңнің нақты саяси үрдісіне бейімдеді, өз елінің батыс теңіз державаларының, одан əрі АҚШ-тың қарсыласына айналатынын біле тұра, ол Германияның «құрлықтық блок» көшбасшысы болуын қалады.

	Саяси ой мен саяси географияның, ғылыми білімнің басқа салаларының жетістігін геосаясат ғылымына синтездеуге ағылшын саясаткер-ғалымы Хэлфорд Дж. Макиндер де зор үлес қосты. Макиндердің алғашқы жəне жарқырап көрінуі оның 1904 жылы «Географиялық журналда» жарияланған «Тарихтың географиялық кіндігі» атты баяндамасы болды. Онда ол өзінің кейінгі еңбектерінде дамытылған тарих пен географияға көзқарасының негіздерін алға тартқан еді. Макиндердің бұл мəтінін аталмыш ілім тарихындағы басты геосаясаттық мəтін деуге болады, өйткені онда «саяси географияның» дамуындағы бұрынғы бағдарлар қорытылып қана қоймай, осы ғылымның негізгі заңы қалыптастырылады.

	Макиндердің тұжырымдауынша, мемлекетүшінеңұтымдыгеографиялық жағдай оның «орталықта» орналасуы болар еді. Орталық – салыстырмалы ұғым, сондықтан ол əр нақты географиялық пайымдауда өзгеріп отыруы мүмкін. Алайда планеталық тұрғыдан келгенде əлемнің ортасында Еуразия құрлығы, ал оның ортасында – «əлемнің жүрегі» немесе «heartland» жатыр. Heartland дегеніміз Еуразияның құрлықтық массаларының шоғырлануы. Бұл бүкіл дүние жүзіне бақылау орнату үшін ең оңтайлы географиялық плацдарм. Heartland – Əлемдік Арал (World Island) шеңберіндегі жалпы мағынада алғанда өзекті аумақ болып табылады. Əлемдік Аралға Макиндер үш құрлықты – Азияны, Африканы жəне Еуропаны жатқызады.

	Осылайша, Макиндер планеталық кеңістікті бірінің ішіне бірі орналасқан шеңберлер жүйесі арқылы жіктейді. Оның ең ортасында «тарихтың географиялық кіндігі» немесе «кіндік ареалы» (pivot area) тұр. Макиндердің пікірінше, тарих географиялық тұрғыдан келгенде құрлық кіндігін айналып отырады. Бұл тарих «ішкі жарты ай» кеңістігінде əсіресе айқын сезіледі, heartland-та «сіресіп» қалған архаизм, ал «сыртқы жарты айда» – небір өркениеттік хаос үстемдік етеді.

	Макиндер өз мүдделерін ағылшын-саксондық аралдық əлем мүдделеріне, яғни, «сыртқы жарты ай» позициясына теңгерген. Мұндай жағдайда «аралдық əлемнің» геосаяси бағдар негізін ол heartland-тың мейлінше əлсіреуінен жəне «сыртқы жарты айдың» «ішкі жарты айға» ықпалының мүмкіндігінше ұлғаюынан деп түсінеді.

	Тек Макиндер ғана жарты ғасыр өткеннен кейін АҚШ пен Солтүстік-Атлантика Одағының (НАТО) геосаясатына айналған ағылшын-саксондық геосаясаттың негізгі үрдісін – қайткенде де Еуразия блогын құру мүмкіндігінің өзіне, Ресей мен Германия стратегиялық одағын құруға, heartland-тың геосаяси күшеюіне жəне оның өктемдік жүргізуіне тосқауыл қою үрдісін салды. Макиндер Версаль шартын дайындауға қатысты, сол шарттың негізгі геосаяси идеясы Макиндер көзқарасының мəнін ашып көрсетеді. Бұл шарт Батыс Еуропаның теңіз күштері үшін жағалау базасы ретіндегі сипатын бекітетіндей етіп жасалған еді (ағылшын-саксон бітімі).

	Арнольд Джозеф Тойнбидің «Тарихты ұғыну» кітабында түзілген теория – сын-пікір іспеттес, ол бірегей құрал түріндегі өркениетке тасталған үндеу секілді болды. Жалпы, Тойнби теориясы бойынша, бірін-бірі алмастырып жататын өркениеттер шыр көбелек айналу үстінде болады, олардың дамуының қозғаушы күші – тарихтың əрқилы сынақтарына жауап бере алатын «жасампаз элита». Ол адамзат тарихында өркениеттер мен мəдениеттер циклдарын бөліп алды жəне «сұрақ-жауап логикасын» мəдени-тарихи «құрылым-талап-жауап» тұжырымдамасына дейін дамытты. Бұл тарихи құбылыстың мəністік сипаттамасын анықтап алудағы жаңа кезең болды. Аталмыш еңбек, мүмкін, басқа тарихшыларға үлкен ықпал етпеген де болар, бірақ, əрине, кейбіреулер, мысалы Куртис, соғыстан кейінгі кезеңде оны парадигма ретінде қабылдаған. Оның идеялары (мəселен, 1947 жылы «Cover of Time» журналының бетінде жарық көрген) кең танымал болды. Тойнби есіміне, бəлкім, Азия ойшылдары көбірек түсіністікпен қарайды. Оның «əмбебап мемлекет», «сыртқы пролетариат» сияқты біршама терминдері басқа авторларда да кездеседі.

	Ганс Моргентау – халықаралық қатынастардағы саяси реализм теориясының негізін қалаушылардың бірі. Ғалымның сыртқы дүние мен оны басқаратын заңдылықтарға көзқарасы үш постулатқа негізделген: халықаралық қатынастардың негізгі субъекті өз мүдделерін күш көрсету тұрғысынан білдіретін ұлттық мемлекет болып табылады; осының салдарынан халықаралық қатынастарды қозғалысқа келтіріп отыратын ішкі серіппе мемлекеттердің сыртқы ортаға өз ықпалын барынша ұлғайту үшін күресі болып табылады; аталмыш ортаның оңтайлы жағдайы – қазірде бар мемлекеттер мен олардың коалицияларынан асып түсетін (күштер балансы саясаты арқылы саналы түрде немесе санадан тыс қол жеткізілетін) ұлттық немесе коалициялық қуаттың пайда болуының алдын алатын халықаралық (аймақтық) күштердің тепе-теңдігінен көрінеді. Бұл идеяларды Моргентау өзінің 1948 жылы АҚШ-та жарық көрген жəне 20 реттен артық қайта басылған «Халықаралық саясат» атты іргелі еңбегінде мейлінше жүйеленген түрде жазып қалдырды. «Халықаралық саясат» американ университеттері мен колледждерінде міндетті оқу құралына айналды.

	Жоғарыда айтылған Макиндер теориясы осы заманғы американ саяси элитасының геосаяси көзқарастарының қалыптасуына орасан зор ықпал етті. Американ атлантикалық геосаясатының академиялық тəжірибені саясатпен ұштастырған ең белгілі өкілдері Г.Киссинджер мен З.Бжезинский. Генри Киссинджер американ сыртқы саясатының «ақсақалы», кезінде АҚШ пен КСРО арасындағы қатты шиеленісті бəсеңдету саясатының «атасы» деп саналады. Ол Американың бетке ұстар тобы ішіндегі ықпалды адам, Республикалық партияға жақын тұрған Никсон атындағы зерттеу институтының құрметті президенті. АҚШ сыртқы саясаты жөніндегі көптеген еңбектердің, оның ішінде мемуарлардың авторы. АҚШ-тың көптеген наградаларының, солардың ішінде – жоғарғы азаматтық награда – Президенттік бостандық медалінің иегері.

	Г.Киссинджер 1957 жылы «Ядролық қару жəне сыртқы саясат» атты кітабын жариялады. Онда ол əскери-саяси «жаппай жазалау» доктринасынан бас тартып, анағұрлым икемді ядролық қаруды шектеулі қолдану – яғни, «икемді қарсы əсер» стратегиясы деп аталған жəне НАТО-ның 1960-жылдары ресми доктринасына айналған – стратегиясына көшуді ұсынды. Аталмыш жарияланым авторды ғылыми һəм саяси ортада танымал етті. Осы еңбегі үшін ол Вудро Вильсон сыйлығын алды. Оны президенттер Д.Эйзенхауэр, Дж.Кеннеди, Л.Джонсондардың жанындағы қауіпсіздік мəселелері жөніндегі сарапшы ретінде үкіметтегі жұмыстарға кеңінен тартты.

	Проблемаларды қарқынды екі жақты келіссөздер арқылы реттеу «қайық дипломатиясы» деп аталды. Киссинджердің шамадан тыс идеологиялықтан ада етілген Realpolitik («шынайы саясат») рухындағы халықаралық қарым-қатынастарға прагматикалық көзқарасы оған АҚШ пен жалпы Батыстың Кеңес Одағы арасындағы қарым-қатынастарды бəсеңдетуге қол жеткізуге мүмкіндік берді. 1971 жылы Батыс Берлин бойынша Төрт жақты келісімге, ал 1972 жылы – Стратегиялық шабуыл жасайтын қару-жарақты шектеу туралы келісімге (ОСВ-1) қол қойылды.

	Ол 1973 жылы Вьетнамдағы соғысты тоқтату туралы ауыр келіссөздерді аяқтаудың сəтін келтірді. Киссинджер Вашингтонды коммунистік Қытаймен (оны АҚШ КСРО-ға қарсы салмақ ретінде пайдаланғысы келген еді) жақындастырудың бастамашысы болып есептеледі. Ол Синай түбегінде Израиль жəне Египет əскерлерін бөліп жіберу туралы екі келісімге қол қойылумен аяқталған араб-израиль жанжалын реттеу жөніндегі таяушығыс келіссөздерінде маңызды рөл атқарды.

	Ал Збигнев Бжезинский болса аса көрнекті геосаясат теоретигі ретінде де, өз идеяларын іске асыра білген практик-саясаткер ретінде де өте танымал. Ол «Бақылаудан тыс», «Ұлы сəтсіздік», «Ойын жоспары», «Билік жəне ұстаным», «Ұлы шахмат тақтасы», «Таңдау» сияқты белгілі кітаптардың авторы.

	1997 жылы З.Бжезинский өзінің ғаламат халықаралық резонанс тудырған «Ұлы шахмат тақтасы: Американың артықшылығы жəне оның геостратегиялық императивтері» атты еңбегін жарыққа шығарды. Бұл кітапқа сол еңбектен үзінділер келтіріліп отыр. Онда ол бірполярлы əлем жағдайындағы АҚШ планетарлық үстемдігінің іргелі қағидаттарын тұжырымдады, ал американ геостратегиясының басты мақсаты деп Американың Еуразия əміршісіне айналуын атады. 1997 жылы З.Бжезинский тезірек біртұтас Еуропа құру жəне кейіннен жаңа еуропалық одақты Еуразия қойнына демократия мен либерализм құндылықтарын, сондай-ақ олармен бірге бүкіл Еуразия құрлығына американ үстемдігін орнатуға қол жеткізу мақсатында тиісті жағдайлар енгізуге плацдарм немесе трамплин ретінде пайдалану үшін АҚШ тарапынан осынау бірігу үдерісіне жан-жақты қолдау көрсету қажеттігін доктриналық тұрғыдан негіздеді. З.Бжезинскийдің АҚШ геосаяси стратегиясын қалыптастыруға ықпалы əлі күнге айтарлықтай.

	Самюэль Хантингтон осы кітапта келтірілген «Өркениеттер қақтығысы ма?» атты белгілі еңбегінде геосаяси тұрғыдан ауызға алынатын жеті өркениетті – славяндық-православиелік, конфуцийлік (қытайлық), жапондық, исламдық, үндістік, латынамерикалық жəне африкалық – атап көрсетеді. Өткен ғасырдың соңындағы түрлі өңірлік жанжалдардың өршуін талдай отырып, ол мұның мəнісі əрқилы өркениеттік модельдер қақтығысы болып табылады деген қорытынды жасайды. Батыстың ең ықтимал қарсыласы ретінде Хантингтон Қытай мен ислам елдерін көрсетеді, Ресей-Еуразияның геосаяси түлеуінен, немесе, басқа да еуразиялық құрлықтық түзілімнен ол тіпті де басты қатерді көрмейді.

	Хэдли Булл осы кітапта үзінділері берілген өзінің ең елеулі «Анархиялық қоғам: əлемдік саясаттағы тəртіп проблемаларын зерттеу» атты еңбегінде халықаралық қоғам идеясын жасақтап, сол арқылы «саяси реализмнің» (гоббстік үрдісте көрініс беретін) күшке сүйенген біржақтылығын жəне «құқықтық идеализмнің» (канттық үрдіске теңестірілетін) нормативтік біржақтылығын еңсеруге тырысты. Ондаған егемендіктің қарым-қатынастары объективті түрде анархиялық сипат алады дегенмен келісе отырып, ол, егер халықаралық қатынастар əлемдік қоғамдастық (егемендердің жанжалды мүдделері бола тұра) қағидаты бойынша емес, кез келген ұлттық қоғамдағыдай конструктивтік өзара іс-əрекет деструктивті қарама-қарсылықтан басым тұратын халықаралық қоғам моделі бойынша құрылатын болса, онда əлемдік тəртіп орнату мүмкін деп тұжырымдады.

	ХХ ғасырдың соңындағы саяси жəне философиялық ойда американ саясаттанушысы Френсис Фукуяманың «Тарихтың соңы ма?» (1990), кейінірек «Мемлекеттік құрылыс: 21 жүзжылдықтағы əлемдік тəртіп жəне басқару» (2004) атты еңбектері үлкен резонанс тудырды. Оның алдыңғы кітабының идеясы бойынша, Батыстың экономикасы мен саяси моделіне балама жоқ жəне болашақта мұны бүкіл адамзат өзіне иемденуі керек. Демек, адамзат əрқилы саяси жəне экономикалық модельдердің бəсекесіне құрылған саяси тарихының ақырына жетті, ал мұның өзі тарихтың да ақыры деген сөз.

	Фукуяма халықаралық саяси экономия жəне демократияландыру мəселелеріне байланысты өте көп мақала жазған. Соңғы жылдары ол қазіргі экономикалық өмірге қоғамдық капитал мен мəдениеттің ықпалы мəселелерімен, сондай-ақ технологиялық өзгерістердің қоғамдық салдарларымен тығыз айналысты.

	Қорыта айтқанда, ұсынылып отырған кітаптағы авторлардың еңбектері соңғы екі ғасырдағы геосаяси теориялардың даму тенденцияларын бейнелеуге арналған. Жалпы, ілгері өркениетті елдерде саясаттану, əлеуметтану салалары бойынша көптеген еңбектер жазылды. Біздің елімізде бұл тұрғыда елеулі қадамдар тəуелсіздік алғаннан кейін жасала бастады – бұрынғы өткен ғұламалардың кітаптары қазақшаға аударылып, түрлі ақыл-ой антологиялары, жекелеген басылымдар жарыққа шықты, халықтың, зиялы қауымның игілігіне айналды. Бірақ егемен еліміздің ғылымы, рухани өмірі үшін, заманның өскелең талабына сай атқаратын шаруа əлі ұшан-теңіз. Əсіресе білімге құштар жас ұрпақты дүниежүзі ғылымының кəусарларымен сусындату үшін сол ұлан-ғайыр мұраны ана тілімізде сөйлету күн тəртібінен еш түспейтін мəселе. Қолдарыңыздағы аудармалар жинағы, құрметті оқырман қауым, осынау үлкен іске титтей де болса қосылған үлес болады деген сенімдеміз.





Бенжамен Анри Констан де Ребек




	(1767-1830) – француз саяси қайраткері, жазушы, публицист. Оның саяси қызметі XVIII ғасырдың соңындағы Ұлы француз революциясы кезеңіне тұспа-тұс келіп, ол оңшылдарды (роялистер) да, солшылдарды (якобиншілер) да жақтамай орталық позиция ұстанды. 1799-1802 жылдары заң шығарушы Трибуналдың мүшесі болды. Бірнеше жыл эмиграцияда болып (1803-1814), елге қайта оралғанда I Наполеон оған конституцияға толықтырулар əзірлеуді тапсырды. 1819 жылы депутаттар палатасына сайланып, он жылдай либералдық оппозицияның көшбасшысы болды. 1830 жылғы революция барысында билік басына Луи Филипптің келуіне септесті, сол жылы Франция Мемлекеттік кеңесінің төрағасы болып тағайындалды. Төмендегі мəтіннен көрінетіндей, Констан азаматтардың саяси құқықтары мен бостандығын қорғайтын либерализм теоретигі ретінде танылды. Алайда ол ұлттық-мемлекеттік құрылымның идеалы республика емес, ағылшын тұрпатты конституциялық монархия деп білді. Француз энциклопедистерінің атеизмі мен философиялық материализміне қарсы болды; оның пікірінше, христиан діні идеализммен жəне моральмен мінсіз қабысып жатыр. Өзінің адамға, оның қажеттіліктері мен мүдделеріне деген көзқарасын тек саяси еңбектерінде ғана емес, «Адольф» (1816 ж., орысша аудармасы – 1818 ж.) романы сияқты көркем шығармаларында да білдірді. Констанның саяси көзқарасы феодализмнен буржуазиялық құрылымға ауысуға байланысты болған күрделі өзгерістерді бейнеледі.





ҚАЗІРГІ АДАМДАРДЫҢ БОСТАНДЫҒЫМЕН САЛЫСТЫРҒАНДА ЕЖЕЛГІ АДАМДАРДЫҢ БОСТАНДЫҒЫ ТУРАЛЫ




	Кейбір ежелгі халықтардағы, мысалы, Лакедемон1 республикасындағы немесе біздің бабаларымыз – галлдардағы, өкілдікті басқарудың іздерін танып-білу əрекеттері болғаны, бірақ олардың нəтиже бермегені маған мəлім.

	Лакедемонды діни-касталық ақсүйектер қауымы басқарды, бірақ онда ешқандай өкілдікті басқару болмаған. Патшалардың билігі шектеулі болатын, бірақ оны шектейтін бүгінде біздің бостандығымызды қорғаушыларға сайлау арқылы берілетін өкілеттіктер сияқты өкілеттігі бар адамдар емес, эфорлар2 еді. Əрине, патшалар эфораны енгізгеннен кейін оның мүшелерін халық атаған. Бірақ эфорлар тек бесеу ғана болатын. Олардың беделі қаншалықты саяси сипатта болса, соншалықты діни сипатта да болды; олар үкіметтің қызметіне, яғни атқарушы билікті жүзеге асыруға қатынасты; алайда, антиктік республикалардағы барлық халықтық магистраттардағыдай, эфорлардың ерекше құқығы шексіз билікке тіпті де тосқауыл бола алмады, қайта кейбір жағдайда олар нағыз адам төзбес тиранияға айналды.

	Белгілі бір партия бізге таңғысы келетін режимге ұқсас галлдардың режимі бір мезетте əрі теократиялық, əрі əскери режим болатын. Дін қызметкерлерінің билігі шексіз болды. Əскерилер табының, немесе ақсүйектер қауымының, адам естімеген жəне басқаларды қанайтын артықшылықтары бар еді. Ал халықта ешқандай құқық та, кепілдік те болмады.

	Рим трибундарының миссиясы кейбір жағдайда өкілдік сипатта болатын. Олар қай заманда болсын бір тақылеттес боп келетін олигархия патшаларды құлатып, аяусыз қанауға алған плебейлердің органы іспеттес болған. Дегенмен халық көп жағдайда тікелей саяси құқықтарға ие еді. Ол заңдар үшін дауыс беруге, айып тағылған патрицийларді соттау үшін жиналатын; осылайша, Римде өкілдікті жүйенің өте елеусіз нышандары ғана болды.

	Бұл жүйе – замандастарымыздың ашқан жаңалығы, жəне, мырзалар, антик дəуіріндегі адамзат баласының жалпы ахуалы басқарудың осынау түрін енгізуге немесе тереңдетуге қолайлы болмағанын өздеріңіз көресіздер. Ертедегі халықтар оның не қажеттігін де аңғара алмас еді, не артықшылығын бағалай да алмас еді. Олардың əлеуметтік қауымдастығы оларды бізге осы сияқты жүйе беретін бостандықтан мүлде басқа бостандықты аңсауға мəжбүр етті.

	Біздің бүгінгі кештегі лекциямыз осынау ақиқатты дəлелдеуге арналады. Алдымен, мырзалар, өзімізге мынадай сұрақ қояйықшы: қазіргі кезде бостандық ұғымын ағылшын, француз немесе Америка Құрама Штаттарының тұрғыны қандай мағынада түсінеді?

	Бұл – əркімнің тек қана заңдарға бағыну, бір яки бірнеше адамның жүгенсіз əрекеті салдарынан қиянатқа ұшырамау, тұтқынға алынбау, түрмеге жабылмау, өлім жазасына кесілмеу құқығы. Бұл – əркімнің өз пікірін айту, өз ісін таңдау жəне онымен айналысу; өз меншігін өз еркінше, тіпті өз ықтиярымен теріс пайдалану; жүріс-тұрысы үшін ешкімнен рұқсат сұрамау жəне өз іс-əрекеттерінің қандай себеппен жасағаны туралы ешкімге есеп бермеу құқығы. Бұл – əркімнің өз мүдделерін талқылау үшін, немесе өзі жəне жақтастары таңдаған сенім рəсімдерін жүзеге асыру үшін, немесе жай ғана өз бейімі мен қиялына сəйкес өзінің күндері мен сағаттарын қалауынша өткізу үшін басқа адамдармен бірігу құқығы. Ең ақыры, бұл – əркімнің барлық яки бірнеше шенеунікті тағайындау арқылы, немесе билік қайткенде де елеуге тиіс мəселелер қою, арыз-шағымдар, өкілдіктер арқылы басқару ісіне ықпал ету құқығы. Енді осы бостандықты ертедегілердің бостандығымен салыстырып көріңіз.

	Соңғысының мəні жоғарғы биліктің тұтастай алғандағы бірнеше функцияларын ұжымдасып, бірақ тікелей жүзеге асыруда, яғни, қоғамдық орында соғыс пен бейбітшілік, басқа елдермен одақтасу мəселелерін талқылауда, заңдарды дауысқа салуда, үкім шығаруда, магистраттардың шығындары мен низамдарын тексергенде, оларды жария еткенде, сондай-ақ олардың əрекеттерін айыптауда немесе ақтауда жатыр. Алайда ежелгі дүние адамдары бостандық деп аталатын осы ұғыммен қатар бостандықтың ұжымдық түрімен сəйкестенетін қауымдастықтың беделіне жеке адамның толық бағынуы керек деп есептеген. Сіздер олардан біздің замандастарымыздың бостандығының мəні болып табылатын құқықтардың іс жүзінде бірде-бірін кездестірмейсіз. Əр адамның іс-əрекеті қатаң бақылауда болды. Жеке бастың тəуелсіздігі тіпті дінді былай қойғанда пікірге де, шаруаға да қатысы жоқ дүние. Өз сеніміңді таңдау мүмкіндігі, жалпы біз өз құқықтарымыздың ішіндегі ең қасиеттісі деп санайтын мүмкіндік ұғымы көне заманда қылмыс я ардақты нəрсені қорлаушылық болып көрінер еді. [...] Билік тіпті күнделікті үй шаруасына да араласты. Лакедемондық жігіт өзінің жұбайына еркін бара алмады. Римде де цензорлар отбасылық өмірді назардан еш тыс қалдырмайтын. Əдет-ғұрыптар заңдардың басқаруында болатын, ал əдет-ғұрыптар тірліктің бар саласын қамтығандықтан заңмен реттелмейтін ештеңе қалмады.

	Осылайша, ертедегі халықтарда əр адам қоғамдық істерде тəуелсіз сияқты болғанымен жеке өмірінде құл болып қала берді. Азамат ретінде ол соғыс пен бейбітшілік мəселелерін шешті; жеке тұлға ретінде ұдайы бақылауда болды, өзінің барлық талап-ниеттерінде шектеліп жəне жаншылып отырды; ұжымдық қауымның бір бөлшегі ретінде ол өз магистраттарын я басшыларын сұрақтардың астына алады, кіналайды, əшкерелейді, жер аударады немесе өлім жазасына кеседі; алайда ол сол ұжымдық қауымға бағынғандықтан өзі бір бөлшегі болып табылатын қауымдастықтың мəжбүрлеуімен өз кезегінде дəрежесінен айырылуы, қарғысқа ұшырауы я өлтірілуі мүмкін еді. Ал біздің замандастарымызда, керісінше, жеке өмірінде тəуелсіз əр адам саясатта тіпті ең бостан деген мемлекеттердің өзінде сырттай ғана егемен. Оның тəуелсіздігі шектеулі, қай кезде болмасын негізі жоқ болады; ал егер ол белгілі бір, ара-тұра кездесетін уақытта, алдын-ала сақтанудың нешелер шараларымен, басқа да бұғаулармен матаулы бола тұрғандықтан, жаңағы тəуелсіздігін іске асыра алады деген күнде де, мұны сол тəуелсіздіктен бас тарту түрінде ғана істей алады.

	Мырзалар, мен осы жерде сіздер маған жасауларыңыз мүмкін ескертудің алдан алу үшін сəл кідірейін. Антик заманда жоғарыда мен айтқандай жеке адамның тірлігі ұжымдық қауымға толығымен бағынбаған республика болған. Бұл бүкіл республикалардың ішіндегі ең атақтысы – мен Афина туралы айтып тұрғанымды сезіп отырған шығарсыздар. Мен бұл мəселеге əлі ораламын жəне осы деректің əділдігін мойындай отырып, оның себебін түсіндіремін. Ертедегі мемлекеттердің ішінде қазіргі мемлекеттерге неғұрлым ұқсасы Афина екенін көреміз. Басқа барлық мемлекеттерде қоғамдық юрисдикция шексіз болды. Кондорсе айтқандай, антик заман адамдары жеке бастың құқықтары туралы ештеңе білмеді. Олар тек жүрісін заңдар реттеп отыратын машиналар болды. Сондай бағыныштылық Рим республикасының алтын ғасырына да тəн еді; жеке адам, былайша айтқанда, жалпы ұлтқа, азамат – полис-қалаға сіңісіп кеткен болатын.

	Енді біз бен ертедегілердің арасындағы осынау елеулі айырмашылықтардың түп-тамырына үңіліп көрейік.

	Ертедегі республикалардың барлығы тар шекаралардың аумағында болды. Олардың ішіндегі ең халқы көбін, қуаттысын һəм маңыздысын көлемі жағынан қазіргі ең ұсақ деген мемлекетпен салыстыруға келмейді. Аталмыш республикалардың жаугершілік рухы олардың осынау көлемдерінің шарасыз салдары еді; əр халық ұдайы өзінің көршілерін талқандап немесе өзі талқандалуға түсіп отырды. Қарама-қарсы тұруға мəжбүр болған бұл халықтар үздіксіз не соғысып, не бір-біріне қауіп төндіріп отырған. Тіпті жаулаушы болғысы келмегендердің өздері жаулану қаупіне байланысты қару-жарағын тастамаған. Барлығы өз қауіпсіздігін, өз тəуелсіздігін, өзінің бар тірлігін соғыс арқылы қамтамасыз еткен. Ол антик замандағы еркін мемлекеттердің тұрақты мүддесі, үйреншікті ісі болды. Ең ақырында, осындай өмір салтының бұлжымас салдары ретінде барлық мемлекеттерде құлдар болды. Жұмыстың механикалық түрлері, ал кейбір халықтарда өндіргіш істер де, кісенделген қолдарға тапсырылды.

	Бүгінгі əлемдегі көрініс мүлде басқаша. Қазіргі біздің мемлекеттердің ең кішкентайы бес ғасыр бойғы Спарта мен Риммен салыстырғанда анағұрлым аумақты. Ағарту ғасырындағы ілгерілеудің арқасында Еуропаның көптеген мемлекеттерге бөлінуінің өзі нақтылықтан гөрі сыртқы көрініс қана. Егер бұрын əр халық тумысынан басқаларға жау боп келетін ерекшеленген отбасыны құрса, қазір əртүрлі атпен өмір сүрген, əлеуметтік ұйымдасушылықтың əртүрлі тəсілін қолданған адамдардың орасан зор топтары табиғатынан біртекті болып табылады. Əрі осынау табиғаттың қуаты варварлардың қоқайынан қорықпайтындай жеткілікті. Əрі соғыстың ауыртпалығын түйсінетіндей оның білімділігі де жеткілікті. Ол түп-түгелімен бейбітшілікке ұмтылады.

	Келтірілген айырмашылықтан мынадай түйін туындайды. Соғыс коммерцияның алдында жүреді, себебі соғыс пен коммерция дегеніміз бір мақсатқа – ниеттенген нəрсеге ие болуға – қол жеткізудің екі түрлі тəсілі ғана. [...] Соғыс – арпалыс, сауда – есеп. Алайда тек сол себепті де соғысты сауда алмастыратын уақыт тууы тиіс. Біз осындай уақытқа жақындадық. [...] Соғыс – сол бұрынғыдай ниетті жүзеге асырудың неғұрлым тиімді жолы. Бірақ ол бұдан əрі жеке адамдарға да, ұлттарға да бейбіт еңбек пен тұрақты айырбастың нəтижелерімен салыстыруға келетіндей пайда бермейді. Ертедегілерде сəтті соғыс қоғамды жəне жеке адамдарды құлдармен, салықпен, жермен байытатын. Біздің замандастарымызда тіпті жеңіс əкелген соғыстың бергенінен жоятыны анағұрлым көп.

	Ақырында, коммерцияның, діннің, адам баласының интеллектуалдық жəне инсанияттық өрлеуінің арқасында Еуропа халықтарында енді құлдар жоқ. Еркін адамдар барлық кəсіптермен айналысуға, бүкіл қоғамдық қажеттіліктерді орындауға тиіс. [...]

	Ақыр соңында, адамдардың коммерциямен айналысуы оларды жеке тəуелсіздікке ұмтылуға итермелейді. Коммерция олардың мұқтаждарын қанағаттандырады, биліктің араласуынсыз ниет-пиғылдарын жүзеге асырады. Тіпті оны қойып, мұндай араласу əрқашан дерлік (неге «дерлік» деп отырғанымды өзім де білмеймін) кедергі əрі масыл болмақ. Ұжымдық билік жеке-даралық есеп-қисапқа араласқысы келгенде, бұл қай уақытта болмасын адамға опық жегізеді. Билік басындағылар біз үшін біздің шаруамызды тындырғысы келгенде ылғи да мұны бізден анағұрлым нашар əрі ысыраппен істейді. [...]

	Біз бұдан былай ұжымдық биліктің белсенді жəне тұрақты қатысудан тұратын антик бостандық түрімен жүре алмаймыз. Біздің бостандығымыздың мəні жеке бастың тəуелсіздігін бейбіт пайдалануда жатыр. Антик заманында ұлттық егемендікті жүзеге асыруға əр адамның қатысуы бүгінгідей бос абстракция емес-тін. Əркімнің ерік-жігерінің нақты ықпалы болатын да, осынау ерік-жігерді іске асыру оны шынайы да ұдайы қанағат беретін. Сол себепті антик заманының адамы өзінің саяси құқықтарын, мемлекетті басқару ісіне қатысудағы өз үлесін сақтау үшін жанқиярлық əрекеттерге бара алатын. Əркім өз дауысының бағасын мақтанышпен сезініп, жеке басының маңыздылығын түйсінуден үлкен қанағат табатын.

	Біз үшін мұндай қанағаттану ендігі жерде жоқ. Тобырға сіңіп кеткен адам ешуақытта дерлік өзінің ықпалын байқамайды. Оның ырқы жалпы ағында іс-түзсіз жоғалып, оған ортақ іске қатысы барлығын білдіретін ешқандай белгі қалмайды. Осылайша, біздің саяси құқықтарымызды жүзеге асыру бізге бұрынғылар басынан кешкендей қанағат сезімінің бір мысқалын да əкелмейді. Солай бола тұра, өркениеттің дамуы, дəуірдің коммерциялық ағымы, халықтар арасындағы байланыстар жеке бастың бақуаттылығына қол жеткізудің жолдарын мейлінше көбейтті жəне алуан түрлі ете түсті.

	Жаңағы айтылғандардан шығатын қорытынды – біз жеке басымыздың тəуелсіздігін ертедегілерге қарағанда анағұрлым қастерлеуіміз керек. Бұрынғылар саяси құқықтары үшін осынау тəуелсіздігін құрбандыққа шалғанда, үлкен нəрсеге қол жеткізу мақсатында кіші нəрсені мансұқ еткен; ал біз мұндай құбандыққа бел буғанда үлкен нəрсені кіші нəрсе үшін қиып жібергеніміз болып шығады.

	Ертедегілердің мақсаты – қоғамдық билікті елдің бүкіл азаматтарына бөлу болатын. Міне осыны олар бостандық деп атаған. Біздің замандастарымыздың мақсаты – жеке меншіктік ортаның қауіпсіздігі; сондықтан олар бостандық деп осы мақсатта қоғамдық институттар жасаған кепілдіктерді айтады. [...]

	Бостандық заңдары шексіз билеушілердің аяусыз езгісінен мыңдаған есе қатаң. Ұлт мұндай қатаң заңдарды қажетсінбеген еді де, əбден титықтаған кездерде билеушілердің езгісінің өзі дұрыс шығар дегенге сенуге жақын тұратын. Жинақталған тəжірибе бұл қателесу екенін көрсетті. Адамдардың зорлық-зомбылығы ең нашар деген заңдардың өзінен анағұрлым жаман екендігіне ұлттың көзі жетті. Алайда заңдардың да өз шектеулері болуы керек.

	Егер мен сіздерді, мырзалар, өз тұжырымдарымның дұрыстығына – ал бұлар жоғарыда келтірілген деректерден туындайтынына сенемін – көздеріңізді жеткізе алсам, онда сіздер менен кейін төмендегі қағидаттардың ақиқаттығын мойындайсыздар.

	Жеке бастың тəуелсіздігі – қазіргі замандағы қажеттіліктердің ең бастысы. Демек, саяси бостандық орнату үшін одан ешуақытта құрбандық талап етуге болмайды.

	Бұдан шығатын түйін – ежелдегі республикаларда жеке бастың бостандығын шектейтін көптеген əрі керемет дақпыртталған институттардың бірде-біреуін қазіргі заманда қабылдауға келмейді.

	Бір қарағанда, мырзалар, осынау ақиқаттың басын ашып жатудың өзі артық сияқты. Бүгінгі кейбір үкіметтер антикалық республикаларға ұқсағысы келмейтін секілді. Алайда олардың республикалық институттарға іш тартуы қаншалықты аз болғанымен, менің мүлде түсінбейтінім – олардың кейбір республикалық салттарды жақын тұтуы. Ең өкініштісі, бұлар негізінен адамдарды қуғындауға, жер аударуға, тонауға мүмкіндік беретін салттар. Менің есіме 1802 жылы арнайы трибуналдар туралы заңға Францияға гректік қуғын-сүргін енгізетін бапты кіргізіп жібергені түсіп отыр. Бұл баппен келісуге мəжбүр ету үшін бізге Афинының бостандығы жəне осынау бостандықты сақтау мақсатында адамдар жасайтын барлық құрбандықтар туралы қаншама тілін безеген шешендердің сөйлегенін бір құдайдың өзі біледі (айтпақшы, кейін бұл бап алынып тасталды). Сол сияқты таяуда ғана қорқақ билік сайлауды өз білгенінше бұрып жібергісі келгенде, беймəлім, республикашылдыққа шалықпаған бір газет қауіпті кандидаттарды ысыру үшін рим цензурасын қайта тірілтуді ұсынды.

	Өз сенімімді дəлелдеу үшін тым мақталатын осынау екі институт туралы бірер сөз айтсам, тақырыптан ауытқып кетпеспін деп ойлаймын.

	Афинылық қуғын-сүргін (остракизм) қоғам өз мүшелеріне толық билік жүргізеді дегенге негізделген. Осылай дегенде остракизмді ақтап алуға болады. Əрине, өзімен есептесудің бар екендігіне сенімі мол, өз клиентеласы, атақ-даңқы бар əр адамның ықпалы жалпы адамдар қауымының қуатымен жиі теңесетін шағын мемлекетте остракизм пайдалы боп көрінуі мүмкін. Бірақ біздің жағдайда жеке адамдардың қоғам санасуға тиіс құқықтары бар, жəне, мен айтып кеткендей, жеке-дара ықпал көптеген басқа тең немесе қуаты басым ықпалдарға кірігіп кеткені соншалықты, кез келген қысымның, оған жаңағы ықпалды əлсірету қажеттігі себеп болса да, пайдасы жоқ, демек, əділетсіз. Егер кəдімгі сот азаматқа жазулы заңның жер аударуды көздеген тиісті бабына сəйкес үкім шығармаса, ешкімнің оны жер аударуға құқы жоқ. Азаматты оның отанынан, меншік иесін – оның жерінен қууға, саудагерді оның ісінен, ерлі-зайыптыны – бір-бірінен, əкені – балаларынан, жазушыны – оның терең ойларынан, қартты – оның дағдыларынан айыруға ешкімнің құқы жоқ. Кез келген саяси жер аудару – саяси қылмыс болып табылады. Қоғамды құтқару деген жалған желеумен ассамблея жария еткен кез келген жер аудару – тек қана заңмен санасатын, сан алуандықты сақтайтын жəне кепілдерді қолдайтын қоғамдық құтқару ісіне қарсы сол ассамблея жасаған қылмыс болып табылады.

	Остракизм сияқты Рим цензурасы да билікпен байланысты. Азаматтары бір қалада тұратын, олардың əдет-ғұрыптары кедейшілік салдарынан тым қарапайым күйге түскен, өздері назарларын мемлекеттік істерден аударатын қандай да бір кəсіппен шұғылданбай тек қоғамдық биліктердің тұрақты көрермендері мен үкімшілеріне айналған республикада цензураның, бір жағынан, ықпалы басымдау болса, екінші жағынан, цензорлардың зомбылығын азаматтар тарапынан жасалатын өзіндік моральдық бақылау тежеп отырды. Алайда республика шекарасының кеңеюі, қоғамдық байланыстардың күрделенуі мен мəдениеттің кемелденуі цензураның негізі, сонымен қатар шектеушісі болып табылатын сипатын жойысымен-ақ осынау институт тіпті Римнің өзінде де құлдырауға ұшырады. Демек, өнегелілікті тудырған цензура емес, əдет-ғұрыптардың қарапайымдылығы цензураның қуаты мен пəрменділігін сүйемелдеп отырды.

	Францияда цензура сияқты осыншама озбыр институт бір мезгілде ықпалсыз жəне төзімсіз болар еді. Қоғамның бүгінгідей жағдайында əдет-ғұрыптар соншалықты нəзік, сусымалы, байқалмайтын реңктерден тұратындықтан, егер бұдан гөрі қатаң қалыпқа салуға талпыныс болса, олар өзінің мəнін мыңдаған рет өзгертер еді. Табиғаты сондай болғандықтан тек [қоғамдық] пікір ғана оларға үстемдік жүргізе алады, əдет-ғұрыптарға баға береді. Пікір өзіне бұдан гөрі айқындық бергісі келетін кез келген билікке қарсы көтерілер еді. Егер қандай да бір халықтың үкіметі Рим цензорлары сияқты азаматты өз бетінше шешім шығарып, қаралағысы келсе, бүкіл ұлт биліктің шешімін бекітпей, аталмыш үкімге наразылық білдірер еді.

	Цензураны қазіргі заманға телу жөніндегі айтылғанның бəрін əлеуметтік қауымдастықтың басқа да көптеген элементтеріне бағыштауға болады (бұл элементтер туралы əңгіме болғанда бізге көне заманды үлгі етіп жиі-жиі əрі көпірте айтады). Мəселен, тəрбиені алайық. Өскелең ұрпақты өз еркінше қалыптастыру үшін мемлекетке мүмкіндік беру қажеттігі туралы бізге не айтпайды, біздің білімпаздар бұл теорияны негіздейтін нешелер дəйексөздер келтірмейді! [...] Біз қазіргі заманның адамдарымыз, əрқайсымыз басқаларға кедергі келтірмей өз құқықтарымызды пайдаланғымыз, өз қалауымызша қабілеттерімізді дамытқымыз келеді; біз өз балаларымыздың бойындағы қабілеттердің дамуын өзіміз бақылап отырғымыз келеді, бұл табиғат санамызға сіңірген балаларға деген сүйіспеншілік қой, ал сүйіспеншілік неғұрлым ыстық болса, солғұрлым білімді боп келеді. Бұл арада біз билік жинақтай алатын жалпы тəрбие жолдарын қабылдап алу үшін ғана сол билікті қажетсінеміз. [...]

	Мен қайталап айтамын: жеке бастың бостандығы – мінеки шынайы қазіргі заманауи бостандық; саяси бостандық оның кепілі болмақ. Бірақ қазіргі халықтардан бұрынғылардай саяси бостандық үшін өзінің бар жеке бостандығын құрбандыққа шалуын талап ету – халықтарды жеке бостандығынан бас тартуға мəжбүрлеудің ең сенімді тəсілі; бұл іске асқан жағдайда, оларды көп ұзамай саяси бостандығынан да жұрдай қылады. [...] Мен саяси бостандықтан еш бас тартып отырған жоқпын, бірақ оның басқа түрлерін дамытумен қатар азаматтық бостандық болуын талап етемін. Үкіметтердің заңсыз билікті өзіне теліп алу құқығы ерте замандағыдан көп емес. Алайда заңды негіздерге сүйенетін үкіметтердің адамдардың үстінен бүкіл билік зомбылығын жүргізу құқығы бұрынғыдан аз. Біз өзімізде баяғыдан бар құқықтарға – заңды дүниемен ғана келісу, өз мүдделерің туралы ой айту, қоғамдық қауымдастықтың ажырамас бөлігі болу сияқты – мəңгілік құқықтарға бүгін де иеміз. Бірақ үкіметтерге жаңа міндеттер жүктелген. Өркениеттің ілгерілеуі, ғасырлар бойы даму барысында болған өзгерістер биліктен жеке адамдардың дағдыларымен, сезімдерімен жəне тəуелсіздігімен санасуды талап етеді. Сондықтан билік бұлардың бəрінің үстінен өзінің алақанын абайлап, жеңіл жүргізіп отырады. Биліктің ең қатаң міндеттерінің бірі болып саналатын осы сақтығы, əрине, оның өз мүдделеріне де жауап береді; қазіргі заманда жарайтын бостандық ертедегілердің бостандығынан басқа болады екен, онда антик заманындағы шексіз билеушілікті жаңа кезеңге кіріктіру ақылға симайтын нəрсе. Əдетте біз саяси бостандыққа тиісті дəрежеде мəн бермейтіндігімізден, күнделікті тірлікте тиісті дəрежеде əділдік танытпайтындығымыздан саяси бостандық беретін кепілдерді бекер назарға алмаймыз деген қорытынды шығады. Солай бола тұра, біз бұрынғылардан гөрі жеке бастың бостандығын көбірек бағалайтын болғандықтан, оны жойғысы келген əрекеттерден анағұрлым табандылықпен жəне еппен қорғаймыз. Жəне де қорғау үшін бізде көне заманда болмаған жолдар бар.

	Сауда ұлғайған сайын біздің тірлігімізге жасалатын озбырлық та бұрынғыдан гөрі ұлғая береді – сауда-саттығымыз жан-жақты болған сайын озбырлық та соның бəрін қамту үшін көбеюге тиісті. Оның үстіне, тек сауда ғана биліктің əпербақандығынан оңай жалтаруға мүмкіндік береді, өйткені ол көптеген өзгерістерден кейін толық тəуелсіздікке ие болатын меншіктің табиғатына басқа сипат береді.

	Сауда меншікке айналым деп аталатын жаңа сапалық қасиет дарытады. Онсыз меншік – тек пайдалану. Билік əр уақытта пайдалануға ықпал ете алады, өйткені ол иелікті тартып ала алады. Ал айналым болса қоғамдық биліктің мұндай əрекеттеріне көрінбейтін жəне алынбайтын тосқауылдар қояды.

	Сауданың ықпалы бұдан да кеңге жайылады: ол жеке адамдарға еркіндік беріп қана қоймай, несие арқылы биліктің өзін тəуелді етеді.

	Ақша, бір француз авторы айтқандай, шексіз билеушіліктің ең қауіпті құралы, сонымен қатар ол үшін ең мықты тізгін де: несие пікірге бағынады, күштен пайда жоқ, ақша жасырынады немесе қашып кетеді, мемлекеттің барлық операциялары тоқтайды. Бұрынғыларда несиелік қарым-қатынастың мұндай ықпалы болмайтын: олардың үкіметтері жеке тұлғалардан анағұрлым қуатты еді. Ал бүгінгі күнде жеке адамдар саяси биліктен күштірек: байлық дегеніміз қай жерге болсын кіре беретін, барлық мүдделерге қатысы бар, сондықтан дегеніне көндірмей қоймайтын нақты күш. Билік қорқытады, байлық сый көрсетеді; биліктен алдау арқылы сытылып кетуге болады; байлықтың шапағатына бөлену үшін оған қызмет ету керек, сонда оның да үстемдігі артады.

	Осынау себептерге байланысты жеке адамның тірлігі саяси өмірге онша кіріге қоймайды. Адамдар өз қазынасын алыс жерлерге апарып орналастыруы мүмкін; олар əрқашан жеке өмірінің бар игілігін жанында сақтайды. Сауда ұлттарды жақындастырып, олардың əдет-ғұрыптары мен дəстүрлерін ұқсас болатындай етеді; мемлекет басшылары жау болуы мүмкін, ал халықтар отандастарға айналады.

	Мейлі, билік, ақырында осындай жағдаймен келіссін – ал бізге керегі бостандық жəне біз оған қол жеткіземіз. Бірақ бізге қажет бостандықтың ертедегілердің бостандығынан айырмашылығы болғандықтан, ол көне замандағы бостандыққа сəйкес қауымдастықтан басқа қауымдастық талап етеді. Ерте заманда адам уақыты мен күшінің көбін неғұрлым өзінің саяси құқықтарын жүзеге асыруға арнаса, солғұрлым өзін еркінмін деп есептеген. Ал бостандықтың бізге жарайтын түрінде саяси құқықтарды жүзеге асыру жеке басымыздың мүдделері үшін неғұрлым көп уақыт қалдырса, солғұрлым біз үшін осы бостандықтың өзі қымбатырақ.

	Жоғарыда айтылғандардан, мырзалар, басқарудың өкілдік жүйесі қажет деген түйін шығады. Өкілдік жүйе дегеніміз ұлт өзі атқарғысы келмейтін немесе атқара алмайтын нəрсені бірнеше адамға жүктеу арқылы жүзеге асыратын ұйым. Кедейлер өз шаруасын өздері атқарады, ал байлар өздеріне басқарушылар жалдайды. Ертедегі халықтардың да, қазіргі замандағы халықтардың да тарихы осындай. Өкілдік жүйе дегеніміз өз мүдделерінің қорғалуын қалайтын, бірақ сол мүдделерін ылғи өзінің қорғауына уақыты жоқ халықтың адамдардың белгілі бір санына сеніп тапсырған өкілеттіктер. Алайда бай адамдар, егер ақылсыз болмаса, басқарушыларды жалдап алғаннан кейін салақтықтың, епсіздіктің, сатқындықтың алдын алып отыру үшін олардың өз міндеттерін орындауын ұдайы жəне қатаң бақылап отырады. Өз уəкілдерінің қызметін бағалауға мүмкіндігі болу үшін ұқыпты сенушілер жүргізуін басқаларға тапсырған істің байыбына өздері барып отырады. Сол сияқты өздеріне етене жақын бостандықты пайдалану мақсатында өкілдік жүйені қабылдаған халықтар өздерінің өкілдерін тұрақты əрі белсенді бақылап отыруы керек жəне белгілі бір уақыт өткеннен кейін (бұл уақыттың тым көп созылмағаны жөн), егер олар үмітті ақтамаса орнынан алып тастап, теріс пайдаланған өкілеттіктерінен айыру қажет.

	Қазіргі бостандық ерте замандағыдан басқаша болғандықтан оған қатердің басқа түрлері қауіп төндіреді.

	Антик бостандығына төнетін қауіптің мəні – адамдар тек қоғамдық билікті бөлумен айналысқандықтан жеке бастың құқықтары мен игіліктерін назардан тыс қалдыруда болды.

	Қазіргі заман бостандығына төнетін қауіптің мəні – жеке бастың тəуелсіздігін пайдалануға мүлде беріліп жəне өзіміздің жеке мүдделерімізді күйттеп кеткендіктен, біз өзіміздің саяси билікке қатысу құқығымыздан тым жеңіл бас тартуымыз мүмкін.

	Билік басындағылар бізді осыған итермелеудің сəтін босқа жібермейді. Олар бізді салық төлеу мен бағыныштылықтан басқа кез келген машақаттан босатуға асығып-ақ тұрады. Олар бізге: «Сіздердің бар əрекеттеріңіздің мақсаты неде, еңбек етуге ынталы ететін қандай арман? Бақытты болу емес пе? Сол бақытты орнатуды бізге тапсырыңыздар, біз сіздерді бақытты етеміз!», – деуі мүмкін. Жоқ, мырзалар, біз сіздерге бұлай істете алмаймыз! Сіздердің қамқорлықтарыңыз қаншалықты жан тебірентер болса да, біз биліктен өз шеңберінде қала беруін сұраймыз. Мейлі, ол əділ болумен ғана шектелсін, біз бақытты болуды өз мойнымызға аламыз.

	Егер біздің игіліктеріміз кепілдерден ажыратылса, соның арқасында біз бақытты бола аламыз ба? Жəне біз бұл кепілдерді, егер саяси бостандықтан бас тартсақ, қайдан табамыз? Одан бас тарту, мырзалар, есалаңның тек қана екінші қабатта тұрғысы келетіндіктен құм үстіне фундаментсіз үй салмақ ойына ұқсас. [...]

	Ал саяси бостандық кемелденудің құдай тағала бізге сыйлаған ең қуатты, ең батыл құралы.

	Саяси бостандық азаматтардың ең ардақты мүдделерін олардың өздері зерттеп, қарастыру үшін күн тəртібіне шығарады, ақыл-ойын өрістетеді жəне ізгілендіреді, адамдар арасында халықтың қуаты мен даңқын құрайтын өзіндік ақыл-ой теңдігін орнатады. [...]

	Заң шығарушының арқасында халықтың өмірінде тыныштық орнағанымен заң шығарушының жұмысы аяқталмайды. Халық разы болғанның өзінде əлі өте көп жұмыс күтіп тұрады. Қоғамдық институттар азаматтарды адамгершілік тұрғыдан тəрбиелеуді тəмамдауы керек. Солай бола тұра, аталмыш институттар олардың жеке басының құқықтарымен санаса, тəуелсіздігін қорғай отырып, олардың ісіне мүлде араласпай-ақ қоғамның игілігі үшін азаматтарға өзінің батылдығымен жəне дауыс беруімен билікті жүзеге асыруға (оның орнына ерік білдіру арқылы бақылау һəм қадағалау құқын кепілдікке беріп) шақыру мақсатында сол қоғамға ықпал етуі тиіс; институттар адамдарды іс жүзінде жоғары дəрежелі функциялар атқаруға дайын болатындай, осымен қатар оларға мүмкіндіктер беріп жəне осы іспен айналысуға иландыра отырып, тəрбиелеуі керек.





Иоганн Готлиб Фихте




	(1762-1814) – неміс идеалист-философы, қоғам қайраткері, əдебиетші жəне педагог. Йена жəне Лейпциг университеттерінде философияны, діни ілім мен филологияны оқыған. ХVIII ғасырдың соңындағы Ұлы француз революциясының ықпалында болып, еркін ойлылықты жақтаған, сол үшін Йена университетіндегі жұмысын тастауға мəжбүр болған (1794-1799). Берлинге қоныс аударғаннан кейін Берлин университетінің профессоры жəне ректоры қызметтерін атқарған. (1810-1812). Ғылым туралы өз ілімінің шеңберінде адамзат тарихына ерекше көзқарасын дамытқан. «Қазіргі заманның негізгі сипаттары» кітабында (1806) Фихте «тек бір-бірімен қатар тұрғанда жəне бірінен-бірі туындағанда ғана түсінікті болатын» бес тарихи дəуірге талдау жасайды. Ол дəуірлерді сананың дамуындағы жəне еркіндікті жүзеге асырудағы бірінен кейінгі бірі келетін сатылар ретінде сипаттайды.

	Фихте феодалдық құрылымның тарихи əділетсіз жəне шектеулі екендігіне көз жеткізе отырып, капиталистік қарым-қатынастардың дамуы құқықтың, заңның, еркіндік пен ақыл-ойдың салтанат құруына алып келуін жақтады. Фихтенің көзқарастары немістің классикалық идеализмінің дамуына орасан зор ықпал етті.





ҚАЗІРГІ ДƏУІРДІҢ НЕГІЗГІ БЕЛГІЛЕРІ




	[...] Жер бетіндегі тірліктің бес негізгі дəуірі бар; олардың барлығы адам баласынан бастау алатындықтан, қауым өмірінің дəуірлері болуы үшін олардың əрқайсысы біртіндеп жекелеген тұлғалардың сана-сезіміне енуі, сол себепті де біршама ұзақ мерзімді болуы қажет, ал осының салдарынан біртұтас дүние өзара араласып кеткен жəне кейде бір мезетте өтетін дəуірлерге айналады. Бұл дəуірлер мыналар:

	1) ақыл-ойдың инстинкттер арқылы сөзсіз үстемдік ету дəуірі – адамзат баласының бейкүнəлік ахуалы;

	2) парасатты инстинкт сыртқы мəжбүрлеуші беделге айналатын дəуір; бұл – дүниетанымның жəне өмірді түсінудің оң жүйелері қалыптасқан кезең, негіздеудің соңғы сатыларына ешуақытта жетпейтін, сондықтан да сендіре алмайтын, бірақ мəжбүрлеуге ұмтылатын жəне көзсіз сенуді һəм мүлтіксіз мойынсұнуды талап ететін жүйелер кезеңі, – басталып келе жатқан күнаһарлану ахуалы;

	3) арылу дəуірі, тікелей – əмірші беделден, жанамалай – парасатты инстинкттің, жалпы кез келген түрдегі ақыл-ой үстемдігінен арылу дəуірі – кез келген шындыққа мүлде немқұрайдылықпен қарау жəне қандай да болмасын басқарушы арқаудан ада болу, барып тұрған жүгенсіздік кезеңі – толығымен күнаһарлану ахуалы;

	4) парасатты ғылым дəуірі, ақиқат ең жоғарғы жəне бəрінен де сүйікті бастау деп мойындалатын кезең – басталып келе жатқан ақталу ахуалы;

	5) парасатты өнер дəуірі, адамзат сенімді де нық қолымен өзінен өз ақыл-ойының айнымас айнасын сомдайды – толығымен ақталу жəне нұрлану ахуалы. Осынау əлемде аталмыш қатардан адамзат жүріп өтетін бүкіл жол дегеніміз – əуел баста өзі тұрған сатыға қайта айналып келуден басқа ештеңе де емес; бастапқы ахуалға қайта оралу бүкіл процестің түпкі мақсаты. Жəне де бұл жолды адамзат өз аяғымен жүріп өтуі тиіс; тек өз күш-қуатымен ол өзін бұған дейінгі өзінің қатысы болмаған ахуалға жеткізуі керек, тек сондықтан ғана ол алдымен өзінің бастапқыдағы жағдайын жоғалтуы керек. Егер ол өзін-өзі өз күш-қуатымен қалыптастыра алмаса, ол тіршілік иесі болмас еді, мұндай жағдайда жалпы ешқандай да өмір болмас еді, сөйтіп дүниенің бəрі өлі, қозғалыссыз, сірескен болмыстың шырмауында қалар еді. [...]

	Адамзат баласының өмірі дүдамал кездейсоқтыққа тəуелді емес жəне жиі айтылатын үстірт пайымдаудағы сияқты əрқашан болған һəм болатын, қазіргі барына əрдайым тең келетін нəрсе емес, – ол асқақ шеру тартып, міндетті түрде орындалуы керек, сондықтан күмансыз орындалып отыратын нық жоспар бойынша тек алға жылжиды. Ол жоспардың мəні: адамзат өзінің бұл өмірінде өзін ақыл-ойдың таза көшірмесіне еркін айналдырады. [...]

	Ойлау мен пайымдаудың шүбəсіз еркіндігі жəне жариялылық жөніндегі заман талаптарымен, егер бұл тек мынадай қағидатқа – ешкім өзі құлықты болса басқаларға өзін аздыру, мазақ ету үшін кедергі болмауы керек – деген қағидатқа саятын болса, келіспеуге болмайды. Адамдарға бұл мəселеде кім шек қойғысы келер дейсің? Əйтеуір, мемлекет емес, дəлірек айтсақ, өзінің шынайы пайдасын түсінетін мемлекет емес. Мемлекет өз азаматтарының сыртқы іс-əрекеттерін бақылайды, оларды белгіленген тəртіпті ұдайы бекітетін жəне қорғайтын заңдарға, егер ол заңдар мемлекет халқының ахуалына шын мəнінде сəйкес болса əрі бұлжытпай орындалып отырса, соларға бағындырады. Азаматтардың пікірі олардың іс-əрекеттерінің, мейлі тіпті қауіпті болсын, мəні емес; егер заң бұзушылыққа іле тиісті жаза қолданылатын болса, онда азаматтар өз пікіріне қайшы бола тұрса да қылмыс жасаудан аулақ тұрар еді. Ал егер мемлекет өз пайдасы үшін халықтың пікірін өзгерткісі келсе, онда ол, біріншіден, шешілмейтін мəселеге кіріскені; екіншіден, өз заңдарының ұлттың қалыптасқан, оның пікірлерінің жүйесі енетін ахуалына бейімделмегеніне, немесе, өзі ұйымдастырған басқару мен бақылаудың жеткіліксіз екендігіне жəне осы мəселелерді өз күшімен шешуге мүмкіндігі жоқ болғандықтан сырттан қолдау қажет ететіндігіне, бірақ оны ешқайдан ала алмайтынына көзі жетер еді. Ақырында, мемлекет – бұл билік басындағылардың ақыл-ой үстемдігін жүзеге асыру мақсатындағы шынайы, адал ниетті ұмтылысынан болуы мүмкін – үстем пікірлермен күресуді сыртқы күштердің көмегімен бастайды: мұндай жағдайда ол өзіне мүлде орындалмайтын мақсат қояды, өйткені жұртшылықтың санасына мемлекет формальдық тұрғыдан əділетсіздікке барды деген ұғым сіңеді де, қуғынға ұшыраған көзқарас өзіне көрсетілген əділетсіздіктің жəне құқығының бұзылуының арқасында жаңа жақтастар табады, ал өз құқықтарын түйсіну оған қарсыласу үшін тың күш береді; сонымен істің тəмамдалуы мемлекетті көнуге мəжбүр етумен аяқталады, оның əлсіздігін тағы бір рет əшкерелейді. [...]

	Адамдар арасындағы қарым-қатынастардың ешқайсысы біздің үмметіміздің еркіндігін шектеуде де, бірлігін нығайтуда да мемлекетпен теңесе алмайды. Мемлекеттің жағдайын оны құрайтын жеке тұлғалардың бүкіл қауымының жағдайы айқындайды, өйткені бұл жағдай нелер ақыл иелеріне, шексіз билікке қолбайлау болады, олардың жоспарларының жүзеге асуына тосқауыл қояды. Яғни, белгілі бір дəуірдің мемлекеттік құрылымы оның бұдан бұрынғы тағдырларының жемісі, себебі олар оның соңғы жағдайын, өз кезегінде мемлекеттік құрылысын айқындайды. Демек, егер түсінікті біз өз дəуірімізді ұғынуға ұмтылыс ретінде, басқаша айтқанда, өз дəуіріміздің тарихы ретінде қарастырсақ, онда соңғы пікір түсінікті болуы тиіс. [...]

	Мен тарихтың мəн-мағынасын өзімше анықтауды метафизикалық қағидадан бастаймын: соңғының дəлелі ақыл-ой ғылымында беріледі де біздің баяндауымыздың бұқаралық сипатына байланысты бұл жерде келтіруге болмайды; бірақ бұдан басқа осынау қағиданы ақиқаттың табиғи сезімі де дəлелдейді, мұны мойындамасақ, біз бүкіл білім патшалығындағы таянышымызды жоғалтамыз. Бұл қағида мынадай: шын мəнінде бар нəрсенің бəрі шүбəсіз қажеттіліктің арқасында бар болып отыр жəне шүбəсіз қажеттілікпен тек сол барлығы арқылы ғана бар болып отыр; ол нəрселердің бар болмауы немесе бар болып тұрғандағыдан басқаша болуы мүмкін болмас еді. Сондықтан шынайы нақтылықта пайда болу, өзгерістер немесе еркін түрдегі негіз деген жоқ. – Бірден-бір шынайы нақтылық жəне өзі арқылы шүбəсіз бар болып табылатын дүниені бүкіл тілдерде Құдай деп атайды. Құдайдың болмысы бұдан бөліп алуға болатындай білімнің негізі немесе себебі (немесе осы тақылеттес бірдеңе) емес, болмыстың өзі нақ білімнің өзі; Құдайдың болмысы жəне білім – бір дүние; білімде Құдайдың барлығы дəл оның өз-өзінде бар болуы, – сөзсіз өзіне негізделген күш ретінде болуы сияқты; біз «ол бар» десек те, немесе, «білім бар» десек те, – екі тұжырым да бір мағынаны мегзейді.[...]

	Тарихпен философ ретінде айналысатын философ ешқандай тарихсыз-ақ өзіне белгілі əлемдік жоспардың априори (даусыз) арқауын басшылыққа алады; жəне де ол тарихты сол арқылы бірдеңені дəлелдеу үшін емес (өйткені оның қағидалары қандай да болмасын тарихқа дейін-ақ жəне одан тəуелсіз түрде дəлелденіп қойған), оны тарихсыз-ақ белгілі дүниелерді түсіндіру һəм тірі өмірде көрсету үшін ғана пайдаланады. Сондықтан ол бүкіл зымыраған уақыттан тек адамзатты өз мақсатына шын мəнінде жақындататын сəттерді ғана бөліп алады жəне басқаның бəрін ысырып тастап, тек осы сəттерге сілтеме жасайды, əрі бұл жерде адамзат үшін осынау жолмен жүру қажеттігін тарих тұрғысынан зерттеуге бармай-ақ, мұны бұдан бұрын философия тұрғысынан дəлелдегендіктен енді осыны тарихтың қандай жағдайында болатынын ғана түсіндіреді. Əрине, жалаң деректерді жинаушы мүлде басқаша əрекет істейді жəне ол солай істеуге тиіс те (оның жұмысы философияға осылайша қарама-қайшы болуы себепті біз үшін түкке тұрғысыз боп тіпті де көрінбейді; егер бұл жұмыс дұрыс істелсе, онда біз оны жоғарғы дəрежелі, абыройлы деп мойындаймыз). Мұндай жинаушыда жылдар мен ғасырлардың, олардың мазмұнына қатысы мүлде болмағандықтан, сыртқы бірізділігінен басқа ешқандай тиянақ нүктесі, ешбір жол сілтер арқауы жоқ; ол тарихи тұрғыдан белгілі бір уақыт аралығында не тауып алуға болатын дүниелердің бəрін тізіп айтып шығуы керек. Ол – жылнамашы. Қайсыбір жекелеген деректі ескермей кетсе, ол өз өнерінің ережелеріне қарсы шықты деген сөз, сондықтан білімсіз немесе үстірт деген жазғырумен келісуге тиіс болады. Алайда ол үшін өзінің ішкі мəн-мағынасымен емес, дəйектілігімен ғана айқындалатын сабақтас дəуірлердің əрқайсысында тек философ қана түсіндіре алатын сан түрлі мазмұн қатар орын алады жəне қым-қуыт араласып жатады: алғашқы қауымдағы жабайылық қасіреті, бастапқы, əлі жайыла қоймаған мəдениет түйткілдері, өркениеттің барлық төрт сатысының түйткілдері мен алдын ала сезілулері, ақырында, шынайы дамудағы жəне ілгері қозғалыс үстіндегі өркениеттің өзі. [...] Философ бұрын-соңды мүлде болмаған нəрсені болды деп тұжырым жасаған жағдайда ғана оның мұнысын бетіне басуға болады (ол бұған бармайды, өйткені тарих ғылымының нəтижелеріне сүйенеді əрі одан өзіне тек ең жалпы деген қорытындыларды ғана алады, ал егер осынау қорытындылардың өзі күмансыз болмаған болса, онда сол ғылымның өзі сорлы болып шығар еді); ал жекелеген оқиғалар жөнінде ол үндемеген болса, онда оны еш жазғыруға болмайды. Оның мақсаты – əлемдік оқиғалардың ішкі мəні мен мағынасын түсіну, соларға қатысты ол тек солардың болғандығы туралы деректерді еске салады; ал солардың қалайша болғандығы (бұлайша болғандықтың өзі бұдан да басқа бар болу жолдарының аса көптігін көрсетеді) туралы мəселені шешуді ол эмпирист тарихшының еншісіне қалдырады. Егер де ол жекелеген ахуалды өте-мөте жақсы білетін адаммен салыстырғанда орын алған жағдайлардың бүге-шігесін аз білуіне қарамастан, мүмкін, қандай да бір деректі анағұрлым терең пайымдап, оны əлемдік үрдіспен байланыстыра отырып түсіндірген болса, онда оған мұнысы үшін кінə тағуға болмайды, өйткені ол нақ осы үшін философ атына ие.[...]

	Абсолюттік мемлекет өзінің түрі бойынша, біздіңше, жасанды мекеме, оның мақсаты – барлық жекелеген күш-қуатты əлеуметтің тіршілігіне бағыштау жəне соған сіңіру, яғни, жоғарыда жетерліктей түсіндірілген түр идеясының сырттай жүзеге асуы мен жекелеген адамдарда көрініс табуын қамтамасыз ету. Бұл жерде адамдардың іштейгі өмірі мен олардың жан дүниесіндегі идеяның алғашқы қызметі есептелмегендіктен (бұл тұрғыдан келгенде біз жоғарыдағы сөздерімізде идея шеңберіндегі өмір туралы айтқанбыз) жəне, керісінше, біз айтып отырған мекеме тұлғаларға сырттан ықпал еткендіктен (олар бұл жерде ешқандай рақат таппайды, қайта өзінің жеке өмірін əлеуметке құрбан етуге қарсылық ретінде ашу шақырады) аталмыш мекеменің мəжбүрлеуші мекеме екендігі түсінікті. Бойларында идея өзінің дербес ішкі өмірі арқылы гүлденген, өзінің өмірін əлеуметке құрбандық етуден басқа ештеңеге құлықты емес тұлғаларға қатысты ешқандай мəжбүрлеудің қажеті болмас еді: олар үшін мемлекет тек тұтас дүниені ұдайы жоғарыдан шолып отыратын, əлеуметтің бірінші жəне ең таяу мақсатын жариялайтын əрі түсіндіретін, сондай-ақ өз еркімен əсер ететін күшке оның өзіне сəйкес орнын көрсетіп отыратын бірлік болып қала берер еді. Біз мемлекет жасанды мекеме дедік. Қатаң ұғым тұрғысынан келгенде, ол еркін жəне өзі үшін айқын өнердің мекемесі, алайда ол мұндай жағдайға тек ақыл-ой ғылымының дəуірі оның мақсаттарын жəне жүзеге асыру жодарын ғылыми пайымдағаннан кейін ғана, ақыл-ой өнерінің бесінші дəуірі туғаннан кейін ғана келді. Бірақ ол бұдан тыс басқа мағынадағы жасанды мекеме де болып табылады: ең кемел табиғатта, яғни адам баласының тағдырында, əлеуметті оның санасы мен құлқынан тыс шынайы мақсатына жеткізетін лайықты процесс бар; бұл процесті табиғаттың өнері деуге болар еді, мен тек осы мағынада адамзат тарихындағы алғашқы дəуірлердің мемлекетін жасанды мекеме деймін. [...]

	Абсолюттік мемлекеттің мəні – барлық жекелеген күштердің əлеуметтің тіршілігіне бағышталғандығында, ал мемлекет үшін əлеумет бастапқыда оның азаматтарының тұйық жиынтығы болып табылады. Бұдан екі салдар шығады: біріншіден, мемлекет бірін қалдырмастан барлық тұлғаларға бірдей талаптар қоюы керек; екіншіден, мемлекет əр тұлғадан оның барлық, бірін де қалдырмастан, жекелеген күш-қуатын сарқа пайдалануын талап етуі тиіс. Осындай құрылымда барлық адамдар тұлға ретінде əлеуметке құрбан етіледі, сонымен қатар бірін де қалдырмастан əр тұлғаға оған тиесілі бүкіл құқықтар шеңберінде барлық басқа тұлғалар құрбан етіледі, – бұл бірінші қағидадан өзінен-өзі туындайды. Өйткені барлық күш неменеге беріледі? Əлеуметке. Ал мемлекет үшін əлеумет дегеніміз не? Ол бірін де шашау шығармастан тұтастай алғандағы оның азаматтары. Егер кейбір тұлғалар ортақ мақсатқа қызмет ету үшін тартылмаса немесе басқаларға қарама-қайшылық жағдайында барлық күші пайдаланылмай тартылса, онда олар бірігудің бүкіл артықшылықтарын, ауыртпашылықтарын көтермей-ақ пайдаланған болар еді де, бұл теңсіздік болып шығар еді. Теңдік барлық адамдар бір де бірі шет қалмай мемлекетке бойындағы бүкіл күш-қуатын берген жерде ғана болмақ. Мұндай құрылымда барлық адамдардың дербестігі сол барлығының əлеуметіне сіңісіп кетеді; əркім өзінің ортақ күш жиынтығына қосқан үлесін қалғандардың ортақ күшінің өсуінен қайтарып алады. Басқалардан бөлектенген тұлғаның мақсаты – өзі үшін рахат табу, сондықтан ол өзінің күш-қуатын осы мақсатқа жету құралы ретінде пайдаланады; əлеуметтің мақсаты – мəдениет жəне соның алғышарты ретінде материалдық тұрғыдан лайықты күн көру: мемлекетте əркім өз күш-қуатын тек өзіндік рахат табу үшін ғана емес, əлеуметтің мақсаттары үшін сарп етеді, бірақ сөйте тұра қайтарым ретінде əлеуметтің бүкіл мəдени байлығын жəне материалдық тұрғыдан лайықты тіршілігін пайдаланады. Алайда мемлекеттің негізі жекелеген адамдар немесе ол тек тұлғаларға негізделіп, солардан ғана құралады деп ойламау керек (бұл қатардағы философтардың тұтас дүниені түсіндіретін бірден-бір ғана тəсілі). Мемлекет дегеніміз дерексіз жəне көзге көрінетін бірдеңеге саймайтын ұғым: біздің алғашқы лекцияларымызда адамзат баласын сипаттағанымыздай, ол жекелеген тұлғаларға саймайды, керісінше, бұл кеңістікте тіршілік етіп жатқан жекелеген тұлғалардың үздіксіз һəм өзгермелі еңбегімен орнатылатын тұрақты қарым-қатынасы. Өз ойымды мысалмен түсіндірер болсам, ол былай: мемлекет тек билеушілерге саяды деу дұрыс емес, олар басқалар сияқты тек оның азаматтары ғана, жалпы, мемлекетте оның азаматтары емес дейтіндей тұлғалар жоқ. Басқа барлық азаматтар сияқты билеушілер де күш-қуатын өз ақыл-ой аясында өздері басқарып отырған азаматтардың – бұлар да өз бетінше мемлекет түзушілер емес – күш-қуатын ұдайы ортақ мақсатқа бағыштауы керек, жəне де қарсыласушыларға мəжбүрлеу арқылы ықпал етуі тиіс. Билеушілердің басқару қызметінен жəне олар басқарған азаматтардың жұмысынан барлық адамдар үшін туындайтын нəтижені ғана біз дəлме-дəл ұғымда мемлекет деп атаймыз.

	Бұл жерде тек жалғыз қарсылықты ескерген жөн, енді соған келейік. Мынадай сұрақ тууы мүмкін: неге жекелеген адамдардың барлық мақсат-мүдделері мемлекеттің мақсат-мүдделеріне қызмет етуге неліктен бағышталуы керек? [...]

	Бірақ жетілген мемлекетте тұтас дүниенің жоспарына кірмейтін жəне оның қамқорында болмайтын бірде-бір əділ жеке мақсат болмауы керек. Ақыр соңында, мынадай да сөз болуы мүмкін: бұл күштер тұлғаның өзінің еркін де байыпты дамуына жұмсалуы керек. Бұған мен былай жауап беремін: қоғамның, яғни, дəлірек айтсақ, мемлекеттің өзінен туындамайтын даму болмайды, жəне де бұл даму өз кезегінде қажеттілікпен соның өзіне қайтып оралуға тырысады; сондықтан тұлғаның дамуының өзі мемлекеттің мақсаты болып табылады да, жетілген мемлекеттің өзі əр тұлғаға осындай дамудың (тиісті шеңберде) мүмкіндігін беруді өзіне мақсат етіп қояды. Кейінірек біз өз ойымыздың болмыста көрініс беруі дұрыс түсінілуі үшін қажет қорытындылар келтіреміз; ал қазір біз жетілген мемлекет туралы айтып отырғандықтан оған жоғарыда айтылғанның бəрі қолданылады.

	Адамзат баласының міндеті – біртіндеп еркін даму барысында адамның ақыл-ойы талап ететіндей абсолюттік мемлекет деңгейіне көтерілу. Мұндай біртіндеп өрлеу қалыпты халық арасындағы пəктік жағдайында да, жабайылар арасындағы алғашқы мəдениетсіздік жағдайында да болуы мүмкін емес.

	Бұл алғашқы жағдайда мүмкін емес, себебі дамудың осынау сатысында адамдар ең жетілген қоғамдық құрылымда өмір сүреді де мəжбүрлеуді немесе бақылауды қажет етпейді; мұнда əркім табиғи түрде тұтас дүние үшін пайдалы, əділетті əрекет атқарады, əрине бұл туралы оның өзі де, ол үшін басқа біреу де басын қатырмайды; алайда ол өмір сүріп жатқан құрылым адамдардың өз өнерімен де, белгілі бір табиғи процестің нəтижесінде де жасалмайды, жалпы, ол генетикалық дүние емес. Сол сияқты əркім тек өзі туралы, өзінің бірден-бір бастапқылық хайуандық қажеттіліктерін өтеу туралы ғана ойласа жəне ешкім ізгі игіліктер жөніндегі биік ұғымды түйсінуге қол созбаса, жоғарыда айтқандай абсолюттік мемлекет деңгейіне көтерілудің екінші жағдайда да мүмкіндігі аз болмақ. Сондықтан да мемлекеттің дамуының басталуы мен жалғастырылуы тек əлеуметіміздің екі жартысының қосылуынан пайда болған тарихи адамзат баласында ғана мүмкін еді.

	Мемлекеттің ең қажет алғышартының жəне ол туралы біз жоғарыда келтірген ұғымның бірінші маңызды сипатының мəні – ол еркін адамдардың басқа адамдардың еркі мен бақылауына көндігуі. [...]

	Ақыл-ой мəдениетінің биік салалары – дін, ғылым, ізгілік – ешуақытта мемлекеттің мақсаттарына айнала алмайды. Дін мұндай мақсат бола алмайды: бұл жерде біз адам баласын жек көретіндей елестейтін құдайдың алдындағы үрей туралы, ертедегі халықтарды сол құдайды халық атынан мейірімдендіру қажеттігі жəне ұлттық діндер тудыру туралы шешімге келгендігін айтып отырғамыз жоқ. Шынайы дін əлемнің өзі сияқты өте ерте қалыптасқан, сол себепті ол қандай да болмасын мемлекеттен анағұрлым көне. Біздің тұқымымыздың дамуын өз қамқорлығына алған жасаған осынау шынайы дін қажет болған кезде бұған дейінгі болған белгісіздіктен қайта жарыққа шығып, мəдениет патшалығына таралуын алдын-ала айқындаған; мемлекеткебағынуданеркінболу талабын алға тартқан жəнесолдінніңаясына қабылдаудың шарты ретінде билеушілерден олардың Құдайға бағынатынын һəм оның алдында кез келген өзінің қарамағындағы адаммен тең екендігін мойындауды талап еткен; осы дінді сақтау жəне тарату бұл тұрғыдан мемлекетке тəуелсіз қауымға, шіркеуге тапсырылған. Билеушілердің өздері ешуақытта діннің қажеттігінен арыла алмайтын болғандықтан жоғарыда келтірілген ахуал заманның ақырына дейін өзгеріссіз қалмақ.

	Осы сияқты ғылым да мемлекеттің мақсаты бола алмайды. Тек басқару ісіне қатысы бар адамдардың немесе жекелеген билеушілердің өз қабілеттері мен мүдделері бойынша ғылым мен өнерге ететін қызметтерінің бұл ережеге кірмейтінін мойындау керек. Ал жалпы əрі тұрақты ереже бойынша, мемлекет неғұрлым өзінің түрін жетілдіре берсе жəне азаматты толығырақ өзінің құралы ете берсе, соғұрлым күнделікті тіршіліктен көп биік тұратын жəне соған тікелей ықпал ететін таза ғылым ол үшін жат болуы керек, мемлекеттің тікелей пайдасы үшін оңтайлы жұмсалуы тиіс күш-қуат пен уақыттың босқа далаға кеткені сияқты боп көрінуі хақ; сондықтан таза ақылға салу ұғымы заманның ағымына қарай көзге шұқудың бір белгісіне айнала береді. [...]

	Ақыр соңында, ізгілік те мемлекеттің мақсаты бола алмайды. Ізгілік, рақымшылдық дегеніміз тұрақты, ештеңені тыс қалдырмай билік жүргізетін, бүкіл күш-қуатымен адамзат баласының мақсаттарына қызмет етуге жəне əсіресе мемлекет ішінде оның мүдделері мегзейтін тəсілдер арқылы жоғарыдағы мақсаттарға септес болатын ізгі ырық; бұл – осынау іс-əрекетке деген сүйіспеншілік əрі қуаныш жəне кез келген басқа іс-əрекетке деген барып тұрған жек көрушілік. Ал мемлекет өзінің табиғатынан мəжбүрлеуші билік болғандықтан ізгі ниеттің аздығын, яғни, ізгіліктің тапшылығын, жаман ниеттің көбірек болғанын қалайды; жазалау үрейі арқылы ол алғашқының аздығының орнын толтыруға жəне екіншісінің туындауына тосқауыл қоюға тырысады. Осынау шеңбердің аясын берік ұстана отырып, ол өз мақсаттарына жету үшін ізгілікті пайдалану керек деп есептемейді əрі оған үміт артуға мұқтаж да емес. Егер мемлекеттің барлық мүшелері ізгі жандар болса, онда ол мəжбүрлеуші сипатын мүлде жоғалтып, тек өз ырқын еркін білдіретін адамдардың басшысы, жол бастаушысы һəм сенімді кеңесшісі ғана болып қалар еді.

	Алайда мемлекет саналы да ашық түрде, немесе басқа да бір мақсатты жамыла отырып, жоғарыдағыдай мақсат қоймай-ақ өзінің тек өмірде болуымен ғана адамзат баласы ізгілігінің жан-жақты өркендеуін мүмкін етеді, осы арқылы сыртқы инсаният пен ішкі ізгілікті, бұлар əлі, əрине, толыққанды ізгілік болмаса да, өмірге келтіреді. Азаматтардың сыртқы құқықтарды бұзу жолдарының бірін қалдырмай қатаң жүйеге сыйдыра көздестірген заңдар мен заңда көзделген жаза міндетті түрде қолданылатын нағыз құқық бұзушылықты ешқашан, немесе көптеген жағдайда, мүлт жібермейтін үкімет жалпы құқық бұзу туралы ойдың өзін еш нəтиже бермейтін əрі тек сөзсіз жаза тартуға соқтыратын дүние ретінде əу бастан-ақ болдырмайды.[...]

	Римдік басқарудың арқасында азаматтық бостандық, барлық еркін боп туған адамдардың құқыққа қатысуы, заңға сай сот, белгілі бір қағидаттарға негізделген қаржылық басқару мен бағыныштыларға деген шынайы қамқорлық, неғұрлым жұмсақ та адами ізгілік, бүкіл халықтардың салт-дəстүрлеріне, дініне жəне ойлау жүйесіне деген сыйластық секілді құндылықтар тұңғыш рет бүкіл өркениетті əлемге тарады; əрине, өмірде аталмыш қағидаттарға қарама-қайшылықтар да кездескен жағдайлар болғанымен бұлар ең аз дегенде мемлекеттік құрылымға кірді.

	Көне мəдениеттің шарықтаған тұсындағы құрылым осындай болатын; бұл құқықтық құрылым болды (ең болмағанда, түрі жағынан); адамзат дамудың жаңа кезеңін бастайтын жағдайға келу үшін өркендеуге тиіс болды. Адамзат сондай құрылымға қол жеткізгенде ғана əлгіндей кезең басталды. Жөні дұрыс халықтың шынайы діні бұған дейін оны тарих көзінен жасырып келген мекенінен шығып, еш кедергі кездестірместен, дес бергенде бір мемлекетті құраған мəдениет əлеміне тарады. Осынау біртұтас мемлекет қағидаттарының бірі əуел бастан жауланатын халықтардың діни көзқарастарына немқұрайдылық болатын жəне ол бұл дінді түсінуге əрі сол халыққа болашақта өзі дайындайтын тағдырды болжауға мүлде қабілетсіз еді; егер христиан діні императорлардың кескіндерін пір тұту талабымен кездейсоқ бетпе-бет келмегенде əлі көп уақыт назардан тыс қалар еді.

	Лаулаған күрес барысында дін ақыры сырттайғы жеңіске қол жеткізді; ол үстем мемлекеттік дінге айналды. Алайда оны құрған сол мемлекет болмағандықтан, дін де ол мемлекетті құрмағандықтан, дін бөгде бір қосалқы дүние ретінде қала берді де, ешқашан мемлекетпен тығыз астасып кететін жағдайда болмады. Жаңа мемлекеттің шығармашылық бастауы болуды діннің өзі қалар еді жəне болуы тиіс еді; сондықтан ескі, жаңаруға қабілетсіз мемлекет қирауға тиіс болатын. [...]

	Діннің мемлекеттен осылайша толық еркін болуы жəне одан жоғары тұруы екеуінен де бір-бірінен толық бөлінуді жəне бір-бірімен қандай да болмасын тікелей байланысты жоюды талап етеді. Дін мемлекеттің мəжбүрлеу шараларына ешқашан бармауы керек; себебі дін де ізгілікке деген сүйіспеншілік сияқты көзге көрінбей-ақ жүректің түбінде жатады əрі ешуақытта сыртқы қарекеттерде (олар заңды мойындай отырса да мүлде басқа ықтиярдан туындауы мүмкін) көрініс бермейді; ал мемлекет тек түйсінуге болатынды, көзге түсетінді ғана басқара алады. Дін дегеніміз сүйіспеншілік, мемлекет дегеніміз мəжбүрлеу, сол себепті де сүйіспеншілікке күшпен қол жеткізуге тырысудан асқан ессіздік жоқ. Сол сияқты мемлекет те өз мақсаттарына жету үшін дінді пайдаланудан аулақ тұруы керек; себебі бұл жағдайда ол өз есептерін билігінен тыс дүниеге негіздейді жəне сол есептері нəтижесінде дұрыс болмай шығатын үмітін оңай алдауға болады да, мемлекет діттеген мақсатына жете алмайды деген сөз болар еді. Ол өзі қалайтын дүниені күшпен мəжбүр етуі, сондай-ақ осындай жолмен қол жеткізетін нəрседен басқа ештеңені қаламауы керек. Діннің мемлекетке немесе, дұрысы, олардың бір-біріне өзара теріс ықпалының мəні осында жатыр: дін мемлекетті оның өз шеңберіне енгізеді де, өзін одан қатаң түрде бөліп алады. [...]

	[...] Мемлекеттің оның өз тұрғысынан қарағанда мақсаты болып табылатын дүниені дін мақсат ретінде оған қайтадан көрсетеді; діннің мемлекетке оң ықпалының мəні осында: ол оған жаңа мақсаттар қоймайды (өйткені бұл жаңа ғана қарастырған құзыреттердің ара-жігін ажырату ісіне қарама-қайшы), бірақ оның өз мақсатын өзіне іштей жақындастыра түседі əрі сол мақсатты жүзеге асыруды тездетуге ынталы етеді. Əрине, дамудың қос бағыты – дұрыс діни ұғымдардың дамуы мен саяси мекемелердің дамуы – баяу жəне белгілі бір дəрежеге дейін бірқалыпты ғана ілгерілейді; солай бола тұра бірінші бағыттың екіншіге қарағанда алға шығуы, кейде оған жетек болуы да мүмкін жəне мұндай жағдай ең құрығанда жекелеген тұлғалардың бойында көрініс берері хақ.

	Мемлекетті тек өз аясында тұйықталған нəрсе ретінде жəне бір ғана өз азаматтарына деген көзқарасы тұрғысынан қарастырғанда, дін мен мемлекеттің қарым-қатынасы осындай. Ал егер бұдан тыс бірегей шынайы діннің шеңберінде бірнеше əлгідей тұйықталған егеменді мемлекеттер құрылса немесе, бұл да сол сияқты, мəдениет пен христиандықтың біртұтас мемлекеті ыдырап, христиан мемлекеттері республикасына айналса (бұлардың əрқайсысы басқалар тарапынан тікелей мəжбүрленбей-ақ, олардың ұдайы бақылауы мен сынына ұшырап отырмақ), онда христиан ілімінде мынадай басқа мемлекеттерге, сондай-ақ өз азаматтарына деген көзқараста не нəрсе көңілге қонымды, не нəрсеге рұқсат етіледі жəне неменеге мүлде тыйым салынады; шексіз егемен, егер оған ар-ождан деген ұғым тəн болса, тіпті өз азаматтарының аузын жауып қойғанымен көрші мемлекеттердің куəлігінен, пікірлерінен жəне сол мемлекеттердің ықпалынан тəлім алған өз ұрпақтарынан қымсынуы тиіс, ал егер ол жаңағыдай ар-ождан сезімінен ада болса, онда ол өзіне көрсетілетін жаппай сенімсіздіктің салдарынан қауіптенуге тиіс болатыны туралы мəселелерді шешу үшін қоғамдық канонның негізі қаланады. Осылайша христиан дінінің арқасында тұтас бір мəдениет патшалығының қоғамдық пікірі дүниеге келіп, ол пікір егемендердің маңызы зор егеменіне айналып, толығымен жақсылық жасауына бостандық береді, бірақ олардың жамандыққа деген бейімділігін өте жиі шектеп отырады.

	Міне, христиандықты жəне оның жалпы ықпалын абсолютті түрде алатын босақ, онда христиандықтың мемлекетке ықпалы осындай. [...]

	Барлық адамдардың санасына мемлекеттік ұғымының сіңуі жəне сонымен қатар мемлекеттегі барлық адамдардың теңдігі тек солардың құқықтарының толықтай теңелуі арқылы ғана жүзеге асады. Демек, шынайы жақсы құлық дегеніміз бүкіл адамдардың құқықтарының теңдігіне қол жеткізу, ең болмағанда осындай мүддеге сəйкес бір нəрсенің əр адамға тəн болуы жəне оның тарапынан да осы нəрсеге сондай көзқарастың болуы. Бұдан туындайтын дүние – құқық теңсіздігі дегеніміз жаман құлықтың нағыз қайнар көзі, ал осынау теңсіздік мəңгілік қажетті ахуал дегенге қарсылықсыз келісу жаңағы айтқан жаман əдет құлықтардан басқа ештеңе еместігі ап-айқын. [...]

	Əр адамның өмірдегі орны мен құндылығы оның өзін, бойындағы барын, бүкіл қабілет-қарымын қауымға, яғни, мемлекетке қызмет етуге жұмсауында жатыр (себебі қауым қажет ететін қызметтің түрін айқындайтын – мемлекет). Мұны тұлға қай салада жүзеге асырады жəне ол саланы оның өзі таңдап алды ма немесе мемлекет нұсқады ма – бастысы бұл емес; оның осылай істеуінің өзі маңызды; сондықтан да адамдар олардың жұмыс істеп жатқан саласына байланысты емес, олар өз орнында өз ісін қандай дəрежеде жүзеге асырып жатқанына байланысты құрметтелуі тиіс. Тіпті кімде-кім жаңағы өз міндетін орындамаса да немесе мүлде нашар орындаса да ол адам ретінде құрметтелуі тиіс, өйткені оның мұны орындауға мүмкіндігі əлі бар жəне бір кезде əйтеуір орындауы мүмкін, сол себепті біздің көзқарасымыз мұндай адамға да осыған сəйкес болуы керек. Дəл сол сияқты ешкім де осындай негізге сүйенбей басқалардан құрмет пен сыйластық талап ете алмайды жəне осынау көзқарастан туындамайтын басқа бірдеңе арқылы адамдар арасында өз беделін көтеруге тырысуға қақы жоқ. Осылайша адамдардың арасындағы қарым-қатынасқа қандай болмасын сословиелік айырмашылықтардың əсері мүлде жойылады, сөйтіп мемлекеттің барлық азаматтары, ал сайып келгенде бүкіл адамзат баласы бірдей өзара сыйластық жəне бір-біріне сыйластық өзек болған қатынас арқылы бірігетін болады, себебі мұндай сыйластықтың негізі барлық адамдар үшін бірдей жəне тең дəрежеде.





Вильгельм Гумбольд




	(1767-1835) – неміс философы, саяси публицист, жазушы жəне мемлекет қайраткері. Одердегі Франкфуртта, содан кейін Геттингенде іргелі білім алған, заң жəне қоғамдық ғылымдарды оқып-үйренген. 1801 жылы Пруссия үкіметінің ұсынысы бойынша Римдегі папа сарайының жанындағы резидент-министрдің орнын қабылдап алған. Бұдан кейін оған пруссиялық культтер жəне ағарту министрлігін басқару тапсырылады. Осы қызметте жүріп ол Берлин университетін құруға көп күш салған. 1817 жылы Мемлекеттік кеңестің, алғашқы (іске аспаған) конституцияның жобасын əзірлеу жөніндегі комиссияның мүшесі болып, өзінің еркін ойшылдығымен көзге түскен. 1819 жылы Пруссия ішкі істер министрі болып тұрғанда ішкі буржуазиялық-либералдық реформалар жүргізуге талпынған. Гумбольдт – неміс классикалық гуманизмінің аса көрнекті өкілдерінің бірі. Ол тарихтың мақсаты «адамгершілік» идеалын жүзеге асыру деп есептеген. Мемлекеттің мақсаттарын ол сыртқы шекараларды қорғауға жəне ішкі құқықтық тəртіпті қамтамасыз етуге əкеліп тіреген.





МЕМЛЕКЕТТІК ҚЫЗМЕТТІҢ ШЕГІН БЕЛГІЛЕУ ТƏЖІРИБЕСІ




	III

	Ұғымның өзін зерттеуге көшу. Зерттеуді бөлшектеу. Азаматтардың оң, əсіресе физикалық ыңғайдағы игілігіне мемлекеттің қамқорлығы



	Жалпылама формула тілімен айтқанда, мемлекет қызметінің толық көлемі деп оның қоғам игілігі үшін атқарар ісінің барлығын айтуға болар еді; осыдан келіп бір азаматтың құқықтарын басқа біреу бұзбаған жағдайлардың бəрінде азаматтардың жеке қарым-қатынастарына мемлекеттің араласуына жол берілмеуі керек деген тұжырым туындар еді. Солай бола тұра, осынау мəселені толығынан зерделегенде мемлекеттің дəстүрлі немесе ықтимал іс-əрекетінің түрлі бөліктерін нақты қарастыру қажет.

	Шынтуайтқа келгенде, мемлекеттің мақсаты екі жақты болуы мүмкін: ол бақытқа қол жеткізуге себепкер болуға ықтиярлы болуы немесе тек табиғат тарапынан я адамдардың өздерінің тарапынан болатын залалдың алдын алуға ғана тырысуы мүмкін. Егер ол соңғымен шектелсе, онда тек қауіпсіздік іздегені, мұндай жағдайда мен осынау қауіпсіздікті мемлекет қызметінің азаматтардың игілігі деп аталатын жалпы ұғымға сай барлық ықтимал мақсаттарына түбегейлі қарсы қояр едім. Мемлекет қолданатын дүниелердің əртүрлілігі оның іс-əрекеттерінің ауқымын да өзгертіп отырады. Ол өз мақсаттарына мəжбүрлеу (оң сипаттағы бұйрықтар, тыйым салатын заңдар жəне жазалау) немесе үлгі көрсету я марапаттау арқылы, немесе осы екі тəсілді бірдей қолдана отырып, əрі бұл жерде азаматтарды олардың мүдделеріне сай тиімді жағдайда ұстап, басқаша əрекет істей алмайтындай етіп, ақыр соңында, олардың сана-сезіміне ықпал ете, ерік-құлықтарын аталған мүдделерге сəйкестендіру арқылы тікелей жетуге тырысады. Бірінші жағдайда мемлекет тек азаматтардың жекелеген іс-əрекеттерін ғана, екінші жағдайда – олардың іс-əрекеттерінің басым көпшілігін, ал үшінші жағдайда – тіпті олардың мінез-құлқы мен ойлау жүйесін де айқындайды. Сондықтан бірінші жағдайда шектеудің ықпалы мүлде байқалмайтындай болса, екіншіде ол үдей түседі де, үшіншіде аса зор болмақ; себебі, бір жағынан, мемлекетке адамдардың іс-əрекеттерінің түп тамырына ықпал етуіне тура келеді, екінші жағынан, осынау ықпал ету мүмкіндігінің өзі көптеген іс-шараларды жүзеге асыруды талап етеді. Мемлекеттік қызметтің жекелеген салалары қаншалықты əртүрлі болып көрінгенімен, солардың бірнешеуіне бір мезетте қатысы болмайтын бірде-бір мемлекеттік мекеме кездеспейді. Мəселен, қауіпсіздік пен жақсы тұрмыс ахуалы бір-бірімен тығыз байланысты; ал қауіпсіздік жөніндегі қамқорлық, тіпті жекелеген іс-əрекетті айқындап отырғанның өзінде, бір нəрсені жиі-жиі қайталай беру арқылы дағдыға айналады да, бүкіл мінез-құлыққа ықпал етеді. Сондықтан бұл жерде зерделеу барысына оң сипат беретін тұтасты бөлшектеу тəсілін табу қиын. Бəрінен дұрысы, шамасы, мына мəселені қарастырудан бастау болар: мемлекет назарында ұлттың игілігін ұстауы керек пе əлде тек оның қауіпсіздігін бе, – содан кейін оның жекелеген іс-шараларына, бұлардың қайсысы мақсат, қайсысы салдар екеніне баса назар аудара отырып, ауысу керек; сөйте тұра, аталмыш екі мақсатты қарастырғанда мемлекеттің қолдануға құқығы бар жолдарды да зерттеу қажет.

	Сол себепті де мен бұл жерде мемлекеттің ұлт игілігін көтерудегі жалпы ұмтылысы туралы; оның халық санын өсіру жəне жұртшылықты материалдық тұрғыдан – тікелей мейірімділік мекемелері арқылы да, жанамалай келгенде егіншілікке, өнеркəсіпке жəне саудаға көмектесу арқылы да – қолдау хақындағы қамқорлығы туралы; жоғарыда айтылған мақсатты көздегендіктен барлық қаржы жəне ақша операциялары, сырттан алып кірудегі жəне сыртқа алып шығудағы тыйым салу тарифтері, т.с.с. мəселелер туралы; ең соңында, табиғатқа байланысты себептерден келетін залалдардың алдын алу немесе түзетумен айналысатын барлық мекемелер туралы, – бір сөзбен айтқанда, ұлттың игілігін арттыруға септесетін яки оны қолдауды мақсат тұтатын əрбір мемлекеттік мекеме туралы айтып отырмын. Əдетте инсанияттық игілікке сол ұғымның өзі үшін емес, көбіне-көп басқа мақсат үшін, атап айтқанда қауіпсіздік үшін қолдау көрсетіледі, сондықтан мен мəселенің бұл қырына кейінірек ауысамын.

	Мен барлық аталған мекемелердің зиянды салдары бар жəне олар асқақ, бірақ əрқашан тек адами көзқарастан туындайтын шынайы саясатқа сай емес деген қорытындыға келдім.

	1. Осынау мекемелердің қайсында болмасын əруақыт үкіметтің рухы үстемдік етеді, алайда бұл рух қаншама кемеңгер де шапағатты болғанымен ол қалай дегенмен де біркелкілікке соқтырады жəне ұлтқа оған жат іс-əрекет тəсілдерін телиді. Мұндайда адамдар өз күш-қуатын одан əрі дамыту үшін қоғамдасқанның орнына (мейлі бұл жағдайда мүлікке толық иелік пен пайдалану жойылса да) сол күш-қуатына нұқсан келтіре отырып, байлық жинай бастайды. Көпшіліктің одақтасуынан туындайтын сан алуандық қоғам беретін орасан зор игілік, бірақ осы сан алуандық мемлекет тарапынан араласу болғанда, əрине, жойылады. Мұндай жағдайда бір мақсатта тірлік жасайтын бір ұлт мүшелері жоқ, бұл тек мемлекетпен белгілі бір қарым-қатынас, яғни, мемлекет билігінің көбі үкіметтегі басым рухпен күштердің еркін көрініс беруіне кедергі болатындай қарым-қатынас аясында тұрған жекелеген азаматтар ғана бар деген сөз. Бірдей себептердің ықпалы да бірдей. Мемлекет белгілі мақсаттарға қол жеткізуге неғұрлым көп қолдау көрсетсе, іс-əрекеттің өзі ғана емес, оның нəтижесі де соғұрлым біркелкі бола береді. Алайда нақ осының өзі мемлекеттің тікелей мақсатын құрайды. Оған керегі игі тұрмыс ахуалы мен тыныштық. Бірақ алғашқысына да, соңғысына да жекелеген бірліктер арасындағы қақтығыстар неғұрлым аз болса, соғұрлым оңай қол жетеді.[...]

	2. Мемлекеттік шаралар əрқашан үлкенді-кішілі мəжбүрлеумен қабаттаса жүреді; тіпті бұлай болмаған жағдайда да олар адамды тығырықтан шығар жолды өзі табуға емес, басқаның кеңесіне, басқаның басшылығына, басқаның көмегіне иек артуға шамадан тыс үйретеді. Мемлекет азаматтарға ақылшы болатын бірден-бір тəсілдің мəні мынада: ол бір нəрсені ең үздік жəне өз ізденісінің нəтижесі деп жариялайды да азаматтарды мұны заң арқылы тікелей, немесе қандай да бір байланыстырушы қаулы арқылы жанама қабылдауға мəжбүр етеді; бұдан əрі ол осынау үздік дүниені өзінің беделімен қолдауы жəне марапаттау я басқа да мадақтау шаралары арқылы оны қабылдауға ұлтты тартуы мүмкін; ақыр соңында ол əртүрлі уəждерді негізге ала отырып, жаңағы үздік дүниені ұсынуы мүмкін. Алайда мемлекет осы айтылған жолдардың қайсысымен жүрсе де, ол бəрібір шынайы ақылмандықтың үздік тəсілінен алшақтай береді; бұл тəсілдің мəні, сөз жоқ, мəселені шешудің бірнеше түрін, адам осы қазіргі жағдайда ең тиімді шешімді өздігінен таңдап алуы үшін, немесе бұдан да дұрысы, жаңағыдай шешімге бүкіл кедергілерді бүге-шігесіне дейін анықтау арқылы қол жеткізуі үшін ұсынуда жатыр.

	Мемлекет бұл əдісті ересек азаматтарға қатысты тек теріс сипатта қолдануы мүмкін, яғни, оларға бостандық береді, ал бостандық беру дегеніміз – бір мезетте кедергілер жасау жəне сонымен қатар оларды жоятын күш пен білгірлік тудыру. Оң əдіс шынайы ұлттық тəрбиенің көмегімен тек өскелең ұрпаққа қатысты қолданылуы мүмкін. Біз бұл жерде туындауы ықтимал келіспеушілікті кейін кеңірек қарастырамыз, яғни, сөз болып отырған мəселелерді жүзеге асыруда істің жалпы атқарылғаны оны атқарушының өзі үшін сабақ алғанынан маңыздырақ, салыстыра айтсақ, мысалы, алқаптың жақсы өңделгені диқанның нағыз іскер қожайын екендігінен көп маңызды.

	Алайда мемлекеттің шектен тыс қамқорлығынан жалпы іс-əрекеттің қуаты мен инсаният сипаты бұдан да зор зардап шегеді. Бұған пəлендей дəлелдің де керегі шамалы. Біреудің қол астында жиі əрі көп болған адам өз дербестігінің қалдығын өз еркімен құрбан ететін жағдайға оп-оңай түседі.

	Ол қамқорлықтың бөтен қолға берілгенін көрген соң өзін одан адамын деп есептейді жəне өзі үшін басшылықты сырттан күту мен соның жетегінде жүру жеткілікті деп ойлайды. Осыдан барып оның сіңірілген еңбек пен жазықтылық туралы көзқарасының дұрыстығы бұзылады. Біріншісінің идеясы оны қанаттандырмайды, соңғысын қинала сезіну барған сайын кеми береді, өйткені оған мұны өзінің жағдайына жəне осындай жағдайға душар еткен адамға аудара салу анағұрлым жеңіл. Егер мұндайда ол мемлекеттің мақсатының шынайылығына күман келтірсе, мемлекет мұның пайдасын емес, басқа да бір бөтен, бөгде мақсатты көздейді деп ойласа, онда оның күш-қуаты ғана емес, намысы да зардап шегеді. Ол өзін мемлекет оған тікелей жəне анық жүктемеген кез келген міндеттен жəне өз басының жағдайын жақсарту қажеттілігінен азатпын деп есептейтін болады; оның үстіне ол кейде осындай жақсартудан мемлекет тағы да пайдаланып қалатын жаңа ұрымтал сəт ретінде қорқуы да мүмкін. Тіпті ол мемлекеттің заңдарын мүмкіндігінше айналып өтуге тырысады жəне мұның орайы келген əр сəтте өзін ұтып кеттім деп есептейтін болады. Егер біз мемлекеттің заңдары мен қаулыларының ұлттың біраз бөлігінің инсаният ауқымын айқындайтынын ескерсек, онда бірден-бір адамдар ғана кейде қасиетті міндеттер туралы айтатыны жəне неше түрлі еркін өкімдер беретіні (əдетте бұл міндеттер мен өкімдердің орындалуы бірдей жаза қолдану арқылы қамтамасыз етіледі) керемет əсерлі факт емес пе?!. Жоғарыда айтылған зиянды ықпал азаматтардың өзара қарым-қатынастарынан көрініс табатыны ақиқат. Əркім өзі үшін мемлекеттің қамқорлық көмегіне қаншалықты сенім артса, ол соншалықты, тіпті бұдан да зор түрде, сол көмекке отандастарының тағдырын тапсырады. Бұл азаматтардың өзара араластығын, бір-біріне көмектесу құлығын əлсіретеді. Қоғамдық жəрдемнің күші дүниенің бəрі соған тəуелді деген сезім орнаған жерде өте-мөте басым: халықтың нағыз қаналған, үкіметтің назарынан тыс қалған бөліктері əрқашан өзара тығыз байланыста екенін тəжірибе көрсетіп отыр. Азаматтар бір-біріне немқұрайды қарайтын жерде ерлі-зайыптының арасы да, отағасының өз отбасына көзқарасы да салқын болмақ.

	Егер адамдар бүкіл тірлігі мен іс-əрекетінде тек өзімен-өзі болса, сырттан ешқандай көмек көре алатындай болмаса, онда олар, əрине, өз кінəсінен немесе кінəсіз-ақ бақытсыздыққа ұшырар еді я қиындыққа тап болар еді. Алайда адамға берілетін бақыт ол өз күш-қуатының арқасында ғана қол жеткізетіннен басқа болуы мүмкін емес; ал жоғарыда айтылған қағида ғана ақыл-ойды жаниды жəне мінез-құлық қалыптастырады. Мемлекет өзінің шектен тыс араласуымен дербес əрекет етуді жоятын жерде мұндай зияндылық бар емес пе? Бұл нақ сондай жерде кездеседі əрі бөтен күшке сенуге дағдыланған адамды одан бетер қатыгез, үмітсіз тағдырға душар етеді. Күрес пен нəтижелі еңбек бақытсыздықты қаншалықты жеңілдетсе, оны үмітсіз, жалған күтушілік соншалықты, тіпті бұдан да зор дəрежеде, ауырлатады. Тіпті ең сəтті деген жағдайда мен сөз етіп отырған мемлекеттер ауруды бағып-күткен жəне өлімді кейінге шегерген дəрігерлерге жиі ұқсас сияқты. Дəрігерлер пайда болғанға дейінгі кезеңде адамдар тек деннің саулығы мен өлімді ғана білген.

	3. Адам немен айналысса да, мейлі ол тек қана өзінің физикалық қажеттіліктерін тікелей я жанамалай қанағаттандыруға немесе жалпы сыртқы мақсаттарына жетуге бағышталсын, мұның бəрі оның ішкі сезімдерімен тығыз байланысты. Əдетте сыртқы мақсатпен ішкі мақсат қатар жүреді жəне де соңғысы, шынтауайтқа келгенде, басты назарда тұрады, ал алғашқысы онымен тек қажет болғанда немесе кездейсоқ байланыста болады. Адамның тыңғылықтығы неғұрлым салмақты болса, соғұрлым ол таңдаған қарекет оның ішкі əлемінен еркінірек шығады жəне осы сыртқы қарекет оның таңдауы қиындықтар құрсауына ұрынғанда өзінің ішкі өмірімен жиірек əрі тығызырақ байланыста болады. Сондықтан табиғатынан тыңғылықты, жан сарайы мəнді де мағыналы адам қандай жағдайда һəм қарекетте болмасын тыңғылықты да, мағыналы да болып қала береді; сондықтан оның дамып өркендеуі де өзінің мінез-құлқына сəйкес тірлігінде жетілудің аса биік дəрежесіне дейін көтеріледі. [...]

	4. Мемлекеттің азаматтардың оң игілігі жөніндегі қамқорлығының тағы бір зияндылығы – ол аралас əлеуметке бағышталған да осының салдарынан өзінің шаралары арқылы жекелеген тұлғаға залал келтіреді, өйткені мұндай шаралардың əр жеке адамға қатысы елеулі қателіктерсіз болмайды.

	5. Адам құқықтың іргетасы болып табылатын ғана бастауларды ұстанғанда, яғни, өзі мен басқалардың ең жоғарғы жəне өзгешелік дамуына ұдайы ұмтылғанда, қай жерде болмасын осы асқақ мақсатты басшылыққа алғанда жəне бұған сезім атаулыны араластырмай-ақ кез келген басқа мүддені бағындырғанда, ол (мемлекететтің қамқорлығы) ізгілік жəне жалпы практикалық өмірде адамның жеке-даралығы мен өзгешелігін дамытуға кедергі болады. Алайда адам өз бойында дамыта алатын бар қасиеттер өзара керемет тығыз байланыста болады; бұл байланыс ақыл-ой əлемінде физикалық əлемдегіден гөрі тығызырақ болмаса да, одан едəуір анығырақ һəм белгілірек көрінгендіктен, ол инсаният əлемінде одан бетер бедерлене түседі. Сол себепті адамдар бір-бірімен өздерінің өзгешелігін жоғалту үшін емес, бөлектену мен ерекшеленуді болдырмау үшін қауымдасуы керек; қауымдастық бір тірлік иесін екінші тірлік иесіне айналдырмауға тиіс, ол біреуіне екіншісінің жан дүниесіне үңіле алатындай жағдай жасауы керек; əркім өз бойында барын өзгелерден алатынымен салыстыруы керек жəне осыған сай бөтенге өзін бағындырмай өзінікін өзгертуге тиіс. [...]





Роберт Оуэн




	(1771 – 1858) – ағылшын əлеуметтік жəне саяси ойшылы, социалист-утопист. 10 жасынан бастап өз күнін өзі көрген, өздігінше білімін жетілдірген, ұйымдастырушылық қабілетінің арқасында 20 жасында тоқыма өнеркəсібіндегі белгілі өндіріс меңгерушісіне айналады. 1812 жылы ол алғаш рет баспасөзде көрінді. 1815 жылдан бастап фабрика заңнамасы жəне жұмыс күнін шектеу жөніндегі қозғалыстың белсендісіне, жұмыссыздықпен күрес жөніндегі науқанның бастамашысына айналды. Көп ұзамай Англияда оның жақтастарының қозғалысы кең жайыла бастады, оның идеяларынан қуат алған кооперативтікұйымдардүниегекелді.Біраққозғалысқа көңілі толмаған Оуэн оны 1835 жылы тастап кетті. Өмірінің соңында Оуэн жұмысшы қозғалысынан бас тартты, əр елдің билік басындағыларымен кеңінен хат алмасып отырды, қоғам қайраткерлерінің, «əлем реформаторларының» конгрестерін ұйымдастырып, онда өзінің адамзатты моральдық жəне əлеуметтік тұрғыдан қайта құру теориясын насихаттады. Р.Оуэннің қызметі ағылшын жұмысшыларын ағарту ісіне, Ескі жəне Жаңа Əлемде социалистік ойдың қалыптасуына зор ықпал етті.





ЖАҢА ИНСАНИЯТ ƏЛЕМІ ТУРАЛЫ КІТАПТАН




	Қазіргі кезде қоғам қажет болғанда қарапайым жəне ойластырылған іс-шаралар арқылы кез келген уақытта игіліктің артықшылығын пайдалана алады. Соңғы жүзжылдықта ойлап табылған жəне ашылған дүниелердің арқасында ғылыми негізде ұйымдастырылған жəне теңдік пен əділдіктің қарапайым, дұрыс қағидаттарының көмегімен басқарылатын қоғам төрт сағаттан кем уақыт жалғасатын, пайдалы да жағымды іс болып табылатын жұмыстың нəтижесінде ең жоғары сапалы игіліктерге кенелуі мүмкін. Сондықтан байлық үшін күресуге һəм жарысуға оның бұдан əрі ақылға сиымды негізі жоқ. Табиғи ағымға сай бұл күрестің тоқтатылатын уақыты да бір заманда келеді. Мұндай кезең туады, – ал ол Еуропа мен Америка үшін таяу арада тууы мүмкін, бұл үшін үкіметтер қоғамды қайта құруға шынайы сезіммен бірігуі керек, өйткені бұл олардың өз мүдделерінен туындайды; бұл істі бұдан əрі созбайлауға немесе одан бас тартуға болмайды, себебі адамдардың баю үшін көзсіз күресі салдарынан еңбекші таптың көріп отырған езгісі мен азабы жалпы зорлық-зомбылық революциясының туындауына əкеп соқтырады.

	Жеке меншік адамның басынан кешер толып жатқан қылмыстар мен залалдардың себебі болған жəне болып отыр, сондықтан адам баласы ғылыми жетістіктер мен барлық адамдардың бойында əбден жетілген мінез-құлық қалыптастыруды игеру жеке баю үшін күресті жалғастырудың артық қана емес, барлық адамдар үшін өте зиянды екендігін көрсететін ғасырдың тууын ризашылықпен қарсы алатын болады. [...]

	Жекеменшікадамдардыңақыл-ойынбір-біріненалшақтатады, қоғамдағы дүрдараздықтың пайда болуының ұдайы себебі, адамдар арасындағы алдау мен алаяқтықтың тұрақты көзі болып табылады жəне əйелдер арасында жезөкшелікті тудырады. Ол адамзаттың бізге белгілі тарихындағы барлық дəуірлерде соғыстардың себебі болған əрі сансыз адамдардың өмірін қиюға бастаған. [...]

	Қоғамдық меншіктің дұрыс құрылған жəне ғылыми негізделген жүйесінде, бірдей білімділік жəне бірдей тіршілік жағдайында адамдар арасында есеп-қисапқа негізделген я тең емес некелер, сондай-ақ жасынан бұзылған балалар болмайды; егер бүгін таңда өмірдің түкпір-түкпіріне сіңіп жатқан, айнымалы, тиянақсыз өрескелдікті қоғамдық жүйе деп айтуға тұратын болса, онда қазіргі жүйенің қателіктерінен туындаған залалдардың бірде-біреуі болмайды. [...]

	Қазіргі кезде жеке бастың баюы үшін жүріп жатқан күрес қоғамның барлық бөлімдерінде орасан зор үйлеспеушіліктер мен шығындар туындатады жəне адам табиғатының ең үздік, ізгі қасиеттерін бұзады да, керісінше, нелер ұждансыз сезімдер мен құмарлықтың тамыр жаюына жол ашады. [...]

	Сондықтан да қазіргі жүйе шын мəнісінде адамдардың табиғат заңдарына қайшы жасаған жазалау һəм мадақтау ережелерінің көмегімен қолдау көрсетіліп отыратын жəне басқарылатын жүйе болып табылады. Ол жасанды болғандықтан əрдайым қылмыстарға, күйзелушілікке ұрындырады жəне бұл қасіреттер ұдайы ұлғая береді де, қоғамға ескі заңдардың салдарынан пайда болатын жамандықтарды түзету үшін жаңа заңдарды қажет етеді. Сөйтіп, адамдар табиғат заңдарына қарсы қою үшін өз заңдарының санын шексіз өсіре береді, бірақ бұл ешқашан нəтиже бермейді. Табиғаттың тамаша да ізгі заңдары, егер олар адамдармен сəйкестендірілген жағдайда дəйекті түрде қолданылатын болса, онда бұл заңдар білімнің, мейірімділіктің, бақыттың адамдар арасына үдей таралуына септігін тигізеді.

	Табиғат заңдарына ылғи қайшы тұрған адамзат заңдарын барлық елдердің халықтарына зорлап телу жəне бұдан бұрынғы толып жатқан заңдарды түзету мақсатындағы бос əурешілікпен сол заңдардың санын ұдайы көбейте берудің салдарынан əлем қылмыскер болды жəне солай болып қалады, оның үстіне жаңағы адамдардың заңдары көбейген сайын қылмыстар да өсе береді. [...]

	Саналы Қоғамдық Жүйенің қағидаттары мен іс-əрекеттері бірегей жəне бөлінбейтін болып табылады; оның əр бөлігінің жалпы тұтастық үшін мəні бар. Бұл – бірегей, өзгермейтін жəне іштей үйлесім тапқан, бүкіл адамдардың мінез-құлқын қалыптастыру үшін жəне олардың істерін басқару үшін құрылатын жүйе; негізінен – жекелеген жазалау мен марапаттауды олар қаншама əділетсіз əрі зиянды болса, соншама басы артық дүние ететін, жамандық атаулыны болдырмау жүйесі. [...]

	Егер қоғамдық жүйеде өзгерістер тек ішінара ғана жүргізілсе, онда жауыздықтың көзі жойылмайды да, адам саналы əрі бақытты тірлік кешу ахуалына қол жеткізе алмайды. Қоғамды ұйымдастырудың, бөлшектеудің жəне жеке адамдарды марапаттау мен жазалаудың əдістері бар қазіргі жүйе оның өзі туындататын азаптарымен, залалдарымен, күресімен, құлдырауымен, толып жатқан берекесіздігімен жəне абыржулығымен бірге не сақталуы керек, не қағидаттары шынайы һəм əрекеттері ізгі жаңа жүйеге орын босату үшін түгелдей жойылуы керек; толық жүзеге асқанда бұл жүйе жекелеген адамдарды емес, жеке халықты немесе жер шары халқының тұтас бөлігін емес, барлық адамзаттың бүкіл буындарын өмір бойы тұрақты бақытпен қамтамасыз етпек, жəне де осынау бақыт шегініс дегенді білмей əр келер буын сайын өрістеп отырады. [...]

	Бүкіл əлемдегі қоғамның осы заманғы ахуалы адам баласы ешуақытта «адам, қоғам, табиғат» дегендердің не екенін түсінбегендігін дəлелдейді; əу бастан ол оң қағидаттар мен соларды практикада жүзеге асыруды мойындаудың орнына адамзат, қоғам жəне табиғат жөнінде жалған қағидаттар тудырды жəне соларды мүмкіндіктің шегіне жеткенше іске асырып отырды; осыдан келіп ол адамзаттың табиғатына қарама-қайшылыққа тікелей ұрынды, қоғамның кейпін бұзды жəне бұл орайда табиғаттың анық та түйсінікті жалпы заңдарына пысқырып та қарамады. [...]





ӨНІМДІ БАРЛЫҚ АДАМДАР ҮШІН МЕЙЛІНШЕ ПАЙДАЛЫ БОЛАТЫНДАЙ ЕТІП ЕҢ ЖЕТІЛГЕН ТҮРДЕ БӨЛУДІҢ ТƏЖІРИБЕЛІК ТƏСІЛІ ТУРАЛЫ




	Кез келген қоғам өмірінің екінші маңызды да тұрақты элементі тіршілік ету мен бақытты көбейту мақсатында өндірілген игілікті бөлу болып табылады. Əр халықта бөлудің əр кезеңде өзгеріп отыратын өз тəсілі бар. [...]

	Ақша қолданысқа енгізілгенде жəне бұдан кейінгі бірнеше ғасырда өте тиімді дүние болды, алайда одан соң оның зияндылығы пайдалылығынан көш ұзап кетті. Ендігі жерде ақша өрескел əділетсіздіктің құралына жəне адамды қанаудың, əсіресе өздерін аса сауатты есептейтін халықтардағыдай, билеп-төстеудің тетігіне айналды. [...]

	Саналы тіршіліктің осынау бірінші сатысына қол жеткенде жəне адамдар өмірлік қажеттіліктің бəріне қорықпай-ақ, қамсыз, өз денсаулығы үшін қажетті мөлшерде ие болғанда, сондай-ақ олар туған кезеңнен бастап жақсы дене, ақыл-ой, ізгілік һəм тəжірибе тəрбиесін алғанда жəне нашар жағдайлардың орнын жақсылары басқанда, міне, сонда адамдар лайықты да саналы түрде өркениеттің келесі сатысына көтеріле алады; олар өз уақыты мен құралдарының артылған бөлігін тұрмыс жағдайын шексіз жақсартуға жəне көркейтуге пайдаланады, себебі бұған қоғамдағы білім мен құралдар мүмкіндік береді. [...]





ҚОҒАМДЫ ОНЫҢ МҮШЕЛЕРІНІҢ ЖАСЫ МЕН ТƏЖІРИБЕСІНЕ, СОНДАЙ-АҚ АДАМЗАТТЫҢ МƏҢГІЛІК ЗАҢДАРЫНА СƏЙКЕС ЖАҢАША САРАЛАУ ТУРАЛЫ




	Адамдар табиғатынан тең құқылы, өйткені олардың барлығы да өмірге келгенде білімсіз жəне тəжірибесіз болады да, дүниені тануға айналғанда туған кезден бастап немесе қоршаған жанды һəм жансыз нəрселерден бойына сіңірген табиғи инстинкттерді пайдаланады. [...]

	Таптар мен қоғамдағы дəрежелердің айырмашылығы қолдан жасалған; бұл адамдардың білімсіз, тəжірибесіз, ақыл-ойының кемшін кезеңінде ойластырылып, қабылданған. [...] Əділдіктің негізгі қағидаты былай болуы керек: «ешбір адам басқа біреуден өзі ол үшін істей алмайтын нəрсені істеуін талап етуге қақы жоқ», немесе басқаша айтқанда, «барлық адамдар табиғатынан тең құқықтарға ие».

	Қоғамда табиғи жəне саналы түрде бөлшектеу жүргізгенде, ол жаңағы құқықтардың бұлжымастығын мəңгілік қамтамасыз етеді; бүкіл адамзаттың санқилы мүддесі үшін жəне оның бақыты үшін мұндай бөлшектеу барлық жерде қабылдануы керек, өйткені ол залалды құмарлықты тыяды, жекелеген һəм қоғамдық дүрдараздықты, жекелеген адамдардың арасындағы да, халықтар арасындағы да дау-дамайды тоқтатады жəне адамдардың барлық ісінде берекесіздік пен былық-шылықтың орнына тəртіп пен салиқалық енгізеді. [...]

	Қоғамды табиғи жəне саналы түрде бөлшектеудің мəні оны адамдардың жасына қарай бөлшектеуде жатыр, жəне де əр буын өзінің табиғатына лайық, соған сəйкес дүниемен айналысуы тиіс. [...]





АДАМ БАЛАСЫНЫҢ САНАСЫНДАҒЫ ЖƏНЕ ІС-ƏРЕКЕТІНДЕГІ РЕВОЛЮЦИЯ, НЕМЕСЕ АЛДАҒЫ УАҚЫТТА ПАРЫҚСЫЗДЫҚТАН ПАРАСАТТЫЛЫҚҚА КӨШУ




	Алғысөз



	ҚОҒАМНЫҢ ӨТКЕНДЕГІ, ҚАЗІРГІ ЖƏНЕ БОЛАШАҚТАҒЫ АХУАЛЫ

	Бұған дейін барлық үкіметтер олардың өздері өмір сүріп отырған ортадағы жағдайлар (бұлардың ішінде сол үкіметті құрайтын адамдарды қоршаған əрі олардың мінез-құлқын қалыптастырған жағдайлар да бар) қалай мəжбүрлесе, солай іс-əрекет жасап отырды. Оларға бұдан былай да сондай тірлік етуге тура келеді; сондықтан, мəселеге сергек қарасақ, оларды жазғыруға болмайды, қайта осынау қилы ахуалдан шығудың жолын табуға көмектесу қажет.

	Үкіметтердің іс-қимылдарын қажетті бағытта өзгерту жəне олардың ахуалын нақты жақсарту тек олардың сипатын, қазіргі қате көзқарастарын өзгертетін жағдайлар болғанда ғана мүмкін. [...]

	Британ үкіметі сол баяғы нашар тағлымның жəне білімінің жетіспеушілігінің салдарынан өзара қарым-қатынастарда көрініп отырған теріс ниеттілік пен мейірімділік тапшылығының, ақиқаттан алшақ көрінгенімен шынында да империя бодандарын қапаландыратын жабайы əрі зиянды құмарлықтардың тікелей я жанама себептері болып табылады. [...]

	Сіз қарапайым һəм кəдімгі салиқалы сананың ақыл қосуынан туындаған шаралар арқылы қазіргі қоғамдағы келеңсіздіктерді түзеткенде жəне біртіндеп, бейбіт түрде адамдарға қажет дүние мен игілікті жасағанда орасан зор мүмкіндіктер мен билікке ие боласыз. [...]

	Қазір барлық үкіметтер мен халықтар ауыр да терең дағдарыс кешіп отыр. Адам баласы білімсіз, тəжірибесіз болған кезеңде оны басқарған, əу бастан адамның мінез-құлқын бұзған ескі иррационалдық жүйе іріп-шіруде. Бұл адамзаттың басында болмаған ересен өзгерістердің басы; бұл бүкіл адамдар үшін өзара қаскөйлік пен кедейлік тудыратын ең ақылсыз жүйеден əркім үшін өзара ізгілік тілеушілік пен бақыт түзейтін рационалдық жүйеге ауысу болмақ. [...]





	Үшінші тарау





ЖАЛҒАНДЫҚТЫҢ, ҚАЙЫРШЫЛЫҚТЫҢ ЖƏНЕ БАҚЫТСЫЗДЫҚТЫҢ ҚАЗІРГІ ҰСҚЫНСЫЗ ЖҮЙЕСІНЕН АҚИҚАТТЫҢ, БАЙЛЫҚТЫҢ ЖƏНЕ БАҚЫТТЫҢ ІЗГІ ЖҮЙЕСІНЕ БЕЙБІТ АУЫСУДЫҢ ІС ЖҮЗІНДЕГІ ШАРАЛАРЫ




	ЕУРОПА МЕН АМЕРИКАНЫҢ КƏСІБИ МЕМЛЕКЕТ ҚАЙРАТКЕРЛЕРІНЕ

	Жалғандықтан шындыққа, өтіріктен ақиқатқа, қанаудан əділеттілікке, алдау мен қасіреттен тікелей адалдық пен бақытқа апаратын революция басталып та кетті. Оқиғалардың осынау ілгерілей беруін жер бетінде ешқандай күш тоқтата алмайды, əр адамға мұның берік игі мəні барлығына көз жеткізу үшін оның мағынасын түсіну жеткілікті. [...]

	Өндіруші таптарды ешқандай саналы мақсатсыз тонап, өлтіретін жəне олар үшін осыған дейін болып келгендей өте нашар, зиянды, кертартпа жағдайлар жасайтын үкіметтердің орнына ендігі кезеңде, осы ессіз əрекеттердің əділетсіздігі мен қатыгездігі жəне сол əрекеттерде қандай да бір ақылдылықтың мүлде болмауы анық көрініс бергенде басқа үкіметтер қажет; олар əлемің бүкіл елдерінде өмірлік маңызы бар істердің жүргізілуіндегі өрескел надандық пен əдепсіздікті жою мақсатында жаңа тəртіптер енгізуге міндетті екенін саналы түрде ойластыру қажеттігін түсінуі тиіс. [...]

	Қажетті ауысудың мəні өмірдің барлық салаларында қазіргі бар зиянды да жаман жағдайларды жақсы əрі артықшылығы басым жағдайлармен алмастыру болып табылады, жəне де мұндай алмастыру тек қоғамдық өмірдегі бүкіл сыртқы тəртіптерді толығымен өзгерту арқылы ғана жүзеге асуы мүмкін.

	Аталмыш ауысу тек қана бейбіт жолмен жəне даналықпен алды-артын ойластыру арқылы іске асуы мүмкін. Үкіметтің немесе қоғамның сипатын өзгерту үшін күш қолдануға жол беруге болмайды. Шектен шыққан зорлық-зомбылық пен өліспей беріспейтін күресті қосқандағы əр деңгейлік ашу-ыза тек сол деңгейлерге сəйкес есалаңдық пен жынданудың куəсі. [...]

	Өтпелі кезеңдегі тəртіптер бейбіт жəне ақылды тəсілдермен, неғұрлым аз қолайсыздықтармен əрі барлық адамдар үшін неғұрлым пайдалы түрде енгізілуі үшін оларды бүгінгі түр-сипатына қарамастан қазіргі үкіметтер жүргізуі керек. Сонда өзгеріс біртіндеп, бейбіт жолмен, байсалдылықпен, алды-арты ойластырылып, салиқалы даналықпен жүргізілер еді.

	Бұл мақсатқа жету үшін шектен шыққан ақылсыздығы мен іс жүзіндегі зияндылығын тəжірибе дəлелдеген қазіргі үкіметтерді біртіндеп ауыстыратын саналы үкіметтер керек. Алайда ескі үкіметтердің тұсында қалыптасқан мінез-құлықтардың қанағаттандырмайтындығы жəне адамдардың ақылсыздығы, олардың іс жүзіндегі əрекеттерінің зияндылығы соншалықты, оқыту мен тəрбиелеудің жаңа жүйесінсіз жұрт өзін-өзі ақылдылықпен басқаруға я басқаларға өзін ақылдылықпен басқартуға дайын болмай шығады. [...]





	Төртінші тарау





ТАБИҒАТТЫҢ ТҰРАҚТЫ ЗАҢДАРЫНА НЕГІЗДЕЛГЕН ƏМБЕБАП РАЦИОНАЛДЫ КОНСТИТУЦИЯ [...]




	КІРІСПЕ

	Табиғаттың адамдар ашқан заңдарына негізделген һəм адамның мінез-құлқын өзгертуге жəне жер шарының халқын оны ұдайы жетілдіру жəне бақытты ету үшін бірлесу мен бейбітшілік рухында басқаруға бағытталған тұрақты ақылды қоғамдық жүйе енгізілетін дəуір жақындап келеді; адам баласының бұл өзгеріске ұзақ қарсыласуға ешқандай қуаты жетпейді.

	Сондықтан бүкіл əлемнің үкіметтері өзін-өзі сақтап қалу үшін, анархияға, соғыстар мен апаттарға душар болмау үшін осынау əбден жетілген жүйені қабылдауға мəжбүр етіледі.

	Бұл өзгеріс бүкіл əлемде надандық, қайыршылық, адамдар арасындағы бақастық, дүрдараздық пен ұлттық соғыстар туындатқан ескі, бұдан əрі жарамайтын жəне бейшара жүйені тамырымен жұлып алады да, түбегейлі құртады. Оның орнына бəсекелестікті, жанжалдар мен соғыстарды мəңгілікке жоятын, адамдар жастайынан бір-бірінің бақытты болуына септесуге үйренетін саналы қоғамдық жүйе енгізіледі.

	Бұл жүйенің бастау алуы үкіметтерді сол жүйеге негізделген қағидаттардың ақиқаттығына сендіру арқылы болмақ. Одан соң жаңағы жүйенің адамға деген мейірімділігінің, ізгілігі пен сүйіспеншілігінің шынайы рухын игере білген жəне оны іс жүзінде пайдаланудың ең озық тəсілдерін зерттеген сан жағынан жеткілікті адамдар болуы керек. Бұл адамдарға надандық туындататын сенімдердің барлық кедергілерінен аттап өту үшін шыдамдылық пен төзімділік тəн болуы тиіс. Ең бастысы, олар бірігуі, бір-біріне толық сеніммен қарауы жəне бір жүректен, бір мидан басқарылатындай болуы керек. [...]

	Ақылды үкімет сондай-ақ адамды бақытты ету үшін қажет шарттарды түсінеді жəне оларды əр адам үшін қамтамасыз етуге шаралар қолданады, өйткені қоғамдағы білімнің деңгейі жəне өзінде бар мүмкіндіктер мұны жүзеге асыруға жол ашады.

	Ол үкімет адамдар бақытқа қол жеткізуі үшін мынадай шарттар болуы керектігін түсінеді:

	1. Туғаннан өзін қандай болмасын іске жақсы жұмылдыра, ұйымдастыра білу жəне өз органдарын, қабілеттерін, бейімділіктерін, қасиеттерін дəл білу.

	2. Осынау ұйымдасқандықты жақсы деңгейде сақтау үшін қажетті дүниенің бəрін ықтиярынша алып отыру мүмкіндігі болу жəне барлық адамдарды қанағаттандыру үшін тіршілік құралдарын өндіру мен таратып бөлу тəсілдерін білу.

	3. Туғаннан өзінің табиғи – тəни, ақыл-ой, ізгілік жəне тəжірибелік – қабілеттерін жақсы дамыту мүмкіндігіне ие болып, басқаларға дұрыс бағыт-бағдар бере отырып, тəрбиелей білу.

	4. Өз жақындарының берекесін ұдайы жəне тұрақты арттыру үшін тиісті білімді, мүмкіндіктер мен бейімділіктерді игеру.

	5. Өзінің білім қорын ұдайы ұлғайту үшін бейімділік пен мүмкіндіктің бар болуы.

	6. Лайықты ортада араласудан рахат табу, əсіресе, өзің ерекше сыйлайтын əрі ұнататын адамдармен араласу мүмкіндігінің бар болуы.

	7. Қай кезде болмасын қанағаттанарлық сезіммен саяхат жасау мүмкіндігінің болуы.

	8. Барлық мəселелер бойынша өз ойларыңды айтудың толық еркіндігі болуы.

	9. Қоғамдық игілікпен ұштасып жатқандықтан жеке іс-əрекет бостандығының барынша мол болуы.

	10. Барлық жағдайда біз көзқарасымызбен, сөзімізбен һəм іс-əрекетімізбен тек бір ғана шындықты айтатындай, басқа адамдардың сезіміне, ой-пікірлеріне жəне қылықтарына кешірімділікпен қарайтындай жəне кез келген адамға шынайы мейірімділік көрсететіндей мақсатта қалыптасқан мінез-құлықтың болуы.

	11. Соқыр сенімнен, табиғаттан тыс дүниеден қорқудан жəне өлім үрейінен ада болу.

	12. Заңдары, мекемелері мен тəртіптері адам табиғатының заңдарымен келісімі жарасқан, жақсы құрылған, жақсы ұйымдасқан жəне жақсы басқарылатын қоғамда өмір сүру; осындай қоғам құру үшін қажет барлық жағдайларды ұштастыруға болатын тəсілдерді білу. [...]





Карл Филипп Готфрид Клаузевиц




	К.Ф.Г.Клаузевиц (1780 – 1831) – неміс əскери теоретигі жəне тарихшысы, прусс əскерінің генерал-майоры. «Сенімнің үш символы» атты құжаттың авторы, онда Ресеймен одақтасу арқылы Наполеонға қарсы халықтық соғыс идеясы алға тартылған. 1812-1813 жылдары орыс əскерінде қызмет еткен. 1813 жылы – біріккен орыс-прусс корпусының штаб бастығы. Өмірінің соңында поляк шекарасындағы прусс əскері штабының бастығы. Клаузевицтің дүниетанымына неміс классикалық философиясының ықпалы зор болды. Оның саяси көзқарастарының қалыптасуына XVIII ғасырдың аяғындағы Ұлы француз революциясы, Еуропа халықтарының ұлт-азаттық қозғалысы əсер етті. Негізінен сабырлы саяси көзқараста болса да, күні өткен феодалдық əскери жүйеге қатты қарсы болды. Ол 130-дан аса соғыстар мен жорықтарды зерттеп, «Соғыс туралы» үш томдық кітап, басқа да бірқатар əскери-тарихи еңбектер жазды. Екі жарым ғасыр ішінде болған соғыстарды талдау негізінде тұңғыш рет соғыстың саяси мəні, саясат пен соғыстың өзара байланысы туралы атақты тұжырымын жасады («Клаузевиц формуласы»). Клаузевицтің еңбектері Жаңа заманның əскери-саяси ақыл-ойының дамуында, соғыс стратегиясы мен тактикасында тұтас дəуірді құрады.





СОҒЫС ТУРАЛЫ




	Бірінші бөлім

	СОҒЫСТЫҢ ТАБИҒАТЫ



	I тарау. Соғыс деген не?



	1. Кіріспе

	Біз алдымен тақырыбымыздың жекелеген элементтерін, содан кейін оның бөлшектерін, ақыр аяғында, ішкі байланыстарымен қоса бүкіл тақырыпты тұтас қарастыруды, яғни қарапайымнан күрделіге ауысуды мақсат етеміз. Алайда бұл жерде тұтастың (соғыстың) мəніне көзқарастан бастау қажет, өйткені бұл басқа жағдайларға қарағанда көп маңызды; біздің тақырыбымызда бөлшек пен тұтас əрқашан қатар, басқа тақырыптарға қарағанда анағұрлым көп, ойластырылуы керек.



	2. Анықтама

	Біздің мақсатымыз соғыс ұғымына түсінуге күрделі, ауыр мемелекеттік-құқықтық анықтама беру емес; біздің басшылыққа алатын арқауымыз оған тəн элемент – жекпе-жек арпалыс болмақ. [...] Біз соғысты құрайтын жекелеген сансыз көп арпалыстарды тұтас бір нəрсе ретінде елестеткіміз келсе, онда ең дұрысы көз алдымызға екі күрескердің белдесуін келтіру керек. Олардың əрқайсысы екіншісіне қара күштің көмегімен өзінің дегенін істеткісі келеді; оның қазіргі мақсаты – қарсыласын қақыратып, бұдан əрі қарсыласуға дəрменсіз ету.

	Сонымен, соғыс – дұшпанды біздің ырқымызды орындауға мəжбүр етуді мақсат еткен күш қолдану актісі.

	Күш көрсетілгенде сондай күш көрсетудің өзіне қарсы тұру үшін өнердегі табыстар мен ғылымдағы жаңалықтар пайдаланылады. Күш қолданылғанда оған халықаралық құқық дəстүрлері ретінде өзі мойнына алған, байқалмайтын, тіпті айтуға да тұрмайтын шектеулер күшке салудың əсерін еш жеңілдетпесе де, бірге қосақталып жүреді.

	Сөйтіп, дұшпанға өз ырқымызды мойындату мақсат болса, күш көрсету (себебі мемлекет жəне заң туралы ұғымдардан тыс моральдық зомбылық деген болмайды) оның құралы болып табылады. Бұл мақсатқа айқын жету үшін біз жауды қарусыздандырып, оны қарсыласу мүмкіндігінен айыруымыз керек.

	Соғыс қимылдарының мақсаты деген ұғымның өзі осыған саяды. Ол ұғым соғыстың мақсатын бүркемелейді əрі соғыстың өзіне тікелей қатысы жоқ нəрседей белгілі бір дəрежеге дейін ығыстырады.



	11. Соғыстың саяси мақсаты тағы да бірінші кезекке шығады

	Бұл жерде біздің зерттеуіміздің шеңберіне бұдан бұрын қарастырған тақырып тағы кіріп отыр (2-тармақ): ол соғыстың саяси мақсаты. Ақырғы шек заңы – дұшпанды қарусыздандырып, талқандау ниеті – бұған дейін белгілі дəрежеде жаңағы мақсатты бүркемелеп келді. Алайда саяси мақсат бірінші кезекке тағы шығатын болғандықтан, ақырғы шек заңы күшін жоғалтады да, онымен бірге жауды талқандауға ұмтылыс кейінге шегеріледі. Егер қажетті күш жұмсау мəселесін талқылаудың бəрі тек белгілі бір тұлғаларға жəне жағдайларға негізделген ықтималдылықтарды есептеу ғана болса, онда саяси мақсат алғашқы себеп ретінде осынау кешеннің өте маңызды факторы болуы тиіс. Біз өз жауымыздан талап ететін құрбандық неғұрлым аз болса, солғұрлым біз одан аз қарсылық күтеміз. Бірақ біздің талаптарымыз түкке тұрмайтын болса, онда біздің дайындығымыз да əлсіз болмақ. Ойымызды одан əрі өрістетсек, біздің саяси мақсатымыз неғұрлым шамаланған сайын, солғұрлым оның бағасы біз үшін азая береді жəне оған қол жеткізуден бас тарту солғұрлым жеңіл түседі, сол себепті де біздің күш салуымыздың маңызы айтарлықтай болмайды.

	Сөйтіп, соғыстың əуелгі себебі болып табылатын саяси мақсат соғыс қимылдары арқылы қол жеткізетін мақсат үшін, сондай-ақ қажетті күш жұмсаудың ауқымын анықтау үшін өлшем қызметін атқарады. Біз дерексіз ұғымды емес, нақты ақиқатты алып отырмыз жəне де саяси мақсатты абстрактілі түрде қарастыруға болмайды; ол екі мемлекеттің өзара қарым-қатынастарына тəуелді. Бірден-бір саяси мақсат əртүрлі халықтарға ғана емес, тіпті бір халықтың өзіне əртүрлі дəуірде мүлде бірдей болмайтын əсер етуі мүмкін. Сондықтан саяси мақсатты тек оның өзі дүр сілкінтуі тиіс халықтарға тигізетін əсерін айқын болжағанда ғана өлшем ретінде қабылдауға болады. Сол себепті де соғыста осынау халықтардың табиғи қасиеттерімен санасу қажет болады. Халықтарда соғыстың шиеленісуін жоғарылатуға не төмендетуге ықпал ететін элементтердің басымдығына байланысты біздің есептеріміздің нəтижесі сан алуан болуы мүмкін екендігін оңай түсінуге болады. Екі халықтың, екі мемлекеттің қарым-қатынасындағы қырғи қабақтықтың мейлінше шарықтауынан, оларда қаскөй элементтердің соншалықты қордалануынан соғыс ашудың тіпті түкке тұрғысыз саяси себебі осы сылтаудың мəнінен анағұрлым басым шиеленіс тудырады да, нағыз жарылыстың бұрқ етуіне жағдай жасайды.

	Мұның бəрі екі мемлекеттің саяси мақсатына, сондай-ақ соғыс қимылдары қоятын мақсатқа қатысты. Кейде саяси мақсат пен соғыс мақсаты, айталық, белгілі бір облыстарды жаулап алу мəселесінде, бір жерден шығуы мүмкін. Ал кейде саяси мақсат соғыс қимылдарының мақсатын айқындау үшін өздігінен жарамсыз болады. Ондайда соңғысы ретінде көзделген саяси мақсатқа барабар жəне бейбіт келісім бекітілігенде айырбастауға жарамды дүние ұсынылуы тиіс. Бірақ бұл орайда да мүдделі мемлекеттердің өзіндік ерекшеліктерін назарда ұстау қажет. Саяси жол беруге қол жеткізу үшін оның көлемін жоғарыдағы барабар дүние едəуір ұлғайтуы тиіс жағдайлар кездеседі. Халықтар неғұрлым саяси мақсатқа немқұрайды қараса жəне басқа мəселелерде екі мемлекет арасындағы қырғи қабақтық аз болса, солғұрлым соғыстың масштабы үшін саяси мақсаттың шешуші маңызы болмақ. Екі жақтың күш жұмсау дəрежесін тек саяси мақсат қана айқындайтын кездер де болады.

	Соғыс қимылдарының мақсаты саяси мақсатқа барабар болуға тиіс болғандықтан, соңғысы төмендеген сайын алғашқының мəні де төмендей береді, жəне де саяси мақсаттың үстемдігі молырақ болған сайын бұл үрдіс бедерлене түседі. Бұл дегеніміз – соғыс өзінің мəні мен пəрменділігі жөнінен жаппай қыратын соғыстан бастап тек қарулы бақылау шығаруға дейін сан алуан түрге енуі мүмкін. Соңғы жағдай бізді жаңа мəселеге əкеп тірейді, бізге оны əлі дамытуға жəне оған жауап беруге тура келеді.



	23. Қалай болғанда да соғыс маңызды саяси мақсатқа жетудің маңызды құралы болып əрқашан қала береді.

	Соғыстың бергі анықтамасы

	Соғыс дегеніміз, оны басқаратын қолбасшы дегеніміз жəне оны реттейтін теория дегеніміз осы. Соғыс – ермек емес, ол жай тəуекел мен сəттілікке баратын ойын емес, еркін шабыттың шығармасы емес; ол – маңызды мақсатқа қол жеткізудің маңызды құралы. Соғыста кездесетін ұрыс барысындағы бақыттың сан құлпыруы, сезімнің ғаламат толқулары, жанқиярлық, елес пен шабыт – мұның бəрі тек құрал ретіндегі соғыстың өзіндік ерекшеліктері.

	Адамзат қоғамындағы соғыс – тұтас халықтардың əрі өркениетті халықтардың соғысы – ылғи саяси жағдайдың əсерінен жəне тек саяси себептерден туындайды. Демек, ол саяси акт болып табылады. Егер ол біз анықтайтындай, зомбылық көрсетудің нағыз, ештеңеден қымсынбайтын, абсолюттік көрінісі болса, онда ол басталысымен-ақ өзін туындатқан саясаттың, содан мүлде тəуелсіз дүние сияқты, орнына тұра қояр еді. Соғыс саясатты ығыстырып тастап, өз заңдарымен жүре отырып, жарылған мина құсап ешқандай басқаруға жəне ешқандай басшылыққа бағынбас еді де, тек оны дайындаған ұйымға ғана тəуелді болып қалады. Бұған дейін саясат пен стратегияның сəйкессіздігіндегі кемшіліктерді теориялық тұрғыдан тану талпынысы болғанда мəселе ылғи да осылай түсіндірілетін. Алайда мəселенің мəні мүлде басқаша, сондықтан жаңағыдай түсініктің түп-тамырының өзі мүлде жалған. Жоғарыда айтылғандай, шынайы соғыс дегеніміз өзінің шиеленісін бір ғана бұлқыну арқылы шегіне жеткізу емес. Ол өрістеуі соншалықты біркелкі жəне ырғақты емес күштердің ықпалында тұрады; кейде бұл күштердің лықсып құйылуы оған инерция мен үйкеліс көрсететін қарсылықты жою үшін жеткілікті болып шығады, ал кейде олардың əлсіздігі соншалықты, тіпті ешқандай əрекеттен де көрінбейді. Соғыс дегеніміз белгілі бір дəрежеге дейінгі ширыққын немесе əлсіздеу, демек, шиеленісті тез я созыңқырап жоятын жəне күштерді сарқитын зорлық-зомбылық бүлкілі. Басқаша айтқанда, соғыс мəреге тез я болмаса баяу жетеді. Бірақ, дегенмен, оның ағымына белгілі бір бағыт беру үшін, яғни, соғыстың саналы басқарушы ерікке бағыныштылығын сақтау үшін, сол ағым уақытының ұзақтығы жеткілікті болады.

	Егер соғыстың бастауында белгілі саяси мақсат тұратынын ескерсек, соғысты тудырған шынайы себептер, əрине, соғыс басшылығы санасуы керек бірінші əрі жоғарғы түсінік болып қала береді. Бірақ бұл саяси мақсат шексіз билік жүргізетін заң шығарушыға айналады деген сөз емес; ол өзі қолданатын құралдардың табиғатымен санасуға жəне осыған сəйкес өзіне түбегейлі өзгерістерге жиі ұшырауға тура келеді; солай бола тұра саяси мақсат ең алдымен ұғынатын дүние болып табылады. Міне осылайша, саясат бүкіл соғыстың бойына негізгі арқау болады жəне оған соғыс тудырған күштердің табиғаты мүмкіндік бергендіктен, əрине, ұдайы ықпал етеді.



	24. Соғыс дегеніміз тек саясатты басқа жолдармен жалғастыру

	Сөйтіп, біз көріп отырғандай, соғыс дегеніміз тек саяси акт қана емес, ол саясаттың нағыз қаруы, саяси қарым-қатынастарды басқа жолдармен жалғастыру. Егер онда өзіндік бірдеңе қалатын болса, ол тек оның жолдарының өзіндік ерекшелігіне ғана қатысты. Соғыс өнері тұтастай алғанда жəне қолбасшы жекелеген жағдайда саясаттың бағыты мен көздеген ойының соғыс жолдарымен қарама-қайшылықта болмауын талап етуге құқылы. Бұл талаптың маңызы аз емес, алайда оның ықпалы саясаттың көздеген ойына қаншалықты күшті болғанымен, оны тек сыртқы түрді өзгертуші дүние ретінде ғана қабылдау керек, өйткені саяси пиғыл – мақсат, ал соғыс тек оған жетудің құралы, сондықтан құралды ешқашан мақсаттан бөліп қарастыруға болмайды.



	25. Соғыстың түрлері

	Соғыстың себептері неғұрлым салмақты да күшті болса, солғұрлым олар халықтардың барлық болмысын қамтиды; соғыстың қарсаңындағы қырғи қабақтық неғұрлым шиленіскен болса, солғұрлым мəселе тек жауды күйрету мəселесіне саяды, солғұрлым соғыс мақсаттары мен саяси мақсаттар бір жерден шығады; солғұрлым соғыс саясилықтан гөрі таза əскери реңк алады. Соғыстың себептері мен шиеленісі неғұрлым əлсіз болған сайын, саясаттың үстемдігі басым бағдары мен соғыс элементінің (күш көрсету) табиғи бағытының ұштасуы солғұрлым бəсеңсиді, яғни, соғыс өзінің табиғи бағытынан əжептəуір ауытқиды. Саяси мақсат идеалдағыдай соғыстың мақсатынан неғұрлым көбірек алшақтаса, солғұрлым соғыс саясиланған сияқты боп көрінеді.

	Бірақ бұл жерде біз оқырманды шатастырмау үшін мынаны ескертуіміз керек: соғыстың табиғи үрдісі дегенде біз қақтығысқан шынайы күштердің үрдісін емес, тек философиялық, таза логикалық үрдісті айтамыз; бұл, мəселен, шайқасушылардың бүкіл рухани қуаты мен сезімдерін түсіну деген сөз емес. Рас, соңғылардың кей жағдайда өршуі соншалықты, тіпті оларды саясат белгілейтін шеңберде ұстау қиын; алайда көбінесе мұндай қарама-қайшылық туа бермейді, себебі мұндай күшті импульстер болғанда соған сай ересен саяси жоспарлар дүниеге келер еді. Ал жоспар болмашы мақсатты көздегенде, əдетте халықтың рухани күшінің көтерілуі мардымсыз болады жəне мұндай халықты тежеудің орнына итермелеуге тура келеді.



	26. Соғыстың барлық түрлерін саяси əрекет ретінде қарастыруға болады

	Сонымен, басты мəселеге қайтып оралар болсақ, егер соғыстың бір түрінде саясат мүлде жойылатыны, ал басқа бір түрінде айқын көрініс беретіні шындық болса, онда соғыстың бірінші түрі екінші түрі сияқты соншалықты саяси сипатқа ие деп тұжырым жасауға болады. Өйткені, егер саясатқа мемлекет кейпіндегі ақыл-ой деп қарасақ, онда оның есебіндегі үйлесулерге бірінші түрдегі соғысты тудыратын қарым-қатынастардың сипаты бар үйлесулер де кіруі мүмкін.

	Егер саясат деп шартты түрде жан-жақты сіңуді емес, ашық күш қолданудан қашатын, абайлағыш, қулықты, тіпті ұждансыз данасынуды айтсақ, онда тек сол жағдайда ғана соғыстың екінші түрі саясатпен молырақ қамтылады деп есептеуге болады.



	27. Соғыс тарихын түсіну үшін жəне теорияның негіздері үшін осынау көзқарастың салдарлары

	Сонымен, көріп отырғанымыздай, біріншіден, қандай жағдайда болмасын соғысты саясаттың құралы емес, дербес дүние деп түсінуге болмайды; осылай деп ойлағанда ғана бүкіл соғыс тарихына қарама-қайшы келмейміз. Тек осылай деп ойлағанда ғана осынау ұлы кітапты саналы түрде түсінуге шамамыз келеді. Екіншіден, нақ осы түсінік бізге соғыстардың себептерінің сипатына жəне туындататын жағдайларына байланысты сан алуан екендігіне көзімізді жеткізеді.

	Мемлекет қайраткерінің жəне қолбасшының пешенесіне жазылған алғашқы, ең маңызды, ең батыл кесімнің мəні – осы тұрғыдан алғанда оның өзінің басталатын соғысты дұрыс тануында; ол соғысты дəл қазіргі жағдайда болмайтын нəрсе деп қабылдамауы жəне оны табиғатына қарсы өзгертуге тырыспауы керек. Бұл – барлық стратегиялық мəселелердің біріншісі һəм тегіс қамтитыны; біз оған төменде, соғыстың жоспарын қарастырғанда, толығырақ тоқталамыз.

	Əзірше біз соғысқа жəне оның теориясына деген негізгі көзқарастың басын ашып алумен шектелеміз.



	28. Теорияға қажет қорытынды

	Сонымен, соғыс əр нақты жағдайда табиғатын өзгертіп отыратын нағыз хамелеон болып қана қоймай, өзінің жалпы түрінде, өз ішіндегі басты үрдіске қатыстылығына байланысты ақылға симайтын мынадай үштіктен құралады: көзсіз табиғи инстинкт деп қарастырылуы тиіс соғысқа тəн бірінші элемент ретіндегі зорлық-зомбылықтан, жек көрушіліктен жəне дұшпандылықтан; соғысты еркін рухани əрекет ететін ықтималдылықтар мен кездейсоқтықтардың құбылуынан; соғыс құрал ретінде саясатқа бағынышты болғандықтан оның қарапайым ақылға бағынуынан тұрады.

	Осынау үш жақтың біріншісінің көбіне халыққа, екіншісінің – көбіне қолбасшыға жəне оның əскеріне, ал үшіншісінің – үкіметке қатысы бар. Соғыс кезінде үдей түсетін сезім дауылы халықтардың бойында соғысқа дейін болуы керек; ықтималдылықтар мен кездейсоқтықтар патшалығындағы ерлік пен талант ойынының ауқымы қолбасшының жеке қасиеттеріне жəне əскердің ерекшеліктеріне байланысты; ал соғыстың саяси мақсаттары тек қана үкіметтердің құзырындағы дүние.

	Заңдардың үш түрлі қатары іспетті аталмыш үш үрдістің тамыры мəселенің өзінің табиғатына терең жайылған əрі солай бола тұра көлемі жағынан өзгермелі болады. Олардың біреуін назарға алғысы келмеген немесе олардың арасында өз бетінше арақатынас орнатқысы келген теория бірден шынайы болмыспен қарама-қайшылыққа ұрынар еді де, өзін-өзі жоқ қылар еді.

	Сондықтан, теорияның мақсаты – тартылыстың үш нүктесінің арасындағы сияқты осы үш үрдістің арасындағы тепе-теңдікті сақтау. [...]





	II тарау. Соғыстағы мақсат пен құралдар



	Соғыс сұрапыл сезімділіктің көзсіз актісі болып қалмай, онда саяси мақсат үстемдік ететіндіктен, соңғының құндылығы оған қол жеткізу үшін шалынатын құрбандықтардың көлемін айқындайды. Мұның құрбандыққа қиюдың көлеміне де, ұзақтығына да қатысы бар. Сөйтіп, саяси мақсаттың құндылығынан асып түсетін күш жұмсау қажет болса, ондай мақсаттан бас тартуға тура келеді; нəтижесінде бейбіт келісім жасалады.

	Екі жақтың екеуі де дұшпанын қарсыласу мүмкіндігінен айыра алмайтындай соғыстарда екі жақтың да бейбіт бітімге келу себептері болашақ жетістіктердің ықтималдылығын бағамдауға жəне жұмсалатын күштің қажеттігіне байланысты не ұлғайып, не кішірейіп отырады. Егер екі жақтың да себептерінің салмағы бірдей болса, онда олар өздерінің саяси талаптарының орталық межесінде бəтуаласар еді; бітімге келуге бір жақтың негізі ұлғайғанда, екінші жақтікі əлсіреуі тиіс; бірақ екі жақтың да себептерінің қосындысы жеткілікті болса, онда бітім жасалады, əрине, мұндайда бітім жасасуға ниеті аз жақ үшін бұл пайдалы болмақ. [...]

	Соғыс барысында алғашқы саяси пиғылдар əжептəуір өзгерістерге ұшырайды да, ақыр соңында тек қана қол жеткен табыстарға жəне олардың ықтимал салдарларына байланысты мүлде басқа болуы мүмкін.

	Осы орайда «жетістіктің ықтималдылығына қалайша ықпал етуге болады?» деген сұрақ тууы мүмкін. Ең алдымен, əрине, талқандау құралдарының көмегімен, – жаудың қарулы күштерін жою жəне аумақты жаулап алу; бірақ бұл құралдардың біз талқандауға ниет еткендегіден біршама айырмашылығы бар. Біз дұшпанымызға шабуыл жасағанда оның бүкіл қарулы күштерін күйрету үшін алғашқы соққыдан кейін тағы да бірқатар соққы беру есебі мен жаудың өзіне деген сенімінен түк қалдырмайтын жеңісті қанағат тұтуды, оған өзіміздің артықшылығымызды білдіруді, сөйтіп, болашағына қауіп төндіруді мақсат ету – мүлде бірдей дүние емес. Егер мақсатымыз осы болса, онда біз жаудың күшін талқандауға сол мақсаттың қажеттілігіне сай тырысамыз. Егер біз жауды күйретуді мақсат етпесек, онда оның жерін жаулап алу басқа дəрежедегі шара болмақ. Талқандау жөніндегі шынайы операциялардың мəнінің өзі жаудың қарулы күштерін жою болып табылады, ал аймақтарды жаулап алу тек мұның салдары ғана. Қарулы күштерді талқандамай тұрып аумаққа иелік ету – əр уақытта да қажетті зияндылық деп қарауға тура келеді. Керісінше, егер мақсатымыз жаудың қарулы күштерін жою болмаса жəне біз оның даулы мəселені майдан даласында шешкісі келмейтініне, тіпті бұдан қорқатынына сенімді болсақ, онда нашар я мүлде қорғалмайтын аймақты басып алу белгілі түрде пайдалы болып табылады. Егер бұл табыс жауға ол үшін соғыстың аяғы өте қауіпті болатынын сездіретіндей қомақты болса, онда ол бейбіт келісімге келудің ең қысқа жолын ұсынуы мүмкін.

	Ендігі жерде біз тағы бір айырықша құралға тап болып отырмыз – ол жаудың қарулы күштерін талқандамай-ақ табыстың ықтималдылығына əсер ету. Бұл – саяси қарым-қатынастарға тікелей қысым жасауға бағытталған шаралар. Кейде жаудың одақтастарын бөліп əкетуге немесе берекесін қашыруға, өзімізге жаңа одақтастар тартуға, өзіміз үшін тиімді саяси комбинациялар құруға жəне т.с.с. мүмкіндік беретін операциялар жүргізудің сəті түседі; мұның бəрі табыстың ықтималдылығын ұлғайтады, жəне де мақсатымызға жеткізетін бұл жол қарулы күштерді талқандаумен салыстырғанда анағұрлым қысқа болуы мүмкін. [...]

	Сонымен, соғыста мақсатқа апаратын жолдар көп жəне əр жеке жағдайда жауды күйретудің қажеттігі бола бермейді. Дұшпанның қарулы күштерін қыру, оның жерлерін жаулап алу, сол аймақтардың барлық құралдарын пайдалану үшін оларды уақытша оккупациялау, саяси қарым-қатынастарға тікелей қысым жасауға бағытталған шаралар, ең ақырында, жаудың соққысын енжарлықпен күтіп отыру, міне, мұның бəрі – соғыс жүргізудің жолдары, бұлардың қайсы болмасын қарсыластың сағын сындыру үшін нақты қалыптасқан жағдайдың ерекшеліктеріне қарай пайдаланылуы мүмкін. [...]

	[...] Дағдарыстан қан төгу арқылы шығу, дұшпанның қарулы күштерін жоюға тырысу – соғыстың əуелгі бел баласы. Мейлі аса сақ қолбасшы саяси мақсаттар түкке тұрғысыз, себептер əлсіз, күш жұмсау мардымсыз болғанда майдан даласында жүріп я қызмет бөлмесінде отырып, бейбітшілікке апаратын жолды байқап қарастырсын, ірі кикілжіңсіз жəне қан төгусіз жаудың əскері мен үкіметінің айрықша əлсіз жақтарын пайдалансын. Егер оның ойлары негізді əрі табысқа жеткізетіндей болса, онда біздің оны сөгуге қақымыз жоқ, бірақ ол айналма жолмен келе жатқанын, бұл жолда соғыс құдайының қаһарына ұшырауы мүмкін екенін ұдайы есінде ұстауын талап етуге тиіспіз. Қолбасшы бір сəтке де жауын көзден таса қылмауы керек, өйтпесе ол қолында сəндік үшін ұстаған сапысы ғана бола тұрып соғыс семсерінің соққысына тап болуы ғажап емес. [...]

	Соғыс – қан төгіспен шешілетін күрделі мүдделердің текетіресі, оның басқа қоғамдық дау-дамайлардан айырмашылығы тек осында ғана. Өнерлердің ішінде соғысты тек саудамен ғана салыстыруға келер еді, өйткені ол да адам мүдделері мен іс-əрекетінің кикілжіңі; соғысқа саясат анағұрлым жақын, оны ірі деңгейдегі өзіндік сауда деп қарастыруға болады. Оның үстіне, соғыс сол саясаттың аясында өрістейді; саясатта соғыстың сұлбасы ұрықтағы тірі жəндіктің қасиеттері сияқты жасырын түрде көзделіп тұрады. [...]





Б. СОҒЫСТЫҢ САЯСИ МАҚСАТЫНЫҢ ЖƏНЕ ШИЕЛЕНІСТІҢ АУҚЫМЫ ТУРАЛЫ




	Біздің дұшпанымызға көрсететін зомбылығымыз өзіміздің саяси талаптарымыздың, сондай-ақ жаудың талаптарының ауқымына сəйкес болады. Соңғылар белгілі болатындықтан, екі жақтың да күш жұмсау деңгейі анықталатындай көрінеді. Алайда саяси талаптар айтарлықтай айқын бола бермейді, екі жақтың қолданатын құралдарының əртүрлі болатындығының басты себебі осында.

	Мемлекеттердің жағдайлары біркелкі емес – бұл екінші себеп болуы мүмкін.

	Сол сияқты билік басындағылардың да еркі, мінез-құлқы жəне қабілеттері бірдей емес; бұл – үшінші себеп.

	Осы үш себеп біз кездестіретін қарсылыққа, демек, пайдаланатын құралдарға жəне өзімізге қоятын түпкі соғыс мақсатына белгілі дəрежеде екі ұштылық сипат береді.

	Соғыста күш жұмсаудың жеткіліксіздігі жоспарды жүзеге асыруға тосқауыл ғана болып қоймай тікелей залал шектіретіндіктен, бұл екі жақты да құралдарды дайындауда бір-бірінен асып түсуге итермелейді, осыдан келіп белгілі бір дəрежедегі өзара əрекеттестік пайда болады.

	Соңғысы күш жұмсаудың шегіне, егер мұндай шекті белгілеу мүмкін болса, жетер еді. Бірақ онда саяси талаптардың көлемінің мəні жойылар еді, құрал соғыстың саяси мақсатына сəйкестігін жоғалтар еді, ал шегіне жете күш салуға тырысу көп жағдайда өз еліндегі қарсылыққа тап болып, быт-шыты шығар еді.

	Сөйтіп, соғысты бастаушы жақ тағы да ортанғы жолға түсуге мəжбүр болады, сонымен жүре отырып, ол белгілі бір дəрежеге дейін мына қағидатқа сай əрекет етеді: соғыста саяси мақсатқа қол жеткізу үшін жеткілікті болып табылатын құралдарды ғана пайдалану жəне алдына соғыстың түпкілікті мақсатын ғана қою. Осы қағидатты ұстанғанда соғысушыға қайткенде де табысқа жетуден жəне бұдан да кеңірек мүмкіндіктерді пайдаланудан бас тартуға тура келеді. [...]

	Сонымен, соғысқа дайындайтын құралдардың аумағын пайымдауға келгенде біз оның саяси мағынасын өзіміз үшін де, жауымыз үшін де ойластыруымыз керек; біз жаудың жəне өзіміздің мемлекетіміздің қуаты мен ішкі ахуалына, жаудың да, өзіміздің де үкіметіміз бен халқымыздың сипатына жəне қасиеттеріне, ең ақырында, басқа мемлекеттермен саяси қарым-қатынастарына жəне соғыстың оларға тигізер əсеріне баға беруге тиіспіз. Осынау барлық бір-бірімен қым-қуыт араласып жатқан жағдайларды таразылау үлкен мəселе екенін түсіну қиын емес; тез арада оң түсінік қалыптастыру үшін шынайы данышпандық көрегендік қажет, өйткені мұндай сан алуан деректерді тек мектеп деңгейіндегі ойлау дəрежесінде игеру мүлде мүмкін емес. [...]





	VI тарау





А. САЯСИ МАҚСАТТЫҢ СОҒЫСТЫҢ ТҮПКІЛІКТІ МАҚСАТЫНА ЫҚПАЛЫ




	Біз басқа мемлекеттің мүддесін қорғамақ болған мемлекет оның мүддесіне шын мəнінде өзінікіндей көзқарас танытатын бірде-бір жағдайды кездестірмейміз. Əдетте ол ортанқол көмекші əскер жібереді; егер əскер сəтсіздікке ұшыраса, бүкіл істі жабады да одан неғұрлым шығынсыз құтылуға тырысады.

	Еуропа саясатында көптен бері мынадай дəстүр бар: мемлекеттер бірлескен қорғаныс жəне қарулы қарсылық одақтарын құрғанда бір-біріне өзара қолдау көрсетуге міндеттенеді; алайда, мұндайда бір одақтастың дұшпандығы мен мүддесі басқа біреуі үшін міндетті емес; қолдаудың мəні мемлекеттердің соғыстың объектісіне де, жаудың күш салуына да көңіл бөлместен бір-біріне белгілі дəрежеде, əдетте орташа ғана, əскери көмек беру жөнінде уəде беруде жатыр.

	Одақтастық парызды осылай орындағанда одақтас өзінің дұшпанмен қарым-қатынасын шынайы соғыс жағдайы деп қарастырмайды, өйткені соғыс міндетті түрде оны жариялаудан басталуы керек еді де, бейбіт келісім жасасумен бітуі тиіс.

	Алайда бұл ұғым еш жерде айқын көрініс бермейді, ал іс жүзінде аталмыш мəселеде тайғанақтық орын алады. [...]

	[...] Мемлекет жеке дара жүргізген соғыстарда да саяси сылтаулар оны жүргізу тəсілдеріне орасан зор ықпал ететін болған.

	Егер біз дұшпанымыздың құрбандығы аз болсын десек, онда соғыс арқылы шамалы эквивалент алумен қанағаттанар едік, ал бұған көп күш салмай-ақ қол жеткізуге болады деп есептейміз. Біздің жауымыз да жобамен солай ойлайды. [...]

	Осылайша соғыста өзара əрекет жасау, бəсекелестік, бүкіл қуатты һəм арынды дүниенің бəрі əлсіз талаптанудың батпағына батып кетеді де, екі жақ белгілі қауіпсіздікті сезіне отырып, тым тар аренада əрекет етеді.

	Егер саяси мақсаттың соғысқа осындай ықпалы болады десек, ал бұлай деу орынды, онда бұл ықпалдың шекарасын анықтау мүмкін емес, сөйтіп, амалсыздан мəні тек жауға қауіп төндіру үшін – келіссөздерге көмек ретінде – жүргізілетін соғыстарға баруға тура келеді.

	Философиялық тұжырым болғысы келуге жəне солай болып қалуға тырысатын соғыс теориясы бұл жерде мүшкіл жағдайға тап болары айтпаса да түсінікті. Соғыс ұғымына енетін қажетті дүниенің бəрі теориядан сусып шығып кетеді де, оған ешқандай тірек тиянағы қалмайтындай қауіп төнеді. Бірақ көп ұзамай табиғи қақпа ашылады. Соғыс қимылдарында жұмсартқыш негіздер неғұрлым көбейген сайын, немесе, шынтуайтында, əрекетке ниет неғұрлым əлсіз болған сайын, солғұрлым əрекет керенау күйге ауыса береді, солғұрлым жаңағы күйдің нəтижесі азая береді, жəне де солғұрлым оның басқару қағидаттарын қажет етушілігі азая түседі. Соғыс өнерінің барлығы қарапайым сақтыққа айналады, соңғысы ең алдымен тұрлаусыз тепе-теңдіктің аяқ астынан біз үшін зиянды болып бұзылмауына, ал жартылай соғыс нағыз қырғынға айналмауына бағышталады.





Б. СОҒЫС – САЯСАТТЫҢ ҚҰРАЛЫ




	Біз соғыстың табиғаты мен жекелеген адамдардың, қоғамдық одақтардың басқа мүдделері арасындағы қарама-қайшылықтарды олардың бірде-бір элементі қалыс қалмауы үшін жан-жақты қарастырдық; бұл қайшылықтың түп тамыры адамның өзіне тəн, сондықтан оны философия шеше алмайды. Мұны тəмамдағаннан кейін біз енді өмір тəжірибесінде жаңағы қайшылықтың элементтері кейде бірін-бірі бейтараптандырып отырып, ұштасатын бірлікті іздестірейік. Егер аталмыш қайшылықтарды алдын-ала айқындап алу жəне түрлі элементтерді жеке қарастыру қажеттігі болмаса, біз əуел баста-ақ бұл бірлікті атар едік. Бұл бірліктің мəні мынаған саяды: соғыс дербес дүние емес, ол саяси қарым-қатынастардың бір бөлігі ғана.

	Соғысты тудыратын тек үкіметтер мен халықтар арасындағы саяси қарым-қатынастар екенін, əрине, жұрттың бəрі біледі; бірақ олардың түсінуінше, соғыс басталсымен бұл қарым-қатынастар тыйылады да, тек өзінің ерекше заңдарына ғана бағынатын мүлде басқа жағдай пайда болады. Біз керісінше тұжырым жасаймыз: соғыс дегеніміз саяси қарым-қатынастарды басқа құралдарды араластыру арқылы жалғастырудан басқа ештеңе де емес. Басқа құралдарды араластыру дегенде біз мынаны ерекше айтамыз: соғыс саяси қарым-қатынастардың өзін тоқтатпайды, мүлде басқа дүниеге ауыстырмайды, бірақ олар пайдаланатын құралдар қандай түрге енбесін, шын мəнінде жалғаса береді, сол қарым-қатынастармен байланыстағы соғыс қимылдарын дамытатын бағыттарды бейбітшілік орнағанға дейін соғысқа ықпал ететін саясат белгілейді. Мұны басқаша елестетуге бола ма? Түрлі үкіметтер мен халықтардың дипломатиялық қарым-қатынастары дипломатиялық нота жарияланғаннан кейін үзіліп қала ма екен? Соғыс дегеніміз олардың ойын білдіретін жазу мен айтудың басқа түрі ғана емес пе? Соғыстың, əрине, өз дербес грамматикасы бар, бірақ дербес логикасы жоқ.

	Демек, соғысты ешуақытта да саяси қарым-қатынастардан бөле-жара қарастыруға болмайды, басқаша болған жағдайда байланыстырушы арқаулар үзіліп, мағынасыз һəм мақсатсыз бірдеңе болып шығады.

	Тіпті соғыс тек соғыс үшін ғана жүргізілген, тек дұшпандылық індеті тізгінсіз көрініс берген күнде де жаңағыдай көзқарасты назардан тыс қалдыруға болмайды. Шынтуайтында, соғысқа негіз болатын жəне оның басты бағыттарын айқындайтын (I тараудың 1-бөлімінде біз айтып өткендей, өзіміздің күш-қуатымыз, жаудың күш-қуаты, екі жақтың одақтастары, екі жақтың халықтары мен үкіметтерінің сипаты, т.с.с.) факторлардың бəрінде саяси табиғат бар емес пе жəне олар барлық саяси қарым-қатынастармен өте тығыз, ажыратылмастай байланысып жатқан жоқ па? Шынайы соғыс, ол туралы ұғым солай болса да, ешқашан дəйекті түрде өзінің соңғы шегіне ұмтылмайды, бірақ ол шын мəнінде жартыкеш, іштей қарама-қайшы дүние; ол өзінің таза соғыс заңдарымен ғана жүре алмайды, тек басқа бір тұтас дүниенің бөлігі ретінде ғана қарастырылуы керек, ал ол тұтас дүние – саясат. Міне осыларды назарда ұстағанда, жоғарыдағы көзқарастың қажеттілігі одан сайын арта түседі.

	Саясат соғысты пайдаланғанда сол соғыстың табиғатынан туындайтын бүкіл қатаң қорытындылардан тайқып отырады, түпкілікті мүмкіндіктерді ойластырмай, тек таяу тұрған ықтималдылықтарды ғана қарастырады. Осыдан келіп, барлық іс əжептəуір күңгірт сипат алады, демек, соғыс өзіндік бір ойынға айналады; ал мұндайда əр үкіметтің саясаты бұл ойында өзінің өнерімен жəне көрегендігімен қарсыласынан басым түсу үмітін үкілейді.

	Осылайша саясат соғыстың бар дүниені күйрететін сұрапылын өзінің қарапайым құралына айналдырады; екі қолмен көтеріп, бар күшті салып, бір ғана қайталанбас соққы беруге арналған қуатты алмас алдаспан саясаттың салдарынан қолға ойыншықтай көрінетін жеңіл семсерге, тіпті сапыға айналады да, ол семсерлесу өнерінің бүкіл ережелеріне сай іске жұмсалатын болады.

	Табиғатынан жасқаншақ адам баласы араласып кететін соғыс машақатының қарама-қайшылықтары осылайша өз шешімін табады – егер мұны шешімнің табылуы деп айтуға тұрса.

	Соғыс саясаттың бір бөлігі болғандықтан, оған сол саясаттың қасиеттері де тəн. Егер саясат салмақты да қуатты боса, соғыс та сондай болмақ; жəне де деңгейдің көтерілуі шарықтау биігіне жеткенде соғыс өзінің абсолютті тұрпатына енеді.

	Мінеки, түсінудің келтірілген тəсілі осындай болғанда бізге соғыстың осынау тұрпатын назардан таса қылудың қажеттігі жоқ, керісінше, ол əрқашан кейінгі тасада сезіліп тұруы керек.

	Осындай түсінік болғанда ғана соғыс қайтадан бірлікке айналады, барлық соғысты тек бір тақылеттес нəрсе деп осылай қарастыру керек, сондай түсінік болғанда ғана біз пайымдау үшін дұрыс əрі айқын тиянаққа жəне көзқарасқа ие боламыз; ірі жоспарлар құрғанда жəне оларға баға бергенде сол көзқарасты басшылыққа алу керек.

	Əрине, саясат элементі соғыстың бар ұсақ-түйегінің тереңіне бойлай бермейді; бекеттер мен торуылшылар саяси ойластыру бойынша қойылмайды, алайда бүкіл соғыстың жоспарын, науқанның жоспарын жəне тіпті шайқастың жоспарын жасағанда саясат элементінің ықпалы солғұрлым батыл болып келеді.

	Сондықтан біз əуел бастан осы көзқарасты алға тартуға асықпадық. Оның бізге жекелеген құбылыстарды қарастырғанда көмегі шамалы болар еді, тіпті белгілі бір дəрежеде біздің назарымызды басқа жаққа аударып əкетер еді; бірақ соғыстың жəне науқанның жоспары туралы мəселе қарастырғанда ол өте-мөте қажет болмақ.

	Өмірдегі басты мəселе – барлық нəрсенің түсінікті болуына жəне бағамдалатынына сеп болатын көзқарас табу; жəне осы көзқарасты ақырына дейін ұстану; өйткені барлық құбылыстардың жиынтығын тұтас дүние ретінде тек бірегей көзқарас тұрғысынан қамтуға болады, тек көзқарас бірлігі ғана бізге қарама-қайшылыққа ұрынбаудың кепілі бола алады.

	Демек, егер соғыс жоспарын жасағанда бағамдау мəселесінде екі я бірнеше көзқарастың, мəселен, солдаттың, əкімшінің, саясаткердің жəне т.с.с. болуы мүмкін емес десек, онда: тек саясаттың басқаның бəрі бағынатын көзқарас болуы қажет пе? – деген сұрақ туындайды.

	Біз саясат ішкі басқару мəселелері, сондай-ақ адамгершілік жəне философия алға тартатын басқа да дүниелер сияқты барлық мүддені біріктіреді жəне үйлестіреді дегенді басшылыққа аламыз, өйткені саясаттың таза өзін алсақ, ол түкке тұрмайды, ол тек басқа мемлекеттер алдында барлық жаңағы мүдделердің өкілі болып табылады. Саясаттың теріс бағытта болуы, негізінен атаққұмарлыққа, жеке мүдделерге, билеушілердің мансабына қызмет етуі – мұнда кірмейді. Саясат үшін соғыс өнері ешқашан айқындаушы фактор болмайды, сондықтан біз бұл жерде саясатты тек қоғамның тұтастай алғандағы күллі мүдделерінің өкілі ретінде ғана қарастыруымыз керек.

	Сонымен, мəселенің мəні тек мынаған саяды: соғыстың жоспарын жасағанда саяси көзқарас таза əскери көзқарасқа (егер осындай көзқарастың өзі болатын болса) бейімделуі керек пе, яғни, не мүлде жойылуы, не оған бағынуы тиіс пе, я болмаса саяси көзқарас үстемдік етіп, əскери көзқарас оның қол астында болуы керек пе?

	Соғыс басталысымен саяси көзқарас жойылуы тиіс деген пайымдау, егер соғыс тек жаулықтың салдарынан өмір үшін емес, өлім үшін қырғын болса, сонда ғана мүмкін болар еді; ал өмірде шын мəнінде жүргізілетін соғыстар, біз жоғарыда көрсеткендей, саясаттың көрініс беруінен басқа ештеңе де емес. Саяси көзқарасты əскери көзқарасқа бағындырудың мəні жоқ, өйткені соғысты тудырған саясат. Саясат – бұл ақыл-ой, ал соғыс – құрал, керісінше болмайды. Демек, əскери көзқарасты тек саяси көзқарасқа бағындыру ғана қалады.

	Шынайы соғыстың табиғаты туралы ойланайық жəне осы бөлімнің III тарауында айтылғанды еске түсірейік: кез келген соғыс ең алдымен өзінің ықтимал сипаты жəне саяси шама мен қарым-қатынастардан туындайтын басты көріністері тұрғысынан қарастырылуы тиіс; бүгін таңда біз көптеген жағдайда сеніммен айта аламыз – соғысты құрамдас бөліктерін ажыратуға болмайтын органикалық тұтас дүние ретінде қарастыру керек, яғни, онда əр жеке əрекет тұтастықпен ұштасуы жəне сол тұтастықтан туындауы тиіс; бізге соғысты жүргізу үшін басты бағыттар белгілейтін ең жоғарғы көзқарас тек қана саясаттың көзқарасы болу керек екендігі түсінікті əрі айқын болады.

	Егер біз осы көзқарасқа сүйенсек, барлық жоспарлар біртұтастық сипат алады, түсіну мен бағамдау жеңілдейді əрі табиғиланады, сенім артады, талаптар анағұрлым сəйкестенеді, ал тарихтың түсініктілігі арта түседі.

	Осындай көзқарас болғанда саяси жəне соғыс мүдделерінің арасындағы дау-дамай олардың табиғатынан туындамайды; сондықтан, егер дау туа қалса, оған кəдімгі түсініктің жеткіліксіздігі деп қана қарау керек. Əрине, саясат соғысқа орындалмайтын талаптар қоя алмайды; бұл саясат өзі пайдаланғысы келетін құралды біледі деген аса қажет те табиғи алғышартқа қайшы келер еді. Егер ол соғыс қимылдарының барысы туралы дұрыс пайымдау жасаса, онда соғыстың мақсаттарына қандай оқиғалардың жəне оқиғалардың қандай бағыттарының неғұрлым сəйкес келетіндігін айқындау – түгелдей саясаттың ісі жəне тек қана соның ісі болуы мүмкін.

	Бір сөзбен айтқанда, соғыс өнері өзінің шарықтау нүктесінде ноталар жазғаннан гөрі шайқасқа жол ашатын саясатқа айналады.

	Осынау көзқарасқа сүйенсек, ірі соғыс оқиғасын немесе операция жоспарын таза əскери жағынан талқылауға болады деген өзгешелік енгізуге болмайды, бұл тіпті зиянды да; оны қойып, үкіметтер таза əскери көзқарас тұрғысынан не істеуі керектігі туралы өз ойларын айтуы үшін əскерилерді соғыс жоспарын талқылауға тарту ақылға симайтын тəсіл болып табылады; соғыс құралдарын қолбасшыға тапсыру (қолбасшы соларға сай соғыстың немесе науқанның таза əскери жоспарын əзірлеуі үшін) жөніндегі талабы бұдан да жосықсыз. Сол сияқты біздің бар тəжірибеміз көрсеткендей, қазіргі замандық соғыс өнерінің санқилы дамуына қарамастан, қайткенмен де негізгі басқарушы бағыттарды кабинеттер, яғни, дəлірек айтсақ, əскери ведомство емес, саяси орган айқындап, белгілейді.

	Бұл өзінен-өзі түсінікті нəрсе. Соғысқа қажет негізгі жоспарлардың ешқайсысы да саяси жағдайды ескермей жасалмайды. Əдетте соғысты жүргізуге саясаттың зиянды ықпалы туралы айтқанда, айтқысы келгеннен басқа бірдеңе айтылады. Бұл жерде саясаттың осынау ықпалын емес, саясаттың өзін күстаналау керек. Егер саясат дұрыс болса, яғни, ол өз мақсатына жетелесе, онда соғыс үшін оның тиісті əсері тек игі болмақ; ал оның əсері бізді мақсаттан алыстататын жерде пəленің бəрін саясаттың қателіктерінен іздеу керек.

	Саясат кейбір ұрыс құралдары мен шараларын олардың табиғатына сай болмаған күйде қолдануды күтетін жағдайларда ғана ол қателікке ұрынып, өз шешімдері арқылы соғысқа зиянды ықпал етуі мүмкін. Басқа бір тілді жөнді білмейтін адамның кейде айтқысы келетінін айта алмайтыны сияқты, саясат та тіпті ойлау барысы дұрыс болғанымен өзінің көздегендеріне сай емес мақсаттар қоюы мүмкін.

	Соңғы жайт өмірде сансыз рет орын алғандықтан, бұл саяси көсемдерге соғыс өнерінің қыры мен сырын білгеннің еш артықтығы жоқ екенін дəлелдейді. [...]

	Соғыс саясаттың көздегендеріне толық сай болуы, ал саясат сол көздегендерін қолда бар соғыс құралдарына сəйкес шендестіріп отыруы керек. Егер саясаткер мен солдат бір адамның болмысынан табылмаса, онда бұған қол жеткізудің бір-ақ жолы бар – ол жауапты кезеңдерде үкіметтің мəжілістері мен шешімдеріне қатысып отыру мақсатында бас қолбасшыны үкімет мүшесі ету. Ал мұндайда бүкіл мəселелерді еш созбайламай шешу мүмкін болуы үшін үкіметтің өзі соғыс қимылдары жүріп жатқан жерге жақын тұруы керек. [...]

	Сонымен, соғыс өнеріндегі шынайы өзгерістер саясат өзгеруінің салдары болып табылады; бұл бірінен-бірін (соғыс өнерін саясаттан) бөліп алуға болатындығының дəлелі емес, керісінше, олардың тығыз бірігуіне күшті себеп болып табылады.

	Сонымен, тағы қайталаймыз: соғыс – саясаттың құралы; оған соңғының сипаты сөзсіз тəн болуы тиіс; оны саясаттың өлшемімен өлшеу керек. Сондықтан соғыстың өз кескін-келбетінде жүргізілуі дегеніміз қаламды семсерге ауыстырған, бірақ бұдан өзінің дербес заңдары бойынша ойлауды тоқтатпаған, саясаттың нақ өзі.





Артур Шопенгауэр




	А.Шопенгауэр (1788-1860) – неміс философы. Данциг қаласында (қазіргі Гданьск) ауқатты саудагердің отбасында туған. Геттинген университетінде жаратылыстануды жəне философияны зерттеумен айналысқан, 1820 жылдан Берлин университетінің приват-доценті болып істеген. 1831 жылы Майндағы Франкфуртқа көшіп барған, содан отыз жыл өткеннен кейін дүние салды. Негізгі шығармасы – «Ырық жəне елес ретіндегі əлем» (екі томдық); екінші дүниежүзілік соғыстан кейін Висбаден қаласында философтың 7 томдық шығармалар жинағы басылып шықты (1947-1959). Субъективті идеалистік жəне иррационалистік көзқарастар ұстанған. Канттық философияны платонизммен жəне волюнтаризммен ұштастырып отырған, соңғы ілімді өз философиясының басты, əмбебап қағидаты деп есептеген. Шопенгауэрдің пікірінше, тануға құштар адам үшін өмірге деген қайрат-жігер оның болмысының негізі болып табылады, басқа адамдар осы жігерге тəуелді етілуге тиіс. Қоғамда, саясатта, адамдар арасындағы қарым-қатынаста биік белесте тұратын эгоизмді жеңу өнер мен мораль салаларында жүзеге асады. Бірақ бұл да адамды бақытты ете алмайды жəне оны мына тұрлаусыз тіршіліктегі азап шегуден құтқара алмайды. Ғалымның ойынша, жаратылыстану һəм əлеуметтік ғылымдар да эгоист адам баласының субъективті ерік-жігеріне қызмет етеді. Əлеуметтік-саяси ұйым ретіндегі мемлекет жеке бастың эгоизмін жоя алмайды. Саясат пен мемлекеттік қазмет салаларында оның философиясы қоғамның өмірі үшін ауыр салдарлары бар субъективтік бассыздыққа бағдарлайды.





ЫРЫҚ БОСТАНДЫҒЫ




	Шешімін табу үшін Норвегия академиясы ұсынған сұрақ мынадай: Num liberum hominum arbitrium e sui ipsius conscientia monstrari potest? яғни, Адам еркінің бостандығын сана-сезім ұғымы арқылы дəлелдеу мүмкін бе?





I. ҰҒЫМ АНЫҚТАМАСЫ




	Бүкіл орта жəне жаңа философияның басты проблемасымен дөп келген осынау маңызды да қиын мəселеде, əрине, ең алдымен сол мəселеде кездесетін негізгі ұғымдардың дəл мағынасын жəне талдауын айқындап алған жөн.

	1) Бостандық, еркіндік деген не?

	Нақты дəл қарастырғанда бұл ұғым теріс түрде көрініс береді. Біз ол туралы сөз еткенде тек ешқандай бөгеуіл мен кедергілердің жоқ екендігін ойға аламыз. Күш тудырушы ретіндегі соңғы пікір оң ұғым болып есептелуі тиіс. Аталмыш кедергілердің ықтимал қасиеттеріне сəйкес бостандық, еркіндік ұғымының бірінен-бірі өзгеше үш түрі бар: физикалық, ақыл-ой жəне өнегелілік бостандығы.

	а) Физикалық бостандық дегеніміз қандай да болмасын материалдық кедергінің жоқтығы. Сондықтан да біз: еркін ой өрісі, еркін кеңістік, бос орын, еркін (химиялық байланыстағы емес) жылулық, еркін электр өрісі, таулармен һəм шлюздармен бөгетілмеген жағдайдағы өзеннің еркін ағысы жəне т.б., деп айта береміз. Тіпті мекен-жайда еркін тұру, еркін баспасөз дегеніміздің өзі салмақ түсіретін ахуалдың жоқтығын білдіреді, өйткені əдетте соңғы дүние рахат табуға кедергі келтіретіні белгілі. Алайда еркіндік, бостандық ұғымы біздің ойлау жүйемізде предикат ретінде, тірі жануарлардың қажет тиістілігі ретінде көрініс береді, ал олардың өзіндік ерекшеліктерінің мəні – олардың қозғалыс-қимылдары өздерінің еркінен туындайды, өз бетінше болады, сол себепті де материалдық кедергі болмаған жағдайда бұлар еркін қимылдар деп аталады. Содан кейін, егер жаңағы кедергілер сан түрлі болуы мүмкін болса, ал олардың шектеп қысуы тек бір ғана еріктің болуынан, онда ұғым (еркіндік, бостандық) оңайлық үшін оң тұрғыдан тезірек игеріледі жəне бұлай деп тек өз еркімен ғана қозғалатын, əрекет ететін дүниенің бəрі түсініледі. Ұғымның бұлай айналуы, шын мəнінде, ештеңені өзгертпейді. Ендеше, физикалық мағынадағы еркіндік ұғымының мəні мынада: егер жануарлар мен адамдардың іс-қимылдарын қандай да бір тізгін, я болмаса түрме, немесе мүгедектік, жалпы ешқандай физикалық, материалдық кедергі тежемесе жəне əлгі іс-қимылдар олардың еркіне сəйкес жасалса, онда жануарлар мен адамдар еркін деп аталады.

	Осынау еркіндік ұғымының, əсіресе тіршілік иелерінің предикаты тұрғысынан келгендегі, физикалық мағынасы – бастапқы, тікелей, сондықтан да ең жиі қолданылатын мағына. Бұл мағынада ол ешқандай күдік немесе қарама-қайшылық тудырмайды, əрі оның ақиқаттығын əрдайым тəжірибе дəлелдейді. Тірлік иесі тек өз ерік-жігеріне байланысты іс-əрекет істейтін болғандықтан аталмыш мағына тұрғысынан келгенде ол толық еркіндікте, жəне де оның ерік-жігеріне ықпал ететін нəрселердің бəрі де есепке алынбайды. Себебі бостандық ұғымы өзінің ең алғашқы, тікелей, демек, қарапайым мағынасында тек мүмкіндік мəселесіне, яғни, іс-əрекетке физикалық кедергілердің жоқтығына келіп тіреледі; құс ауада, аң орманда өзін еркін сезінеді, адам жаратылысынан еркін, тек еркін адам ғана бақытты, деп айтыла беретіні де сондықтан. Сондай-ақ, «еркін халық» дегенде оның өздері жасайтын заңдар арқылы басқарылатыны есте болады, өйткені сондай жағдайда ғана ол тек өзіндік еркіндікпен жүреді. Сол себепті саяси еркіндікті физикалық еркіндік қатарына жатқызу керек.

	Алайда біз осынау физикалық еркіндіктен неғұрлым тез алыстап оның басқа екі түрін қарастырсақ, онда біз ұғымның қарапайым емес, философиялық мағынасына тап боламыз, ал бұл көптеген қиындықтарға жол ашатыны белгілі. Ол бір-бірінен мүлде өзгеше екі түрге: ақыл-ой жəне өнегелілік бостандығына […] бөлінеді.

	Жоғарыда айтылғандай, физикалық еркіндік тек материалдық кедергілерге дейін ғана орын алады да, олардың жоғында бірден пайда болады. Бірақ кейбір жағдайларда адам ешқандай материалдық кедергілер көрмесе де жекелеген себептерге – мəселен, қорқыту, уəде, қауіп-қатер жəне т.б. – байланысты өзінің еркіне сəйкес емес іс-əрекеттерге барады. Осының салдарынан мұндай адам шын мəнінде еркін бе? немесе, қуатты іркігіш себептің физикалық кедергі сияқты шынайы ерікке сай іс-əрекетті тоқтатуға жəне мүмкін қылмауға қабілеті бар ма? деген сұрақ туады. […]

	Ақыл-ой (интеллект) немесе тану қабілеті дегеніміз себептер ортасы, тек сол арқылы олар адамның өзіндік өзегін құрайтын ерікке ықпал етеді. Бұл орта əдеттегі қалыпты жағдайда болғанда, өз функцияларын дұрыс атқарғанда, сондықтан да ерікке таңдау үшін себептерді бұрмаланбанған түрінде, яғни, сыртқы шынайы əлемдегідей, ұсынғанда, – тек сонда ғана ерік мəселені өз табиғатына, яки, адамның өзіне тəн мінезіне, сəйкес шеше алады, демек, тек өзіндік мəн-мағына бойынша кедергісіз көрініс бере алады. Мұндай жағдайда адам ақыл-ой тұрғысынан еркін, яғни, оның іс-əрекеттері оның еркінің шынайы əлемде басқаларға қалай көрінсе өзіне де солай көрінетін себептерге қайтарған жауап əсерінің таза нəтижесі болып табылады. Сондықтан адамның іс-əрекеттерінің жауапкершілігі ізгілік тұрғыдан да, құқықтық тұрғыдан да оның өзіне жүктеледі.

	Аталмыш ақыл-ой еркіндігі мынадай жағдайларда: себептер ортасы, тану қабілеті мəңгілік немесе уақытша бұзылғанда, не болмаса сыртқы ахуал жекелеген жағдайда себептерді түйсінуді бұрмалағанда – тоқталады. Бірінші жағдай есалаң, елесті ауру, қояншық болғанда жəне ұйқыдан жаңа оянғанда; екінші жағдай қатты қателескенде, мəселен, дəрінің орнына у бергенде, немесе, түн ортасында кіріп келген үй қызметшісін қарақшы екен деп атып тастағанда жəне т.с.с. – орын алады. Егер ақыл-ой ерікке дұрыс жол берген жағдайда қабылданатын шешімді ерік жүзеге асыра алмаса, екі жағдайда да себептер бұрмаланған болып шығады. Сондықтан осындай жағдайда жасалған қылмыс заң бойынша да жазалануға тиіс емес. Себебі заңдар ерік моральдық тұрғыдан еркін емес, қандай жағдайда оны бағыттауға болмайды, бірақ ол себептер арқылы мəжбүрлікке бағынышты деген дұрыс жорамалдан туындайды; осыдан келіп заңдар қылмыстың неше түрлі себептеріне жазалаумен қорқытатын бұдан да күштірек қарсы себептер қоюға тырысады, яғни, қылмыстық жарғы дегеніміз қылмыстық іс-əрекеттерге байланысты қолданылатын қарсы себептердің тізімі ғана. Егер осы қарсы себептердің күшіне енуін жүзеге асыратын ақыл-ой оларды қабылдауға жəне ерікке ұсынуға қабілетсіз болып шықса, онда олардың жұмыс істеуі де мүмкін болмай шығады: олар ақыл-ой үшін жоқ дүние іспеттес. Бұл машинаны қозғалысқа келтіретін бір арқаудың үзіліп қалғанына пара-пар нəрсе. Мұндай жағдайда кінə еріктен ақыл-ойға ауысады; алайда соңғысы ешқандай жазалауға жатпайды. Заңның, мораль сияқты, тек қана ерікпен шаруасы бар. Тек жалғыз ерік қана адамның өзі болып көрінеді; ақыл-ой тек оның органы, оның қармалауыштары болып табылады, яғни, себептердің оған ықпал ететін медиумы.

	Сондай-ақ мұндай іс-əрекеттер моральдық жағынан да көп есепке алынбайды. Олар адам мінез-құлқының қырлары бола алмайды. Адам не ойлағанынан басқа əрекет жасайды, не ол қарсы себеп ойластыруға, яғни, оны əрекетке бастырмайтын не нəрсе екендігі туралы ойлауға қабілетсіз. […]





МОРАЛЬ НЕГІЗДЕРІ




	Тақырып: Моральдың қайнар көзін жəне негізін қайдан іздеу керек: тікелей сана-сезімде (немесе ар-ожданда) жатқан адамгершілік идеясынан ба жəне содан туындайтын басқа негізгі ізгілік ұғымдарының талдауынан ба; не болмаса танудың басқа негізінен (қағидатынан) бе?

	[…] Біреудің қайғысына ортақтасу да, бір қарағанда бұл қанша аз болып көрінгенімен, шынайы еркін ізгілік ретіндегі əділдіктің қайнар көзі болып табылады. Егер біреуге бұл топырақ – осынау ұлы һəм нағыз қайғыға ортақтасушылық қасиет тек соған ғана тамыр жая алатын топырақ – құнарсыз боп көрінсе, онда ол кісі жоғарыда айтылғандардан адамдар арасындағы шынайы, ерікті, риясыз һəм бояусыз əділдік өлшемінің қаншама түкке тұрғысыз екендігін; əділдіктің əрқашан тек таңғажайып ерекшелік ретінде көрініс беретінін, сапасы мен саны жағынан алтын мен жездің арақатынасындай, қарапайым ақылдылыққа негізделген жұртқа мəлім жəне кең жарнамаланатын əділдіктің өз туындысы іспеттес екендігін есіне түсірсін. […]

	Сол себепті əділетсіздік, немесе нақұрыстық, қай кезде болмасын басқа біреуге зиян келтіру болып шығады. Демек, дұрыс еместік ұғымы оң болып табылады жəне ол тек басқаға залал келтірмей, яғни дұрыс еместік көрсетпей, жасайтын іс-əрекеттерді білдіретін құқық ұғымының алдында тұрады. Бұған жоспарланған дұрыс еместікті болдырмауды бірден-бір мақсат еткен барлық іс-əрекеттер кіретінін байқау қиын емес. Себебі басқа біреуге оң қабақ таныту, оның қайғысына ортақтасу ешқашан мені ол маған зиян келтіретін жағдайға түсуіме, яғни дұрыс еместікке мойынсұнуыма мəжбүр ете алмайды. […] Əділдік талап ету тек қана теріс болғандықтан, олай етуге көндіруге, мəжбүр етуге ғана болады, өйткені «ешкімге зиян келтірме» қағидасын барлық адамдар бірден жүзеге асыруы мүмкін. Бұл жерде еріксіз көндіретін мекеме мемлекет болып табылады, ал оның бірден-бір мақсаты – жекелеген адамдарды бір-бірінен жəне жалпы қауымды сыртқы жаулардан қорғау. […]

	Зиянкестік жəне зиянкессіздік, бұзу жəне бұзбау – мұнда сондай-ақ зиянкестік пен бұзуды жою кіреді – ұғымдарымен мағыналас дұрыс еместік жəне құқық ұғымдары кез келген оң заңдардан мүлде тəуелсіз əрі одан бұрын тұрады: осылайша этикалық, немесе табиғи, құқық жəне таза, яғни, барлық оң қаулы-қарарлардан тəуелсіз, құқықтану бар. […] Құқық туралы ілім, құқықтану, дегеніміз басқа біреуге зиян келтіретін, яғни дұрыс еместік көрсететін, қандай əрекеттер жасауға болмайтынын тілге тиек ететін моральдың бір бөлігі. Демек, мораль бұл жерде мəселенің белсенді жағын назарда ұстайды. Ал заңдар болса моральдың осы қырын алады да, оны керісінше пайдаланады, яғни белсенді емес жағын назарда ұстай отырып, сол əрекеттердің өзін басқаға ауыстырмайтындай (өйткені ешкімге əділетсіздік көрсетілмеуі тиіс) етіп қарастырады. Мемлекет мұндай əрекеттерге қарсы заңдардан тұратын, оң құқық түріндегі, қуатты тірек жасайды. Оның мақсаты – ешкім əділетсіздік көрмеуі керек. […]

	Христиандық мораль Еуропада қай заманда болмасын орын алған басқа діндердің моралінен анағұрлым жоғары; бірақ кімде-кім еуропалық адамгершілік сол деңгейге сəйкес жақсарды əрі бүгін таңда бүкіл осы заманғылардан артық дəрежеде деп ойлағысы келсе, онда ол адам мұсылмандардың, еврейлердің, үнділер мен пұтқа табынушылардың бойынан еуропалық халықтардағы сияқты соншалық адалдық, берілгендік, шыдамдылық, қайырымдылық, мейірімділік, тектілік жəне жанқиярлық сияқты қасиеттердің табылатынына аз уақытта-ақ көз жеткізе алар еді. Тіпті оны христиандықтың пайдасына жасалған қорытындыға күдікпен қарауға мəжбүр етуге болар еді, бұған дəлел ретінде келтіретін дəйектердің тізімі де тым ұзап кетері хақ: христиандық жүргізген толып жатқан дін соғыстарындағы адам айтқысыз қатыгездіктер, кресшілердің жорықтары, Американың жергілікті халықтарын қырып-жою, сол құрылыққа зорлықпен əкелінген, құқық атаулының бəрін аяқасты етіп отбасыларынан айырып, мəңгілік азапты жұмысқа жеккен африкалық негр құлдардың тағдыры, дінге қарсы шыққан еретиктерді аяусыз қудалау, сорақы инквизициялық соттар, Варфолемей түніндегі қанды қырғын, Альбаның 18000 нидерландылықтың өмірін қиюы, т.с.с.

	Жалпы, егер христиандық, сол сияқты əр дін өз деңгейінде, уағыздайтын тамаша моралін олардың өкілдерінің іс жүзіндегі тəжірибесімен салыстырсақ, егер қоғамдық билік олар жасайтын қылмыстарды тежеп отырмаса, бір күнге ғана барлық заңдарды жоқ қылғанда бізге қандай қатер төнетінін сезінсек, онда діндердің адамгершілікке ықпалы мүлде түкке тұрғысыз екендігін мойындауға тура келер еді. Бұған, əрине, діннің əлсіздігі кінəлі. Теория жүзінде жəне іс əзірше тақуалық ойлау шеңберінде қалып тұрғанда əркімге оның ұстанған діні берік те, мықты да көрінеді. Алайда іс біздің барлық сенімімізді сынау сəтіне келіп тірелгенде, егер оны үлкен құрбандық жəне қиямет қиындықтар арқылы дəлелдеуге тура келсе, міне, сонда дін өзінің əлсіздігін анық көрсетеді. […]

	Отаны үшін өлімге баратын адам тіршілік тек өзінің жеке басымен шектеледі дейтін қателіктен ада: ол өз болмысын отандастарына тарата жалғастырады, сөйтіп олардың, олардан кейінгі ұрпақтардың санасында өмір сүре береді, жəне де ол өлімді кірпіктің қағысы ретінде ғана қабылдайды, ал кірпік қағыс көру үшін еш кедергі келтірмейтіні белгілі.

	Басқа адамдардың бəрі Мен-емес болып көрінетін, нағыз шындық деп тек өз тұлғасын танитын, ал басқаларға, керісінше, елес ретінде қарайтын, оларды салыстырмалы тірлік иелері деп, өйткені олар мұның мақсаттарын қолдау немесе қолдамау үшін ғана дүниеде бар болуы мүмкін, деп есептейтін адам мен барлық Мен-еместердің арасында өлшеусіз айырмашылық, түпсіз тұңғиық бар; демек, кімде-кім тек қана өзінің жеке басы аясында тіршілік етсе, ол өлімге сол жаңағы өзінің өзіндігінің, сондай-ақ барлық əлем мен ақиқат болмыстың жоққа айналуы деп қарайды. Керісінше, басқа адамдардан, тіпті барлық тіршілік иелерінен өзін, өзінің болмысын көре білетін, сондықтан өзінің тірлігі барша тірі дүниемен астасып жататын адам, өлгенде өз тірлігінің аз ғана бөлігін жоғалтады: ол басқалардың – өзін сол адамдардың болмысынан ұдайы танып, өзін жəне өзінің болмысын солар арқылы сүйе білгендіктен – санасында өмір сүруін жалғастыра береді, ол үшін тек өзінің сана-сезімін басқалардың сана-сезімінен бөліп тұрған алданыш қана жойылады. Ерекше қайырымды адамдардың жəне жауыз адамдардың өлім сағатын қарсы алардағы айырмашылығының негізі толығымен болмаса да көп жағдайда, міне, осында жатыр. […]





ОЙЛАР


	ЭТИКАҒА ҚОСЫМША РЕТІНДЕ



	[…] Əр адамның бойында бəрінен бұрын құқық шекарасын оп-оңай аттап жүре беретін аса мол эгоизм ұялаған, оны ұсақ-түйек мəселелерде күнделікті өмір көрсетсе, ірі масштабта тарихтың əр беті дəлелдейді. Шынында да, соншама мұқият аяланатын еуропалық тепе-теңдіктің көпшілік мойындаған қажеттілігінің негізінде «адам – өзіне кездескен əлсізді бас салатын жыртқыш хайуан» деген фактіні түйсіну, соны уағыздау жатқан жоқ па? ұсақ-түйек жағдайларда осынау фактінің күнде дəлелденетінін көріп жүрген жоқпыз ба? Алайда біздің табиғатымыздың шексіз эгоизміне əр адамның бойында азды-көпті бар жек көрушілік, ашу, көре алмаушылық, кейіс пен кекшіл өштік қосылады; олар жыланның тісіндегі у сияқты жинала береді жəне қаһарланып, зəрін шашу үшін шынжырын үзген жын-пері сияқты бұрқ етіп босанатын сəтті ғана күтеді. […]

	Адам басқаларды еш мақсатсыз қинауға, азап шектіруге дайын тұратын бірден-бір хайуан. Басқа хайуандар аш болғанда немесе күрес қызуына түскенде ғана осындай əрекетке барады. Егер жолбарысты жегенінен қырғаны көп деп жазғырсақ, ол шын мəнінде соның бəрін тек жеу үшін ғана өлтіреді, ал бұл жағдайды француз мəтелі дəл берсе керек: ses yeux sont plus grands que son estomac («оның көзі асқазанынан үлкен»). Ешбір хайуан тек азаптау үшін азаптамайды; адам ғана солай істейді – міне, оның мінез-құлқының нағыз жан түршігерлік қыры осында жатыр, əрі ол кəдімгі аңдыкінен анағұрлым сорақы. […]

	Сонымен, əркімнің жүрегінде шын мəнінде тағы жыртқыш отыр, ол басқаларды, егер олар жолына кесе көлденең тұрса, тек зар қақтыру немесе жою үшін оңтайлы сəтті ғана күтеді; міне, оның күреске жəне соғысқа деген құштарлығы нақ осыдан туындайды, нақ осыған байланысты ол өзін тізгіндеп, белгілі шеңберде ұстайтын серігіне – сана-сезіміне – үнемі салмақ түсіріп, жұмыс істетіп отырады. […] Материяның екі күштің, ұлғаю мен сығылудың, қарама-қарсы əрекеттерінің нəтижесінде өмір сүретініндей (Кант ілімі бойынша), адамзат қоғамы да жек көрушілік (немесе ашу-ыза) пен қорқудың қарама-қарсы əрекетіне негізделген. Себебі біздің табиғатымыздың өшпенділіктігі, егер онда қорқудың белгілі шеңберде ұстау үшін бір мысқал мөлшері болмаса, күндердің күнінде кімді болсын кісі өлтіруші етер еді; сол сияқты егер адамның бойында ашу-ызасы əрқашан əзір жəне қорған боп тұрмаса, тек қана қорқу əркімді кез келген балақайдың қолжаулығы мен ойыншығына айналдырар еді.

	Дегенмен, адам табиғатының ең бір сұрқия қыры – мейірімсіздікке өте-мөте жақын тұрған табалаушылық болып қала береді, оның алдыңғыдан айырмашылығы практика мен теорияның арақатынасы сияқты. […]





Бертран Рассел




	ХХ ғасырдағы аса көрнекті Британ философы Бертран Рассел (1872-1970) өз көзқарасы тұрғысынан келгенде елеулі эволюциялық үлкен жолдан өткен адам. Ол сонымен бірге қоғам қайраткері жəне публицист-ғалым ретінде дүниежүзіне танылды, 1950 жылы əдебиет саласы бойынша Нобель сыйлығының иегері болды. Кембридж университетінде сабақ бере жүріп, ол дүниежүзінің көптеген елдеріне оқытушылық қызметке шақырылған. Оқып жүрген кезінде Б.Рассел британдық нұсқадағы жас гегельшілердің абсолютты идеализм ағымының ықпалында болады, содан соң көп уақыт өтпей өзінің əріптесі Дж.Мурмен бірге идеалистік монизмге қарсы көзқарасқа келеді. Сол арқылы ол аналитикалық философия дəстүрінің негізін салады. Бертран Рассел ғылыми диссертациясын негізінен геометрия саласында қорғағанымен 1900 жылы Лейбництің философиясы жөнінде кітап жазып, оның логикалық идеяларының қазіргі кезеңдегі маңызы жөнінде тұңғыш көзқарас білдіреді. Одан соң «Математика принциптері» (1903) жəне осы тақырыппен 1910-1913 жылдары Кембридж математигі А.Н.Уайтхедпен бірлесе жазған үш томдық еңбегі оған шын мəніндегі абырой əкелді. Əйгілі ғалым логикалық математикалық идеяларын кейін «Математикалық философияға кіріспе» (1919) атты еңбегінде одан əрі жалғастырады. Бір ғажабы ол бұл еңбегін пацифистік қызметі үшін түрмеге отырған кезде жазған. Оның «Философия проблемалары» (1912) деген кітабы ағылшын-саксон елдерінде күні бүгінге дейін ең таңдаулы философия пəнінің кіріспе оқулығы саналады. Əлемге мəшһүр ғалымның зерттеу еңбектері сан-салалы тақырыпқа арналды. Тіл мəселесі, ақиқат туралы, əсіресе, «Адам танымы: оның аясы мен шекарасы» (1948) атты жинақтаушы еңбегі, сондай-ақ дүниежүзіне таралған «Батыс философиясының тарихы» (1945) жəне үш томдық «Автобиография» (1967-1969) кітаптары үлкен зерттеушілік нұсқада жазылған. Бүкіл өмір бойы Б.Рассел неке жəне отбасы, білім беру, педагогика мəселелеріне зор ынта қойып зер сала айналысты. Сондай-ақ ол қоғамдық өмірге де белсене қатысты. Ядролық қарусыздандыру жолындағы қозғалыстың тұңғыш президенті болды. 1955 жылы Рассел Эйнштейнмен бірге дүниежүзінің ғалымдарын бейбітшілік үшін күреске шақырған Манифестің бастамашылары болды.

	* * *



	Адам – табиғатқа қарама-қайшы бірдеңе емес, оның бір бөлшегі. Оның ойлауы да, іс-əрекеттері де жұлдыздар мен атомдардың қозғалысына тəн заңдарға сəйкес жүзеге асады. Адаммен салыстырғанда физикалық əлем орасан зор – ол Данте заманында есептелгендегіден де үлкен; алайда бұдан жүз жыл бұрын көрінгендегідей соншалықты зор емес. Кеңдік пен тереңдікте де, үлкен мен кішіде де ғылым, шамасы, белгілі бір шекке жетіп отыратын болса керек. Ғаламның кеңістіктегі ұзақтығы шектеулі жəне жарық сəуле оның айналасын бірнеше миллион жылда шарықтап шығады деп есептеледі. Материя шектеулі көлемдері бар электрондар мен протондардан тұрады жəне əлемде олардың саны да шектеулі деп есептеледі. Бəлкім, олардың қозғалысы бұрын ойлағандай үздіксіз емес секіріс түрінде болуы жəне де əр секіріс белгілі бір титтей секірістен кіші емес. Байқасақ, бұл қозғалыстардың заңдары бірнеше мейлінше жалпылама принциптерге шоғырланып, солардың көмегі арқылы əлемнің өткені мен болашағын оның тарихының кез келген шағын бөлігі арқылы бажайлауға болады.

	Осылайша, физика ғылымы өзінің тəмамдалатын кезеңіне жақындап келеді, сол себепті де тартымсыз болатын болады. Егер біз электрондар мен протондардың қозғалысын басқаратын заңдарды білсек, онда басқаның бəрі – жай география, үзік-бөліктердің əлем тарихының қайсыбір бөлімдеріне таратылатыны жөнінде хабар беретін нақты деректердің жиындысы болып қана қалады. Дүние жүзі тарихын есептеу үшін қажет география деректерінің жалпы саны, шамасы, тым көп болмаса керек. Теория жүзінде оларды үлкен кітапқа жазуға, ал кітапты есеп машинасымен бірге Сомерсет Хаусқа орналастыруға болар еді: машинаның тиісті тетігін бұраудың өзі ғана зерттеушіге тіркелген деректері бар уақыттан гөрі басқа уақытқа тəн жаңа деректер табуға мүмкіндік берер еді. Күні кешеге дейін тіпті кішігірім жаңалық ашудан туындайтын қуанышқа ұқсамайтын жəне соншама зеріктіріп жіберетін басқа бірдеңені көзге елестету қиын еді. Біз адам аяғы баспаған шыңды шабуылдағандаймыз, бірақ сол мақсатқа жеткенімізде шың басында сыра сатылатын, радиосы сөйлеп тұрған мейрамхана істейтінін көргендей күй кешеміз. Дегенмен, Ахилес заманында тіпті көбейту кестесінің өзі таң-тамаша қылған-ау. Адам да осынау жалықтыратын физикалық əлемнің бөлшегі. Оның тəні басқа да барлық материя сияқты электрондар мен протондардан тұрады, бұлар да жануарлар мен өсімдіктерді құрайтын электрондар мен протондар бағынатын заңдарға бағынады. Кейбір ғалымдар физиологияны ешқашанда физикамен шендестіруге болмайды деп есептейді, алайда, олардың дəлелі пəлендей сенімді емес – тіпті оларды дұрыс емес деген көңілге қонымдырақ.

	Біздің «ақыл-ой» деп жүргеніміз, бəлкім, сапардың жолдың немесе басқа да қатынас түрінің жағдайына байланысты болуы сияқты ми қатпарларының ұйымдастырылуына байланысты болар. Ойлауға жұмсалатын энергияның табиғаты химиялық екендігі хақ. Мəселен, ағзадағы йодтың тапшылығы дені дұрыс адамның өзін нақұрысқа айналдырады. Түйсіктің сиқыры материалдық құрылыммен байланысты болса керек. Осылай десек, онда жекелеген электрон һəм протон «ойлай» алмайды, яғни, бұл жалғыз адамның футбол матчын ойнай алмайтыны сияқты. Сондай-ақ, бізде дене өлгеннен кейін жеке ойлау қабілеті жалғаса береді деуге негіз жоқ, себебі өлім мидың ұйымдасуын бұзады да, оның қатпарларына қуат беретін энергияны ыдыратады.

	Құдай жəне мəңгілік – христиан дінінің осынау өзекті қағидалары – ғылымда тиянақты дəлел тапқан емес. Дін үшін олардың мəні елеулі деуге болмайды, мысалы, буддизмде олар жоқ. (Бұл пайым мəңгілік турасында дəл болып көрінбеуі мүмкін, бірақ негізінде дұрыс). Алайда Батыста оларды дін ілімінің міндетті минимумы деп есептеуге қалыптасқан. Адамдар алдағы уақытта да құдайға, мəңгілікке сенетін болады, өйткені бұл жанға тиімді – өзіңді-өзің рақымшыл, ізгілікті, ал дұшпандарың күнəға белшеден батқандар деп санаудың жағымдылығы секілді. Бірақ, меніңше, аталмыш қағидалар негізсіз. Құдайдың жоқтығын немесе ібілістің жалғандығын дəлелдей аламын ба, білмеймін. Мүмкін христиан құдайы бар да шығар, мүмкін Олимп, Ертедегі Египет немесе Вавилон құдайлары бар болуы. Алайда осы болжамның қайсысы болмасын басқалардан ықтималдығы артық емес: оларды тіпті ықтималды білім деп қарастыруға жатпайды, сондықтан оларға тоқталудың өзі қисынсыз. Мен мұны бұтарлап-жіліктемей-ақ қояйын, өйткені осы мəселені басқа еңбегімде талдағанмын.

	Жеке бастың мəңгілігі туралы мəселенің сипаты басқаша жəне бұл жөнінде түрлі пікірлер айтылады. Адамдар бізді қоршаған ортаға жатады, ғылым сол ортамен айналысатын болғандықтан адамдар тірлігінің алғышарты есебіндегі факторларды оңай табуға болады. Су тамшысы мəңгілік емес, ол оттегі мен сутегіге бөлінеді. Сондықтан егер жаңағы тамшы ыдырағаннан кейін де өзінің сулық қасиетін сақтайды деп есептесе, біз бұған сенімсіздікпен қарар едік. Сол сияқты, біз мидың мəңгілік емес екендігін жəне тірі дененің ұйымдасқан энергиясы өлімнен кейін жойылатынын, іс-əрекетке жарамсыз болып қалатынын білеміз. Осының бəрі біздің саналы тіршілігіміз ми құрылымымен жəне ұйымдасқан дене энергиясымен байланысты екенін дəлелдейді. Сондықтан да дененің тірлігі тоқтағанда ақыл-ой тірлігі бірге тоқтайтыны қисынды болжам. Бұл дəлелді ықтимал деуге сияды, бірақ оның көптеген ғылыми тұжырымдарға негізделіп құрылған дəлелдерден еш айырмашылығы жоқ.

	Осынау қорытындыға қарсы түрлі уəж айтуға болар еді. Психологиялық зерттеулерде өлімнен кейінгі өмір туралы деректер ұшырасады, ғылыми тұрғыдан келгенде бұған байыпты түрде тиісті дəлелдер келтіруге болар. Бұл салада ғылыми түйсігі бар ешбір адам жоққа шығара алмайтындай соншалықты бұлтартпайтын деректер жеткілікті. Алайда біз күмəнсыз деп қабылдаған бұл деректер тірі қалу гипотезасы шындыққа жанасады деген сияқты алғашқы сезімге негізделеді. Қандай да бір құбылысты түсіндірудің бірнеше тəсілі болса, біз солардың неғұрлым ықтималына жүгінеміз. Өлгеннен кейін де тірліктің жалғаса беруі мүмкін деп есептейтін адамдар бұл теорияны психикалық құбылыстарды түсіндірудің бірден-бір тиімдісі ретінде қарастыруға бейім. Ал басқа бір себептермен бұл теория шындыққа жанаспайды деп есептейтіндер өзгеше түсіндірулер іздейді. Меніңше, тірі қалу турасындағы осы күнге дейін психология берген деректер бұған қарама-қайшы көзқарас жөніндегі физиологияның куəліктерінен анағұрлым əлсіз. Бірақ мен олардың əлдеқайда күштірек болу мүмкіндігін жоққа шығармаймын, олай болса өлімнен кейін тіршіліктің болатынына сенбеу ғылыми тұрғыдан негізсіз.

	Алайда дененің өлімнен кейін тірліктің жалғасуы мəңгіліктен мүлде бөлек, ол психикалық өлімнің кейінге ысырылуы деген ғана сөз. Адамдар болса тек мəңгілікке сенгісі келеді. Бұған сенушілер мен келтіргендей физиологиялық дəлелдермен келіспейді, олардың айтуынша, жан дегеніңіз біздің дене органдарымызда эмпиризмдік көрініс тапқан дүниеден мүлде басқа нəрсе. Мен мұны метафизикалық наным деп ойлаймын.

	Түйсік жəне материя – кей жағдайда ыңғайлы терминдер болғанымен соңғы ақиқат емес. Электрондар мен протондар, жан сияқты, өзіндік тарихы бар логикалық жалғандықтар, олар қандай да бір тұрақты мағынаны емес, оқиғалар қатарын көрсетеді. Жанды алатын болсақ, мұны дамудың деректері дəлелдейді. Сəбидің дүниеге келуін, қоректенуі мен балалық шағын көз алдынан өткерген кез келген адам жан деген бөлінбейтін, ғажайып, бүкіл процесс барысында жетілген нəрсе деп шын мəнісінде тұжырым жасамайды. Жанның да тəн секілді дамитыны, оның тұқымнан да, жұмыртқа жасушасынан да бірдеңе қабылдап, сіңіретіні ақиқат. Сондықтан оның бөлінбейтіндігі мүмкін емес. Жəне бұл материализмге жатпайды, бұл тек əлемдегі ғаламаттың бəрі – алғашқы субстанцияның емес, ұйымдасудың мəселесі екенін мойындау...

	Егер біз өлімнен қорықпасақ, мəңгілік идеясы мүлде пайда болмас еді деп ойлаймын.

	Діни догмалардың негізінде, адам өміріндегі басқа да көптеген қырларының негізі сияқты, үрей, қорқыныш жатады. Көп жағдайда біздің қоғамдық өмірімізді адам баласы алдындағы қорқыныш (жеке немесе топтық) басқарады, алайда дінді табиғат алдындағы қорқыныш тудырады. Ақыл-ой мен материяның айырмашылығы, бəлкім, бұлдыр болуы; бірақ басқа, бұдан да маңыздырақ айырмашылық бар – ол ықпал етуге болатын дүниелер мен ықпал етуге болмайтын дүниелер арасындағы айырмашылық. Олардың ара жігі мəңгілік те емес, жеңілмейтін де емес – ғылым неғұрлым дамыған сайын, соғұрлым көп нəрсеге адамның əмірі жүріп отырады. Солай болғанымен бəрібір бірдеңелер, мысалы, астрономия айналысатын біздің əлеміміздің үлкен-үлкен деректері, əлгі шекараның ар жағында қалып отырады. Біз тек Жердің бетіндегі немесе оның қасындағы оқиғаларды басқара аламыз, соның өзінде де мүмкіншіліктеріміз шектеулі. Сол себепті өлімді болдырмауға біздің билігіміз бен күшіміз жетпейді, біз оны тек шегере аламыз.

	Дін осынау қарама-қарсылықты жеңіп шығуға тырысады. Егер əлемді басқаратын құдай болса, ал оны дұға оқу арқылы дегенімізге көндіруге болатын болса, онда адамдардың да бойына құдіреттілік дарыған болып шығады. Бұрынғы кезде дұғаға жауап ретінде кереметтер жасалатын. Олар осы күнге дейін католик шіркеулерінде болып жатады, алайда протестанттарда бұл қазір жоқ. Бірақ ғажаптардың пəлендей керегі де шамалы, өйткені жасағанның жарлығымен табиғат заңдары бұдан да əсерлі нəтижелер береді. Міне, осылайша, құдайға сену əлі де болса табиғат əлеміне адамдық қасиеттер шендестіруге қызмет етеді – адамдар табиғат күштері өздерінің досы деп ойлайды. Сол сияқты мəңгілікке сену өлім алдындағы үрейді ыдыратып жібереді. Мəңгілік пейішке сенетін адамдар өлімге қорқынышсыз қарауға бейім тұрады; бірақ дəрігерлердің ниетіне қарай, ылғи бұлай бола бермейді. Сенім қорқыныштан біржола ада етпегенімен, адамдарды əжептəуір жұбатады.

	Дін өзінің қайнар бұлағы ретінде үрейді пайдалана отырып, оның кейбір көріністерінің мəнін өсірді жəне мұнда тұрған еш сөкеттік жоқ деп ойлауға мəжбүр етті. Мұнысымен ол адамзатқа жақсы қызмет еткен жоқ: қорқыныштың қандайы болмасын – жауыздық, жамандық. Мен өлгенде тозаңға айналамын да, менің «менімнен» түк те қалмайды деп ойлаймын. Мен енді жас емеспін һəм өмірді сүйемін. Бірақ өлім туралы ойлағанда қорқыныштан дірілдеп қорланбас едім. Бақыт қанша қысқа болғанымен, ол бақыт болып қала береді, өткінші болғанымен ақыл-ой жəне махаббат құндылығын еш жоймақ емес. Көптеген адамдар дар алдына апарғанда да намысын биік ұстай білген; осындай қасиет бізді адамның дүниедегі шынайы орнын тани білуге үйретсе керек. Ғылымның ашық тұрған терезесінен соққан жел дəстүрлі адами ертегілердің жанға жайлы, үйдегідей жылуына бөленген біздерді бастапқыда қалтыратып жіберсе де, кейін салқын самал бойыңды сергітіп, жадыратады, ал ғылымның алдынан ашылатын кеңістік ғажайыптығымен таңғалдырады.

	* * *

	...Дінде көрініс тапқан адамға тəн үш итермелеуші күш бар – олар, бəлкім, қорқыныш, мансапқорлық жəне жек көрушілік. Діннің мақсатының өзі осы өткір сезімдерді белгілі бір арналарға бағыттай отырып, оларға мұнтаздық, сыпайылық сипат беру болса керек. Жалпы алғанда жəне негізінен тек осы сезімдер ғана адами азаптардың бастауы болғандықтан дін зұлымдықтың күші болып табылады, өйткені ол адамдарға өзінің құмарлықтарына барынша бой ұруына септігін тигізеді. Егер дін қолпаштамаса, олар бұл сезімдерін ең болмағанда тізгіндей алар еді.

	Осы арада христиан дініндегілердің кейбіреулері маған қарсы уəж айтуы мүмкін, мұндайлардың қатары көп болмағанымен бұл уəжді де мұқият талдаған абзал. Жек көрушілік пен қорқыныш адам табиғатының ажырамас қасиеттері, бұл сезімдерді ол ылғи да басынан өткеріп келеді, ылғи өткере де бермек, – дейді жаңағылар. Жек көрушілік пен қорқыныш жөнінде сіздің қолыңыздан бар келері – оларды неғұрлым залалы аз болатындай белгілі бір арналарға бұрып жіберу. Христиан уағыздаушысын тыңдасақ, шіркеудің жек көрушілік пен қорқынышқа көзқарасы ол өзі айыптайтын жыныс күшіне деген көзқарасқа ұқсас. Ол неке құрсауымен шектеу арқылы жыныс құмарлығын залалсыздандыруға тырысады. Бір сөзбен айтқанда, шіркеу егер қорқыныш адам баласының жазмышына тəн үлес болса, оны шын қауіпті адамдарға қарсы бағыттаған жөн деген дəлел айтады, өзінің əділдік тұжырымдамасын жүзеге асыра отырып ол нақ осымен айналысады.

	Бұл тұжырымға екі жауап айтуға болады жəне де оның бірі салыстырмалы түрде үстіртін болса, екіншісі мəселені толығымен ашып береді. Үстірт жауаптың мəні – шіркеудің əділдік тұжырымдамасының өзін ең жақсы деп қабылдауға болмайды дегенге саяды; ал толыққанды жауаптың айтары – психология саласындағы қазіргі білім деңгейі жəне қазіргі өнеркəсіп техникасы жағдайында адам өмірінен жек көрушілік пен қорқынышты мүлде аластатуға болады.

	Бірінші баптан бастайық. Əлеуметтік тұрғыдан келгенде шіркеудің əділдік тұжырымдамасы қажетсіз, мұның көп себептерінің ең алғашқысы һəм ең бастысы – оның ақыл-ой мен ғылымды əлсірететіндігінде. Осынау кінарат інжілдерден келе жатыр. Христос біздерге кішкентай бала болыңдар дейді, ал бірақ кішкентай балалар дифференциалдық есептеуді, ақша айналымының принциптерін немесе аурулармен күресудің қазіргі əдістерін игере алмайды ғой. Шіркеудің үйретуінше, мұндай білімдерді игеру біздің міндеттерімізге кірмейді. Рас, шіркеу қазір енді өзінің шырқау кезеңінде мақұлдағанындай, білім алу күнə деп айтпайды; дегенмен білімді болу қауіпті деп есептейді, себебі – бұл ақыл-ойдың астамшылығына соқтырады да, христиан догмаларына сын көзбен қарауға жол ашылады. Мəселен, екі адамды алайық, оның бірі ауқымды тропикалық аумақта безгек ауруын жойды дейік, бірақ осы жұмыс барысында əйелдермен кездейсоқ жыныс қатынасында болды; екіншісі мейлінше жалқау əрі енжар болды, ол тек жыл сайын бір бала жасауды ғана білді, сондықтан да əйелі мүлде қажып, көп ұзамай дүние салды, одан еш қамқорлық көрмегендіктен балаларының да тең жартысы өліп қалды. Ал, бірақ ол еш уақытта көлденең жүріске салынбап еді. Кез келген ізгі ниетті христианин бұлардың екіншісі біріншісінен гөрі көп рақымшыл деп санауға міндетті болса керек. Мұндай позиция діни наным болғандықтан ақыл-ойға қарама-қайшы екендігін айтудың қажеттігі жоқ. Қандай да бір істе нақты еңбектен күнəға батпау маңыздырақ деп есептеліп отырғанда, адам игілігіне бағытталған өмірде көмекші ретіндегі білімнің маңызы мойындалмағанда, қалай дегенмен осынау сандырақтан қашып құтыла алмайсың.

	Қорқыныш пен жек көрушілікті шіркеу тəжірибесінде пайдалануға қарсы екінші – одан гөрі тұғыры беріктеу – қарсылықтың мəні мынада: бүгін таңда бұл сезімдер тəрбие, экономика жəне саясат салаларындағы реформалардың демеуімен адам табиғатынан мүлдем аластатылуы мүмкін. Негізді білім саласындағы өзгерістер құрауға тиіс, өйткені жек көрушілік пен қорқынышты түйсінген адамдар бұл сезімдерге қайран қалатын əрі оларды мəңгілік етуге тырысатын болады. Бұл ұмтылыс, əрине, қатардағы христианиннің бойындағыдай санадан тыс болуы да ықтимал. Қорқынышты жоюға бағытталған тəрбие жүйесін жасау онша қиын емес. Бұл үшін тек сəбиге қайырымдылықпен қарап, оған оның балалық ынтасы ашылатындай əрі теріс нəтижеге ұрындырмайтындай жағдай жасау, сондай-ақ оларды қараңғылық, тышқандар немесе əлеуметтік сілкіністер алдында ақылға сыймайтын қорқыныш сезім билейтін үлкендермен жанасудан арашалау керек. Сəбиге тым қатаң жаза қолдануға да, шектен тыс қатаң сөгуге де болмайды, оны қорқытудың да керегі жоқ. Балаларды жек көрушіліктен құтқару күрделірек. Бұл үшін қызғаныш пен көре алмаушылықты қоздыратын жағдаяттарды барынша болдырмауға тырысқан абзал жəне де балалардың арасындағы өзара қарым-қатынаста əділдікті мейлінше қолдап отыру керек. Сəби өзі араласатын үлкендердің кейбіреуі тарапынан ғана болса да жылылық, сүйіспеншілік сезінуі тиіс; өміріне немесе денсаулығына қауіп төнетін кезеңдерді есептемегенде оның табиғи белсенділігі мен əуестігінің көрініс беруіне кедергі жасамау керек. Əсіресе жыныстардың өзара қарым-қатынасы туралы білуге немесе шарттылық шеңберінен шыға алмаған адамдар əдепсіз деп есептейтін мəселелерді талқылауға тыйым салудың жөні жоқ. Егер əу бастан осынау қарапайым ережелерді орындап отырса, сəби батыл əрі мейірімді адам болып өседі.

	Алайда осылайша тəрбиеленген балғын жас үлкен өмір табалдырығын аттағанда, мейлі ұл болсын, мейлі қыз болсын, əділетсіздікке, қатігездік пен орынсыз жапа шегуге толы əлемге тап болады. Бүгінгі заманда орын алған əділетсіздік, қатыгездік жəне азап шегу өткеннен қалған мұра жəне оның түп төркіні экономикалық себептерде жатыр, өйткені бұрынғы кездерде күнкөріс үшін ымырасыз, аяусыз күрес жүріп отырған. Біздің заманымызда бұл міндетті шарт емес. Егер құлқымыз болса, біз бүгінгі өнеркəсіптік техника жағдайында əр адамға тəп-тəуір күнкөріс қамтамасыз ете аламыз. Əлемнің қолында барлық адамдарды бақытты ете алатындай білім құдіреті бар; осы білімді пайдалану жолындағы басты кедергі діни ілім болып табылады. Дін біздің балаларымызға ұтымды білім алуға мүмкіндік бермейді; дін бізге соғыстың түпкілікті себептерін жоюға кедергі келтіреді; дін бізге күнə мен жазаның көне де қатал доктриналарының орнына ғылыми ынтымақтастық этикасын уағыздауға тыйым салады. Мүмкін, адамзат алтын ғасыр табалдырығын аттағалы тұрған шығар; егер осылай болса, онда алдымен кірер есікті күзетіп жатқан айдаһардың көзін жою керек, ал бұл айдаһар – дін.

	* * *

	Мен қазір британдық, еуропалық немесе батыстық демократияның өкілі ретінде емес, адам ретінде, бұдан былайғы тірлігінің өзі күмəнды бола бастаған адамзат баласының өкілі ретінде айтқым келеді. Дүние кикілжіңге толы: еврейлер мен арабтар арасында, үнділіктер мен пəкстандықтар арасында, Африкадағы ақ нəсілділер мен негрлер арасында дау-жанжалдар; ең бастысы, басқаның бəрінен де зор коммунизм мен антикоммунизм арасында ғаламат күрес жүріп жатыр.

	Саяси түйсігі бар əр адам осынау сауалдардың ең болмағанда біреуіне ерекше сезіммен қарайды; бірақ мен сіздер мұндай сезімдерді бір сəт ұмытып, өздеріңіздің тамаша тарихы бар биологиялық түрдің өкілдері екендіктеріңізді ойлағанды қалар едім. Бұл түрдің жойылып кеткенін, əрине, ешқайсымыз да тілемейміз. Мен белгілі бір тарапты жақтап бір сөз де айтуға талап қылмаймын. Бəрі қазір бір деңгейдегі қауіпті жағдайда тұр, егер осы қауіпті түйсіне білсек, онда бірлесе күш салып оны жеңіп шығуға үміт бар. Біз жаңаша ойлауға үйренуіміз керек жəне өзімізге өзіміз əскери жеңісті қамтамасыз ету үшін қандай қадамдар жасау туралы емес – өйткені бұдан əрі мұндай қадамдардың болуы мүмкін емес – бəріміз үшін апатты нəтиже ғана беретін əскери дау-дамайдың бетін қайыру жолында қандай қадамдар жасау қажеттігі туралы сауал қоюға тиіспіз.

	Сутегі бомбаларын пайдалана жүргізілетін соғыстың не екенін қалың жұртшылық, тіпті биліктің басындағы көптеген адамдар да түсінбейді, сондықтан əлі де қалаларды бомбалау сияқты терминдер арқылы ой толғайды. Жаңа бомбалар бұрынғылардан қуатты екені белгілі, егер бір атом бомбасы Хиросиманы күл-талқан етсе, бір сутегі бомбасы Лондон, Нью-Йорк, Мəскеу сияқты бұдан да үлкен қалаларды қирата алады. Мұндай соғыста үлкен қалалардың бəрі де жойылатынына күман жоқ. Бірақ бұл сол соғыстың барлық зардаптарының титтей бөлігі ғана. Егер Лондонда, Нью-Йоркте жəне Мəскеуде бəрі тас-талқан болса да, дүние бірнеше ғасырдан кейін бəрібір қалпына келе алар еді. Алайда бүгін біз сутегі бомбасының жарылысынан кейінгі қирап-бүліну бұрынғы ойлағаннан анағұрлым кең аумаққа таралатынын, əсіресе Бикинидегі сынақтардан кейін, біліп отырмыз. Беделді пайымдауларға сүйенсек, қазіргі кезде Хиросимаға тасталған бомбадан 25000 есе қуатты бомба жасау мүмкіндігі бар. Мұндай бомбаның жер бетінде немесе су астында жарылуы атмосфераның жоғарғы қабаттарына дейін жететін радиоактивті бөлшектер ағынын тудырады. Бұл бөлшектер шаң, я болмаса жауын түрінде біртіндеп жерге түседі. Жапон балықшылары американдық сарапшылар белгілеген қауіпті аймақтан тыс жүргеніне қарамастан барлық олжасымен бірге нақ осындай шаңнан уланған болатын. Өлім себетін радиоактивті бөлшектердің қанша кеңістікке тарайтынын ешкім білмейді, бірақ ең беделді деген білгірлердің бірауыздан мəлімдеуінше, соғыста сутегі бомбасын қолдану адамзатты біржола жойып жіберуі ықтимал. Ал енді іске көптеген бомбалар қосылса бəрі де өледі: бағына қарай адамдардың аз бөлігі бірден о дүниеге аттанады да, көпшілік үшін өлудің өзі ұзаққа созылатын азапқа, баяу орнайтын тозаққа айналады. Бірнеше мысал келтірейін. Əскери-əуе ұрыстарының беделді маманы Джон Слессор мырза былай дейді: «Бүгінгі таңда, яки біздің заманда, дүниежүзілік соғыс жаппай өзін-өзі өлтіру болар еді. Соғыстың кез келген нақты бір қаруын жоюдың ешқашан маңызы болған емес əрі болмайды да. Соғыстың өзін жою керек». Нейрофизиология бойынша көрнекті ағылшын маманы, Британ Ассоциациясының президенті лорд Адриан таяуда айтқан еді: «Біз ешкім көтере алмайтын жəне ешкім қашып құтыла алмайтын радиация деңгейін тудыратын бірнеше атом жарылысының болу мүмкіндігімен есептесуіміз керек. Егер біз бұрынғы үйірлігімізден бас тартпасақ, онда адам баласын құртып тынатын жанжалға ұрынамыз». Ал ағылшын қарулы күштерінің бас қолбасшысы Флип Жубер мырза:

	«Адамзат сутегі бомбасы пайда болған сəттен бастап саясаттың жалғасы боп саналатын соғыс атаулыдан бас тартатын шекке жетті. Олай болмаған күнде түбегейлі құру мүмкіндігімен келісуі керек», – дейді. Мен осы тақылеттес дерексөздердің əлі талайын келтірер едім.

	Мұндай ескертулер көптеген көрнекті ғалымдар мен əскери-стратегиялық мəселелер жөніндегі мамандар тарапынан айтылуда. Олардың ешқайсысы да нəтиже нашар болады деп тұжырымдамайды; олардың айтуынша, сондай нəтиже болуы мүмкін, бірақ апат болмайды деуге сенім жоқ. Оның үстіне сарапшылардың пікірі саясатқа немесе қандай да бір нанымға байланысты емес. Менің байқауымша, олар тек білімге байланысты. Менің ашқан жаңалығым: ең көп білетін адамдар – көңіл күйі ең жабыңқылар. Сонымен біздің алдымызда қашып құтылмайтын əрі сұмдық проблема тұр: адам баласы не құрып кетеді, не соғыстан бас тартады. Басқаша жағдайды түсіну қиын. Соғысты жою – оңай шаруа емес, өйткені бұл ұлттық егемендікті шектеу деген сөз, ал оның кімге болсын ұнай қоюы екіталай. Алайда жағдайды түсінуге бəрінен бұрын «адамзат» деген сөздің абстрактілігі мен бұлдырлығы кедергі етеді. Адамдар қатердің жалпылама, көмескі «адамзатқа» емес, олардың өзіне, балалары мен немерелеріне төнетінін түсінбейді. Сондықтан да олар қазіргі заман қару-жарағына тыйым салса, соғысты жүргізуге болады деп үміттенеді. Қорқыныштысы – мұндай үміттің құр елес, иллюзия екендігінде. Бейбіт уақытта сутегі бомбасын қолданбау туралы қандай келісімдер жасалса да, соғыс əрекеттері басталсымен олар далада қалады: екі тарап та сутегі бомбасын жасауға кіріседі, өйткені бір жақ оны жасап шығарса, ал екіншісі мұнымен айналыспаса, онда жеңіс, əрине, бірінші жақтыкі болады.

	Болашақ соғыстың талқандағыш сипатына көңіл аударуға кедергі келтіретін саяси тосқауылдар темір перденің екі жағында да бар. Егер екі тараптың бірі ешуақытта соғыс ашпаймын деп жарияласа, онда дипломатиялық тұрғыдан келгенде қарсы жақтың билігінде қалады. Өзін-өзі сақтау үшін əр тарап кейбір арандатушылыққа төзе алмайтынын мəлімдеуге мəжбүр болады. Əр тарап бітімгершілікке ұмтылуы мүмкін, бірақ олардың ешқайсысы да бұл жөнінде ашық айтуға жоқ. Аталмыш жағдай ертедегі жекпе-жек сияқты. Əдетте сайысқа шығушылар өлімнен қорыққаны жəне татуласуды қалағаны күмəн келтірмесе керек, бірақ ешқайсысы да қорқақ болып көрінгісі келмеген. Мұндайда ымыраға шақырған достардың іске араласуы жəне бұған сайысшылардың екеуінің де келісуі ғана аман қалуға үміттендіретін жалғыз жайт болатын. Бұл темір перденің екі жағындағы қарсыластардың қазіргі ахуалының дəл көшірмесі сияқты. Егер біз соғыстың басталу мүмкіндігін мүлде қисынсыз ететін келісімге қол жеткізгіміз келсе, оны бейтарап мемлекеттер ұсынуы керек, себебі бұлар өздері туралы «татулық» саясатын жүргізуге деген айыптау тудырмай-ақ соғыс əкелетін бақытсыздықтар туралы айта алады. Бейтарап мемлекеттер дүниежүзілік соғысты болдырмау үшін, тіпті нағыз өзімшілдік тұрғыдан болсын, қолдан келгеннің бəрін істеуге толық құқы бар, өйткені осындай соғыс бастала қалса, барлық адамзатпен бірге бейтарап елдер халықтарының да жойылып кетуі əбден ықтимал. Егер мен бейтарап елдің үкімет басшысы болсам, елдегі тұрғындарды сақтау өзімнің басты парызым деп есептер едім, ал бұған қол жеткізудің бірден-бір жолы – темір перденің екі жағындағы күштерді татуластыруға сеп болу.

	Жеке өз сезімдеріме келсем, мен, əрине, бейтарап қала алмаймын жəне соғыс қаупі Батыстың тізе бүгуі есебінен жойылуын қаламас едім. Бірақ адам баласы ретінде түсінетінім – Шығыс пен Батыстың арасындағы дау-дамайлар коммунистке немесе антикоммунистке, азиялыққа, еуропалыққа немесе американдыққа, ақ нəсілдіге немесе қараға титтей де болса пайда келтіретіндей жағдайда шешілуі керек, сол себепті де олар соғыс тұрғысынан шешілмеуі тиіс. Жəне де мұны темір перденің екі жағындағылардың түсінгенін қалар едім. Түсіністіктің бір жақтан ғана болуы мүлде жеткіліксіз. Бейтарап елдер қасіретті қос таңдаудың алдында тұрмағандықтан, егер тілек етсе, осыны түйсінеді деп ойлаймын. Бір немесе бірнеше бейтарап ел сутегі бомбасы қолданылатын соғыстың – тек соғысатын ғана емес, сондай-ақ бейтарап мемлекеттер үшін де қиратқыш зардаптары жөнінде есеп жасайтын сарапшылар комиссиясын құруы мүмкін. Бұл баяндаманы барлық ұлы елдердің үкіметтеріне олар мұның қорытындыларымен келісетінін не келіспейтіндігін білу үшін табыс етуге болар еді. Бəлкім, бұл ұлы елдерді дүниежүзілік соғыс олардың мақсат-мүдделеріне қызмет етпейтінімен, себебі мұндай соғыс тек жауын ғана емес, сондай-ақ досын да, бейтарап мемлекеттерді де жойып жіберетінімен келісуге итерер еді.

	Геологиялық уақыт сағаты бойынша, Адам ең көп дегенде 1000000 жыл тіршілік етіп келеді. Оның қол жеткен табыстары, əсіресе соңғы 6000 жылда, ғарыш тарихындағы, бізге мəлім тарихын алғанның өзінде де, мүлде жаңа дүние болып табылады. Сансыз ғасырлар бойы күн ұясынан шығып, кешкісін батып отырды, ай туып-толып, сосын қайра бітіп жатты, түн қараңғысында жұлдыздар жымыңдаумен болды, тек адам баласы пайда болғаннан кейін ғана бұл құбылыстар танып-білінді. Адам ұлан-ғайыр астрономия кеңістігінде жəне аса кіші атом əлемінде бұрын танып-білуге болмайды деп есептелініп келген нешелер құпияны ашты. Өнерде, əдебиет пен дінде кейбір адамдар сезімнің аса нəзік қойнауларына бойлай білді, сондықтан тек осынысы үшін ғана адам баласын сақтап қалу қажет-ті. Неліктен бəрі езбе, мылжың үреймен аяқталуы тиіс – жекелеген топ емес, жалпы адам туралы ойлауға тек кейбіреулердің ғана қабілеті болғандықтан ба? Адам баласы соншама ақыл-ойдан, шынайы сүйіспеншіліктен ада болғаны ма, өзін-өзі сақтаудың тіпті қарапайым талаптарын көрмейтін соншама көрсоқыр болғаны ма, өйткені планетадағы бүкіл тіршілік атаулыны жойып жіберу оның ақымақтығының соңғы дəлелі болып шықпай ма? Себебі тек адамдар ғана емес, барлық жан-жануарлар да құрып кетеді ғой, ал бұларды коммунизмге немесе антикоммунизмге телудің реті жоқ.

	Өз басым бұған сенбеймін. Арамыздағы дау-жанжалдарды ұмытайық, егер де өзімізге-өзіміз тірі қалу мүмкіндігін жасасақ, бізді өткендегі қол жеткен табыстардан анағұрлым қомақты, ғаламат жетістіктерге толы болашақ күтіп тұр. Біздің алдымызда бақытқа ұмтылған ұдайы ілгерілеу, білім мен даналық жолы тұр. Мұның орнына біз неге ажал таңдауымыз керек – өзара кикілжіңдерді, дау-дамайларды ұмытуға шамамыз келмегендіктен бе? Мен сіздерге басқа өзі сияқтыларға үн тастаған адам баласы ретінде сөз арнағым келеді: өздеріңіздің адам екендеріңізді еске ұстаңыздар жəне бұдан басқаның бəрін де ұмытыңыздар. Егер осылай істей алсаңыздар, сіздердің алдарыңыздан жаңа пейіштің есігі ашылмақ; бұлай болмағанда, жаппай өлімнен басқа ештеңе де күтуге болмайды.

	* * *

	Адамзат тарихта бұрын-соңды болмаған альтернативаның алдында тұр: не соғыстан бас тарту керек, не біз адам баласының жойылуын күтуіміз керек. Бұл қауіп туралы көптеген көрнекті ғалымдар мен əскери беделді адамдар айтқан болатын. Олардың ешқайсысы да жамандықтың жүзеге асуы ықтимал дей алмас еді. Алайда қазір кімге болсын осы кезге дейінгі түсінігіміздегідей жеңіске жету мүмкін емес; егер ғалымдар арасындағы тартыс тоқтатылмаса, келесі соғыстан кейін тірі қалатын жан болмас. Демек, адамзаттың бірден-бір мүмкіндігі – не келісімдер арқылы қол жеткізуге болатын бейбітшілік, не ажал патшалығы.

	Мен ұсынатын бірқатар қадамдар анағұрлым оң нəтиже шығаруға көмектеседі деп ойлаймын. Сөз жоқ, аталмыш мақсатқа жетудің басқа да жолдары бар, бірақ енжарлық, торығу сананы мүлде жаныштамас үшін сенімді бейбітшілікті қамтамасыз етудің бір айқын əдісін естен шығармау маңызды.

	Мен жоғарыда айтқан қадамдарды қарастырмай тұрып бейбітшіліктің шынайы достары айтатын бір пікірге тоқталғым келеді: олардың айтуынша, ұлы елдердің арасында ядролық қаруды қолданбау жөнінде келісім болуы қажет. Мен мұндай келісім пайда əкеледі деп ойламаймын. Біріншіден, бүгін таңда ядролық қаруды аса құпия, тіпті қадағалау мүмкін еместей, түрде шығаруға болады. Демек, бомбаға тыйым салу туралы келісім жасалғанымен, кез келген тарап өзінің қарсыласы да оны құпия түрде шығарып жатыр деп ойлайды, содан барып осы күдік қарым-қатынасты одан сайын шиеленістіреді.

	Екінші дəлел: егер тіпті тараптардың бірі бейбіт жағдай болып тұрғанда аталмыш қару жасаудан бас тартса да, соғыс ашыла қалған күнде жасалған келісім өзіне қолбайлау болады деп есептемейді, сондықтан соғыс қимылдары басталысымен-ақ сутегі бомбаларын шығаруға кірісе алады.

	Біраз адамдар екінші дүниежүзілік соғыста улаушы газдардың қолданылмағанын тілге тиек етіп, сутегі бомбалары іске қосылмайды деп өздерін жұбатпақ болады. Бұл нағыз адасушылық деп есептеймін. Газдар шешуші маңызы болмағандықтан қолданылған жоқ, оның үстіне олардан противогаз жақсы қорғайтын еді. Керісінше, сутегі бомбасы шешуші маңызы бар қару болып табылады, əрі одан қорғайтын əзір ешқандай құрал жоқ. Егер тараптардың бірі оны қолданып, екіншісі қолданбаса, онда біріншісі бірнеше бомбамен-ақ қарсыласын толық дəрменсіздікке ұшыратуы ықтимал; бұл жерде қолданған жақтың өзі, сəтін салса, онша көп зардап шекпейді, ал жарылған бомбалардың саны көп болса, апаттың көлемі орасан зор болмақ. Сондықтан да, меніңше, сутегі бомбасын тек бір жақ қана қолданса, онда соғыс осы жақ үшін «жеңіс» деп аталатын құбылыспен бітуі мүмкін. Бірақ – мен бұл жерде əскери мамандармен келісемін – дүниежүзілік соғыста сутегі бомбасын мүлде пайдаланбауға аз да болса үміт бар деп ойламаймын. Яғни, біз не осыншама кең масштабты соғысты болдырмауымыз керек, не ажал құшуымыз керек. Əлем үкіметтерін осыны мойындатуға мəжбүр ету – бейбітшілік жолындағы қажет қадам. Қысқасы, сутегі бомбасын жою, ал бұл бəріміздің тілегіміз болу керек, екі жақ та блоктар арасындағы дұшпандық қарым-қатынастарды біржола тыюға шын ниетпен талаптанса ғана ықпалды қадамға айналады. Бұған қайткенде қол жеткізуге болады?

	Қандай да бір келісімдер мен іс шараларды жасамас бұрын екі нəрсені қамтамасыз ету керек: біріншіден, ұлы мемлекеттер өздерінің небір мақсаттарына соғыс арқылы жете алмайтынын түйсінуі керек; екіншіден, мұндай түйсіктің əмбебаптығының салдары ретінде – қарсыласы соғыс дайындап жатыр-ау деген əр тараптың күдігі сейілуі тиіс. Осы екі мақсатқа байланысты жасалатын қадамдар турасындағы кейбір ойларымызды назарларыңызға ұсынамыз.

	Алғашқы қадам ретінде бірнеше аса көрнекті ғалымдардың мəлімдемесі жасалынып, онда ядролық соғыс əкелетін зардаптар көрсетілуі тиіс.

	Бұл құжатқа ешқай жаққа да іш тарту болмау керек. Беделді ғалымдар соғыстан не күтуге болатынын қарапайым тілмен айтып, мүмкіндігінше дəл ақпарат беруінің маңызы зор, ал шынайы мəліметтер болмаған жағдайда олар неғұрлым ықтимал гипотезалар ұсынуы керек. Көптеген деректер бүгінге дейін белгілі: олар аталмыш ақпаратты жинау барысында жапа шегуге де мəжбүр болатын адамдардың еңбегінің арқасында анықталған. Осынау білімнің барынша жеңіл, қарапайым түзілгені абзал, ол түсінікке оңай, əрі кеңінен танымал болуы қажет. Сонымен жүгінуге болатын беделді құжат дүниеге келуі керек.

	Мəлімдемеде ядролық соғыс ешкімге де жеңіс əкелмейтіні жəне оны коммунистердің тілегіне сəйкес, немесе олардың қарсыластарының тілегіне сəйкес бейбітшілік орната алмайтыны айтылуы керек.

	Барлық елдердің ғалымдарына құжаттың техникалық бөлігіне қол қою ұсынылады, содан кейін, меніңше, ол бір немесе бірнеше қосылмаған үкіметтердің іс-əрекетіне негіз болады; бұл үкіметтер осынау мəлімдемені бірлесіп жасауына немесе өз елдеріндегі ғалым – мамандардың көмегіне сүйенуіне болар еді. Мəлімдеме əлемнің барлық үкіметтеріне өз пікірлерін білдіру үшін ұсынылмақ. Темір перденің екі жағындағы үкіметтер соғыстың бұдан былай саясаттың жалғасы бола алмайтынын өз абыройын төмендетпей-ақ мойындар еді. Бейтарап елдердің ішінде екі топпен де достық қарым-қатынастағы Үнді елінің позициясы анағұрлым тиімді, əрі оның Корея мен Үндіқытайдағы ара ағайындық тəжірибесі де баршылық. Мен ғалымдардың мəлімдемесі бүкіл ұлы елдерге ұсынылғанын қалар едім. Бəрі де ядролық соғыстан ештеңе ұтпайтынын мойындар еді деп сенемін.

	Солай бола тұра бұған дейін коммунистер де жақтаған, антикоммунистер де жақтаған идеяларға белгілі бір түзетулер енгізу қажет. Қарсыласты барынша сынау, сондай-ақ оның өткендегі күнəларын тілге тиек ету немесе оның іс-əрекеттерінің себептеріне күдікпен қарау көздеген мақсатқа жеткізе бермейтінін түйсіне білу керек. Біздің елдеріміздегі ішкі партиялық саясаттан бас тартудың қажеттігі болмайды. Бірақ бəрі де өз көзқарасыңды насихаттауды күшпен емес, оған сендіру арқылы жүргізу керектігін мойындауы тиіс.

	Айталық, ұлы мемлекеттер соғыс арқылы өз мақсаттарына қол жеткізе алмайтынын мойындауға мəжбүр болды делік. Бұл ең қиын қадам. Енді бұдан əрі қандай қадамдар болуы мүмкін екендігін қарастырайық.

	Біріншіден, дау-жанжалды, ол мейлі «күйіп тұрған» немесе «салқын» болсын, ұзақ мерзімді шаралар қолданылғанша бірден уақытша тоқтатуды қамтамасыз ету керек. Оған дейін бейбіт келісім status quo ұғымына негізделуі тиіс, өйткені басқа негіздер күрделі де қиын келіссөздерге соқтырады. Уақыты келгенде мұндай келіссөздердің болары анық: оң нəтиже шығу үшін оларды бүгінгідей дұшпандық пен күдікшілдік жағдайда жүргізуге болмайды. Бұл кезеңде жорналшылардың қақтығысын тоқтатып, тіпті жұмсақ сыннан да бас тарта тұрған жөн. Өзара сауда-саттыққа жəне делегациялар алмасуға, əсіресе мəдениет пен білім мəселелері бойынша, кең жол ашқан дұрыс. Осының бəрі дүниежүзілік конференция өткізуге алғышарт болып табылады, бірақ ол қандай жағдай болмасын билік үшін ымырасыз күрес аренасына айналмауы керек.

	Осынау əдістердің көмегімен біршама достық ахуал орнаған кезде мемлекеттер арасындағы дау-дамайларды əскери емес жолдар арқылы шешу мəселелерін талқылайтын дүниежүзілік конференция шақырылуы керек. Бұл өзінің маңыздылығы жөнінен ұлан-ғайыр мəселе жəне тек ауқымдылығы мен күрделілігі жөнінен ғана емес, сондай-ақ мүдделер арасындағы іс жүзіндегі кикілжіңдерге байланысты мəселе. Қоғамдық пікірді ойдағыдай дайындаған жағдайда конференция нəтижелі болмақ. Конференцияның əр делегаты оған, біріншіден, соғыс дегеннің нағыз апат екендігіне; екіншіден, дау-дамайды келісім арқылы шешу дауласушы жақтарға оны жалғастыра беруден, тіпті келісім екі жақтың бірін толық қанағаттандырмағанның өзінде, тиімді екендігіне нық сеніммен келеді. Егер конференцияда осы рух үстем болса, онда алға қойылған маңызды мəселелерді талқылау табысты болады деген үміт бар.

	Екіншіден, ұлттық қару-жарақты қысқарту туралы мəселе қаралу керек. Ол бүгінгі деңгейде қала берсе, соғыстан бас тарту шынайы ниет болмайды. 1914 жылға дейін болған бостандықтар қайта қалпына келтірілуі тиіс, əсіресе, саяхат жасау бостандығы, кітаптар мен газеттер тарату бостандығы; идеялармен еркін алмасу үшін кедергілердің бəрі жойылуы керек. Бұл адамзат өзін біртұтас отбасы екендігін түсіну үшін қажет, ал үкімет деңгейіндегі қарама-қайшылықтар, əсіресе, олар ымыраға келмеген жағдайда, бейбітшілік жолына тұрғызылған елеулі кедергі болып табылады. Егер осы мақсаттарға қол жетсе, конференция бүкілəлемдік үкімет туралы мəселені шешуде ілгерілеушілікке апарар еді, ал бұған дейін ондай үкімет құруға екі рет – əуелі Ұлттар Лигасының, кейін БҰҰ көмегімен – талпыныс болғаны белгілі. Мен қазір аталмыш мəселенің бүге-шігесін қазбалаудан аулақпын, тек қана айтарым, егер оны құрмаса, онда басқа шаралардың бəрінің де ұзақ мерзімді маңызы болмайды.

	1914 жылдан бастап əлем ұдайы өрістеп келе жатқан үрейді сезінуде. Қаншама ерлер, əйелдер мен балалар о дүниелік болды, ал тірі қалғандардың көпшілігі құтылуға болмайтын ажалмен бетпе-бет ұшырасты. Батыстағы адамдар орыстар мен қытайлар туралы ойлағанда немесе орыстар мен қытайлар Батыстағы адамдар туралы ойлағанда, олар бір-біріне қуана да, ренжи де білетін кəдімгі адам баласы ретінде емес, қирату мен бақытсыздықтың көзі ретінде қарайды. Торығудан құтылудың бірден бір жолы жеңілтектікке салыну шығар деген ой жиірек орала береді. Мемлекеттерді басқаруда салауаттылық пен конструктивтілік қол жетпес дүниелердей көріне бастады. Алайда енжарлық жəне күдер үзушілік біз өзіміз тірлік етіп жатқан əлемдегі ақыл-ой мен көңіл-күйдің бірден бір ғана көрінісі емес. Егер Батыс пен Шығыс өзара дау-жанжалды тоқтатса, жер бетіндегі əр адам бұдан гөрі бақыттырақ болып, табыстан табысқа жете берер еді. Нағыз жабайы оптимистік утопиялармен салыстырғанда да ешқандай өміршеңдігі жоқ бүкілəлемдік империя туралы қиялдан басқа ешкімнің ештеңеден бас тартуы қажет емес. Адамзат бұрын болып көрмеген қажет заттар мен ыңғайлылықтардың молшылығына қол жеткізе алады. Бейбітшілік қамтамасыз етілген жағдайда Ресей мен Қытай бүгінгі қарулануға кетіп жатқан барлық күштерін кеңінен тұтылатын тауарлар өндіруге арнар еді. Ядролық қару шығаруға кететін орасан зор ғылым потенциалы шөлдерді гүлденуге мəжбүр етіп, Сахара мен Гоби жаңбырдың астында қалар еді. Қорқыныштан құтылғаннан кейін жаңа күш бел алып, адамның рухы аспандай түседі əрі шығармашылық сипат алады, ал көне замандардан түйсіктің тереңінде бұғып жатқан үрей біртіндеп жойылады.

	Сутегі бомбасы қолданылатын соғыста жеңуші болуы мүмкін емес. Біз бірге өмір сүреміз немесе бірге өлеміз. Осыны түйсіне білген адамдар өздерін қалыптасқан ахуалды түсіндіруге арнаса, онда бұл бар əлемнің санасына бойлайтынына берік сенемін. Коммунистер де, антикоммунистер де ажалдан гөрі тірлікті қалайтыны жəне де оны сақтау үшін қажет жолдарды таңдайтыны хақ. Бұл үміттің ақталуы үшін үлкен күш жұмсау қажет, өйткені біздердің арамыздағы мəселенің сұлбасын ажырата білген кейбіреулер басқаларды сендіру ісінде зор қуаттан айырылады; бұл жерде уақыттың аз қалғанын түсіну жəне шыңыраудың кемеріне жақындағанда пайда болатындай елірмелік сезіммен күресу керек. Бірақ бұл сенімді сақтау қажет, қандай күн тумасын оны жоғалтуға болмайды. Ол алдымен адамның өзіне, содан соң көптеген адамдардың өміріне шабыт беруі тиіс; сонда кеудесін қуаныш кернеген адамдар бірігіп, ұйымдасқан түрде кісі өлтірушіліктің аяқталғанын жəне адамның пешенесіне бұрын-соңды жазылмаған ең бақытты дəуірдің орнағанын тойлайды.

	* * *





ДЕРЕК, СЕНІМ, АҚИҚАТ ЖƏНЕ ТАНЫМ





А. Дерек




	«Деректі» («факт»), осы терминді менің түсінуімше, тек көрнекілік тұрғыдан анықтауға болады. Ғаламда бар дүниенің бəрін мен «дерек» деп атаймын. Күннің көзі – дерек; Цезарьдің Рубиконды асып өтуі де дерек; егер тісім ауырса, менің тіс ауруым да дерек. Егер мен бір нəрсені мақұлдасам, сол мақұлдауымның өзі дерек болып табылады; егер осы мақұлдау ақиқат болса, онда оны ақиқат ететін деректің болғаны, ал мұндай дерек болмаса, мақұлдау жалған. Айталық, ет дүкенінің қожасы: «Мен бəрін сатып бітірдім, бұл факт», – деуі мұң екен, дүкенге қожайынның танысы кіріп, үстел астынан бағлан тоқтының үлкен бір кесек етін алады. Бұл жерде ет дүкенінің иесі екі рет жалғандыққа барды: бірінші рет бəрін сатып қойдым дегенде, екінші рет – сатып қойғандығы факт дегенде. Дерек дегеніміз – мақұлдауды ақиқат немесе жалған ететін дүние. «Дерек» сөзін мен белгілі бір минимуммен шектер едім, ал бұл минимум кез келген мақұлдаудың ақиқаттығы немесе жалғандығы жөнінде оған сендірушілердің талдауынан туындамақ. Мəселен, «Брут римдік болған» жəне «Кассий римдік болған» деген сөйлемдердің əрқайсысы деректі мақұлдаса, онда «Брут пен Кассий римдіктер болған» деген сөйлем жаңа деректі мақұлдап отыр деуге болмайды. Теріс немесе жалпы деректердің барлығы, я жоқтығы туралы мəселе қиындыққа тірейтінін көрдік. Алайда бұл егжей-тегжейліктің көбіне лингвистикалық сипат тəн.

	Мен бар болып тұрған дүниені, оның осындайлығы мойындала ма немесе жоқ па, соған қарамастан «дерек» деп түсінемін. Егер мен темір жол кестесін қарап отырып, Эдинбургқа ертеңгілік сағат онда пойыз бар екенін көрсем, егер кесте дұрыс болса, онда пойыздың шын болғаны, ал бұл «дерек» болып табылады. Кестедегі мақұлдаудың өзі оның ақиқаттығына немесе жалғандығына қарамастан «дерек» болып табылады, бірақ ол тек дерекке, егер ол ақиқат болса, яғни пойыз шынымен бар болғанда, сендіреді. Көптеген деректер біздің еркімізден тыс: сондықтан да олар «қатаң», «қыңыр», «түзетуге болмайтын» деп аталады. Физикалық деректер көптеген жағдайда біздің еркімізді қойып, тіпті біздің тəжірибемізге де тəуелді емес.

	Біздің бүкіл танып-білу тірлігіміз биологиялық тұрғыдан келгенде деректерге бейімделу процесінің бір бөлігі болып қана табылады. Осынау процесс əртүрлі дəрежеде өмірдің барлық түрлерінде көрініс береді, бірақ ол «танып-білу» деп тек дамудың белгілі бір деңгейіне қол жеткенде ғана айтылады. Ең қарапайым жəндік пен ғұлама философтың арасында айқын шекара болмағандықтан, біз жəндікке тəн қарапайым тірліктен «таным» деп аталатын күрделі ортаға дəл қай нүктеде ауысатынымызды дөп басып айта алмайтынымыз анық. Бірақ дамудың əр сатысында да бейімделу бар жəне жəндіктің сол бейімделетін дүниесінің өзі деректер ортасы болып табылады.





Б. Сенім




	Келесі біздің қарастыратын ұғымымыз – «сенім», оның табиғатына ажыратуға болмайтын көмескілік, белгісіздік тəн, ал мұның себебі амёбадан homo sapiens-ке дейінгі ақыл-ой дамуының үздіксіздігінде жатыр. «Сенімнің» негізінен философтар зерттейтін ең дамыған түрі сөйлемді мақұлдауда көрініс табады. Мəселен, ауаны иіскелегеннен кейін сіз: «Құдай-ау! Үйде өрт шықты!» – деп дабылдайсыз. Не болмаса табиғат аясында дастархан ұйымдастырарда:

	«Бұлттарға қараңыздар, жаңбыр жауатын түрі бар», – дейсіз. Немесе пойызда келе жатқанда тым көңілі тасыған жолсерігіңізді сабасына түсіргіңіз келіп: «Мен осы пойызбен соңғы рет жүргенде үш сағатқа кешігіп келдік», – деп ескерту айтасыз. Мұндай ескертулер, егер сіз əдейі шатастырғыңыз келмесе, сенімді білдіреді. Сенімді білдіру үшін сөздерді қолдануға біздің үйренгеніміз соншалықты, сөз болмаған жағдайда «сенім» туралы айтудың өзі өрескел болып көрінуі мүмкін. Алайда сөздер қолданғанның өзінде де олар істің мəн-жайын жеткізе алмайтыны хақ. Түтіннің иісі сізді алғашқыда үй жанып жатыр деп ойлауға мəжбүр етеді, содан соң сөздер пайда болады, бірақ ол сөздер сенімнің өзі ретінде емес, басқаларға жеткізуге болатын тəсіл ретінде ғана туындайды. Бұл жерде мен, əрине, онша күрделі жəне нəзік емес сенімді айтып отырмын. Мен көпбұрыштың бұрыштарының қосындысы тікбұрыштардың белгілі бір санына тең екеніне, ал бұл сан өз кезегінде қабырғалардың екіге көбейтіліп, одан төрт тікбұрышты алғандағыға тең екеніне сенемін, бірақ бұған сөзсіз сену үшін адамның ақылға симас математикалық интуициясы болу керек. Алайда сенімнің қарапайым түрі, əсіресе ол іс-қимыл тудырған жағдайда, сөздерді мүлде қажет етпейді. Серігіңізбен темір жол станциясына бара жатып, сіз: «Жүгірейік, пойыз қазір қозғалады», – деуіңіз мүмкін. Бірақ жалғыз болсаңыз да сіз сол сенімде қалып, ешқандай сөзсіз-ақ жүгіре жөнелуіңіз мүмкін.

	Сондықтан мен сенім дегенді ақыл-ой пайда болғанға дейінгі сипаты болуы мүмкін, жануарлардың мінезінде де көрініс беруі мүмкін дүние ретінде түсіндіруді ұсынамын. Мен кейде таза тəни ахуалды да «сенім» ұғымы арқылы беруге болады деп есептеймін. Мəселен, сіз қараңғыда өз бөлмеңізге кірдіңіз, ал біреу ондағы креслоны үйреншікті орнынан ауыстырып қойды делік, əрине, сіз креслоға соқтығасыз, өйткені сіздің денеңіз дəл бұл жерде кресло жоқ деген сенімде еді. Бірақ бұл жерде сенімдегі ақыл-ойдың үлесі қанша, дененің үлесі қанша біздің мақсатымыз үшін онша маңызы жоқ. Менің түсінігімде, сенім дегеніміз дененің немесе түйсіктің, немесе екеуінің де, белгілі бір ахуалы. Көпсөздікке ұрынбас үшін мен оны ағзаның ахуалы деп атайын, сондай-ақ денелік жəне психикалық факторлардың арасындағы айырмашылықты назарға алмаймын.

	Сенімнің ерекше белгілерінің бірі – жоғарыда қарастырылған тұрғыдағы тысқары дүниеге қатынасының барлығы. Бихевиористік тəсілмен байқау арқылы мынадай қарапайым жағдайды қарастыруға болады: шартты рефлекстің арқасында А-ның бар болуы В-ға тəн жүріс-тұрыс бағытын тудырады. Бұл алынған ақпаратқа сəйкес маңызды іс-əрекетке қатысты: мұнда А естілетін сөздерді білдірсе, В сол сөздердің мəнін көрсетеді. Біреу:

	«Қараңдар, автомобиль келе жатыр», – десе, сіз сол автомобильдің өзін көргендей əрекет қыласыз. Бұл жерде сіз «Автомобиль келе жатыр» деген сөздердің нені білдіретініне сенесіз.

	Бір нəрсеге деген сенім ұялаған ағзаның кез келген жағдайын сол «бір нəрсені» ауызға алмай-ақ теориялық тұрғыдан сипаттап жазуға болады. Сіз «автомобиль келе жатыр» дегенге сенген кезде, сеніміңіздің ішінде сіздің бұлшық еттеріңіздің, сезіну органдарының, эмоциялардың белгілі бір ахуалы, сондай-ақ, бəлкім, белгілі бір бейнелік көру əсерлері болады. Психолог пен физиолог бірлесе отырып осының бəрін, сол сияқты сенімнің ішіне кіретін басқаның бəрін, сіздің түйсігіңіз бен денеңізден тыс дүниелерді ауызға алмай-ақ, теориялық тұрғыдан толық сипаттар еді. Автомобиль келе жатыр дегенге сенгендегі сіздің жай-күйіңіз əртүрлі жағдайда əрқалай болуы мүмкін. Сіз Қиыр Шығыста тұтқынға түскен балаңыздың қайтып келуін күтуіңіз мүмкін. Сіз полициядан сытылып кетуге тырысуыңыз мүмкін. Сіз көшені кесіп өтерде кенет өз-өзіңізге келіп, тез сабаңызға түсуіңіз мүмкін. Алайда осы келтірілген жағдайларда сіздің жай-күйіңіз əртүрлі болғанымен, олардың бəріне қатысты бір жалпылық бар, ол осынау жағдайлардың бəрінде сіздің автомобильдің келе жатқандығына сенгендігіңіз. Сондықтан, біз сенім ағзаның жай-күйлерінің жиынтығы дей аламыз жəне де сол жай-күйлер толығымен немесе аз-аздап сыртқы бір дүниеге қатысы болғандықтан өзара байланысты болады.

	Жəндіктің не болмаса сəбидің сенімі іс-əрекетте немесе іс-қимылдар түйдегінде көрініс табады. Түлкінің барлығына деген иттің сенімін оның сол түлкінің ізін кесуінен аңғаруға болады. Ал адамдарда олар тіл меңгергендіктен жəне реакциясы тежеулі болғандықтан сенім біршама статикалық ахуалға айналады; мұндай ахуалдың ішінде тиісті сөздер айтылуы немесе елестетілуі, сондай-ақ сенімнің əр түрін құрайтын сезімдер болуы мүмкін. Соңғыларға келетін болсақ, онда біз мынаны айтуымызға болады: біріншіден, біздің сезімдерімізді жəндіктерге тəн қасиеттермен толтыруға байланысты сенім; екіншіден, еске алу; үшіншіден, күту; төртіншіден, рефлективтік емес куəлік тудыратын сенім; бесіншіден, саналы тұжырымнан туындайтын сенім. Бəлкім, бұл тізім бір мезетте толық болмауы, немесе шамадан тыс толық болуы мүмкін, бірақ қабылдау, еске алу жəне күту солармен байланысты сезімдерге қатыстылығын ескергенде, əрине, бір-бірінен айырмашылығы бар. Сол себепті де «сенім» кең тектік термин болып табылады, ал сенім жағдайының оған жақын тұрған əдетте сенім болып есептелмейтін жағдайлардан тіке айырмашылығы жоқ.

	Ағза сенім жағдайында тұрғанда ол сенген дүниенің өзі не деген сұрақ əдетте көмескі, түсініксіз болып шығады. Ізге түскен ит үшін бəрі бесенеден белгілі, өйткені оның мақсаты айқын жəне сол мақсатқа жету жолдары жөнінде еш күманы жоқ, ал сіздің қолыңыздан тамақ алуға сескенген көгершіннің жағдайы анағұрлым белгісіз, əрі күрделі. Адамдар арасында тіл көз бояйтындай айқындық жасайды; адам өз сенімін сөйлем арқылы жеткізе алады, мұндайда сөйлем ол сенген дүниенің өзі деп ұғынылады. Алайда бұл əлбетте олай емес. «Қараңдар, əне Джоунз тұр!», – дегенде сіз бірдеңеге сенесіз де, оныңызды сөзбен жеткізесіз, бірақ сіздің сеніміңіз «Джоунз» деген есімге емес, Джоунздің өзіне қатысты. Басқаша жағдайда сізде басқаша сенім болуы мүмкін, ол шын мəнінде «Мына жаңа ғана кірген кербез адам кім? Бұл Теофил Тэукем сэр ғой» деген сөздерге қатысты. Бұл жерде сізге керегі тек кісінің аты. Бірақ күнделікті сөз сөйлесуде сөздердің мəні негізінде айқын келеді; адам оған қойылған есім болмайтыны сияқты сөздер де біз сенгендей дүние бола алмайды.

	Сөздер тек өздері мəнін ашатын дүниеге қатысты сенімді жеткізгенде, сол сөздер арқылы ашылатын сенімнің белгісіздігі сенімді жеткізетін сөздердің мағынасының белгісіздігіндей дəрежеде тұрады. Логика мен таза математика салаларынан тыс, тіпті «сантиметр» жəне «секунд» сөздерін қосқанның өзінде, мағынасы соншама дəл сөздер жоқ. Сондықтан сенімді эмпириктік сөздердің қабілеті жеткізген дəлдіктің ең жоғары дəрежесіндегі сөздермен сипаттаған күнде де біздің сенетін дүниеміздің өзі не деген сұрақ бəрібір көмескі күйінде қала береді.

	Сенім «таза сөз күйінде» болғанда да, яғни, белгілі бір сөйлемнің шындық екендігіне сенгенде де, жоғарыда айтылған көмескілік жойылмайды. Бұл білім беру жүйесі ескі əдістерге негізделген кезеңде оқушылардың бойында қалыптасқан сенімнің түрі. Оқушының мына сөйлемдерге көзқарасындағы айырмашылықты қарастырайық: «Вильгельм Жаулаушы, 1066 жыл» жəне «Таяудағы сəрсенбі – мейрам күні, сондықтан сабақ болмайды». Бірінші жағдайда ол сөздердің түрі дұрыс екенін біледі де олардың мəніне ешқандай көңіл аудармайды; екінші жағдайда ол таяудағы сəрсенбіге деген сенімге ие болып, сіз оны сендіру үшін қолданған сөздерді мүлде назардан тыс қалдырды. Соңғы емес, алғашқы жағдай «таза сөз күйіндегі» сенім болып табылады.

	Мен оқушы «Вильгельм Жаулаушы, 1066 жыл» сөйлемінің ақиқаттығына сенеді дегенде оның «ақиқатты» түсінуі таза прагматиктік түрде екендігін ескерте кетуім керек; егер сөйлемді мұғалімнің көзінше айтқанда нəтижелі болып шықса, онда сөйлем ол үшін шындық болғаны; болмаған жағдайда сөйлем «жалған» болып шығады.

	Оқушыға көңіл бөлмесек жəне дүниені пəлсəпалық тұрғыдан бажайласақ, біз қандай да бір сөйлем «ақиқат» дегенде нені сөз ететініміздің басын ашып алуымыз керек. Бірақ мен əлі «ақиқат» дегеніміздің өзі не деп мəселе қойып отырған жоқпын, бұған кейінірек тоқталамыз. Ал қазір менің баса айтқым келетіні: «ақиқат» деген сөзді қалай айқындасақ та «Бұл сөйлем шындық» деген сөйлемнің мəні (мағынасы) сөйлемнің мағынасына байланысты болуға тиіс, сол себепті ақиқат деп есептелетін сөйлем қаншама дəл емес болса, соншама ол да дəл емес. Біз сондықтан таза сөздік сенімге назарымызды шоғырландыру арқылы дəлсіздікті жоя алмаймыз.

	Ғылым болғандықтан философия мынаны түсінуі қажет: егер толық дəлдікке қол жеткізу мүмкін болмаса, онда дəл емес əрі күмəнды аумақты біртіндеп тарылтуға сеп болатын басқаша бір техниканы ойлап табу керек. Біздің өлшеуіш аппаратымыз қаншама жетілген болса да əрқашан біршама кесінділер қалып қоя береді, олар метрден ұзын ба, қысқа ма немесе оған тең бе, міне, біз осы жөнінде күмəнданатын боламыз; алайда мұндай күдікті кесінділердің санын азайтуға мүмкіндік беретін нақтылаудың ешқандай шегі жоқ. Сол сияқты сенім сөзбен жеткізілетін жағдайда əрқашан сенімді шынайы немесе жалған қылатыны туралы біз ештеңе айта алмайтын белгілі бір жайттар қалып отырады. Бірақ бұл жайттардың мəні кейде сөздердің анағұрлым жетілдіріле талдануына байланысты, кейде байқаудың бұдан гөрі жетілдірілген техникасына байланысты шексіз кішіреюі мүмкін. Толық дəлдіктің теориялық мүмкіндігі немесе мүмкін еместігі физикалық əлемнің дискреттігіне, немесе үздіксіздігіне байланысты.

	Дəлдіктің ықтимал дəрежелерінің ең зорын көрсететін сөздермен жеткізілген сенімнің бір мысалын қарастырайық. Нақты айтатын болсақ, мен «Менің бойым бес фут тоғыз дюймнен төмен» деген сөйлемге сенемін. Бұл сөйлемді «S» деп атайық. Мен əлі бұл сөйлемді ақиқат ететін не деп, немесе оның ақиқаттығы туралы мен білемін деуге маған не құқық береді деп мəселе қойып отырған жоқпын; мен тек «S» сөйлемінің көмегімен өзімнің сенімімді жеткізгенде жəне мен сенемін дегенде менің бойымда қандай өзгеріс болады деп сұраймын. Бұл сұраққа дұрыс жауап беруге болмайтыны анық. Мен өз жай-күйім туралы айқын айта аламын: оны белгілі бір жағдайларда «ып-рас» деген сөздермен беруге болады жəне де қазір, əлі ештеңе өзгермей тұрғанда, менің басымда «иə» сөзімен берілуі мүмкін сезіммен бірге жаңағы жағдайлардың идеясы бар. Мəселен, мен өзімнің футтар мен дюймдар шкаласы бар қабырғаға сүйеніп тұрғанымды жəне шкаладағы екі белгінің аралық деңгейіне сəйкес келген төбемді елестете аламын, сөйтіп осынау елес көрініспен келісетін сезімде болуым мүмкін. Біз мұны іс-əрекетте көрініс беретін сенімге қарама-қайшы «статикалық» сенім деп аталатын дүниенің мəні деп есептеуімізге болады: статикалық сенім идеядан немесе келісім сезімімен байланысқан бейнеден тұрады.





В. Ақиқат




	Енді мен «ақиқат» пен «жалғанды» айқындауға көшейін. Кейбір дүниелер ап-айқын. Ақиқат, шындық дегеніміз – сенімнің қасиеті жəне осыдан туындайтын, сенімді ашып көрсететін сөйлемдердің қасиеті. Ақиқат белгілі бір қатынаста сенімнің жəне сенімнен бөлек бір немесе бірнеше деректердің арасынан орын алады. Мұндай қатынас болмаған жағдайда сенім жалған болып шығады. Сөйлем, тіпті оған ешкім сенбесе де, «ақиқат» немесе «жалған» болуы мүмкін, алайда, егер оған біреу сенген болса, онда бұл сенім жағдайға байланысты шынайы немесе жалған болып шығар еді.

	Бұның бəрі, жоғарыда айтқанымдай, анық нəрсе. Бірақ мыналар мүлде анық емес: сенім мен оған қатысы бар дерек арасындағы қарым-қатынастың табиғаты; белгілі бір сенімді ақиқат ететін мүмкін деректі анықтау; аталмыш сөйлемде қолданылған «мүмкін» сөзінің мағынасы. Бұл сұрақтарға жауап болмайынша, біз «ақиқатқа» ешқандай сəйкес анықтауыш таба алмаймыз.

	Жəндіктерде де, адамдарда да кездесетін сенімнің биологиялық ең алғашқы түрінен бастайық. Екі жағдаяттың (А жəне В деп алайық) бір мезетте орын алуы, егер бұл біршама жиі немесе эмоциялық тұрғыдан тартымды болса, мынаған əкеп соғады: жəндік А-ны қабылдаған жағдайда оның оған етер кері əсері бұған дейін В-ға еткендегідей, немесе ең болмағанда сол əсердің бір бөлігіндей көрінеді. Кейде кейбір жəндіктерде аталмыш байланыс тəжірибенің нəтижесі емес, туа біткен болуы мүмкін. Бұл байланысқа олар қай жолмен ие болғанына қарамастан А-ның сезімде орын алуы В-ға соған сəйкес іс-əрекет тудырады; сонда біз жəндік «сенеді», қоршаған ортада В бар һəм, егер В шын мəнінде бар болған болса, оның сенімі «шынайы» деп айта аламыз. Егер сіз түн ортасында кісіні оятып «Өрт!» деп айғай салсаңыз, ол отты көрмесе де сезбесе де төсегінен атып тұрады. Оның іс-қимылы онда сенім бар екендігінің куəсі; от шын мəнінде бар болса, онда сенімнің «ақиқат» болғаны, болмаса – «жалғандығы». Оның сенімінің шынайылығы тəжірибесінен тысқары қалған дерекке байланысты. Ол отты сезініп үлгермей-ақ тез арада үйден жүгіріп шығуы мүмкін; ол өзіне от салды деп күдік артылуынан қорқуы жəне осыған байланысты үйде шын мəнінде от болды ма, болмады ма, соған көзін жеткізбестен елді тастап қашуы мүмкін; солай бола тұра егер оның сенімінің мəні болған, немесе сенімнің сыртқы бірдеңеге қатынасының тақырыбы болған дерек (яғни – от) шынында орын алған болса, онда оның сенімі ақиқат болып қалады; ал егер бұл дерек болмаса, тіпті жолдастары от шықты деп сендірген күнде, оның сенімі жалғанға айналар еді.

	Шынайы жəне жалған сенімнің арасындағы айырмашылық тұрмыстағы əйел мен кəрі қыздың арасындағы айырмашылыққа ұқсас: ақиқат сенімді алатын болсақ, оған белгілі түрде қатысты дерек бар екенін көреміз, ал жалған сенім жағдайында мұндай дерек жоқ. «Ақиқат» пен «жалғанды» айқындау үшін біз осынау сенімді шынайы ететін деректі сипаттауды қажет етеміз, егер сенім жалған болса, мұндай сипаттаудың ештеңеге де қатысы болмауы керек. Біз əйелдің тұрмыста бар-жоғын білу үшін оның күйеуіне, егер бар болса, қатысты сипаттау жасауымызға болады, ал күйеуі болмаған жағдайда сипаттаудың ешкімге де қатысы болмайды. Мұндай сипаттау, мысалы, мынадай болуы мүмкін: «Шіркеуде немесе нотариуста болғанда белгілі сөздер айтылған кезде оның жанында тұрған еркек». Осы сияқты бізге керегі сенімді шынайы ететін деректің немесе деректердің, егер олар шынында да бар болса, сипатталуы. Мұндай деректі немесе деректерді мен сенімнің «верификат (verifier) дерегі» деп атаймын.

	Бұл мəселеде сезімдер мен бейнелер, немесе, Юмның сөзімен айтсақ, əсерлер мен идеялар арасындағы қатынас негізгі болып табылады. Мұның алдындағы тарауда біз идеяның оның прототипіне қатысын қарастырып, осы қатынастан қалай сөздің «мағынасы» туындайтынын көрген едік. Алайда егер сөздің мағынасы мен синтаксисі берілген болса, онда біз сөйлемдер мен күрделі бейнелерді сипаттайтын жаңа бір ұғымды кездестіреміз, оны мен «сөйлемнің мəні (мағынасы)» деп атаймын. «Өрт!» немесе «Өлтірді!» деген сияқты дабыл ретінде қолданылатын жекелеген сөздерді алсақ, сөздің мағынасы мен сөйлемнің мағынасы бір арнаға қосылады, бірақ олар əдетте ажырап тұрады. Бұл ажыратылыстың төркіні мынада жатыр: егер сөздер белгілі бір мақсатқа қызмет етсе, олардың мағынасы болуы тиіс, ал сөзтіркестің мағынасы əрдайым бола бермейді. Сөйлемнің мағынасы ашық райлы, сұрақ райлы, бұйрық райлы, қалау райлы, т.с.с. сөйлемдердің барлық түрлеріне тəн. Бұл жерде біз тек ашық райлы сөйлемдерді қарастырумен шектелейік. Мұндай сөйлемдер туралы айтарымыз – олардың мағынасы сөйлемді шынайы ететін деректерді, егер олар бар болса, сипаттаудан тұрады. Осынау сипаттауды анықтау ғана қалады.

	Мысал келтірейік. Джефферсон «Солтүстік Америкада мамонттар бар» деген сөздермен жеткізілетін сенімде болды делік. Тіпті ешкім бір де бір мамонт көрмесе де бұл сенім ақиқат болар еді; ол өзінің сенімін сөздермен жеткізген кезеңде Жартасты таулардың жан баспаған бөлігінде бір-екі мамонттың болуы жəне бұдан кейін оларды Колорадо өзенінің тасыған суы теңізге алып кетуі мүмкін ғой. Бұл жерде оның сенімінің ақиқаттығына қарамай сол сенімнің пайдасына асатындай ешбір куəлік болмас еді. Нағыз мамонттар сенімді жоғарыда айтылған мағынада «растайтын» деректер бола алар еді. Дəлелдеуші дерек тəжірибеде қабылданбаса да, егер ол тəжірибе бойынша белгілі бір нəрсеге тəжірибе бойынша белгілі бір қатынаста болса, сипатталуы жиі кездесуі мүмкін; осы себепті біз, мысалы, «Адамның əкесі» деген тіркесті бұл іс жүзінде ештеңені сипаттамаса да түсіне аламыз. Осы себепті біз Джефферсонның мамонттарға деген сенімін түсінеміз: біз оның сенімін ақиқат ете алатындай деректердің түп тегін білеміз; яғни бұл біз де мамонттарды көргенде «Иə, мен де осылай ойлап едім!» деп айқайлап жіберетіндей сана деңгейінде болуымыз мүмкін деген сөз.

	Сөйлемнің мағынасы оның құрамына кіретін сөздердің мағынасынан жəне синтаксис ережелерінен тұрады. Сөздердің мағынасы тəжірибеден алынуы керек, ал сөйлемнің мағынасы мұны қажет етпейді. Мен өз тəжірибемнен «адам» жəне «қанат» деген сөздердің мағынасын білемін, демек, «Қанатты адам болады» деген сөйлемнің мағынасын өз тəжірибемде осы сөйлем көрсететін дүниені қабылдамасам да білемін. Сөйлемнің мағынасы əрқашан сипаттау сияқты түсінілуі мүмкін. Мұндай сипаттау шын мəнісінде деректі сипаттайтын болса, онда сөйлемнің «ақиқат» болғаны; сипаттамаған жағдайда, ол «жалған».

	Бұл жерде шарттылықтың рөлін тым шырқатпаған абзал. Біз сенімді ашып көрсететін сөйлемді емес, сенімнің өзін қарастырғанда, шарттылық ешқандай рөл атқармайды. Айталық, сіз өзіңіз сүйетін, бірақ көптен көрмеген адаммен кездесуді күтіп жүрсіз. Сіздің күткеніңіз, тіпті оның құрамы күрделі болса да, сөзбен айтылмауы əбден мүмкін. Сіз бұл адам кездескен сəтте жымияды деп үміттенесіз; сіз оның дауысын, жүрісін, көзқарасын есіңізге түсіресіз; жалпы сіз күткен дүниені тек суретші ғана сөзбен емес, картинасымен жеткізе алуы мүмкін. Мұндай жағдайда сіз өз тəжірибеңізден білетін дүниені күтесіз, ал күткендеріңіздің ақиқаттығы немесе жалғандығы идеясының əсерге қатынасына байланысты: егер алған əсеріңіз алғашқы идеяңызға сəйкес келсе, онда сіздің күткеніңіз «ақиқат» болады.

	«Бұл мен көргім келген дүниенің өзі» дегенде біздің білдіретініміз де осы. Шарттылық тек сенімді тілге немесе тілді (бізге бірдеңе айтылғанда) сенімге айналдырғанда ғана пайда болады. Тіл мен сенімнің сəйкестігі (абстрактілік мəнді есептемегенде) əдетте ешқашан дəл болмайды: сенім өзінің құрамы мен бөлшектері тұрғысынан сөйлемге қарағанда бай, себебі сөйлем тек неғұрлым белгілі бедерлерді ғана таңдайды. Сіз: «Мен таяуда оны көремін», – дедіңіз, ал бірақ өзіңіз: «Мен оны жымиған, кекселеу, достық ниеттегі түрінде, бірақ қымсынған, шашы будыраған, аяқ-киімі тазаланбаған қалпында көремін», – деп, тіпті басқа да толып жатқан егжей-тегжейліктерді қалдырмай, ойлайсыз. Ақиқат пен жалғанды айқындау тұрғысынан келгенде күту туралы мысал қарапайым болып табылады, өйткені бұл жерде ақиқат пен жалғанға байланысты дерек біздің тəжірибеміздің шеңберінде болуы мүмкін немесе болады. Басқа мысалдар бұдан қиынырақ болып шығады.

	Осы қарастырып отырған мəселе тұрғысынан келгенде еске түсіру күтуге ұқсас. Еске түсіру дегеніміз идея, ал еске алатын дерек кезінде əсер болған; егер еске түсірудің дерекке ұқсастығы идея мен оның прототипінің ұқсастығындай болса, онда еске түсіру «ақиқат».

	«Сіздің тісіңіз ауырып тұр» деген тұжырымды қарастырайық. Басқа адамның тəжірибесіне қатысты кез келген сенімде де сөздердің аясына симайтын, біздің өзіміздің тəжірибеміз негізіндегі күтуде жиі болатынын байқағандаймыз, байлық болуы мүмкін; өзіңіздің жуырда тісіңіз ауырғандықтан енді досыңыз да сондай азап тартып отыр-ау деген сыйластық ниеттен сіздің тісіңіз тағы да қақсап кетуі мүмкін. Бұл жерде сіздегі елестету күші қаншалықты болғанымен, сіздің сеніміңіздің «ақиқаттығы» досыңыздың тісі ауырғандығы факторына ұқсастығындағыдай пропорцияда жəне бұл арадағы ұқсастық идея мен оның прототипінің арасындағы ұқсастық сияқты. Алайда біз ешкім өзінің тəжірибесінде ешқашан бастан өткеріп көрмеген дүниеге ауысқанда, мəселен, Жердің астындағы бөліктерді немесе өмір пайда болғанға дейінгі əлемді қарастырсақ, сенім мен ақиқат жоғарыда келтірілген мысалдармен салыстырғанда анағұрлым абстрактілі болып шығады. Біз енді ешкім өз тəжірибесінде дəлелді деректі көрмеген жағдайда «ақиқат» деп не айтылуы мүмкін, соған келейік.

	Пікіріме қарсылық боларын сезе тұра мен мынаны басшылыққа алар едім: түйсіктен тыс тұрған физикалық əлемнің біздің сезіну əлемімізге белгілі бір құрылымдық ұқсастығы болар, бірақ ешқандай сапалық ұқсастығы болуы мүмкін емес. Құрылымдық ұқсастық бар дегенде мен терминдерінде құрылым анықталатын реттегіш қарым-қатынастарды, бізге өз тəжірибемізден белгілі болып табылатын кеңістік-уақыттық сияқты қарым-қатынастарды басшылыққа аламын. Демек, табиғатты кеңістік-уақытттық құрылым арқылы анықталатын физикалық əлемнің кейбір деректері біз оларды қалай елестете алсақ, солай болады. Екіншіден, физикалық құбылыстардың сапалық сипатына қатысты деректер, бəлкім, біз оларды тіпті елестете алмайтынымыздай болып табылады.

	Адам түсінбейтін деректер бар деген болжам жасауға ешқандай кедергі болмаса, онда біз бəрібір кəдімгі сенімнен басқа верификат-деректері адам сенбестей деректер болып табылатын сенім болуы мүмкін емес деп ойлаймыз. Бұл өте маңызды принцип, тек егер ол бізді дұрыс жолдан тайдырмаса, онда мəселенің логикалық жағына аз-маз ғана назар салу қажет болады. Ешқандай нақты мысалдары болмаса да жалпы сөйлемді білуіміз сол логикалық жақтың алғашқы тармағы болып табылады. Қиыршық жапқан теңіз жағалауында тұрып сіз өз сөзіңізге сенімді түрмен: «Мына жағалауда ешкім ешқашан байқамайтын ұсақ тастар бар», – деуіңіз мүмкін. Ешкім ешқашан ойына алмайтын белгілі бір тұтастықтардың бар екендігі күман келтірмейтін ақиқат. Бірақ мұндай сөйлемдер олардың шынайылығының нақты мысалдары негізінде тұжырымдалады деп пайымдау – өзіңе-өзің қарсы шығу болар еді. Бұл сөйлемдер класс мүшелерін тізіп шығуға шамамыз келмесе де оның барлық немесе кейбір мүшелері туралы тұжырымдарды түсіну принципін қолдану ғана болып табылады. Сол сияқты біз, егер барлық адамдардың толық тізімін бере алатындығымызды түсіне алсақ, онда «Адамдардың ғұмыры шектеулі» деген тұжырымды толық түсінеміз; себебі осынау сөйлемді түсіну үшін біз «адам», «ажалды» деген ұғымдардың, сондай-ақ бұл ұғымдардың əр нақты мысалы нендей мағына көрсететіндігінің басын ашып алуымыз керек.

	Енді «Мен елестете алмайтын деректер бар» деген тұжырымды алайық. Мұның ақиқаттығы туралы мəселе көтермей-ақ қояйын; мен тек оның ақылға қонымды мəні бар екендігін ғана көрсеткім келеді. Алдымен мынаны атап өтейік: егер жаңағыдай мəні болмаса, онда бұған қарама-қайшы тұжырымның да мəні жойылар еді, яғни, ақиқат болмас еді, жалған да болмас еді. Ойымызды бұдан əрі дамытсақ, жаңағыдай тұжырымды түсіну үшін байқалмаған ұсақ тастар немесе ешкімнің ойына келмейтін сандар туралы мысалдарды келтірсек те жеткілікті. Мұндай сөйлемдерді бажайлай білу үшін сөйлемге қатысып отырған сөздер мен синтаксисті түсіну ғана қажет, біздің істеп отырғанымыз да сол. Егер осының бəрі болса, онда сөйлем түсінікті; ол ақиқат па, емес пе – бұл басқа мəселе.

	Енді келесі бір тұжырымды алайық: «Электрондар бар, бірақ оларды сезіну мүмкінемес». Ментағыдааталмыш тұжырымның ақиқаттығы жөнінде мəселе көтергім жоқ, тек қана оның ақиқаттығына сенім нені білдіретінін анықтағым келеді. «Электрон» дегеніміз – біздің тəжірибеміздің аясында болып жатқан оқиғаларға тəжірибеміздегі тəсілдер арқылы қатысы бар оқиғаларға қатысты себептік жəне кеңістік-уақыттық қарым-қатынастардың көмегімен айқындалатын термин. Біздің тəжірибемізде «əке болу» қатынасы бар, сондықтан «баба болу» қатынасын тəжірибемізде мұндай қатынасты бастан өткермесек те түсіне аламыз. Осы сияқты «электрон» сөзінің неге қатысы барын пайымдай алмасақ та, мұндай сөз бар сөйлемді түсінеміз. Яғни, осындай сөйлемдерді түсінеміз дегенде, мен оларды ақиқат ететін деректерді көз алдымызға елестете аламыз деген ойдамын.

	Келтірген мысалдардың ерекшелігі – біз өз сенімімізді дəлелдейтін жалпы жайттарды елестете аламыз, бірақ жалпы деректің мысалы бола алатын нақты деректерді елестете алмаймыз. Мен мына сияқты қандай да бір нақты деректі елестете алмаймын: «п ешкім ешқашан ойына алмайтын сан», себебі п-ге қандай мағына бермейін, тек оған сол белгілі бір мағына бергендігімнен ғана менің тұжырымым жалған болып шығады. Алайда мен тұжырымды ақиқатқа айналдыратын «Ешкім ешқашан ойына алмайтын сандар бар» деген жалпы деректі əбден елестете аламын. Мұндағы себеп – жалпы тұжырымдардың өз ішіне кіретін сөздермен ғана «шаруасы бар» жəне оларды тиісті көлемдегі білімсіз-ақ түсінуге болады.

	Тəжірибеде жоқ дүниеге қатысты сенім, жоғарыда қарастырылған мысалдар көрсеткендей, тəжірибеден тыс жеке тұлғаға емес, бір де бір мүшесі тəжірибеде берілмеген кластарға қатысты. Сенім əрқашан тəжірибе түсінікті еткен элементтерге ыдырату үшін қолайлы болуы тиіс, бірақ сенім логикалық түрге енгенде ол тəжірибеде белгісіз компоненттер тəн басқаша талдауды қажет етеді. Егер мұндай психологиялық тұрғыдан адастыратын талдаудан бас тартсақ, онда жалпы түрде былай деуге болады: іс əрекетке қарапайым түрткі бола алмайтын кез келген сенімге құптайтын немесе құптамайтын сезім қосылған бейнелеу табиғаты тəн: құптаған жағдайда, егер дерек пен жұрт сенетін бейненің сол бейне мен оның прототипінікіндей ұқсастығы бар болса, мұндай сенім шынайы; құптамаған жағдайда да, егер мұндай дерек болмаса, сенім «шынайы». Шынайы, ақиқат болмаған сенім «жалған» деп аталады.

	«Ақиқат» пен «жалғанның» анықтамасы да осы.





Г. Таным




	Мен енді «танымды» анықтауға таяп келдім. «Сенім» жəне «ақиқат» мысалдарын қарастырғандай, мұнда да ұғымның өзінде белгілі бір екіұштылық пен дəлсіздік орын алады. Осыны түсінбеу, меніңше, таным теориясын елеулі қателіктерге ұрындырды. Солай бола тұра мүмкіндігінше өзіміз іздеген анықтаманың дəлдігіне қол жеткізуге тырысу керек.

	Білімнің ақиқат сенімге тəуелді класс болып табылатыны анық: білімнің кез келген мысалы шынайы сенімнің мысалы, керісінше емес. Білім бола алмайтын ақиқат сенімнің мысалдарын оңай келтіре аламыз. Айталық, біреу тоқтап тұрған сағатқа қарады, оның ойынша, бұл жүріп тұрған сағат жəне дəл ол қараған мезетте сағат дұрыс уақытты көрсетіп тұрды делік; жаңағы кісінің санасында күннің уақыты жөнінде шынайы сенім ұялағанымен білім ұялады деп айтуға болмайды. Немесе, екінші біреу 1906 жылы премьер-министр болған адамның тегі Б əрпінен басталады деп шын сенді делік, бірақ ол бұған премьер-министр Бальфур болды деп ойлағандықтан сенеді, ал шын мəнісінде бұл қызметті атқарған Бэнерман екені белгілі. Немесе, жолы болғыш біреу лотерея билетін сатып алып өзінің ұтатынына кəміл сенді жəне кейін солай болды да дейік. Мұндай мысалдарды көптеп келтіруге болады, бірақ сіздің кездейсоқ дұрыс болып шыққандығыңыз ғана бұл білім еді деп айтуға құқық бермейді.

	Сенімнің білім болып есептелуі үшін оның шынайылықтан басқа қандай ерекшелігі болуы керек? Қарапайым адамның пікірінше, сенімді мақұлдауға қабілетті тиісті куəлік болу керек. Əдеттегі тұрғыдан келсек, іс жүзінде күманды болғанымен, көптеген жағдайда бұл дұрыс сияқты, алайда мəселеге түбегейлі жауап беру үшін бұлай түсіндіру жарамайды. «Куəлік», бір жағынан, күмансыз болып қабылданған нақты деректерден, екінші жағынан, нақты деректерден қорытынды шығаруға көмектесетін белгілі принциптерден тұрады. Біз нақты деректерді жəне қорыту принциптерін тек куəлік негізінде ғана білетін болсақ, аталмыш процесс қанағаттандырмайтыны белгілі, себебі бұл жерде біз тұйыққа тірелеміз немесе үздіксіз кері кетушілікке тап боламыз. Сондықтан біз назарымызды нақты деректерге жəне қорыту принциптеріне аударуымыз қажет. Біз білім, біріншіден, белгілі нақты деректер мен белгілі қорыту принциптерінен тұрады жəне осылардың қайсысы болмасын бөгде куəлікті қажетсінбейді; екіншіден, нақты деректерге қорыту принциптерін қолдану арқылы мақұлданатын дүниелердің бəрінен тұрады дей аламыз. Қалыптасқан үрдіс бойынша, түйсік пен зерде нақты деректер тудырады, ал қорыту принциптері дедукциялық һəм индукциялық принциптер болып табылады.

	Осынау дəстүрлі ілімде қанағаттандырмайтын дүние көп, бірақ мен, түптеп келгенде, бұдан жақсырақ бірдеңе таба қоямыз дегенге сеніңкіремеймін. Біріншіден, бұл ілім «танымның» мазмұнды анықтамасын бермейді, берген күнде де ол таза мазмұнды анықтама емес; түйсік деректері мен қорыту принциптеріне ортақ не бар екендігі беймəлім. Екіншіден, осы кітаптың үшінші бөлімінде көрінетіндей, түйсік деректерінің өзі не екенін айту қиын. Үшіншіден, дедукцияның қуаты бұрын есептеліп келгендігінен анағұрлым əлсіз болып шықты; ол ақиқатты анықтау үшін сөздердің кей жағдайда белгілі де болып қалған жаңа түрлерінен басқа тың білім бермеді. Төртіншіден, қорытудың кең ұғымда «индуктивті» деп атауға болатын əдістері ешқашан қанағаттандырарлық түрде қалыптаспаған еді; біршама дұрыс қалыптасқанның өзінде де оның қорытындылары тек ықтималды сипатта болды; тіпті кез келген ең дəл-ау деген түрінің өзінде оларда жеткілікті өзіндік айқындылық болмады əрі тек жалаң сеніммен, онда да тек бəріміз қабылдайтын қорытындыларға келу үшін бас тартуға болмайтыны тəрізді себептен, қабылдануы тиіс еді.

	Жалпы, «танымды» анықтаудағы қиындықтарды жеңу үшін ұсынылған үш тəсіл бар. Біріншісі, ең көнесі, «өзіндік айқындық» ұғымына ерекше көңіл аударады. Екіншісінің түп-төркіні алғышарттар мен қорытындылардың арасындағы айырмашылықтарды жоюда жəне танымның мəні сенімнің кез келген көрінісімен байланыста (когеренттікте) деген тұжырымда жатыр. Үшіншісі, ең түбегейлі батылы, «таным» ұғымынан мүлде бас тартып, оны «жетістікке қол жеткізуі мүмкін сеніммен» ауыстыруды ұсынады; бұл жерде «жетістіктің», бəлкім, биологиялық тұрғыдан түсіндірілуі ықтимал. Осынау көзқарастың өкілдері ретінде біз Декартты, Гегельді, Дьюиді қарастыра аламыз.

	Декарттың пікірінше, мен анық əрі айқын түсінетін дүниенің бəрі ақиқат. Осы принциптен ол тек логика мен метафизиканы ғана емес, сол сияқты тіпті теориялық тұрғыдан болса да нақты деректерді шығаруға болады деп есептейді. Эмпиризм бұл көзқарастың мүмкін еместігін көрсетті; біздің ойлау жүйеміздегі ең жоғары дəрежедегі анықтық Горн мүйісінің бар екендігін көрсетуге көмектесе алмайтынын білеміз ғой. Бірақ бұл «өзіндік айқындық» ұғымын жоя алмайды: біз Декарттың айтқаны ұғымдардың айқындығына қатысты, бірақ бұл айқындықтан басқа түсінік айқындығы да бар жəне соның көмегімен біз нақты деректерді білуіміз мүмкін дей аламыз. Мен біз өзіндік айқындықсыз толық жүре аламыз деп ойламаймын. Егер апельсин қабығына тайып жағылып басыңызды тас төселген жерге ұрып алсаңыз, онда сіз жарақат алдыңыз ба, алмадыңыз ба, бұған толық сенім жоқ деп дəлелдей бастайтын философ, сірə, сізге ұнай қоймас. Өзіндік айқындық сізді «егер бар адамның ғұмыры шектеулі жəне Сократ – адам болса, онда Сократтың ғұмыры шектеулі» деген дəлелді қабылдауға да мəжбүр етеді. Өзіндік айқындыққа кейбір қатаң сенімнен де үлкен дүние тəн ба, мен оны білмеймін; ол бар болатын болса, біз бұған сенбеуіміз мүмкін емес, істің мəні сонда. Алайда, егер өзіндік айқындық ақиқаттың кепілдігі ретінде қабылданса, онда бұл ұғымды онымен ұқсастығы бар басқа ұғымдардан айыра білу керек. Меніңше, біз бұл ұғымды өзіне-өзі жеткілікті ретінде ғана емес, «таным» анықтамасына қатысты ретінде сақтауға тиіспіз.

	Өзіндік айқындықтың екінші бір қиындығы – бұл оның дəреже мəселесінде екендігінде. Найзағайдың сатыры күмəн тудырмайды, ал өте əлсіз шуға күмəнсыздық тəн бола алмайды; ашық аспанда күнді көруіңіз өздігінен айқын нəрсе, ал тұманды күнгі бірдеңенің көмескі сұлбасы елес болуы мүмкін; Barbara модусы бойынша силлогизм айқын дүние, ал математикалық дəлелдеудегі күрделі қадамды «көру» өте қиынға түседі. Өзіндік айқындықтың аса жоғары дəрежесі үшін ғана біз анықтықтың аса жоғары дəрежесіне үміт арта аламыз.

	Когеренттік теориясы мен инструменталдық теорияның жақтастары əдетте бұл теорияларды ақиқат теориялары етіп көрсеткісі келеді. Осы тұрғыдан келгенде оларды қарсы пікірлерден қорғау қиын, бұл турасында мен басқа еңбегімде айттым. Қазір мен оларды ақиқат теориялары ретінде емес, таным теориялары ретінде қарастырып отырмын. Егер осылай деп түсінсек, онда олардың пайдасына көп нəрсе айтуға болар еді.

	Гегельді жайына қалдыра тұрайық та, таным когеренттігі теориясын өзіміз мазмұндап көрейік. Біз кейде екі сенімнің екеуі де ақиқат бола бермейтінін, немесе кей жағдайда осылай ойлайтынымызды айтуымыз керек. Егер мен бір мезетте А-ның ақиқаттығына, В-ның ақиқаттығына жəне А мен В біріккен кезде ақиқат бола алмайтынына сенсем, онда менде өзара байланысты топ құрмайтын үш сенімнің болғаны. Бұл арада ең болмағанда үшеуінің біреуі қате болуы тиіс. Когеренттік теориясының ұшқары түріне жүгінсек, танымның тұтастығы мен ақиқаттың тұтастығын құрайтын өзара байланыстағы сенімдердің тек бір ғана мүмкін тобы бар. Мен бұл осылай екен деп ойламаймын; мен Лейбництің айтуындағы болуы мүмкін əлемдердің көптігін жақтауға бейіммін. Алайда когеренттік теориясы өзгертілген түрде қабылдануы мүмкін. Оның өзгерген түрдегі тұжырымдауынша, тануға болатын дүниенің бəрі немесе бəріне жуығы əр дəрежеде анық емес болып шығады; егер қорыту принциптері танымның алғашқы материалына қатысты болса, онда алғашқы білімнің бір бөлігі екіншісінен туындауы мүмкін, сөйтіп өзінде болғандағыдан гөрі шындыққа көбірек жанасады. Шындыққа ұқсастығы төмен дəрежеде тұрған сөйлемдердің бүтін бір тобы қосыла келіп шындыққа ұқсастықтың өте жоғары дəрежесіне қол жеткізуі ықтимал. Бірақ бұл оларға тəн шындыққа ұқсастық дəрежелерінің өзгеру мүмкіндігіне байланысты, сондықтан бүкіл теория таза емес когеренттік теориясына айналады. Мен бұл мəселені кітаптың бесінші бөлімінде тереңірек талдаймын.

	«Таным» ұғымын «жетістікке қол жеткізуі мүмкін сенім» ұғымымен ауыстыратын теорияға келсек, оның барлық мүмкін болар шындыққа ұқсастығы өзінің батылсыздығынан жəне ойластырылмағандығынан туындайтынын айтсақ та жеткілікті. Оның басшылыққа алатыны – біздің қай сенім жетістікке қол жеткізетінін білу (ескі тұрғыдан келгенде) мүмкіндігіміз, өйткені біз мұны білмесек, теорияның практика үшін пайдасы болмай қалады, ал оның мақсаты теорияның есебінен практиканы жоғарылату ғой. Алайда іс жүзінде қай сенім жетістікке, тіпті «жетістіктің» барабар анықтамасы болған күннің өзінде де, қол жеткізетінін білу өте қиын екендігі белгілі.

	Сонымен біз, шамалап отырсақ, таным мəселесі – анықтық дəрежесінің мəселесі деген қорытындыға келдік. Анықтықтың жоғары дəрежесі түйсік деректерінде жəне өте қарапайым дəлелдеулердің бұлтартпайтындығында жатыр. Бұларға анықтық дəрежесі бойынша ең жақын тұрған дүниелер – нақтылы естеліктер. Сенімнің кейбір мысалдары жекелеген жағдайда шындыққа ұқсас болып табылса, олар логикалық біртұтастыққа байланыстырылған кезде бұдан гөрі шындыққа ұқсас бола түседі. Дедуктивті болсын, индуктивті болсын қорытудың жалпы принциптері олардың мысалдарын алдын ала болжауынан туындайды. Осы зерттеудің соңына қарай мен «танымның» анықтамасына қайта ораламын да, жоғарыда келтірілген анықтамаларға бұдан гөрі жоғары дəлдік пен өңделгендік беруге тырысамын. Қайткенде де «Таным» ұғымы дегеніміз не?» сұрағы «Жалтырбас» ұғымы дегеніміз не?» сұрағына берілетін жауаптан гөрі анағұрлым айқынырақ жəне дəлдірек жауап беруге болатын сұрақ екендігін ұмытпауымыз керек.





Константин Эдуардович Циолковский




	Космонавтиканың негізін салушылардың бірі орыс ғалымы, əрі ойшылы К.Э.Циолковский (1857-1935) өз ізденісімен білім алған ғалым. 1920 жылға дейін ол Боровск жəне Калуга мектептерінде математика пəнінен сабақ бере жүріп, ғылыми-зерттеу ісімен айналысады. Сол жылдардың өзінде-ақ ол ғылымдағы жаңа бағыт астронавтика мен ракета динамикасы бағытында ерекше орында танылады. Ол өзінің «Ғарыштық философиясы» атты еңбегінде жер планетасы төңірегіндегі кеңістікті игеру мүмкіндігі, ғарышқа адам қоныстандыру идеяларын айтып негіздеді. Оның негізгі еңбектері: «Жер мен аспан туралы аңсарлар» (1895ж.), «Ғылым этикасы» (1930ж.) жəне басқа шығармалар.





1. АДАМ ЖƏНЕ ОНЫҢ ƏЛЕМДЕГІ ОРНЫ.


	2. ӨМІР, ӨЛІМ ҺƏМ МƏҢГІЛІК МƏСЕЛЕЛЕРІ




	Жан-жануар қатты ұйқыға кеткенде ештеңе сезбейді, бұл жерде өмірдің сөнуі туралы əңгіме болмағанымен, ол үшін уақыт байқаусыз зымырайды, ондаған сағат қас-қағым сəттей өте шығады. Ал жүректің соғуы тоқтаған мезетте есінен айырылатын тіршілік иесі сезім атаулыдан одан бетер ада болады. Мұндай күй кешуге уақыт тіпті жоқ сияқты да көрінеді. Енді тек жүрек қана емес, бүкіл ағза істен шыққанда сол уақыттың өзі мəңгілікке ғайып болуын айтсаңызшы! Уақыт деген тек жеке субъектінің сезімі һəм тек тірлік иесіне ғана тəн дүние. Өлі үшін ол жоқ нəрсе.

	Сонымен бейболмыстың ұлан-ғайыр көлемі деген ұғым, немесе материяның ұйымдастырылмаған («өлі») түрі бір қарағанда болмайтын нəрсе сияқты. Тек тіршіліктің қысқа ғана сəттері, аралықтары бар. Мұның бəрі бір шексіз тұтастыққа ұласады, өйткені аса үлкен қашықтықтар мен аралықтар үшін уақыт жоқ, сондықтан да оларды нөлге есептеуге болады... Біз əртүрлі көлемдегі əрі салмақтағы сан алуан жануарларды көріп жүрміз. Олардың қай-қайсысында болмасын сезім жүйесі бар. Бұдан шығатын қорытынды – аталмыш қасиет жануардың көлеміне байланысты емес. Яғни, қаншалық титтейлігіне қарамастан əр ұйымдасқан массаның сезу қабілеті бар. Əрине, ірі массалы жануарлардың құрылғысы анағұрлым көпқырлылау, шытырмандау болуы мүмкін, сол себепті де олардың сезімталдығы, жалпы алғанда, күрделірек əрі күштірек.

	Алайда, тірі жəндік, оның ірілігі мен күрделілігіне қарамастан, өз кезегінде ұйымдасқан массалардан (мысалы, жасушалардан) тұрады. Бұл дегеніміз – тірлік иелерінің тығызырақ бірлескен одағы деуге сияды. Сондықтан да олардың əрқайсысы сезе біледі.

	Сонымен біртұтас тірлік иесінің барлық бөлшектері жағымды һəм жағымсызды сезіне біледі, тек оның күші мен күрделілігіне қарай бұл əртүрлі дəрежеде болады.

	Енді мынаны көз алдымызға елестетейік: ірі жануарды жасушаларға бөлшектеп, əрқайсысын олар дамуын жалғастыра алатындай ортаға орналастырайық. Нəтижесінде көптеген дербес тірлік пен сезім иелері пайда болмай ма, ал бұдан келіп, біртұтас тірлік иесінің бүкіл бөлшектері жағымды мен жағымсызды, əрқайсысы өзінше болса да, сезе біледі деген тұжырым тумай ма?

	Бұл жерде біз жоғары дəрежеде ұйымдасқан қоғамға ұқсастықты (анология) көреміз. Ол да біртұтас дүние секілді. Айталық, оны жекелеген мүшелерге бөлшектедік. Қоғамның қолдауынсыз олар өмір сүруін тоқтатар еді, бірақ қолдан жасаған жағдайда жабайы болса да, сезімдерге толы тірлігін жалғастыра береді (өзара байланыссыз, қарым-қатынассыз адамдар).

	Егер біз ойша, мəселен, адамды бөлшектеп, осынау бірегей массадан аса көп титтей адамдар жасасақ, бəрібір жаңағыдай қорытынды туар еді. Мұндай бөлшектеу, əрине, қолымыздан келмейді, бірақ бұл мүмкін нəрсе. Біздің қолымыздан келмейтін дүние көп, алайда, бұл оның бəрін іске асыруға болмайды деген сөз емес. Жоғарыда айтқан титтей адамдардың да титтей миы, титтей қабілеттері, зердесі, ойлау қасиеті, т.т. болады, бірақ солардың қайсысын алмаңыз, əлсіз болса да, сезе білетін болар еді.

	Сонда тірлік иесінің сезіну қабілеті бар массасының шектік кішілігі қандай деген сұрақ туындайды. Біржасушалы (бірклеткалы) жəндіктер өте кішкентай əрі қарапайым, бірақ ешкім оларды жағымды мен жағымсызды сезіну қасиетінен (тым əлсіз болса да) ада ете алмайды.

	Міне, əртүрлі массадағы тірі жəндіктердің – киттен немесе басқа планеталық одан да үлкен жануардан тіпті аса күшті микроскоптан да көрінбейтін бактерияға дейін (оларды көзге көрінер құбылыстар туғызатыны арқылы жұрттың бəрі біледі ғой) – үзілмес тізбегі осындай.

	Осынау ұйымдасқан массалардың ең қарапайым дегенін алсақ та, оның сезу қабілетіне тыйым салу қолдан келер ме? Сезім қуатының ірілігіне шəк келтіруге болар, бір жəндіктің басқаға қарағанда сезімі миллион, биллион, триллион есе əлсіз делік, бірақ ол осы сезімнен мүлдем жұрдай деу, оны математикалық нөл ретінде қабылдау əсте мүмкін емес.



	* * *





АДАМЗАТ ӨРКЕНИЕТІНІҢ ДАМУЫ




	Тарихи процестің бағыттылығы жəне негізгі кезеңдері.

	Қоғамдық құрылыстың идеалы.



	Жер бетін зерделеп алмай, басқа бір планетада тіршіліктің даму процесінің қалай жүретіндігін елестету қиын. Жер шарының халқынан не күтуге болады?

	Адам баласы «өлі» материядан біржасушалы жəндіктерге дейін, одан бүгінгі өзінің жартылай жануарлық жағдайына дейін ұлан-ғайыр жолды жүріп өтті. Осынау жолда ол тоқтар ма екен? Тоқтаса да бұл дəл қазір бола қоймас, өйткені бүгін таңда ғылымның, техниканың, адамзаттың өмір сүру жағдайы мен əлеуметтік ахуалы ғаламат қадамдармен ілгерілеу үстінде екенін көріп отырмыз. Бұл оның ішкі дүниесіндегі өзгерістерді де көрсетеді. Қайткенде де мұндай өзгерістер болуы тиіс.

	Алайда, адамның өзінің өзгергені əзірге шамалы. Сол баяғы хайуандық құмарлық пен инстинкттер, ақыл-ойдың əлсіздігі мен таптаурындығы. Қауымдастық даму мəселесіне келгенде ол тіпті құмырсқа мен араға да пара-пар келмейді. Алайда, жалпы алғанда, ол əрине, барлық жан-жануарлардың көш басында, демек, аса дамыған. Еш нəрсе де бірден тоқтап қалмайды. Адам баласы да өз даму жолында тоқтап қалмақ емес. Мұның үстіне, оның ақыл-ойы өзінің ізгілік тұрғысынан əлі жетілмегендігін ескертіп келе жатқаны қашан, əттең хайуандық қылықтары əзір күштірек болып, əрі ақыл-ойдың өзі оларды жеңе алмай тұр.

	Таяу уақытта мүмкін, оның қасиеттері мен оның шектеулілігіне сəйкес жер бетінде парасатты да, зиялы қоғамдық құрылым орнайды деп күтуге болар. Бірігу, бірлесу үстемдік алады да, соның нəтижесінде соғыс атаулы тыйылады, өйткені соғысатын ешкім болмайды. Данышпандар болжаған бақытты қоғамдық құрылым ғылым мен техниканы керемет жылдамдықпен алға жылжытуға жəне соншама жылдамдықпен адам тұрмысын жақсартуға мəжбүр етеді. Бұл ерекше көбеюге əкеп соғады. Халық мыңдаған есе өсіп, соның салдарынан адам жердің шынайы қожасына айналады. Ол құрғақтықтың үстін гүлдендіретін, атмосфераның құрамын өзгертетін, мұхиттарды кеңінен пайдаланатын болады. Ауа райы да оның еркі мен қажеттігіне байланысты өзгеріп отырады. Бүкіл жер беті адам өмір сүретін əрі ғаламат жеміс беретін кеңістікке айналады. <...>

	Адамның басқаларға залалы тимейтін қоғамдық та, жеке басының да қасиеттерін дамыту үшін барлық мүмкіндіктер ашылады.

	Болашақ адамының рухани əлемін, оның қамсыздығы мен тіршілігінің жайлылығын, ғарышты түйсіну деңгейін, кіршіксіз һəм таусылмас бақытқа деген сенімі мен мамыражай қуанышын көзге елестету тым қиын. Осынау жағдаят қазіргі миллиардерлердің бір де біреуінде болуы мүмкін емес.

	Болашақтың техникасы жердің тарту күшін жеңуге, сөйтіп бүкіл күн жүйесінде саяхат шегуге мүмкіндік береді. Адам оның барлық планеталарына ұшып барып, зерттейді. Жетілмеген əлемдерді жойып, оларды өз халқымен алмастырады. Астероидтардың, планеталар мен олардың серіктерінің материалдарын пайдаланып, Күнді жасанды тұрақтармен қоршайды. Бұл Жердің халқынан 2 миллиард есе көп халықтың тіршілік құруына мүмкіндік туғызады. Жер аспандағы отарларына, біріншіден, өзінің артық адамдарын беріп отырса, екіншіден, көшкен қауымдастықтар өздері де көбейе бермек. Бұл көбею де сұмдық тез жүрмек, себебі жұмыртқалар (жұмыртқа жасушалары) мен тұқымдардың (спермотазоидтардың) басым бөлігі іске асатын болады.

	Күннің айналасында, астероидтардың төңірегінде миллиардтаған тірлік иелері өсіп-өніп, жетілетін болады. Олардың санқилы жетілген түрлері дүниеге келеді: кейбіреулері əртүрлі атмосферада, əртүрлі салмақта, əртүрлі планетада өмір сүре алса, екіншілері газсыз орта немесе вакуумда, тамақпен немесе тамақсыз, тек күн нұрымен тіршілік етуге бейімделген; енді біреулері ыстыққа, біреулері суыққа төзімді, температураның күрт əрі елеулі өзгерістеріне көнбіс болады.

	Дегенмен, организмнің кеңістікте өмір сүретін жəне тікелей күннің қуатынан нəр алатын (өсімдік сияқты) неғұрлым жетілген түрі басым болады.

	Адам баласы Күн жүйесін толтырғаннан кейін оның Құс жолы галактикасындағы басқа күн жүйелеріне орналасуы басталады. Əрине, адамның жерден бөлініп шығуы оған жеңіл соқпайды. Оның кеңістіктегі қозғалыс еркіндігіне жəне өзі пайдалануы мүмкін күн нұры қуатының аса зорлығына байланысты күннің тарту күшін жеңу анағұрлым оңай болды. Жетілген тіршілік иелерінің Құс жолына тараудағы бастапқы нүктесі Жер болып шығады. Жолдағы планеталарда бос кеңістік немесе дамымаған қарапайым əлем кездессе, олар қиындықсыз жойылып, өз əлемімен алмастырылады. Ал жақсы нəтиже болуы мүмкін тұстарды одан əрі дами беруі үшін қалдырады. Жердің халқы қиын жолдан жүріп өтті. Бұл тауқыметті əрі ұзақ жол болды. Өркендеудің азапты жолымен əлі де талай уақыт жүруге тура келеді. Мұндай қиямет жолдың қажеттігі шамалы. Бірақ Жер өзінің спиральді тұмандығында (яғни, Құс жолында) тарала орналасып, нəтижесінде басқалар үшін осынау ауыр жолды жояды жəне оны жеңіл, өз-өзінен өмірге келу үшін миллиардтаған жыл жұмсауды қажет етпейтін азапсыз жолға алмастырады.





ТҮСІНІКТЕМЕЛЕР




	«Салыстыр: «Formulierungen uber die zwei Prinzi pien des psychischen Geschehens», 1911/Ges.Werk, Bd. VIII/и «Vorlesungen zur Einfuhrung in die Psychoanalyse», ХХІІІ /Ges.Werke, Dd.ХІ/.

	«И.Брейердің «Studien uber Hysterie» /1985/ деген еңбегінің теориялық білімінде жасаған қорытындысын салыстырыңыз.

	«Релятивизм мен скептицизмге соқтырмайтын осындай сипаттағы дəлелдер арқылы ғана танымның əлеуметтілігін негіздеуге болады.

	«Идеологияға» экономикалық, əлеуметтік, ұлттық, мəдени жəне басқа да «ықпал етулер» /бұл терминге Карл Манхеймнің берген мағынасы тұрғысынан алғанда/, мысалы ақынның безгегі ұстауы немесе мастығы оған жаңа творчестволық шабыт беретіні, шығармаларының беделін түсірмейтіні сияқты, оның объективтік құндылығын жоғалта алмас еді. Бұл əлеуметтік, экономикалық жəне т.б. «ықпал етулер» рухани əлемді жаңа көзқараспен бақылау мүмкіндігіне жол ашар еді. Əрине, танымның əлеуметтілігі / идеологияның əлеуметтік шарттылығын зерттеу/ рухтың автономиялы екендігін дəлелдеу арқылы ғана релятивизмнен қаша алады, ал, егер біз дұрыс түсінген болсақ, Карл Манхеймнің мұны дəлелдеуге батылы жетпеген еді.





Карл Хаусхофер




	Карл Хаусхофер (1869-1946) Мюнхенде профессор отбасында туған. Ол кəсіби əскери қызметкер болуға бел буып, жиырма жылдан аса офицер болып қызмет атқарған. 1908-1910 жылдары Жапонияда жəне Маньчжурияда герман əскери атташесі болып қызмет істеген.

	Денсаулығының нашарлауы Хаусхоферді əжептəуір табысты болып келе жатқан əскери мансаптан қол үзуге мəжбүр етеді де, 1911 жылы ол Германияға қайта оралып, өмірінің аяғына дейін сонда тұрды. Мюнхен университетінде докторлық дəрежеге ие болғаннан кейін таза ғылыммен шұғылданды. Осы уақыттан бастап Хаусхофердің жалпы геосаясатқа, оның ішінде Тынық мұхит өңірінің геосаясатына арналған кітаптары жүйелі түрде жарық көріп отырды. Оның алғашқы кітабы – Жапонияның геосаясатына арналған «Дай Нихон» атты еңбегі. Геосаясаттың көп уақыт бойы жай ғана «жалған ғылым» ретінде емес, «адам баласын жек көрушілік, фашистік, жалмауыздық теориясы» ретінде қарастырылып келуі нақ осы Карл Хаусхофердің есімімен байланысты.

	Гитлер ұйымдастырған көтеріліс сəтсіздікпен аяқталып, оның өзі түрмеге қамалғаннан кейін Хаусхофер өзінің шəкірті Рудольф Гесс арқылы онымен танысады. «Майн Кампфтың» геосаяси категорияларға қатысты тұстарын жазуға Хаусхофер қатысқан деген тарихшылардың дəлелденбеген пікірі бар. Алайда концептуалдық талдау Хаусхофердің геосаяси көзқарастары мен Гитлердің қарапайым нəсілшілдік насихатшылық ойтұжырымдарының арасында терең айырмашылық бар екенін көрсетеді.

	Хаусхофер 1924 жылдан бастап 20 жыл бойы орасан зор халықаралық мəнге ие болған «Geopolitik», кейіннен «Zeitschrift fur Geopolitik» деп аталған, өте маңызды геосаяси журнал шығарып тұрды. Өзінің көптеген дүниелерін ол нақ осы журналда жариялады. Хаусхофердің нацизммен қарым-қатынасы күрделі болды. Кейбір мəселелерде оның көзқарасы ұлтшыл-социалистердің көзқарасына жақындасса, кейбір мəселелерде түбегейлі қарама-қайшы болды. Ұлтшылдар билігінің кезеңдеріне жəне жеке қарым-қатынастарға байланысты Хаусхофердің Үшінші Рейхтегі позициясы да өзгеріп отырды.

	1936 жылға дейін оған деген көзқарас оң болса (бұл жерде əсіресе оның жас досы Гесстің ықпалы мол болды), 1944 жылғы Гитлерге жасалған қастандыққа қатысы бар деген айыппен ұлы Альбрехт өлтірілген соң, тіпті «халық жауына» айналды. Тағдырдың осыншалықты ауыртпалықтарына төтеп бере алмағандықтан, бар арман-үміттерден қайыр болмағандықтан Карл Хаусхофер əйелі Марта екеуі 1946 жылы өз өмірлерін өздері қиды.





ГЕОГРАФИЯЛЫҚ ЖƏНЕ САЯСИ МАҒЫНАДАҒЫ ШЕКАРАЛАР




	КІРІСПЕ



	Шекаралардың қысымы мен кеңістік аумағының аздығы онсыз да тынысы тарылған Ішкі Еуропаға (Innereuropa) төніп тұр. Шекараларды олардың географиялық һəм саяси мəнінде əділ пайымдауға назар аударуды мақсат еткен бұл кітап ең алдымен жаңағы таршылықта өмір сүріп жатқандарға, сондай-ақ қалай болса солай бөлшектеудің салдарынан ыдыратылған жəне күйретілген адамзаттың тұрып жатқан кеңістігінің табиғи байланысшылдығын тұрақты түрде, нық қалпына келтіруге шынайы атсалысып жүргендердің бəріне бағышталған.

	Бұл алдымен Ішкі Еуропаға қатысты, өйткені Жер шарының басқа ешқандай жерінде шекара жүргізгенде ғылыми ойлайтын ғасыр мен ғылымға жат, ашкөздік жəне əділетсіз əрекеттердің арасындағы қарама-қайшылық соншалықты бедерлі көрініс бермейді. Ғасырлар тоғысында барлық тілдерде адамзаттың жарқын болашағы туралы қаншама жазылды. Бірақ жиырма шақты жыл өтпей жатып-ақ мемлекеттің марқасқалары, ғылыми академиялар мен қоғамдардың мүшелері, терең ойшылдар боп есептелетін халық көшбасшылары мемлекеттердің шекараларын үлкен қалалар, олардағы су қыспақты мұнаралары мен газ фабрикалары арқылы жүргізуге, жұмысшылар мен олардың көмір шахталарының арасында кедергілер орнатуға, кез келген жерде бірдей ойлайтын, сезінетін жəне сөйлейтін адамдардың арасында кəдімгідей қамал тұрғызуға дайын болады деген ой сол кезде ешкімнің басына келмес еді.

	Осындай көрсоқырлық жегідей жеген Еуропаның өшу мүмкіндігі (Abendland)3 бізді оның халқының ақылға симайтын шекаралар мен демаркациялық сызықтар арқылы сол өшуді тездету тұрғысынан не істегендігін қанша ащы шындық болса да түсіндіруге мəжбүр етеді.

	«Қараңғылықты түйсінбеген адам жарық іздемейді».4

	Алайда, егер біз білім шамшырағын жоғары көтермесек, онда сөзуарлықтан тоқыған жамылғысы сыпырылған шынайы оқиға өзінің барлық күлкілі парықсыздығымен көрініс берер еді.

	Ішкі Еуропаның географиялық жəне саяси кемуі мен өмірлік қажетті құрылымдарының азаюы, тыныс тарылтар өмір кеңістігіндегі тіршілік түрлерінің төзуге болмайтын шекаралары – бұл (ахуал) ғасырлық ұғыммен жəне мəдени шеңбермен жер мен көктей қарама-қайшылықта тұрғандығын Шпенглер5 шексіздіктегі, өлшемсіздегі лейтмотив ретінде Фаустқа6 тəн өмірге құштарлық деп сипаттады.

	Еуропаның өшуі пісіп-жетілуде деген осынау айыптаудың неге нақ жүз миллиондық халықтың рухани ортасынан шығуы түсінікті. Бақытқа, немесе өкінішке орай, бұл халықта жаңағы Фаустқа тəн мінез анағұрлым анық көрініс берген болар, осынау мінезді ол өзі тіршілік ететін кеңістіктің шектен тыс тарылғанына, сол себепті ХХ ғасырда халқы көбейген Жер бетінде адамзатқа шекаралардың қажеттігін бірінші болып түйсінгеніне қарамастан басқа халықтар арасында тарата берді.

	Тек қана неміс халқына оның бойында шекара сезімін тəрбиелеу үшін осы қасіретті бастан кешіру керек пе еді? Шекараларды бейбіт түрде қалпына келтіруге немесе бұл мəселенің ушығуына əкеп соғатын қырғиқабақтық – Əлемнің шексіздігі идеалымен, өз тіршілігін өзі күйттеген «ұлттан жоғары тұрған», кеңістікке бейжай қарайтын адамның идеалымен өзінің ерікті дамуында кеңістік тарапынан бəрінен көп қағажу көрген планетадағы ұлы халықтың нақты өмірінің арасындағы қырғиқабақтық оған керек пе еді?

	Бұл қырғиқабақтықтың орын алуы Фауст рухы бойына сіңген халықтың барлық мүмкін рухани мақсаттарға қол жеткізуінен, адамзатқа ұғымдар жəне сол ұғымдардың анықтамаларын сыйлағандықтан – бірақ ақылға қонымды шекараның дұрыстығы мен сенімді түрде болмай шығуынан, себебі оны қалай табу керектігін ол өзі де білмейтін – емес пе екен?

	Алайда ол бұл тағдырды планетадағы ең данышпан екі халықпен: Эгей теңізі бассейніндегі құрғақтық жəне теңіздік мəдениеттің иегері болып табылатын эллиндермен жəне Гималай таулары мен Үнді мұхиты аралығындағы үнділік тіршілік кеңістігінде, шамасы, немістер сияқты рухани босбелбеу, өздерінің жер бетіндегі тіршілік түрін сақтауға жəне қорғауға тым боркемік өмір сүріп жатқандармен – бөліскен еді.

	Дəл осы мəселеде: өздері метафизикалық (яғни, философиялық) мағынадағы адамзаттың шекараларымен бір жерден шыққанша неғұрлым кеңейте түскісі келген болмыстың шекараларын жүргізуде олардың жолы болмады, содан соң – мұның өлшемін қалай табу керектігін өздері де білмеген еді – бұл істі аса қинала отырып, миллиондаған қандастарын жəне тіпті өмірде өз орындарын тапқан, еркін халықтардың келбетін жоғалта отырып, басқалар жүргізді.

	Бұл герман ұлтының7 Қасиетті Рим империясында да, Македонскийге дейінгі кезеңдегі Элладада жəне ертегідегідей эллиндік мемлекеттерде8 де, Ашока9 империясының қалыптасуында жəне Ұлы Моголдар тұсында да осылай болған. Егер солардың ішіндегі ең ұлысы Акбар10 Перикл11 мен Александр (Македонский)12, Ұлы Карл13 мен Фридрих Гогенштауфен14 сияқты замандастары үшін «құдайдың жер бетіндегі көлеңкесі» болып көрінсе, олардың немерелері үшін жаңағы билеушілер ғасырлар бойына белгілеген шекаралары аспандағы бұлттай өткінші болды. Осындай жағдай Еуропаның кіндігіндегі мызғымас болып есептелетін Екінші Герман империясы15 күйрегеннен кейін Ішкі, немесе Орталық, Еуропада да қайталанды. Алайда Теобальд Фишер16 оны 1900 жылдың өзінде өткінші деп атаған еді, өйткені тұңғыш шекара жойылғаннан кейін17 сенімді шекара немесе қандай да бір тұрақты түр қалмаған болатын, сол себепті заманының ірі қаламгері ғасырдың аяғында Шиллер18 нақ XVIII-XIX ғасырлардың тоғысында көргеніндей жан құлазытатын көріністі байқаған еді.

	Бірақ бұл (империя) ешқандай да таза Герман империясы болмады, ол жел қуған бұлттай жылжып өзгеріп отыратын шекарасы бар рим-герман ұлты еді. Бүгінде мəселе көптеген адамдар тілеп һəм күтіп отырғанындай жаңа, үшінші19 империяға жақындап келе ме, жоқ па, оны ешкім білмейді. Қалай болғанда да біз өмір сүріп отырған қиратындылар мен зардап шегудің мидай араласқан ортасын империя деп атауға еш болмайды: өйткені оның тек көлеңкесі мен өмір сүру құқығын құтқару туралы шағымдануы ғана сақталған. Себебі империяның ол өз күшімен қорғай алатын шекаралары болу керек!

	Алайда Орталық Еуропада кеңістік пен уақыт өлшемі тұрғысынан шынайы империя дүниеге келу үшін ол туралы идеяны сенімді түрде жəне белгіленген шекараларды көрнекі түрде ұдайы қолдап отыру қажет. Сондай-ақ, мүмкіндігінше сол империяның өмірлік түріне сырттан енгізілген – мейлі ол табиғаттан алынсын, мейлі адам əрекетінің, нəсілдік ырықтың я күш көрсетудің нəтижесінде болсын – шекараларды негізінен мойындау жəне олардың өзгеріп отыруын немесе тұрақтылығын анық түйсіну қажет. Өйткені кез келген пайдалы да тұрақты шекара ол тек саяси шекара ғана емес, ол көптеген өмірлік құбылыстардың шекарасы ғой, жəне де оның өзі өзіндік тіршілік шарттары, соғыс қимылдарын жүргізетін əжептəуір өңірі, алдыңғы алқабы20 бар, дербес жер бедеріне ие өмірдің тағы бір түріне айналады; шекара заңгер, құжаттармен жұмыс істейтін адам оп-оңай жүргізе салатын сызық емес, алайда оны табиғат пен өмірдің өзі жоққа шығарады, ал оларда мəңгілік өзгерісте болатын, кеңістікте үздіксіз орнын ауыстырып отыратын түрлердегі тіршілік үшін күрестен21 асқан тұрақты ештеңе жоқ.

	Бұл күрестің аренасы – алдымен шекара, ол шын мəнінде өлі дүние бола тұра жəне өлген нəрсенің бəрін ысырып тастауға, ал əлі кəдеге жарайтынын жаңа өмірде пайдалануға ұмтылатын күштердің əсерін көптен көре тұра тек қатып қалады.

	Сонымен, шекараларды географиялық жəне саяси мағынасында һəм қажеттілік бойынша көрініс беруінде қарастыруға тырысу бізге адам баласының тəжірибесімен22 бекітілген соңғы белестерге қатысты болып шығады. Бұл іс жүзіндегі шекаралық жұмыстар үшін теориялық кіріспенің саяси қажеттілігін мойындаумен қатар жаңағы тырысушылыққа мейлінше рухани жəне көркем тартымдылық сипат береді. Мұндай ынталандыру болмаған жағдайда шекараның пайда болуындағы, өмір сүруіндегі жəне жойылуындағы салмақсыз, есепке алуға болмайтындай көрінетін, солай бола тұра өзекті,таза рухани кезеңге тиісті баға беру мүмкін болмас еді. Ал мəселе осылай қойылмаса, шекараны танып-білуді қарапайым түрде таза материалистік (физикалық) географияға жəне тарихи пайымдауға əкеп тіреу қызықтырып тұрмақ, əрі германдық сияқты Фаусттың қуатын бойына сіңірген мəдени шеңбердің шекарасын түсіну айырмашылықтың тігісін жатқызып жібермеуі керек.

	Мəселені тек орталықеуропалық көзқарас тұрғысынан қарастыруға тырысушылықтың басты еліктіруші күші де, қауіптілігі де осында болатын.

	Ендеше ол осындай ескертумен ғылым мен өнердің, мəдениет пен күштің түйіскен жерінде, шыңырауларды көрсете жəне көпірлер сала отырып, жан-жақты білімнің іргетасын қалай отырып, қазіргі заман23 үміттендірген жəне оның қажеттілігінен осынау ғылыми-көркем кітап ретінде туындаған уақыт көпірі пайда болғанда, жарқын болашаққа қарай өз жолымен жүре берсін.





	I-тарау

	Географиялық тұрғыдан алғандағы шекара



	Бұл жұмыстың аса маңызды мақсаты – шекараның айқын бейнесін, оның шынайы көрінісін жасау, осыдан туындайтын шекаралық инстинкт туралы жəне, түптеп келгенде, ұдайы болатын шекаралық сақтық түйсігі туралы айту. Жер бетінде шекараны қолдайтын жəне жасайтын ірі ұлттардың ішінде осынау ескертулер мен сақтандырулар əсіресе немістерге аз боп жатады. Бұдан шығатын уəж – Ішкі Еуропада аралық орын алатын біздің халық үшін əлем келбетінің аясында шекара туралы нақты түсінік болуы ерекше маңызды; əлем келбетінің өзі анық, нақты бөлшектеуді қажет етеді, өйткені олай болмаған жағдайда ол космополиттік бұлыңғырлыққа жəне бізге – немістерге – жиі тəн болып келетін аморфтылыққа ұрындырады. Бізге аса қажет болып табылатын шекаралардың, шекара инстинктінің жəне шекара түйсігінің көрнекі бейнесін тамаша тəрбиелеуші бұған қарама-қарсы тұрған шекара ландшафты. Егер алғашқы неміс географтарының бірі Браун24 1916 жылы былай десе, бұл өзі шынында да таң қалдыратын жайт болды: «...мəселе шекара межелерін мұқият зерттеуге тіреліп отыр. Мұндай зерттеу осыған дейін антропогеографиялық жұмыстардың ел ішінде артылып жығылғанына қарамастан мүлде назардан тыс қалып, оның тек Шығыстағы (Шығыс Пруссия, Силезия) шекаралық провинцияларға ғана қатысы болды». (Бұған тағы Оңтүстік-Шығысты Пенк, Фольц, Зигер25 провинцияларын қосуға болар еді!).

	«Провинцияларға барып, қарапайым танысқанның өзінде шекара межелерінің сипатын географиялық тұрғыдан қарағандағы ландшафт түрі ретінде басқа түрлермен салыстыра зерттеуде осы уақытқа дейін олқылықтар бар екендігі сезіледі. Тек Ратцель мектебі ғана – соғыстан көп бұрын онымен жеке танысқаннан кейін мен өзімді, əрине, мақтанышпен осы мектепті ұстанушылар қатарына жатқыздым, – бұл бағытта іргелі дүниелер жасады, бірақ ізбасарлары аз болды».

	Сол кітапта Браун тағы былай дейді: «Орталық Еуропа географиясының ең маңызды саяси-географиялық мəселесі: бір жағынан өнеркəсіп жəне ауыл шаруашылық ландшафтарының ішкі тұтастығы сақталуы үшін, екінші жағынан – шекаралар пəрменді қорғаныс аймағын құруы үшін табиғи жəне тарихи қалыптасқан межелерді пайдалана отырып, қалай саяси шекараны жүргізу болып табылады...».

	«Юра, Вогездер, Лотарингия, Люксембург, Арденндер жəне Фландрия батыс шекаралар болып табылады».

	Олардың бəрі қазірде саяси өмір түрінің шекаралық межелері ретінде жойылған, халық жерінің шекаралары ретінде оларға қауіп төнуде жəне дау-дамайға қалуда, оларды ішінара тек ландшафт түрінде ғана тануға болады. Жəне мұның бəрі ресми ғылым өзінен-өзі белгілі қағида деп есептейтін жұмыс жүргізілгенге дейін-ақ жүзеге асқан. Бұл мен жоғарыда айтқандай таң қаларлық жайт емес пе? Бұл басқа салаларда көп дүниеге қол жеткізген ғылым да өзі гүлденген жəне өркендеген өмір түрінің жағдайына қатысты өзінің сақтандыру міндетін мүлде бағаламағандығының дəлелі емес пе? Сондықтан да мейлінше түңілген халықта бұрын ғылымға аударылатын назармен салыстырғанда сол ғылымның тұғыры жойылған-ау деген ой өзінен-өзі туындамай ма? Егер біз ғылымымыздың жарқын өкілінің осынау теріс мойындауына қарама-қарсы мəселенің оң қыры туралы, шекара межелерін геосаяси жəне саяси-мəдени тұрғыдан дұрыс, демек инстинктті түрде шынайы қарастырудың қандай рөл атқаратындығы туралы айқын түсінік түзгіміз келсе, онда жас Гетенің26 белгілі жазбасына сүйену қажет.

	«Осы ғимараттың (Страсбург соборы)27 іргетасы көне неміс жерінде қаланғанын жəне оның құрылысы нағыз неміс дəуірінде жүргізілгенін, сондай-ақ қарапайым зират құлпытасындағы сəулетшінің аты немісше екендігін ескергендіктен, осынау өнер туындысының ұлылығына шабыттана отырып, мен «готикалық архитектура» деген сұрықсыз атауды батыл өзгертіп, оны «неміс сəулет өнері» деген атпен халқымызға қайтарамын.

	Бұдан əрі мен өзімнің патриоттық көзқарасымды алдымен ауызша, сосын D.M.Ervini a Steinbach28 арналған шағын мақалада келтіруді ұмытпадым».

	Əуелі көрген жəне сезінген, сосын түйсінген ажырамас мəдени-географиялық игілік ретіндегі өз халқыңның шекаралары туралы əсердің нақты суреттеуге жəне шығармашылық табысқа қалай айналатынын көрсету үшін ұлтшыл шовинистігі жоқ, бойында адамға тəн момындықтың бəрі бар жас Гетенің үлгісінен басқа дүние қажет пе? Гетенің бұл теңдессіз сөзі – біздің жұмыс мəселеміз үшін, сондай-ақ, Ратцель рухындағы һəм түсінігіндегі өмірлік кеңістік пен жерге «тереңдетілген» көзқарас деп аталатын ұғым үшін бірінші дəрежелі мəдени-географиялық маңызы бар құжат.

	Жəне де Гетенің пікірінде ешқандай саяси мүдделілік, өз халқының жоғалған шекаралық кеңістігіне29 билік жүргізуге еш ұмтылу жоқ. Эльзас-Лотарингия мен Рейн ландшафтының үлгілі француз суреттеуінде немесе Британ империясының Үндінің таулы шекаралары мен буферлік аймақтарына көзқарасында, жапон Уэхараның еңбегінде, бұдан да ертерек орыстар солтүстік шекараларға алғаш қауіп төндіргенде Мамиа Ринзоның, Могами Токунаидың30 солтүстік өңірлерді қорғауында жүзеге асқан дұрыс саяси инстинкт сияқты инстинктпен қат-қабат жүргізілетін пікір ғана мүлде басқаша пəрменді болмақ. Тек Браунның шекаралық меже ландшафтының түрі туралы айтқанындағы – Пассарге31 ұғымынан гөрі морфологиялық ұғым аясында, – мəдениет өзгертетін ландшафт сияқты, жас Гетенің эстетика мен өнертануға қарама-қарсы сыртқы шекара мəдениетінде көрініс беретін географиялық белгі турасындағы өз əсерін жазғаны сияқты, табиғаттан иеленген немесе мəдениеттің ырқымен белгіленген шекараларға қалайда əкеп тірейтін географиялық категориялардың барлығы дерлік қарастырылуы мүмкін. Бұдан арғы өз пайымдауларымда мен тек мысал ретінде шың мен асуды, үстірт пен өзендегі орографиялық көлденең табалдырықтарды32, тік құз бен кəдімгі тас қабырғаны, бөлшектеу һəм байланыстыру қабілеті бар ірі өзенді, биік тау аңғарларын, Альпы немесе Гималай тауларының мұз басқан шыңдарында табиғаттың өзі айқындаған су шаруашылығының шекарасын белгілейтін мұздақ қар (фирн)33 далаларын жəне өзен бастауларын пайдаланамын. Мен не болмаса су мен өсімдіктердің өзара қарым-қатынасының шекаралардың дүниеге келуіне немесе жойылуына тигізетін ықпалын; батпақ алабы жəне тайга, ит тұмсығы өтпес джунгли, ескіден қалған ормандар мен мангр тоғайлары қалай өсімдік əлемінің табиғи шекараларын құрса, сондай-ақ саванналар мен далалар белдеуі, мысалы солтүстіказиялық, Дунайдан бастап Кавказ арқылы Алтайға34, одан əрі Маньчжурияға дейін ғылым аяқ аттасаң ұқсас көмбелер тауып отыратын табиғи дəліз түзейді.

	Жануарлар əлемі де табиғи шекаралар құрайды. Бұл əлем қаптаған цеце масасының, шегірткенің, безгек масасының бұлты, құрттар жасақтары, термиттер құрылыстары арқылы басқа тірі жəндіктердің таралуы мүмкін аудандарында шекараның нағыз организмін құрайды. Алайда аталмыш əлем оны түз тағыларының үйірлері арқылы да жүргізеді, ал бұл хайуандарды өз кезегінде Адмиралтейство аралдарынан Мексика жағалауы бойымен Антарктикаға сапар шегетін ірі жыртқыштар қорек етеді. Осылайша жануарлар əлемі планетадағы ең үлкен – үнді-тынық мұхиттық – су кеңістігінің шекараларын өжеттікпен кесіп өтіп, шекара белгілеуші фактор рөлін атқарады.

	Ал енді мұхитқа, теңізге, ішкі жəне жағалаудағы суларға шекара ретінде жəне жағалаудың қарама-қарсы жағалауға қарым-қатынасына көз салып көрейік. Сонда теңіз шекарасы мүлде сызық емес, бұл жерде де сыртқа, қарсы жағалауға ұмтылған қуатты, бүлкілдеген тірліктің өтпелі аймағы екеніне көзіміз жетеді. Біз табиғаттан иеленген осынау айқын шекараның, осынау алдыңғы алқаптың алғашқы өткелі, бəлкім, жазық жағалаулардың алдыңғы алаптарында емес, аралдар тізбегінің алыстан көрінетін құзды да жартасты, шекараны аттатуға қызықтырып, өзіне тарта түсетін, жағалауларында жүзеге асқанын білеміз. Бұған тіпті Дувр жартасы тұсындағы сұрапыл теңіз толқыны да, норвег шхерлері немесе Кумари мүйісі (Үнді) мен Дондра мүйісіндегі (Цейлон) шекаралық межелер сияқты ірі кедергілер де тосқауыл бола алмады. Нақ осындай орынды болып көрінетін шекаралық ландшафттарда байланыстырушы өткелдер жиі бой көрсетіп тұрды. Танымал болған Пешавар, Вена шұңқыры, Шанхайгуань, Пекин жəне Бамо35 асулары осындай. Олар табиғи антропогеографиялық ортаңғы орын жəне сүзгі рөлін атқарады да, бұл кейде олардың ландшафт түрі ретіндегі сипатына жағымсыз реңк береді, бірақ сөйте тұра өміршеңдігін арттыра түседі, мұндайды біз, мəселен, Берлин, Токио жəне Харбин36 (Маньчжурия) турасында айтамыз.

	Жас Гете сияқты шекара туралы əсерді соншалықты қызғылықты етіп жан тебірентер сөздермен жеткізу немесе Гумбольдт37 сияқты Атлантика аймағынан Тынық мұхит аймағына ауысу туралы өз əсерлері үшін шабытты əуен табу екінің бірінің қолынан келе бермейді. Тек өз өмірлік жұмысының өзегі мүлде басқа салаларда жататын тұлғалар ғана бізге табиғи немесе жасанды қалыптастырылған шекаралық пайымдаудың бейнелі ықпалының тамаша хроникасын бере алады. Бұл орайда шекараны суреттеудің, мəселен, əскери-тарихи еңбектердің кіріспелеріндегі, түрлі ғылыми экспедициялардың есептеріндегі суреттеудің, бағалылығы туралы, сондай-ақ тіршілік үшін күрестегі барлық шағын соғыстардың туындауын – ал бұл, əрине, назарға антропогеографиялық кикілжіңдер шеңберін алуы, тіпті содан шығуы қажет38 – көрсетуі туралы сөз айту орынды секілді.

	Осыған байланысты біз ақырында дүниежүзілік соғыстың əскери қимылдар аймағын шекара организмін ең жақсы түсіндіретін көптеген ұғымдардың бірі ретінде, сондай-ақ Солтүстік теңізден Ішкі Еуропаның батысындағы Юраға дейін əуе шарларының тізбегі іспеттес көрініс берген шекараның ықпалын еске алуға тиіспіз; сөйтіп тіршілік үшін күресте құрлыққа зеңбірек оғы қашықтығынан39 128 шақырымдай алысқа, жер астына мина қойылатын тереңдікке, тіпті авиация мен сүңгуір қайықтарға40 арналған карталарда көрсетілген қауіпті белестерден де алысқа сұғына енген шекара организмінің межелерін белгілеуге тиіспіз.





	V-тарау

	Адам тұрмайтын жер кеңістіктерінің бөлгіш күші.

	Өмір үшін дұшпан шекаралар



	Ратцельдің шекараны барған сайын тарыла түсетін заң жүзіндегі жəне математикалық тұрғыдан сызылған сызық ретінде, тіршілік үшін күрестің болашақ сахнасы ретінде қабылдауы күшті шиеленісушілікке ұрындыратын қарама-қарсылықтан туындайды, ал бұл қарама-қарсылық тіршілікке толы жер мен тіршілігі жоқ жердің (анэйкумена) торабында орын алады. Бұл шиеленісушілік елді немесе елсіз деп есептелетін (жалған анэйкумена?) жер кеңістігінің шекарасына қатысты жаратылыс ғылымдарының да, гуманитарлық ғылымдардың да тарапынан қуатты, түсінікті бөлгіш күшті зерттеуге мəжбүр етеді; осынау шиеленісушіліктің экономика мен физикалық география жəне олардың өзара қарым-қатынастарында көрініс беруі үшін сияқты, жақсы ойластырылған, руханилық дендеген саяси жəне мəдени-географиялық ғаламдық дүниетанымдық қозғалыстар үшін де, əрине, соншалықты маңызы бар. Алайда бұл жерде де біз полярлық кеңістіктердің, арктикалық жəне антарктикалық анэйкуменаның, шөл белдеулерінің, бұлтпен таласқан тау жоталарының, көне тропикалық ормандардағы батпақ белдеулерінің (Terai)41, мұхит шалқарларының (олардың өзі, əрине, өмір үшін күрес аренасы болып табылады) қиылысқан тұстарында барлық шекаралардың өткізгіштігін көреміз. Бұдан əрі жер бетінде де, теңізде де, полярлық ландшафттардың мұз далаларында да абсолюттік шекаралар жоқ. Қазір нақ біздің заманымызда ағылшынсакстардың жəне Кеңес Одағының42 қысым жасауымен Арктика мен Антарктиканың шекараларын бөлу қолға алынды. Бұдан былай планетада «no man’s land» – «бейтарап жер» жоқ.

	Бұл тұжырым шекара мен анэйкуменаның арасындағы қарама-қарсылық проблемасы ауқымының бетін ашады, сонымен қатар анэйкуменаны эйкуменаның тез ығыстыруына, тіршілікке жарамды жердің кеңеюіне жəне халық тығыздығының ұлғаюына байланысты күрес майданы ретіндегі, ұдайы ілгерілеп немесе шегініп отыратын тұйық, бірақ сақталмайтын қатып қалған құрылым ретіндегі шекара туралы идеяның маңызы арта түсетінін мойындаудың да бетін ашады. Жер бетіндегі тіршілік түрлері арасындағы шекаралық күрес сол тіршілік иелерінің ересен көбеюіне қарай бейбіт емес, байыпты түрде жүргенімен анағұрлым қатыгез бола бастайды. Кімде-кім бұл турасында адамзатты адастыруға тырысса, ол білместігінен немесе саналы түрде жалғандықтың, мейлі бұл жанашырлықтан я мейірімділіктен туындасын, отына май құйған болып шығады. Бос жатқан, сондай боп есептелетін кеңістіктер неғұрлым көп ығыстырылса, табиғи шекаралардың ұзақ мерзімді мызғымастығын сақтау солғұрлым қиындайды, мұраға қалған шекаралардың ішіндегі тірлік үшін күрес солғұрлым өткір, ымырасыз болады.

	Елсіздіктің бөлгіш күші туралы мəселенің қойылудағы ауқымы мен маңызы, бəлкім, «э й к у м е н а» жəне «а н э й к у м е н а» ұ ғ ы м д а р ы н, яғни, Ратцель еңбектерінде кездесетін ел қоныстанған немесе елсіз күйінде сақталған кеңістіктер ұғымын, а н ы қ т а у д а н туындаса керек; аталмыш еңбектер – «Über die Anwendung des Begriffs Okumene auf die geografischen Probleme der Gegenwart» («Қазіргі заманғы география мəселелерінде «эйкумена» ұғымының қолданылуы туралы»), сондай-ақ, «Antropogеographie» («Антропогеография») кітабының екінші томы жəне «Erde und Leben» («Жер жəне өмір»)43.

	Бізге дейін өмір сүрген ұрпақтың тіршілікке жарамсыз деп есептелген, жаратылыс ғылымдары планетаның нағыз бөлгіш аймақтары деп таныған кеңістіктер туралы түсініктерін зерттеу көрсеткеніндей, біз бір ұрпақтың ғұмырының өзінде осынау түсініктерден көш озып кеттік, ал бұл түсініктер соның өзінде кез келген адам үшін, кез келген халық үшін мүлде басқа жерде болған еді де, олардың тіршілік үшін күресінде өздерінің қабілеттеріне жəне техникамен жабдықталғандығына сəйкес ауыртпалықтарға төзуіне мəжбүр еткен еді.

	Бізге Ратцельдің түсініктерін тек оның шəкірттерінің көзқарастарымен ғана толықтыру қажет. Бұл орайда біз ел қоныстанған жердің солтүстік полярлық шекарасы туралы мұны 1892 жылы өз көзімен көрген К.Хассерттің, тропикалық аймақтар хақындағы Е.Шёненің44 немесе Бергердің оның «Geschichte der wissenschaftlichen Geographie der Greichen» («Гректердің ғылыми географиясының тарихы»)45 кітабындағы «анэйкумена» ұғымының тууы туралы пайымдауларын анэйкумендік аймақтар мен белдеулердің, мəселен, жер бетінен жоғары жатқан шекаралар мен белдеулердің, жекелеген құрылымдары туралы ұғымның алғашқы тұжырымдарынан бастап дамудың қалайша тез өрбігенін назарда ұстағанымыз абзал46. Бүгінде біз анэйкуменаны игеру үшін күресті жəне ондағы саяси қамтамасыз етілген қорғау ұғымын қоныстандырудың ескерту саясатындағы ірі кеңістіктік мақсаты, осы ұғымның жіктелуі, мысалы, неғұрлым оңтүстіктік жəне мұхиттық бола түсетін орыстықтан қытайлыққа һəм жапондыққа жіктелуі ретінде, ұзақ мерзімге бағытталған жəне анағұрлым байтақ кеңістіктегі саяси қозғалыстың аса қуатты қозғаушы күштерінің бірі ретінде мойындаймыз.

	Бізге физикалық географиядан белгілі болғанындай, анэйкумена шекараларының орнауына əкеп соғатын Жер бетіндегі тіршілік нышандары – алдымен суықтың салдарынан тіршілікке тұсау салынуы (полярлық немесе тау биігі өңірлеріндегі мұз), жер тапшылығынан асқа жарымаушылық (өсімдік жамылғысының жойылуы, пассаттардың жойқын əсері, жел эрозиясы), жауын-шашынның жетіспеушілігі, топырақтың тұздануы мен залалға шалдығуы, өскіндердің өрттен жойылуы салдарынан аумақтардың игерілмеуі (Суматрадағы қара топыраққа ұқсас жер)47.

	Бұл көріністерде адамның, жер қазыналарын іздеушілердің, күрес үшін əдеттен тыс қаруланған кездейсоқ қоныстанушылардың ығыстырылған тірлік ғұрыптарының қалдықтары қаншалықты кең сақталғандығы – ойланатын мəселе.

	Біз ел қоныстанбаған жерлердің осы уақытқа дейін сақталып отырған мүлде басқа түрін де білеміз, бұлардың бір бөлігі құнарлы, игеруге бейім, ылғалдың көптігінен тіршіліктің санқилылығының шектелуі арқылы пайда болады деп есептеледі. Аталмыш түрге тундра жəне батпақты жерлер, сондай-ақ басқа да құнарлылығы сарқылмас жерлер жатады (бұл жерлерде өздеріне аса қолайлы орта тапқан өсімдік пен жануарлар əлемінің жекелеген түрлері ересен белең алғандықтан тіршіліктің басқа түрлері өз шекараларын өзгерте алмайды); сыртқы зорлық күштің əсері, жаңа, мысалы, тропикалық гигиенаның жақсаруы сияқты олжалар, осынау тірлікке кереғар, біржақты қаулап өсуге соққы боп тигенде, Заппердің ақиқат пікірінше, алғашқы дəуірлік орманның аса құнарлы жерінің өзінде оның біркелкілігінің, тропикалық безгек таратушылардың, қара бұлттай қаптаған шегірткенің, цеце масасының салдарынан аштық жайлауы мүмкін сол орманның қысымы жойылғанда манағы тіршілік түрлері солай қарай орын ауыстыруы мүмкін. Мұндай құбылыстың түп-тамырын білу үшін біз тіпті өзіміздің қоңыржай аймақтағы шамшат пен қарағайдың, жарамсыз ағаш пен бұтаның құрылыс ағашына қарсы, немесе жыртылған жердегі сарғалдақтардың48 күресін қадағалауымыз керек.

	Пенктің пікірінше, анэйкуменаның ығыстырылуына жəне адамзаттың, ең алдымен мəдениетті адамзаттың, шекараларының кеңеюіне деген бұл көзқарас мəдениетті нəсілдер үшін тропикалық жерлерді құнарлы жерлерге тиімді айналдыру арқылы Жер шарының халықтарын асырау мүмкіндіктерін ұлғайтуда маңызды рөл атқарады, жəне де бұл арада əңгіме алдымен Африкадағы жəне Оңтүстік Америкадағы тропикалық гилея (мəңгі жасыл ормандар) турасында болып отыр. Рас, А.Швейцердің Конго сағасындағы жұмысы49 жəне Оңтүстік Америкаға жасалған соңғы саяхаттар əлі қаншама дүниені басынан бастау қажет екендігін, өкінішке орай, ақ нəсілділер анэйкуменаның бұл түрін үстемдік тұрғысынан емес, басқаша игеруі неғайбыл екендігін көрсетті.

	Анэйкуменаның барлық түріне қарама-қарсы тұрғыдан келгенде біз əзірге ұсақ, бірақ үлкею үстіндегі елді мекендерді һəм мемлекеттік тірлік түрлерін қорғау үшін ғасырлар бойғы көреген əрі байтақ кеңістікті мəдени саясаттың инстинктті жəне саналы лейтмотивін соланэйкуме-наға мүмкіндігінше тығыз жанасқанда біле аламыз. Мейлі, əңгіме ең алдымен ормандардың қорғаныс белдеуін сақтау, мəселен, Мюнхеннен шығысқа қарай орналасқан селолардағы бүгінде сақталған қорғау түрлері туралы ма, орталық Африкадағы тамырымен қопарылған ірі учаскелер туралы ма, Градманн жазғандай Лиместен шығысқа қарай өскен қылқан жапырақты ормандармен жұмыс істеу туралы ма, немесе Ресейдің (Сібірді жаулау), Англияның (Солтүстік-Батыс өткелі үшін күрес)50, Құрама Штаттардың (полярлық аудандарға ие болу) табанды күресі туралы ма, қорғанысты қамтамасыз ету Ресейдің, американдық мемлекеттік құрылымдардың, Иранның, кейінгі ортаазиялық ірі империялардың, Қытайдың тарихында, Англия жəне Жапония сияқты аралдық мемлекеттердің қалыптасуында, Рим империясының теңіз өзгерткен мемлекеттік организмінде, Үнді империясы құрылымдарының көлемінде, сондай-ақ шекаралармен көмкерілген Ганзаның51, Тевтон орденінің, асулардағы Альпі мемлекеттерінің құрылымдарында шешуші рөл атқарды. Кімде-кім елсіз жерлерде қорғанысты қамтамасыз ете алмаса, мысалы, солтүстік герман нəсілі, өз шекараларында52 мұндай қорғанысы болмағандықтан өте-мөте қысым көрген герман рейхі сияқты, ол қажетті тірлік кеңістігін ұстап тұру үшін аса зор, ұзақ күш салуға, тіршілік үшін анағұрлым белсенді күрес жүргізуге, бейбіт жағдайға қайта оралғанда мейлінше сақ болуға мəжбүр болады.

	Біз сондай-ақ саяси география мен геосаясаттың ғылыми əдістері, жəне бұған кинематика туралы айрықша ілімді қосу арқылы жекелеген нəсілдер мен халықтарда тек уақыттың өзгеруіне ғана емес, дағдылардың таза жергілікті себептеріне бір кезеңде байланысты бөлуші елсіздік туралы түсініктердің айқын градациясын белгілей аламыз. Бұл түсініктердің шекараларды анықтау, оларды сақтау жəне өз мемлекеттігін құрған ірі халықтарда жүргізу үшін зор саяси маңызы бар.

	Дəуірлердің өзгеруіне байланысты түсініктерге басқаша баға беру үшін тек бір ғана мысалмен салыстырайық, ол – Римнің, оның Томаға қуылған жыршысы Овидийдің53 сол кездегі Қара теңіз ландшафтарына көзқарасы мен Понт Евксинскийдің ертеректегі эллиндік əсерлері, сондай-ақ ерке батысеуропалық өзіне тұрғызған кейінгікезеңгі қаратеңіздік резиденциялары, немесе Ресей империясының билеушілеріне Жер бетіндегі жұмақ болып көрінген Ялта. Понтийлық шекаралық кеңістікке көзқарастың – Афиныдағы астық биржасына шығыстық жəне батыстық орталық елдердің, «қонақжай эллиндік қалалар», «римдікті жер аударатын өңір», орыс Ривьерасы, Кобургтар54 шаңырағынан шыққан батысеуропалық мəдениеттің талғампаз өкілінің күтім көрген бағы сияқты – қаншама қырлары бар!

	Бір кеңістікке–шамамен уақытпен кезеңдес, бірақ пайда болуы мен тəрбиесі бойынша бір жағдайда анағұрлым солтүстіктік, құрылықтық, ал ендігі бір жағдайда оңтүстіктік, мұхиттық – көзқарастарды айыру үшін, бəлкім, ең типтік əрі даусыз мысал ретінде Ресейдің, Қытайдың жəне Жапонияның Амур бойына көзқарасын алуға болады.

	Қалайша орыстар таңғажайып қысқа мерзімде Сібір арқылы солтүстік анэйкуменаны бойлай өтуге жəне Тынық мұхитқа жетуге, Сан-Франциско55 бухтасына дейінгі америка кеңістігіне енетін орасан зор империялық құрылым орнатуға (тек англосакстардың, кейін қытайлар мен жапондардың қатты қысым көрсетуінің натижесінде ғана шегінуге мəжбүр болған)56 қол жеткізе алды деген жалған жұмбақты шешудің оңай жолы неде?

	Дегенмен шешуші факт былай еді: Солтүстік Азияға сұғына жылжыған орыс бұл кеңістікті қоныстанбаған деп есептеп, онда ене берген, ал əлемнің басқа ірі халықтары, олардың ішінде сол орыс көп ұзамай тіршілік аумағымен бетпе-бет кездескен шығыс азиялықтар да бар, əлгі жерлерді өмір сүруге жарамсыз, құны жоқ кеңістік иеліктер, тіпті тіршілікке жау боп есептелетін солтүстік полярлық аймаққа тіркесіп жатқан қосымша бір дүние деп санаған. Сөйтіп орыс экспансиясы 1610 жылы57 Жер шары мəдени кеңістігінің соңғы – шығысазиялық – резерватына тақап келген еді; ал бұл резерват анэйкуменаның бұған дейінгі барлық түріне – полярлық, шөлдік, мұхиттық, альпілік жəне тропикалық – қарағанда қорғаудың іргелі аймағы ретінде сақталған болатын. Қоңыржай климаттың барлық солтүстік аймағының төңірегіндегі Жер шарының солтүстік бидай белдеуі кеңейіп келе жатқан орыс құрылымдарының қорғауында қала ма, немесе ол солтүстік елсіздіктегі шығысазиялық кетпенді егіншіліктің қорғалуын маңызды жерлерде сақтау арқылы бұзылған күйінде қалуы керек пе, – деген сұрақтың шешілуі таяп қалған еді. Қытайлардың көз алдында олар тіршілікке жарамсыз, мемлекеттендіру үшін құндылығы жоқ деп есептеген Амурдағы жерлер жатқан болатын. Олар Амур бойында, Дунай мен Рейндегі Ежелгі Рим сияқты, өзенді бақылап, бірақ онда ештеңе ұйымдастырмай тұра берді. Алайда 1689 жылы Албазин-Нерчинскіде58 бекітілген шартта Маньчжур əулетінің далалық инстинкті оның шекараға құқығын қорғап қалды. Теңіз державаларының соққысы жəне қытайлық Оңтүстіктегі (тайпиндердің)59 ішкі көтерілісі салдарынан күйреуге айналған Маньчжур империясының жедел ыдырауы орыстарға Маньчжурияның тынықмұхиттық жағалауына, содан кейін Амур өңіріне (XIX ғасырдың ортасы)60 қол сұғуына мүмкіндік бергенше, жоғарыдағы шарт орыстарды кейінге ығыстырып тастаған еді.

	Амур өңірінен орыстар тарапынан төнген қауіпті қытайлардан гөрі жапондар көп кеш сезінді. Тропиктерге жақын орналасқан аралдық мемлекетке XVIII ғ. аяғына дейін солтүстік анэйкумена Цугару бұғазынан, Хондо мен Хоккайдо аралығынан басталатын жəне Хоккайдоның оңтүстік шегінде орналасқан Датадағы Матцумай бекінісі ол үшін қорғаныс шебі ретінде жеткілікті болып көрінетін. Тек XVIII ғ. аяғына қарай жапондар жақындап қалған қысымды сезінді де, жедел қарсы əрекет ұйымдастырды – Мамиа Ринзоның жəне Могами Токунаидың басшылығымен Сахалинге жəне Амурдың балыққа бай сағасына солтүстік экспедициялар жасақтады, мұны Батысқа алғаш рет жазып таныстырған Зибольд61. Бірақ бұдан кейін қауіпсіздік инстинкті оларды қарсы соққы беру үшін күш жинақтауға итермеледі: алғашында Сахалин мен Курил арқылы солтүстік анэйкуменаны қоса бірлесіп басқару туралы шарттар бойынша, кейін бөлу арқылы: бұл жағдайда мұхиттағы Курил аралдары Жапонияға, ал құрылыққа жақын Сахалин – Ресейге қосылды. Ақыр соңында іс əскери қақтығысқа дейін барды62, нəтижесінде ең алдымен Оңтүстік Сахалин тағы да шығысазиялық қолға оралды, ал орыстар Маньчжурияның ежелгі жерлерінен қуып шығарылды. Тынық мұхиттың жағалауындағы алқап жəне Амурдың солтүстігіндегі жерлер орыстарда қалды; сөйтіп Шығыс Азия солтүстік анэйкуменадан ығыстырылған болатын, сол кезден бері ол қоныс аудару жəне экономикалық экспансия арқылы оны қайтаруға шаршамай-ақ тырмысып келеді. Осыған қарамастан ең қысқа солтүстік əуе жолы үшін табанды күрес жүруде, Канаданың Врангель аралын басып алуы, Кеңестер билігінің Солтүстік полюске дейінгі созылған барлық аумақ солардікі деп түсіндіруі – мұның ең соңғы белгілері болып табылады.

	Міне, солтүстік азиялық анэйкуменадағы қорғау шебін қамтамасыз ету туралы əлі sub judice63 тұрған мəселенің бүгінгі күнге дейінгі ахуалы осындай. Мəселенің бұған дейінгі бүкіл тарихын қарастыруды ескерсек, ол ахуал Жердің полюс, теңіз, дала, биік тау төңірегіндегі ел қоныстанған кеңісітікті ұлғайту үшін, адамзат шекараларын кеңейту үшін күрестің (ал бұл күрес мемлекеттік ақыл-ойдың елсіз деп есептелетін өңірлерге енуімен бір мезетте қатар жүргізіледі) нəтижесінде адамдар мен халықтардың бойында қандай кең үдеріс болатынын көрсетеді. Бұл үдеріс Ресейдің солтүстіказиялық жəне солтүстіктынықмұхиттық бағыттардағы ұлғаюына тəн; Алясканы сатудың, Тынық мұхиттың солтүстік бөлігін қамту һəм Жапониямен қақтығысу64 саясатына қайта оралудың салдарынан мұхиттық саясаттағы сəтсіздіктерге – ал бұған құрылықтағы қол жеткізген дүниелер (Моңғолия)65 тағы қарсы шығады – əкеп соқса да, ол үдеріс ерлік сипатқа ие болды. Мұндай мысалдардың нанымды болып көрінетіндігі соншалықты, біз іс жүзінде кез келген адам жəне адамдар тобы үшін əртүрлі жалған анэйкуменаны – біреуі оларға қоныстану үшін жарамсыз болып көрінетін, келесісі – абсолютті анэйкуменаға қарама-қарсы салыстырмалы анэйкуменаны – түсінуге келіп тірелдік. Бұл турасында қарапайым еске алудың өзі қоғамдық ғылымдар тудырған қатаң, таза құқықтық ұғымдар мен ғылыми айқындамалардың көмегімен шекара жəне шекаралық дау-дамайлар туралы барлық ұғымдарда қол жеткен дүниенің мүлде аз екенін, жойылуы күрес пен соғысқа бастаушы позицияны баянды ететін табиғатқа кереғар сандырақты назардан тыс қалдырмау үшін бүкіл жерде куəгерлік көрсетулер, география саласындағы сарапшылардың қорытындылары өте қажет екендігін көрсетеді.

	Роман халықтарының, германдықтардың, славяндардың орманға деген түрлі көзқарасын ғана, ал славяндардың ішінде – селдір ормандағы солтүстік күлгін топырақты өңірдің, одан соң тайганың тұрғынын жəне далалар мен саванналарда табан тепкен оңтүстік қара топырақты66 өңірдің тұрғынын – ұлыросс пен украиндықты алайықшы! Нағыз орман тұрғыны оны шын көңілімен паналайды, елді мекенін сəйкес орналастыра отырып, соған ұмтыла береді. Мұны біз бүгін де ағаш арасында бірге созылып жатқан қоныстардан көреміз. Диқан мен малшының, керісінше, қыраттарға, саванналар алқабына бүйрегі бұрып тұрады, олар орманды тамырымен қопарып, «шөл белдеуі» ретінде, анэйкуменалық қорғаныс ретінде пайдаланады. Итальяндық қорғанысты алдымен жақын жатқан Альпіден, мұздақ қар алаңдарынан іздейді, ал малын баққан жəне асудың арғы жағында малын жаю құқығын жасаған германдық таудың шатқалы арқылы табындарын айдап өтсе, үнділік үшін Гималайдың қар жамылғысы тіршілік үшін жарамсыздық шекарасы, қорқынышты құдайлар тұрағы, ал тибеттік үшін солтүстік биік тау алқаптары – тұрақты өмір сүретін жер.

	Анэйкумена шекарасының салыстырмалы мағынасын біз жер бетіндегі судың барлық түрлерінің, адамзат нəсілдері түбегейлі əртүрлі қабылдайтын бұғаздар мен өзендердің, көлдер мен теңіздердің бөлгіш күштеріне қарама-қарсы қарастырамыз. Нормандар мен малайлықтар үшін теңізде жүзу – табиғи нəрсе; олар теңізді байланыстырушы дүние деп қарайды, ал таулар, тіпті кішкентай аралдағы таулар да, малайлықтар ториадья67 деп атайтын «олардың ішінде тұратын адамдардан», басқа нəсілдерден кем түсіп жатады, ал малайлықтардың өздері жағалауға қоныстанады. Малайлықтар мен полинезиялықтар үшін атолл – аса белсенді тіршілік жəне сол тіршілікті қамтамасыз ету өңірі, сондықтан олардың өмірі үшін оның маңызы жұқа гумус қабаты бар тар маржан рифінен анағұрлым артық.

	Бұл халықтардың дүниетанымы үшін айқындаушы дүние олардың теңізбен əне оның көгілдір айдынымен пантеистік бірлік сезімі болып табылады. Теңіз аталмыш нəсілдерді байланыстырады, қарсы жағалаудың ғажайып тамашалығымен тартып тұрады; теңізге ішкі аймақтардан шыққандар үшін ол табиғи шекараға айналады. XIX ғ. ортасында елдеріне алғашқы жол ашылғанға дейін қытайлар 18000 шақырым дейін созылған жағалауды бақылауда ұстаған еді, кейін жағалау бойынша қорғаныс сызығының 10000 км астамынан айырылып, қазіргі кезеңгі 7100 шақырым ығыстырылды, жəне мұның өзі олардың тіршілік кеңістігіне қаншалықты қауіпті екенін оншалықты сезіне қоймаған еді. Ал бұл кезде Жапонияның жағалаулық империясы, керісінше, өзінің теңіздегі қорғаныс тірегін жағалауды 42000 км дейін ғаламат дамыту арқылы кеңейтті (Оңтүстік теңіздердегі бұрынғы германдық аралдық империяның мандатын есептемегенде68). Міне, бір ғана географиялық, шекара түзуші құбылыстың құндылығы жөніндегі пікірдің санқилы болуы қандай!

	Адамзат болашағына қатысты ірі мəселелердің бірінің, үнді-тынықмұхиттық жəне атлантикалық мəдениеттер арасындағы күрестің келешектегі нəтижесі Тынық жəне Үнді мұхиттарының анэйкумендік бөлгіш күшінен туындайтын пайымдауда жатыр. Егер, əрине, бұдан былай адамзат мəдениеті, күші мен экономикасы дамуының атлантикалық жəне үнді-тынықмұхиттық геосаяси негіздерінің арасындағы, жағалаудың экспансивтік, ғажайып атлантикалық түрі мен тұйық, автаркиялық69 жəне орталыққа тартқыш – бұл айырмашылықты Э.Зюс70 негіздегендей – үрдістер жəне олардың антропогеографиялық салдарлары тəн тынықмұхиттық түрінің арасындағы тағдырлық айырмашылықты айқындайтын артиллерияның алысқа ату қуаты тиісті бағасын алатын болса.

	Осынау барлық тынық мұхиттық мəдениеттер, оларға көп жағдайда туыстас болып келетін үнділік мəдениеттер сияқты, солтүстік-батыс шекараның тау биігіндегі өткелдерде пісіп-жетілген соң қорғаныстағы мұхиттық, полярлық, шөлдік жəне таулық анэйкумендік шекара тосқауылдарының арасында өріс алды; қазір ол тосқауылдар қиратылып, соның салдарынан кез келген қақтығысқа жəне ымырашылдыққа немесе мызғымастың қиратылуына жағдай туады. Бұл ең ірі шығысазиялық, сондай-ақ үнділік мəдени ареалда жүріп жатыр, орталықамерикалық жəне оңтүстікамерикалық ареалда да, олардың көне иегерлерін атлантикалық мəдениет ықылым заманнан бері толық жеңе алмағанымен, осылай болды. Ал бүгінде, керісінше: мексикалық жер заңнамасында, үндістерді ұзақ уақыт басып-жаншудан кейінгі (Бенито Хуарес, Порфирио Диас!)71 ұлғая бастаған жаңа қантөгістерде, Перудың, Боливияның тіршілік туралы атлантикалық ұғымдардан неғұрлым тынықмұхиттық ұғымдарға қарай бет бұруында, сондай-ақ Гавайядағы тым көп өсіп келе жатқан шығысазиялық нəсілдерде, Филиппинде, тіпті Жаңа Зеландия мен Жапонияда малайлық-полинезиялық кескінніңқалпына келуінде– бəріндедеқарама-қарсықұбылыстарбайқалады.

	Қайтып оралатын осынау үдерістер көрсеткендей, олардың анэйкумендік қорғаныс өңірінің ішінде түзілуі мұндай мəдениеттерге қарсы тұру үшін мықты қуат береді, сол себепті əуел баста дүниеге келген шекаралардың ішінде жаңағы қайта оралу көрінісінің жекелеген ұмтылыстары əрдайым сыртқа шығып тұруы мүмкін.

	Атлантикалық жəне тынық мұхиттық əуестіктердің арасындағы тұрақсыздық, бəлкім, Құрама Штаттардың, қазір проблемасыз болып көрінетін, бірақ болашақтағы тығыз байланыстарының проблемасы шығар. Осының өзінде де анэйкумендік шектеулердің орасан зор, табиғат сүйейтін күштерінің дəлелі жатыр, сондықтан біз тіршілік түрлеріне қатысты пəрменділік тұрғысынан қарағандағы бұл шектеулерді, тіпті оларды анағұрлым аз өктемділікпен бөлетін жəне шектеу қоятын теңіздің алдында да, бірінші орынға қойдық!





	XV – тарау

	Шекараларға сапа жəне түр бойынша баға беру



	Шекараларға қандай болмасын баға берудің негізіне біз, əрине, əзірлеудің (сапа) дəлдігі жəне, осы тақылеттес көріністерді ескере отырып, бір тектес қатарларға (түрлерге) қоя білу жөнінде алдын ала жүргізілетін сандық жəне генетикалық жұмысты шығаруымыз керек. Шекараның ұзындығы мен құрылымы, оған көрсетілетін қысым жəне оны құрудағы еркіндік біз бағалы ойларымызды айтуға тəуекел дегенше (ал біз сапа мен түрлерге баға берудің жетіліп келе жатқанын назарға ала отырып, мұндай тəуекелге баруымыз керек) жай механикалық түрде орнатылуы, оның қалыптасуында объективті түрде айқындалуы мүмкін.

	Біз бұған дейін айтқандай, Вагнер мен Зигер қысым-бөлшекті есептеудің механикалық негіздерін орнатса, Мауль мен Дикс бұларды одан сайын кеңейтті. Карталарды жай бір қарағанның өзінде біздің көзімізге белгілі ақиқаттар ұшыраса кетті, оларға, бəлкім, саяси есеп жетіспейтін. Мəселен, жапонның құрылықтан жырақ жатқан, өте-мөте кескіленген тынықмұхиттық жағалау шекарасы мен қашықтағы, бір қалыпты жапон теңіз шекарасын (бұл екі шекараның қатынасы 4:1 тең), айталық, Париж төңірегінде72 қол қойылған шарттардың нəтижесінде күшею үстіндегі Германияға, немесе соғыстың алдында шекаралардың авантюрлық құрылымы салдарынан Цислейтанияға73 жасалып отырған ретсіз қысыммен салыстыруға лайық.

	Одаққа қатысушы (яғни, Цислейтания) көріп отырған шекаралық қысым Германияда əдетте байқалмайтын себебі, Габсбург монархиясы əрқашан тұтас бір дүние ретінде қарастырылатын, оның екі бөліктен тұратыны жəне кей жағдайда бірі екіншісінің діңкесін титықтатып барып құртатыны назарға алынбайтын. Қарсы тұрарлық саяси ырыққа жəне өміршеңдікке баға бергенде мұндай қарым-қатынастар Францияда74 анағұрлым жіті ескерілетін.

	Демек, шекараға ашықтан-ашық қысым жасау – егер мұны халық түйсінбесе – тəрбиеші ретінде жеткіліксіз: өйткені басқаша болған жағдайда Германия мен Австриядағы төніп келе жатқан шекара қаупі турасында күдіктің болмауын табиғаттың өзі қорғап тұрған Жапониядағы нəзік шекара сезіміне қарама-қарсы қоюға болмас еді.

	Мəселен, түпкілікті бавар жерінде бүгінде шығыс шекаралары туралы келісім75 нəтижесінде оның шығысқа қарай жəне Хоф –Нейштадт – Регенсбург – Дунай арнасы (ағыс бойынша жоғары қарай) –Донауэшинген – Шварцвальдтағы Нейштадт сызығынан оңтүстікке қарай орналасқан негізгі ландшафттарының еш шекаралық қорғанысы жоқ екендігін (бір кездегі Краков пен Перемышльдің (Пшемысль) ар жағындағы «гласис» қызметін атқарған Галиция76 сияқты) бүгінде əлі айқын түсіне қоймаса, Жапонияда шекаралық инстинкттің ертеде пайда болғандығының үлгілері бар, бұл 12-император тұсындағы бір аңызда ұлттық қасиетті дүниені – Күн храмын – Нарадан77 Исэге ауыстырған кезеңнен бастау алады, яғни, көне заманда-ақ қорғаныс құрылымдарына бейімділіктің пайда болғанын дəлелдейді.

	Яғни, алдын ала жүргізілетін сандық жұмыс есептеуге келмейтін құндылықтарды (Imponderabilien) əрдайым назарға алуы керек, онсыз бағалы пайымдауларға келу мүмкін емес. Бұл жерде біз географияның ең қиын мəселелерінің бірін көреміз, меніңше, мұны математикалық есептерге көп мəн беретін Вагнер онша бағаламаған сияқты. «Бөлінбейтін қалдық қалады», – деп Челлен əділін айтады.

	Бірақ біз бұл жарақатқа жанасуымыз керек, өйткені бұл жерде біздің ұлт ретіндегі қуатымыз аса шарықтаған кезеңдерді де қоса алғандағы бүкіл тарихымыздың өне бойына тағдырдың өзі секілді созылып келе жатқан немістің ұлттық адасуы көзге ұрып тұр. Тек мұнымен, көптеген мысалдардың арасынан жорамалдап Жапония тарихынан шекаралық инстинктті алумен қатар қарама-қарсылық ретінде V Карлдың78 сөзін келтіру орынды: «Егер бір мезетте түріктер Венаның, ал француздар Страсбургтың алдында тұрса, мен ойланбастан Страсбургке көмекке асығар едім» (бұл жерде неміс жерінен қауіпті аластатқысы келген, əлемдік деңгейде ойлаған императормен келіспеуге болмайды), бірақ «Мец79 пен Магд императордың биге шақыруын қабылдамады...». Бейне бір Меца маңындағы сəтсіздік герман батыс шекарасының күйреуіне бастау болмағандай! Ғасырлар өткеннен соң да, мəселен, герман рейхстагының соғыстың алдындағы Цаберн80 хақындағы мəселені тиісінше қарастырмағаны, басқа да көптеген істері дұрыс болмады. Неміс тарихында əсіресе осы тақылеттес инстинктті жоғалту толып жатыр. Бірде Ф.Энгельс бұл турасында рим жазушыларының шығармаларына сүйеніп, ертедегі тарихтан81 алып, дəлелдер құрауға дейін барған еді.

	Тарихи даму барысында Жапонияның тұспалдамай-ақ инстинкттік қарекеттерден өз шекарасындағы тіршілік түрлерін қорғауға қалай көшкенін салыстыру таң қалдырады, өйткені жаңағыдай қарекеттерге астананы 794 жылы Нарадан Киотоға (Хэйян) ауыстыру, 1874-1909 ж.ж. Кореядағы іс-əрекеттер, Бонин, Рюкю (Нансей), Формоза (Тайвань) аралдарын басып алу жəне тағы басқалар жатады82.

	Біздің Екінші империямен бір мезетте гүлденгеніне қарамастан, осы уақытқа дейін соған төнген қатерлер оған да төніп отырғанымен енді кеңістіктегі сыртқы бекіністердің арқасында табиғи, жақсы қорғалған ұлттық қасиетті дүниелеріне залал келтірместен бұлардың бəріне жапон əлемдік державасы билік жүргізеді. Ал біздің «қыдырыс» қалай болды?

	Страсбургтағы кафедралдық собор, Арледегі Сен-Трофим шіркеуінің империялық бүркіті, Данцигтегі (Гданьск) құдай анасы Марияның костелы, Познаньдағы император сарайы, Тирольдағы замок, Фогельвайдхоф, Прагадағы əулие Витта (готикалық) соборы, бір замандарда империялық дəреже белгілері сақталған Карлштейн, Мархфельд жəне Прессбург (Братислава), Кронштадт83, Ауэрсперг, Рункельштейн, Либенберг, Герхардс-Мер, Хохкенигсбург, Мюрбах... сондай-ақ Кайзерсбергтегі ғибадатхананың Гейлері... Марбург84 жəне халық билігіне шаттанған көне герман қоңыраулары бар Гент – міне, мұның бəрі анық жоғалған шекаралық белгілер əрі бір жағынан халқымыздың тарихының қасиетті дүниелері!

	Демек, біз шынайы сезіммен сандық тұрғыдан алғандағы дайындық жұмысын жəне даму барысының салыстырмалы зерттеуін жүргізгенде ғана перифериялық мəдени-географиялық, саяси жəне экономикалық-географиялық функциялар бойынша сапалы типтендірудің жеткілікті негіздерін белгілейміз əрі сол арқылы жасампаздық үшін құнды іргетас қалаймыз. И.Зёльх85 та, əсіресе өзіндік пайымдаулары арқылы ғылыми географияда, С.Б.Фосетт86 те, өзінің «Frontiers» кітабындағы frontiers (шекара) жəне boundary (меже, белес) ұғымдарын айқын ажыратуы, сол «frontiers» ұғымының қызметін талдауы жəне олардың дамуына өз көзқарасы арқылы, меніңше, Ратцель мен Зигерден анағұрлым саналы һəм дəйекті түрде терең кеткен.

	Бұлайша типтендіруді, топтар мен қатарларға бөлуді төмендегідей саяси-географиялық көзқарастарға сəйкес жүзеге асыруға болар еді, ал олар, əрине, жүйелендіру хақындағы толып жатқан ықтимал ұсыныстардың тек біреуін ғана көрсетеді.

	Бірінші топты (I) айқын ілгерілетілген, əскери-географиялық тұрғыдан келгенде тірек органына айналған (Greiforgan) шабуылдау шекараларынан түзуге болар еді. Шекарадағы тірек пункттері (Wachstumsspitzen), коммуникациялар көмейі (Verkehrskopfe), бұлар Ратцель өзінің «Gesetzen des raumlichen Wachstums der Staaten» («Мемлекеттердің кеңістіктегі ұлғаю заңдылықтары») кітабында жазғанындай, осындай шекараның көпқырлы тірлігі үшін тəн: Оңтүстік Қытайға қатысты Гонконг (Сянган) пен Коулун (Цзюлун), Шығыс Иранға қатысты Пешавар мен Кветта87; Мексика Рио-Гранде бойынша шекараны, ал қазіргі Германия – Страсбургты осылайша сезінеді.

	Бірінші топқа жоғары дəрежеде ұйымдастырылған, коммуникацияларға толы, ұдайы табысты жылжып, дамып отыратын шекара (II) жанасып жатады. Əскери-географиялық тұрғыдан келгенде оны сақадай дайын шекара деп атауға болар еді. (Германияның) батыс мемлекеттік шекарасын, 1914 жылдың қарсаңында таза стратегиялық есеппен француздардың ақшасына салынған, темір жол жүйесі бар орыс шекарасын – нақ соларға тəн «Шарм тесігі» (trouee de Charmes) жəне поляк темір жол жүйесі сияқты əскери-географиялық тұзақ ретінде ойластырылған жақтары бар шекараларды осы топқа жатқызуға бола ма? Лотарингиядағы шайқастан кейін неміс əскерінің сол қанаты тікелей Эпинальға жəне Шарм тұзағына жүгіре ұмтылғанда, герман штабы орыстардың елдің ішіне қарай шегінуі жəне осынау барлық шекара ұйымын тастап кетуі мүмкін деп есептегенде, жаңағы шекаралар сол топқа жататындай болып көрінді ме екен?

	Ортаңғы, үшінші саты (III) – сенімді немесе саналы тірлік түрлерін екі жағынан бір мезетте əрі шектейтін, əрі біріктіретін жəне тек өзара түсіністік болғанда ғана құрылатын шекаралық ең мызғымас тірлік түрлерінің бірі болып табылатын тепе – теңдік шекарасы. Кейде оның екіжақты қауіпсіздігі – кондоминиумның (бірлесіп басқару) арқасында болатын мызғымастық нышаны; көп уақытқа дейін Люксембург пен Мореснет үшін, əсіресе Люксембург голландықтардың қолында тұрған кезде88, осылай көрінген болатын, мəселен, Эльзастағы, Оңтүстік Тирольдегі шекаралық ландшафттарға кеңінен ойластырылғандай автономия берілсе, егер қарсы жақ оның артықшылығын сезінгенде солай болар ма еді?

	Төртінші тип – қорғаныс жағдайындағы бекінген шекара (S c h u t z -g r e n z e). Əдетте оның екі жағында да қуатты, ірі құралдармен нығайтылған қорғаныс құрылыстары бар, ол жаудың өтпелі коммуникацияларына жəне қорғаныс аймақтарына теріс қарамайды. Тəжірибелі көз əскери-техникалық жағынан жоғары деңгейдегі қорғаныс шекарасын сақадай дайын тұрған шекарадан оңай айырады. Бірінші жағдайда негізді ыждаһаттылықпен салынған ұзақ мерзімге арналған бекіністер құрайды: қамалдар шеру жасамайды! Мəселен, нақ Жоғарғы Рейн бекінісі немістердің дəл осы жерде шабуыл жасауына құлқы болмағандығын көрсетеді. Демек, бұл ниет Базельді тыныштандырмаса, қоздыра қойған жоқ. Алға шығарылған рампалар, коммуникацияларды дайындау, салынған темір жолдар (Пешавардағы, Мервтегі, Кветтедегі сияқты) жəне сыртқы өзендерге көпір салу үшін жеткізіліп қойылған құралдар – мұның бəрі шекарадан өту пиғылының белгілері! Англияның Зебрюггеде (Бельгия) жəне Эсбьергеде (Дания) пирстер əзірлеуі, десант түсіру үшін мүмкіндіктер қарастыруы, көпір алдында бекіністер салуы, германдық Рейндегі89 сияқты көршілерге қамалдарын бұзуға мəжбүр етуі – əңгіменің тек қорғаныс һəм қауіпсіздік туралы ғана болып отырмағандығының айқын белгілері.

	Сонымен, бесінші тип (V) – қарусыздандырылған, тағдыр тəлкегіне тасталған, кіріп кету, жару, бой көрсету, бөтен тірек пункттеріне жəне қарым-қатынас орталықтарына басып кіру үшін ашық жатқан, ыдырау үстіндегі шекара (Zersetzungsgrenze). Ол халқының жағдайы тұрақсыз аралық өңірлер, шағын кеңістіктерге бөлшектену (іріткі түсу) орын алған кезде анық байқалады. Өз тарапынан ондай шекара қарым-қатынас орталықтарының жəне тірек пункттерінің арқасында анағұрлым күшті, өркендеген тірлік түрлерінің əсер ету, оның тұрғындарының рухани ахуалына ықпал ету нəтижесінде ыдырайтын болады.

	Коммуникациялар жүйесінің тасымал қарқыны [темір жолдардың тығыздығы (қозғалыстың үдемелілігі)] біркелкі болғанда шабуыл жəне қорғаныс құрылыстарының қарым-қатынас құралдарын оңай айыруға болады.

	Үшінші түрдің құрамдас бөлігі іспеттес, тепе-теңдік шекарасының бір түрі ретіндегі ендігі бір тип – тыныш, анэйкумендікке жақын шекара.

	Шекаралар неғұрлым шикізат ресурстары бар жəне ел қоныстанған аймақтарды бір мезетте көбірек көмкерсе, олар солғұрлым сенімді əрі қауіпсіз; басқаша айтқанда, шекаралық қарым-қатынас үшін ыңғайлы тыныш инертті шекара(Trägheitsgrenze) шекараның мүлде қызықтырмайтын, тұйық түрі сияқты ұзақ уақыт өзгеріссіз қалуы мүмкін. Қарама-қарсы жақтың жер бетінде немесе оның астында не бар екендігін білгісі келуі, əрине, үлкен қауіпке айналады; жер бетіне шыққан қойнау қыртыстарының белгілері (тұз, калий, тас көмір, темір рудасы) өз əсерін көрсетпей қоймайды. Нақ сол себепті де шекарада арандатушылық қарым-қатынастар пайда болуы ықтимал: кендерді байланыстырып жатқан өткелдер (Берхстесгаден – Халлейн), штольнялар Мюльхаузеннен солтүстікке қарай орналасқан Жоғарғы Эльзастағы калий кендерінің арасындағы сияқты əскери-техникалық тұрғыдан келгенде бөлініп тасталуы керек; бұл жерде, əрине, кімнің болсын, қаншалыққа болсын қолы жетеді (Мюльхаузен мен Баден арасындағы калий тұздарының кені, Брие бассейні, Жоғарғы Силезияның тас көмірі, Амурдағы алтын кен орны). Осынау қызығушылық қарым-қатынасқа Қытай мен Үнді арасындағы ірі өзендердің ендік арналарының бөлгіштік қабілеті бүгінде ештеңені бөлмейтін ауғандағы шекаралық тау аудандарымен салыстырғанда қаншалықты күшті қарсы тұрады, деген мəселе туындауы мүмкін. Шекара орнатқанда геология, ландшафт морфологиясы, климат, биогеография өзара ықпалдасқан жерде біз ең жақсы шекаралардың орын алатынын көреміз; алайда бəрінен де жақсысы адам бармайтын жерде – анэйкуменада!

	Шектен тыс толыққанды, сергітуші, оңай желіктіруші шекараны (Reizgrenze) тыныш немесе сіресіп қалған, шалажансар, тоқырау шекарасына қарсы қоя отырып, бəлкім, нəтижелі антропогеографиялық (яғни, геосаяси) қорытындыларға келуге болады.

	Сергітуші, қызықтырушы шекаралар белсенділік немесе енжарлық көрсете отырып, белгілі бір тірлік түріне қатысты ұқсас ахуал телиді. Антропогеографиялық тұрғыдан келгенде олар: байланыстың жоғары деңгейдегі жеткізілімін, халық қысымының күрт өзгеруін, оның жерге анағұрлым еркін көзқарасын, натуралды шаруашылықтан, томаға-тұйықтықтан таза ақша шаруашылығына немесе дара дақылдыққа өз «хинтерландысындағыдан» анағұрлым ерте көшуін, əлеуметтік жіктелудің, еңбек бөлінісінің, сонымен бірге ізгіліктің бүлінуінің анағұрлым ерте іске асқандығын, нəсілдердің, оның ішінде жануарлар əлемінде жəне шаруашылық өсімдіктер əлемінде, анағұрлым тез əрі терең араласуын [бұлардың одан əрі таралуына еркін жағалаулар, ашық жағалау аймақтары мен транзиттік вокзалдар өңірлері, озық тірек пункттерінің барлық түрлері, коммуникациялар көмейлері, порттардың отарлары (Қытайдағы сияқты)90, халықаралық отарлар (Шанхай сеттльменті)91 мүдделі] көрсетеді. Олар біршама дербестігі бар ұсақ транзитті мемлекеттерді, ұяшықтар жүйесі жабысуға бейім тұратын бөліп таратудың нағыз орталықтары мен орталықшаларын (мəселен, большевиктік үлгі бойынша)92 жиі-жиі құрап отырады.

	Бұл жерде географиялық көріністер əңгіме мейлі ол теңізде (Данциг, Гонконг, Сингапур), көлдер мен өзендерде (Линдау, Констанц, Инн өзенінің бойындағы қалалар, Зальцбург), тау асуларында (Партенкирхен, Клеве-Плюрс), тау аймақтарының кемерлерінде (Пешавар, Верона, Беллуно, Герц), орманды өңірлердің ойылымдарында (Мəскеу), ұйықтар үстіндегі өткелдерде (Биканер, Джайпур сортаң шөлдерінің93 шетіндегі парсы сауда пункттері) тірек пункттерін орналастыру туралы болса да бір-біріне өте жақын.

	Сол сияқты барлық жерде толассыз күшейген өміршеңдік мəдени-географиялық тұрғыдан келгенде стильдердің ғаламат араласуынан, құрылыстар мен бұйымдардың жергілікті һəм жат үлгілерінің, сондай-ақ мəдениет ой өзегінің (Гандхара мəдениетіндегі грек болмысының көрініс беруі, турфандық табылған олжалар, ағылшын-үнді отарлық стилі, сəулет өнеріндегі жаңа каталондық стиль) жұтылуынан жəне одан əрі таралуынан да көрінеді. Халықтар мен мəдениеттердің антропогеографиялық, көптеген руналар жазылған шекаралық белгілерінің тағлымы əсіресе кеңістікте байланысқан, жақсы байқалатын жерлерде мол. Бұларға Гвалиорды, Ангкорватты, Пекин мен Мукденді (Шэньян), Анурадхапураны94, Мəскеуді, əсіресе Кремльді, сондай-ақ Вена мен Мюнхенді жатқызуға болады.

	Мінез-құлқы өте күшті жəне салауатты саяси-географиялық тірлік түрлеріне қарағанда ерекше қоздырғыш пункттерді оқшаулау жиі орын алады. Осима мен Хирадоға95 қатысты Жапония, Шамьянға96 қарсы тұрған Кантон хақында Қытай осылай жасаған еді, Англиядағы Шығыс Лондон, австриялық Альпы жерлеріне қатысты Вена сүзгі ретінде осыншама қауіп төндіруде; империялық қалалар жік салушы аудандар (Нюрнберг – Фюрт!) ретінде құрылған болатын, дегенмен мемлекеттер де осы негізде ерекше органдар ретінде қалыптасуға ұмтылады. Асулардағы альпілік мемлекеттер: Савойя97, ескі кантондар, Тироль, барлық Альпіге билік жүргізген Зальцбург жəне Фрейзинг ірі епископтықтары осы негізде өркендеген.

	Қатып қалған немесе қатая бастаған салғырт шекараның келбеті мүлде басқа. Шекара ішкі тоқыраудың нəтижесінде пайда болған ба (1636 жəне 1854 жылдар арасындағы Жапония, жасы ұлғайған Венеция), немесе сырттан көрсетілген мəжбүрлеудің, немесе қоршаудың, немесе кез келген сыртқы ықпалдың (ал ол іштей табиғи қарым-қатынасқа жəне қан айналысымына кедергі ететін себепке айналады) салдарынан қысым көргендіктен семіп қалған ба – оның əртүрлілігі санқилы. Австрияның ескі жəне жаңа шекараларында мұндай көріністер толып жатты, сөйтіп Сербия мен Орталық Еуропаның арасындағы қарым-қатынастар шекарадағы венгерлік кедергілерге байланысты мүлде бұзылды.

	Е.Тэноның98 пікірінше, шекаралар былайша жіктеледі: бөлшектенген, мойындалмаған, зорланған (demembree), əлсіреген жəне ratione temporum99 өте-мөте шыдамды (tolerandae)100, мүлде шарасынан шыққан жəне мүлде ұмытылған (neutre)101 һəм табиғи, ұдайы екі жақ та құлықты сезінетін (naturelle)102. Егер біз бұл пікірмен келісетін болсақ, онда тағы бір мүмкіндік пайда болады. Бұл тұрғыдан қарағанда қазіргі неміс мемлекеті, кейбір жерлерді есептемегенде, «frontiere demembree» қоршалған. Швейцария жəне Голландия шекараларын бейтарап («neutre») ретінде, тек жағалауды – табиғи («naturelle») ретінде сезінуге болар еді, алайда басқа да теңізбен шектесіп жатқан егемен мемлекеттер сияқты олардың да қорғануға соншалықты құқы бар.

	Шоғырлану (Űberwallung) түрлерін зерттегенде биогеография мен биологияның даму үдерістерін кең көлемде тарту қажет. Біз жүрек қалауы қай жерден шығатынын, қай жерде жаңа өкіметтік құрылымдардың пайда болатынын, қорғаныс сауыты ретіндегі құрылыс жиынтығының барлық түрлерінің дамитынын көреміз. Сонымен қатар біз қалыптан тыс ұлғайған дамудың қаупін көреміз жəне тіршілік түрлері жомарт əрі ұзақ болатын жайлы ауа райына қарағанда əрқашан шабуылға, қауіп-қатерге, бұлыңғырлыққа жақсырақ бейімделіп үйренетінін мойындаймыз. «Хи йори ми то» – тамаша ауа райы партиясы – Жапонияда саяси құрылымдарды осылай атаған да, олар ауа райының жағдайы жайсыз болғанда таратылып, өз жұмыстарын тоқтатқан. Мемлекет өмірінің көптеген көріністері олардың əсіресе сыртқы белестерде алынбастай болуы тұрғысынан келгенде мүлде аз зерттелген.

	Ішкі құрылымның қуаты мен біртектілігі, əрине, шекараларда, сыртқы құрылымда көрініс береді, дəл сол сияқты шекаралардың түзілуінде жəне олардың беріктігінде ұсқыны кеткендік, бұзылып жарылу, тартылып біткен жаралар көзге ұрып тұрады.

	Егер біз сыртқы жарқыл мен ішкі беріктік қарама-қарсылығын зерттей отырып, түйіскенде болатын түр өзгеру мен оның бояуға бай, қызықты, бірақ нашар сақталған тас қатпалары туралы көзқарастар негізінде шекаралық құрылымдарға, шекара түрлеріне назар аударсақ жəне, демек, түйіскенде болатын адамдардың шекаралық мінез-құлықтарындағы мəдени-географиялық, саяси һəм экономикалық өзгерістерді мойындасақ – онда бір ерекше əділ ұқсастықты байқаймыз.

	Қай жерде болмасын біз пайдасын көретін мəдениетті, қуат пен экономиканы шекаралық жетістіктер бойынша жіктеу бізге кейбір көріністерді бір қатарға қоюды жəне өзіміз Орталық Еуропада шынайы сенген қауіпті жерлердің ыдырауға дайын тұрған, берік емес екендігін мойындауды жеңілдетеді.





	III-тарау

	Дүние бөліктерін ескі тұрғыда біріктіру



	Географиялық оқшаулану мүмкіндігі ретіндегі пан-Азия, пан-Еуропа, пан-Африка жəне пан-Австралия



	Тарихи даму барысында бірігуге (Zusammenfassung) ең жақын келген Дүниенің бірінші бөлігі Азия болды, ол кең байтақ далаларында шет аймақтардағы мəдени шеңберлерді топтастыруға немесе сол кездегі биліктің көмегімен оларды бірімен-бірін біріктіруге ұмтылған ұлы империялар бас көтерген халықтардың бесігі еді. Оқшауланудың алысты көздеген мүмкіндіктері жағдайында алғашқы мемлекеттік-құқықтық бірлестікке 1900 жылы (Дүниенің геологиялық тұрғыдан ең ежелгілерінің бір, бірақ озық нəсілдер қоныс тебу тұрғысынан ең жас бөлігі) қарапайым ғана Достастық (Commonwealth) деген атпен Австралияның қолы жеткен еді, алайда ол кезде оның құрамына маңызды арал – Жаңа Зеландия – кірмеді жəне одақтың біршама жасанды болуы себепті іштей нағыз қанағаттану болмаған-ды. Бірінші халықаралық-құқықтық бірлестікке жəне бірлескен кеңес органдарын құруға Латын Америкасы мемлекеттерінде тиісті идеология енгізу жөніндегі 1810-1822 ж.ж. дайындық жұмыстарынан (1823 жылы Монро доктринасымен аяқталды), аралық тексеру мəселесін қараған 1826 жылғы бірінші конференциядан (Боливар)103, сондай-ақ 1889 ж. (Вашингтон), 1902 ж. (Мехико), 1906 ж. (Рио), 1910 ж. (Буэнос-Айрес), 1923 ж. (Сантьяго-де-Чили), 1928 ж. (Гавана)104 өткізілген бірқатар кездесулерден кейін Америка келіп жетті. 1902 жылы аралық тексеру қағидаты қабылданды, ал соғыс ең ақырғы жол (ultima ratio) деп жарияланды, 1910-1912 ж.ж. халықаралық құқықты қисындап жинақтау басталды, халықаралық жекеше құқық негіздері қаланды жəне Панамерикалық одақ бюросы құрылып, панамериканизмнің105 бүкіл арқау жіптері, мүмкіндігінше жария етілмей-ақ, соған тартылды. Осындай көндіге бермейтін, бірақ кеңес органының тəжірибесі арқылы сыннан өткен жағдайда пан-Америка күні бүгінге дейін тұр: бұл пан-Азия мен пан-Еуропа туралы айтылатыннан сəл болса да жақсырақ, бірақ пан-Африка туралыдан анағұрлым жақсы. XIII ғ. Марко Поло106 өзінің қауіпсіздігін қамтамасыз еткен Ұлы Монғол ханының алтын мөрімен пан-Азияны Анатолия107, Ирак, Парсы, Ауғанстан, Памир арқылы, бүгінде соғыс жүріп жатқан аймақ108 – Қытайдың жабайы Батысы арқылы, Индонезия мен Үнді арқылы жүріп өтті, алайда сол кездегі Еуропа да, сондай-ақ бүгінгі Азияға апаратын əлгіндей жол да осынау қауіпсіздіктен тым алыс еді; ал бүгінгі Азия муссондық елдердегі жат батысеуропалық отарлау державаларының жəне Солтүстіктегі Кеңес мемлекетінің (ол өзін паназиялық идеялардың қатысушысы əрі сақтаушысы сияқты көрсетсе де) бақылауында тұр. Қытайда, ал онда бұл идеяны бар көлемінде түсіне білген Сунь Ятсен болды, 1911 жылы басталған ішкі жанжал басым еді, тек Жапония, Сиам, Шығыс жəне Батыс Иран, Түркия жəне Ибн Саудтың109 Арабиясы ғана, өз құқығына сүйене отырып, панидея рухындағы ынтымақтастық мүмкіндігіне бет бұра алды.

	Іс жүзіндегі бастауына көбінесе француз мемлекет қайраткерлерінің (Сюлли110, Сен-Пьер111, Наполеон, Бриан) бірқатары, ал теориялық бастауына – неміс идеологтары (Лейбниц112, Кант113) қозғау салған пан – Еуропа, атышулы панеуропалық көріпкелдерге қарамастан күні бүгінге дейін əлі де асыл арман (Ұлттар Лигасы шеңберінде) ретінде қалып отыр, бірақ оның бірінші қатарлы күрескерлері алдымен оның кеңістігінің ықтимал көлемі жөнінде көп қателеседі – бұл жобамен 4,5 – 5,0 млн шаршы шақырым. Жерінің үлкен бөлігін Британ империясы, Франция, Бельгия, Португалия жəне Италия өзара бөліп жатқан пан – Африкаға пан-Еуропа мен пан-Африка арасындағы таза пікірталастан гөрі араб жəне үнді акценті анағұрлым күшті нəсілдік эмансипация туралы ой көп жақын.

	Ал бірақ бұрынғы мектепте бөліп үйренгендей, осы Дүние бөліктеріне сай келетін панидеялар тізбегінің қаншалықты оқшаулану қабілеті бар жəне бұл оқшаулану оларға басқа географиялық индивидумдардан жоғары тұру (so übergeordneter) құқығына қаншалықты кепілдік береді? Біздің зерттеуіміздің екінші тарауы Еуропа мен Азияны Геллеспонт114 жəне финикиялық һəм криттік Шығыс Жерорта теңізі бойынша межелеу туралы дəстүрлі, тамыры тереңге кеткен көзқарастарымыздың жетілмегендігін, ал бұғаздардың əскери тарихы – Азия мен Африканы Суэц жəне Баб-эль-Мандеб115 бойынша бөлудің қанағаттандырмайтынын көрсетті. Дүниенің бес бөлігінің шекаралары мүлде көңілге қонымсыз, даулы болып келеді, алайда сол сынның өзі осы уақытқа дейін бұдан гөрі сенімді шектеулер ұсына алмай отыр. Оның үстіне Америка, сондай-ақ Азия мен Африка жаңа бөлістер əділетсіз бөлуді (Aufteilungen) тек Еуропаның пайдасына мəңгілікке шешуді жəне оның аумағының шағын көлемінің басымдылығын бүркемелеуді ғана мақсат тұтады деген жазғыруға тез қосылды. Солай бола тұра Жерорта теңізін айнала орналасқан Батыс (Abendland) пен Шығыс (Morgenland) мемлекеттері жөніндегі айқын пайымдаулар француз, итальян жəне испан отарлық империяларының құрылуынан туындаған, тіпті дəнекершілік рөл атқаратын романдық Жерорта теңізінің бөлгіш күші туралы көзқарасты бұлыңғырландырып жібереді.

	Ал Дүние бөліктерінің межесі ретіндегі Оралдың жазық баурайлары туралы қаншама негізді кекесін айтылды! Фракия116 мен Анатолия арасындағы жойылып кеткен өзен аңғарында немесе Суэц каналы болғанымен Газы мойнағы жəне Синай арасындағы құм белдеуінде, Кабул өткелінен гласистері бар бойлық өзен межелерінің арғы жағындағы Тибет пен Такла-Маканға117 дейінгі тау жоталарының алып қабырғасында, немесе шөлдер белдеуінде жасырынып жатқан басқа да бөлгіш күш хақында да осыны айтуға болады. Бəрінен тереңірек кеткен, дəстүрге қарамастан Дүниенің 14 бөлігін ұсынған Э.Банзе118 болды. Оның мына пікірін жоққа шығаруға болмайды: 1912 жылы оның кішірейтілген «Еуропасы» бүгінгі Еуропаның қалдығына сəйкес келеді, «Үлкен Сібірі» Кеңес Одағына дөп келеді, өткендегі де, қазіргі де «Австралия» – жүзеге асқан панидеяның өзі екендігі талас тудырмайды; оның «Ориенті», оның «Үндісі», оның «Шығыс Азиясы» пан-Азияның ықтимал бірлестіктеріне сəйкес келеді, ал оның «Негритиясы» Африканың бір бөлігімен тұспа-тұс келіп, адам терісінің түсі туралы мəселе бірінші рет өткір сипат алды. Əрине, күрделі жағдайдан шығудың Банзе ұсынған Дүние бөлігі – «Монғолия» континенталдық, ал Индонезия мен Оңтүстік-Шығыс Азияның өтпелі ландшафттарының өміршеңдігі төмен Үндіге жататындығы – мұхиттық жолы болды. Жаңа Дүниені төртке бөлуде оның саяси-географиялық дамуы назарға алынбаған; қайткенмен «Үлкен Калифорния» мен «Анды» Жаңа Дүниеде саяси тұрғыдан қарағанда атлантикалықтан гөрі құлашын кеңге жайған һəм анағұрлым дербес тынықмұхиттық ықпалды жақын сезінеді; Солтүстіктегі «Америкада» да, Оңтүстіктегі «Амазонияда» да біршама тыныш, мұхиттық тұрғыдан қарағанда көлемді болғанымен белсенділігі төмен кеңістіктер көрініс беріп жатады.

	Демек, кейбір панқұрылымдардағы оқшауланудың мүмкіндігі мен географиялық негізділігі туралы Банзенің мақаласынан көп нəрсені білуге болады. Өкінішке орай, саяси география импульсті тым енжар қабылдады жəне Зейферт ұсынған Дүние бөліктерін жіктеумен бірге геосаясатқа мүлде орын жоқ арнаға түсіп кетті, өйткені осынау өзінен-өзі келген шешім Декан, Батыс Арабия, Кхмер үстірті, Ішкі Аргентина, бурлардың бұрынғы мемлекеттері (Трансвааль жəне Азат Қызғылт-сары мемлекет) сияқты нағыз құрлықтық бөліктерін басты бөліктен (негізгі сүйегінен) шеткі бөліктерге ыдыратса, шеткілерін негізгі сүйегіне қосты, сөйтіп бəріне де саяси зорлық көрсетті. Оңтүстік Африкадағы (яғни, ағылшын-бур) соғыстан кейін тіпті ештеңемен қатар қоюға келмейтіндей шиеленіскен «imperium a u t libertas»119 жағдайында бурларды жуасыту жəне империя құрамында ірі доминионды сақтау үшін Бернард Холлан ағылшынсакстарға данышпандық шеберлікпен аңғартқан: ол келтірілген тіркесте a u t – ты (немесе) e t – ке (жəне) ауыстыру қажет деді, мұны Дүние бөліктерін жаңаша жіктеу туралы Банзенің ұсыныстарымен басын қатырмаған, «с у б к о н т и н е н т» деген бұлыңғыр ұғымға оң қабақ танытқан Саймонның (1930)120 комиссиясы қабылдап алды. Үнді проблемасының мəнін ашуды аталмыш комиссия мынадан бастайды: аумағы Ұлыбританиядан жиырма есе үлкен, ал халқы Америка Құрама Штаттарындағыдан екі жарым есе көп Үнді «ел» емес, ол түрлі нəсілді жəне көзқарастағы адамдар тұратын, бірігу сезімі, қауымдастық сезімі жаңа ғана аяғынан тұрып дамып келе жатқан «субконтинент». Ұқсас пікірлер 1914 жылы субгермандық, субжапондық жер кеңістігі туралы да айтылған еді.

	Бұл жерде, демек, «субконтинент» ұғымы Азия панидеясы – панүнді немесе ұлыүнді сияқты шағын құрылымның негізі ретінде нақты көрініс береді, жəне бұлай көрсету бір жағынан оған қысым көрсеткендер һəм қарсы күрескендер тарапынан болса, екінші жағынан – орталыққа біріктіру арқылы оны ең алдымен рухы жөнінен өміршең еткендер тарапынан болды. Ағылшын-үнді тарихында британ мүддесі, бəлкім, бірінші рет бедерленіп отыр; ол мүдденің мəні – Үнді субконтинентіне қазіргі жеке иелік (лорд Ротермирдің121 деректері бойынша, бұл иеліктен əр британдық өз табысының бестен бірін алып отырған) рөліндегі паназиялық қазанда қала беруге мүмкіндік жасағанша, оны өмір сүруге жəне сауда жасауға қабілетті субконтинентке айналдырған артық.

	Яғни, британдық (отарлық) мұра дүниесінентағы бір «субконтинент» бөлініп шықты, бұл туралы оңтүстікафрикалық премьер-министр Конго мемлекетінде бір бельгиялыққа былайша құлаққағыс етіпті: Platt der Wasserkante122 (африкаанс123, фламанд тілдерінде) деген идиоманы кем дегенде бүкіл Оңтүстік Африкада түсінеді: бұл жоғарғы ақ нəсілділер қабаты өте жұқа болып келетін Банзенің «Негритиясы» болар еді. «Амазония» бразилиялықтардың болашақ туралы арманына сəйкес келеді. Басқаша сөзбен, «субконтинент» дегенде оны ұғымның бір түрі (Formbegriff) сияқты қарастыру керек.

	Алайда Дүние бөліктерінің немесе ескі стильдегі құрлықтардың оқшаулану қабілетіне жəне олардың жүзеге асқан панидеялардың негізі ретіндегі жарамдылығына аса көп қауіп төндіретін, мысалы, Орал мен Маныч ойпатына, Солтүстік Каспий даласына, Геллеспонтқа (Дарданелл), Эгей теңізіне, Суэц мойнағына, Қызыл жəне Антиль теңіздеріне тəн үлкен бөлгіш күшке ие құрлық ішіндегі оқшауланған құрылымдардың бар екендігі емес, халықтарды байланыстыратын теңіз билігінің оны бір кезде бөліп тұрған күштен басымдығы (бұл күш тек үлкен қашықтықтарда ғана анағұрлым ықпалды). Оның үстіне əуе жолдары үшін, нақтылап айтқанда, Таяу Шығыстың мандатты аумақтарынан Индонезия мен Австралияға қарай, сондай-ақ, Аляска мен Курилдар арқылы, сосын солтүстіказиялық анэйкумена арқылы жəне америкалық шығыс жағалауды бойлай, шеткері жерлерде ұшақтар қонатын айлақтар салу қарқынды жүргізіліп жатыр. Трансконтиненталдық темір жолдың 1900 жылы басымырақ болған америкалық жобасымен салыстырғанда Нью-Йорктан Панама каналы арқылы тынықмұхиттық Оңтүстік Америкаға бағытталған бірегей теңіз жүк қатынасының ирек-ирек жолы, сондай-ақ Нью-Йорктан Флорида – Антиль аралдары – Рио – Буэнос-Айрес – Мар-дель-Плата арқылы қарқынды түрде көлік байланысына айнала бастаған трансконтиненталды шығыс əуе маршруты, қаншалықты панамерикалық мағынаға ие болды! Шығысафрикалық меридиандық көлік жолы да: бастапқыда темір жол– өзен аралас кəсіпорны ретінде болса, кейін Мысырдан көлдер ауданы арқылы британ меридиандық иеліктерінің батыс жағалауын бойлай Оңтүстік Африкаға тартылған əуе жолы ретінде шын мəніндегі панафрикалыққа айнала бастады; ол Мысырды Суданнан124 ендік бойынша бөліп алу талпынысына жəне, өкінішке орай, Кения мен Танганьика ландшафттарын əртүрлі түсіндіруге (Германиялық Шығыс Африкаға берілген мандат) қаншалықты қарсы тұрады – мұның да маңызы зор!

	Континенттік панқұрылымдарды жеңілдету үшін дəлелді пайымдаулар мен қуатты немесе (тікелей) транзитті байланыс (Groß-oder Durchgangsverkehr) орнату жөніндегі жұмыстың қаншалықты шешуші маңызы бар екені көрсетілді. Панамерикалық ой түюге ықпал ету жөнінде тынықмұхиттық жағалауды бойлай (шамамен қуатты, үздіксіз түр түзейтін Кордильер-Анды жотасына параллель) салынатын темір жол жобасына, ал панафрикалыққа – Кап125 – Каир (Сесил Родс!)126 трассасына жəне идеясына байланысты айтылды. Еуразия – пан-Азия үшін Солтүстік-Оңтүстік бағытына қарама-қарсы скифтер мен сарматтардың қоныс аударып отырған, ал қазір бір кездегі Сібір тракты өткендей Сібір магистралі өтетін трассаға қатысты табиғаттың мейірімі жауғандықтан Батыс-Шығыс сызығы бойынша байланыстың артықшылығы, сондай-ақ Юмон өткелі арқылы жүретін ежелгі Жібек жолының артықшылығы еш тұспалсыз-ақ айқын көрінеді. Табиғи реті бар Оңтүстік-Батыс – Солтүстік-Шығыс маршрутында, кейде сан бұралып отыратын үнді-сербия мəдениетінің (Гандхара, Турфан) таңдаулы жолында ауық-ауық Шығыс-Батыс бағытындағы өткелдер кездесіп отырады.

	Бұл жерде Солтүстіктен Оңтүстікке темір жол тарту жөніндегі ағылшын-орыс бəсекелестігі мен күдікшілдігі ғана емес, қуатты физикалық-географиялық, кейіннен – геосаяси себептер де: тек Ферғана – Мерв – Балкх жəне Пешавар – Қандағар – Кветта арасында ғана емес, Қашғар мен Читрал арасында да, Тибет пен Непал, Сикким мен Бутан, Бамо мен Талифу арасында да, кедергі жасады. Бұл – тарихтың сынынан өткен кедергілер, оларды жеңіп шығу үшін (Аорн)127 тіпті сонау Александр Македонский заманында ерекше ойластырылған шараларды іске асыру арқылы назарда ұстап тұратын; əрі аталмыш кедергілерді бəрін жарып өтетін Юньнань даңғылымен – күрделі Бирма-Сычуань байланысымен, Дарджилинг-Лхас жолымен жəне күні кешегі Кинчинджингті айналып өтетін жолмен – салыстыруға болмайды. Таяуда аралдық тірек пункттерінің арқасында (мұнда да құрлықтық-мұхиттық антагонизммен жүздесеміз!) парсы жағалауын бойлайтын əуе жолындағы кедергілердің жойылғаны сияқты бір кездерде Парсы немесе Ауғанстан арқылы қосылу жүзеге асады. Алайда панқұрылымдардың анағұрлым қуатты түрде дүниеге келуі Батыс – Шығыс сызығы бойынша болып отыр жəне солай болып қала береді; сол себепті паназиялық идеяның жекелеген құрылымдарының ішіндегі неғұрлым ықтималы – панүнділік.

	Австралияға табандылықпен телініп отырған «аяқталмаған» үдеріс (Колин Росс) үшін сияқты пан-Еуропаның қалыптасуына қарсы тұрған көптеген геосаяси жəне тарихиға айналған ауытқушылықтар үшін пан-Еуропаға да, пан-Австралияға да коммуникациялар саласында нанымды панидеялардың жетіспеушілігі тəн. Монт-Сенизге, сонан соң Сен-Готард арқылы жүретін темір жолға қатысты ойларға (олардың сол кезеңнің көлік-географиялық əдебиеттерінде шамалы көлемде болғанымен Дүниенің өз бөлігіндегі панойлау үшін Земмеринг128 асуы арқылы салынған алғашқы темір жолға ұқсас мəні бар болған сияқты), немесе германдық мемлекеттік темір жолдар жүйесіне қатысты фон Листтің жобаларына сілтеме жасауға болар еді.

	Алайда Монт-Сениз – Сен-Готард жолында Париж-Лион-Жерорта теңізі байланыс сызығындағы Юра-Вогезы белесінен батысқа қарай, Рейн аңғарыныңСолтүстіктенОңтүстікбағыттағынегізгікөлікмагистральдарынан шығысқа қарай бірден бəсекелестік тудыратын (Eifersucht) инерциялық бетбұрыс кезеңі алдан шығады. Бірақ Батыс – Шығыс сызығы бойынша Дүние бөлігінің байланыстары үшін 1919 жылғы129 бөлу апатқа итерумен бірдей болды, айтқандай, бұған Герман фон Вистман130 назар аударған еді. Аталмыш бөлу жұмыс істеп тұрған Батыс – Шығыс темір жол қатынасының, мəселен, Вильно маңайында, Мариенвердерде, коммуникациялар саласында қалай айтқанда да көлемді кеңістіктік геосаяси идея болған Гамбург-Берлин-Константинополь-Бағдат131 жоспарының да, бұзылуына жəне үзілуіне тікелей əкеп соқты.

	Пан-Австралия үшін елдің орталық халық тұрмайтын бөлігі арқылы жүргізген транстелеграф желісі жеткіліксіз байланыс болып шықты; ал темір жол мəселесі жағалаудағы толып жатқан жолдардың табандарының əртүрлі кеңдігінен мүлде шатасып кетті, сөйтіп елдің түкпір-түкпіріне сұғына енген тұйықтанатын темір жолдарды жүйесіз түзету (оларды кейін көлемді ойластырылған əуе жолдарының көмегімен біріктірді) пайда болды (Гамильтон жəне Китченер мұның қауіптілігін жан-жақты көрсетті əрі айыптады). Австралиялық құрлықтық ойлау жүйесін шегіне жеткізу үшін əуе қатынасының маңызы аса зор. Тек соның арқасында ғана ырыққа көнбейтін дүниені бөлуге мүмкіндік туды, сол себепті де қазір батыс, сондай-ақ солтүстік темір жолдарының дамуына түрткі пайда болды (Алис-Спрингс, 1930). Сөйтіп, Миссисипи бидай, жүгері жəне мақта өсіретін штаттардағы солтүстікамерикалық құрлықтық пиғылға құрлықтық бірігуге қарағанда анағұрлым пайдалы болғанындай, солтүстікамерикалық темір жолдардың Тынық мұхитқа бағытталған қайта оралмас үдерісі америкалық Солтүстікте Шығыс – Батыс идеясына панидеяларға қарағанда көбірек ықпал етті.

	Солтүстік Американың Солтүстік–Оңтүстік сызығы бойынша– шығыс жағалаумен жəне тынықмұхиттық меридиандық жотамен қатар – осынау қуатты үшінші табиғи байланыс тарапынан болған сыртқы серпіліс, əрине, ең алдымен орталық штаттарда тұратын америкалықтар үшін саяси қауіп ретінде көрініс берді, сөйтіп, тек шығыс жəне батыс жағалауларда ғана емес, бидай жəне жүгері өндіретін ішкі ірі штаттарда, фермерлік жерлерде, Мэхен бағыт бергендей, Оңтүстікке деген ұмтылысты оятты. Ал ол жақта нысана сияқты болып ең алдымен Панама каналы бұлдырап тұрды, Оңтүстік Америкада шығысқа қарай мұндай қызықтыратын мүдде жеткіліксіз еді, бұл тұрғыда басқалармен қатар Петер Пауль Бауэр жəне Гамильтон Райс сияқты ғалымдар жұмыс істеді.

	Сонымен, сенімді ірі көлік магистральдарының геосаяси пайдасы жəне оларды салу үшін сенімсіздеу мүмкіндіктердің салдарлары немесе Еуропадағы сияқты жергілікті мүдделердің тым көп шатасқандығы – мұның бəрі ескі стильдегі Дүние бөліктеріне қатысты панидеялардың түзілу мүмкіндігінде орасан зор рөл атқаратындығын көрдік. Бұл рөлдің мəнін темір жолдардың, телеграфтың, əуе қатынастарының арқасында болатын үлкен-үлкен ұтымдылықтар төмендете алмайды. Өйткені, ел қоныстанған кеңістіктердің саяси қалыптасуына халықтардың көпшілігінің ықпалы күшейген сайын, сондай-ақ панидеяларды жүзеге асырғанда, біз басты күш желілерінің халықты оңтайлы ағарту əдістерімен қабысқандығын көрсететін карталардың, фильмдердің көмегімен сол көпшіліктің дүниетанымын айқын, нанымды қолдау қажеттігін сезінеміз.

	Мұны геосаяси тұрғыдан пайымдайтын топтармен қарым-қатынас орнатқан, панеуропалық ойлауды көптеген еуропалықтардың миына өз бейнелеуіндегі бұлыңғыр постулат ретінде ашық шегелеген Куденхово-Калерги де, бұдан да жоғары, бірақ анағұрлым батылырақ деңгейде, осынау идеяны дербес түрде бір кездегі герцог Сюлли, кейінірек Наполеон сияқты, Еуропа кеңістігінің бір бөлігінің саясатына қызмет еткізгісі келген Бриан да еріксіз мойындады. Наполеон не жазып еді? «Біздің мақсатымыз – Еуропада ғасыр рухына сай келетін жəне өркениеттің ілгерілеуіне жайлы жағдай жасайтын байтақ федеративтік жүйе орнату». Бұл тіпті Сюллидің өзінің «grand dessin»-інде («ұлы жобасында») жəне кардинал Альберонидің132 өзінің панеуропалық жоспарларында айтқандарынан да əсем болып шықты. Бірақ ұлы корсикалық жоғарыда келтірілген сөздерін алғаш рет 1815 жылы 22 сəуірде апат қарсаңында жазған еді. Еуропа халықтары оған неге сенбеді? Олар түлкі терісінің астында арыстанның жасырынғанын байқап қалған жоқ па екен?

	Пан-Американың меридиан бойымен шөлдер жəне далалар белдеуінен бастап созылып жатқан солтүстік кеңістігі ұзыннан-ұзақ таулар тізбегімен шектеседі; оның оңтүстік кеңістігінде алапат тау жоталары орналасқан, Батысында жоталармен көмкерілген қырқалы ландшафттар болса, Шығысында адамзат əлі игеруі тиіс тропикалық өсімдіктерге бай орман алқаптары – гилеялар жатыр. Бұл екі кедергіден панамерикалық коммуникациялардың көңілге қонатын жобалары тысқары қалды: 1900 жылы Зиверс қызықты суреттеген құны тым жоғары панамерикалық трансқұрлықтық темір жол; Құрама Штаттардың ең алдымен шығыстағы шет аймақтарын қамтитын Нью-Йорк – Антил аралдары – Рио – Буэнос-Айрес – Мар-дель-Плата (1930) əуе жолдары желісі. Бұл жерде шет аймақтарды қамту көбіне-көп біріктіру байланысына айналды. Ендік орналасуда жекелеген түрлі шөлдік кеңістіктері бар шөлдер белдеуі бөліп жатқан Ескі Дүниедегі жағдай басқаша. Бұл белдеу бүгінде де Азия мен Африкадағы, солардың кері əрекеті (қарсы əрекеті) арқылы Еуропадағы да, панидеяларға əжептəуір қауіп төндіруде. Өйткені таза географиялық тұрғыдан талқыланатын мəселе пайда болады: əрқайсысы бір-бір панидея алға тартатындай жəне оған тиісті бейне беретіндей Азия тым үлкен емес пе, ал Африка тым үстірт, ретсіз ыдыратылған емес пе?

	Біз сондай-ақ шын мəнінде ұлттан жоғары тұрған екі бірлестікте тарих жəне қазіргі заман географиялық тұрғыдан айқын бөлген кеңістік бөліктері туралы үлкен əңгіме көтерілгенін көреміз. Олардың ішінде өз аттарында «бүкіл» жəне «пан» сияқты қосымшаларды – бүкілүнділік, ұлықытай облыстары – жиі орнықтырғандары бар; Африкада Батыстан Шығысқа созылып жатқан француз отарлық империясы жəне Фашода133 заманынан шығысафрикалық британ империясы үзген һəм Солтүстіктен Оңтүстікке қарай өрістеген британдық – пан-Үнділік теңіз империясының батыс флангы, міне бұларда теңіздік батыс флангының жəне шығыстық – құрлықтық – кеңістіктік ойлаудың құрылымы бірлік тапқан.

	Гертруда Беллдың, батыл арандатушы Лоуренстың жəне дүниежүзілік соғыстағы саяси жасырын амалдардың арқасында жаңа өмірге қол созған панараб дəстүрлерінің де өз салдарлары болды. Алайда осынау барлық жекелеген панқұрылымдарға қатысты негізгі мəселе, бəлкім, мынаған саяды: олардың өздерінен анағұрлым ірі панқұрылымдардың ісіне араласуы соңғыларға түбегейлі оң немесе теріс ықпал ететіндей соншалықты маңызды ма? Бұл сұраққа, мысалы, өзінің «Чжунхуа миньго»-сымен134 оны қайта дүниеге əкелуші Сунь Ятсен ғана емес, Құрама Штаттардағы ең үздік білгіштердің бірі Холькомб те жауап берді, ол сыпайы түрде əрі ашық былай деген еді: «Қытайдың проблемасы бұдан былай қытайлықтардың ішкі проблемасы болып қалмайды. Бұл бүкіл дүние жүзіндегі бейбітшілікке қатысы бар халықаралық проблема!». Демек, лорд Ирвиннен, Саймоннан, Китчинерден, Крэддоктан, Тагордан, Саркардан, Таракнат Дастан сұрасақ та, бүкілүнділік сияқты дəл сондай бір-ақ панпроблема бар.

	Таяу Шығыс, біз көріп отырғандай, қазіргі Орта Шығыс (таяу жатқанды қосу есебінен, мəселен, Иракқа ену арқылы, британ геосаяси өнерін тазарту) жəне Қиыр Шығыс көтерілген деңгейге шыға ала ма? Солтүстік Азия мен Шығыс Еуропаның трансқұрлықтық панбүкілресейлік бірлестігі жəне нəсілдік тұрғыдан туыстас боп келетін жалпы тұрғындар саны 150 млн болатын Тынық мұхит аралдарының доғасы көтеріле ала ма? Арабия көп уақыт бойы, нақты айтқанда, VII ғасырдан бастап араб тілі Инд аңғарынан тұрпайы эллин тілін ығыстырып, Үнді мұхитын билеп алып, бүкіл Шығыстың қожасына айналғаннан кейін, «Карл Мартелл135 арабтарға соққы бергенде, түріктер Венаны тізе бүктіре алмағанда136 жəне, ең соңында, лорд Клайв Плесси137 түбінде Ұлы Моғол вассалдарын жеңгенде – дүние жүзі тарихының жүрісі үш рет тоқтаған еді» (ислам тарихы оқиғалар барысын осылай баяндайды) дегенге дейін, қандай да бір панидеяның орталығы болды, содан соң Үндінің өзін өзі билеуі138 жоғалды жəне соңғы халифат құлады139.

	Қазіргі кезде панараб мəселесінде панидея қалыптастыру үшін, бəлкім, тиісті кеңістік бар, бірақ адамдар күші жоқ: халифат құлаған, Мысыр, Ангора, Ирак, Трансиордания жəне Палестина арасындағы жіктелу кезеңінен бастап, Лотроп Стоддардтың «New world of Islam» («Исламның жаңа əлемі») атты кітабындағыдай емес, түбек ұзақ уақытқа дейін алынбайтын белестей көрінген. Алайда осынау барлық кеңістіктік организмдер кеңістігі тар, бірақ халқы тығыз орналасқан Еуропаға, ал кеңістігі байтақ, бірақ халқы аз Австралияға басқару емес (Überordnung), үйлестіру (Nebenordnung) құқығын ғана бергісі келеді, мұның өзі Ескі Дүниеде панқұрылымдардың дүниеге келуін одан əрі қиындатып, оған кедергілер келтіреді.

	Панқұрлықтық панидеяларды жүзеге асыру жөніндегі жағдайды өткенді шолу тұрғысынан қарастырғанда біз қайсыбір ауытқуға, тіпті антиномияға ұшырасамыз: Дүниенің, біз жоғарыда айтқандай, Колин Росс жақында ғана салмақты себептерге байланысты «аяқталмаған» деп атаған бірігу туралы ойдың бəрінен кейін қылаң берген «бесінші» бөлігі алғашқы болып халықаралық-құқықтық қана емес, мемлекеттік-құқықтық топтасуға қол жеткізді. Осынау бірлестікке Жаңа Зеландия секілді мұхиттық қосымшаның жетіспей тұрғандығы бесенеден белгілі, бұл тұрғыдан келгенде ол панорганизм ретінде «аяқталмаған» болып қала береді. Дүние бөлігі панидеясының тым құрығанда жалпы халықаралық-құқықтық мекемелердің (əрине, он екі ірі жəне алты шағын елдердің арақатынасындай саяси емес ретінде дəл белгіленген) арқасында кезекті жүзеге асуы ретінде Жаңа Дүние оның соңынан ілесті.

	Дүние бөлігінің панидеялары тұңғыш пайда болған, ірі ландшафттардың панойлауы өзіне екі мың жыл бойы жол салған, алайда тарихи қатты шаршаудың негізі де ұлғайған Ескі Дүние халықаралық-құқықтық, тіпті мемлекеттік-құқықтық панқұрлықтық жүзеге асудан көп артта қалды. Бірақ бір кезде панқұрылымды Парсы, Қытай, Ұлы Монғол жəне басқа империялардың көмегімен негізінен өктемдік жолдардан іздеген Дүниенің бөлігі оны бүгінде нағыз революциялық жолдан іздейді: ол пан-Азия! Біз Радектің немесе Сен Катаяманың140 бейнесіндегі Мəскеу идеологиясын қарастырамыз ба, немесе Сунь Ятсен рухындағы жалбарынып сұрау тəн Кантон идеологиясын ба, немесе 1919 жылға дейін Британ империясы шеңберінде сенімпаз Гандиді141 үміттендіргенге ме, немесе тіпті құпия кеңесші Рабиндранат Тагордың бейнесін қарастырамыз ба; немесе аралдар тізбегінен тек Тан Малаканың142 ғана емес, жапон императорлық үкіметі назар аудармайтын Ghikai немесе Dobunkai пан-Азия жақтаушыларының дауыстарын естиміз бе – құрылымдарды жəне шекараларды қирататын революционер бірдей сипатта. Пан-Еуропа да, ол зорлаған пан-Африка да, титімдей аумақты есептемегенде, «жаңа» Дүние бөліктері онша талғампаздыққа салынбай баяғыда-ақ тапқан қанағаттанарлық шешімнен əлі өте алыста жатыр. Олар бір рет те қарапайым дəрігерлік даналықты місе тұтпады: «non nocere»143, өйткені мұндай жүгірістен кейін тағы да елеске айналған паншығармашылық кəдеге аспай ғана қоймай, идеяның өзіне залал келтіреді!





Хэлфорд Дж. Макиндер




	Сэр Хэлфорд Дж. Макиндер (1861-1947) геосаясаткерлердің арасындағы жарқын тұлғалардың бірі. Географиялық білім алған ол Лондон Экономикалық Мектебінің директоры болып тағайындалғанға дейін Оксфордта сабақ берді. 1910 жылдан 1922 жылға дейін қауымдар палатасының мүшесі, ал оның арасында (1919-1920) – Оңтүстік Ресейдегі британ өкілі болды. Макиндер ағылшын саясатының халықаралық бағыт-бағдарына елеулі ықпал етіп, осы саладағы жоғары беделімен, сондай-ақ əлемнің саяси тарихын өрнектеудің ең батыл əрі революциялық нұсқасын жасауымен белгілі.

	Макиндердің саясатта ғана емес ғылыми ортаның өзіндегі беделінің аса жоғары болуына қарамастан оның идеяларын ғылыми қауымдастық қабылдамады. Тіпті əлемнің саяси жəне географиялық тарихын өзіндік өрнектеуінің негізінде оның халықаралық мəселелердегі ағылшын стратегиясын жасауға жарты ғасыр бойы белсенді əрі табысты үлес қосуының өзі скептиктерге геосаясаттың ілім ретіндегі құндылығы мен тиімділігін мойындата алмады.

	Макиндердің алғашқы жəне жарқырап көрінуі оның 1904 жылы «Географиялық журналда» жарияланған «Тарихтың географиялық кіндігі» атты баяндамасы болды. Онда ол өзінің кейінгі еңбектерінде дамытылған тарих пен географияға көзқарасының негіздерін баяндаған еді. Макиндердің бұл мəтінін аталмыш ілім тарихындағы басты геосаясаттық мəтін деуге болады, өйткені онда «саяси географияның» дамуындағы бұрынғы бағдарлар қорытылып қана қоймай, осы ғылымның негізгі заңы қалыптастырылады.





ТАРИХТЫҢ ГЕОГРАФИЯЛЫҚ КІНДІГІ




	Егер алыс болашақта тарихшылардың бірі қазіргі біз өмір сүріп жатқан кезеңді зерттегісі жəне ол туралы бүгінде біз көне Мысыр əулеттері хақындағы айтатынымыздай қорытынды жасағысы келсе, онда ол мүмкін соңғы төрт жүз жылды «Колумб дəуірі» деп атап, бұл дəуір 1900 жылдан кейін көп ұзамай аяқталды дер еді. Бүгін таңда географиялық зерттеулер жөнінде іс жүзінде аяқталған дүние ретінде айту жалпы үрдіске айналды. Сондай-ақ географияны тек қана мұқият шолуға жəне философиялық синтезге апарып тіреу қажет деп есептеледі. Төрт жүз жылда дүние жүзінің географиялық картасындағы нысандарға жеткілікті түрде ақиқат жəне дəл сипаттамалар берілді, тіпті қос полюс аймақтарындағы Нансен мен Скоттың экспедициялары жаңа əрі таңғажайып ашулар мүмкіндігін едəуір азайтты. Бұл жерде жиырмасыншы ғасырдың басы ұлы тарихи дəуірдің соңы ретінде бағаланады жəне ол қанша ғаламат болғанымен оның жетістіктеріне қатысты емес. Миссионер, жаулап алушы, фермер, шахтер жəне инженер шын мəнінде саяхатшылардың ізімен жүріп отырды, сол себепті де біз əлемнің небір түкпірлері олардың іс жүзінде саяси игерілуі туралы айта бастағанымыздан көп бұрын ашылған болатын деп нық айтамыз. Еуропада, Солтүстік жəне Оңтүстік Америкада, Африка мен Австралазияда, сірə, меншік құқығын көрсетіп қазық қағуға болатын учаске табыла қояр ма екен. Бұл өркениетті жəне жартылай өркениетті державалар арасындағы соғыс барысында ғана мүмкін болатын дүние шығар. Тіпті Азияның өзінде біз, бəлкім, Ермактың атты жауынгерлері, казактар жəне Васко де Гаманың теңізшілері бастаған пьесаның соңғы актілерінің көрермендері болармыз. Салыстыру үшін біз Колумб дəуірін бұған дейінгі ғасырларға қарама-қарсы қоюымызға болады, Еуропаға өктемдік жүргізуді – ал бұл іс жүзінде ешқандай қарсылық көрмеді – сол дəуірге тəн сипат ретінде келтіре отырып, ортағасырлық христиандықтың шағын өңірдің аясына қуып тығылғанын жəне варварлардың сыртқы шабуылы қауіп төндіріп тұрғанын айту керек. Бүгінгі күннен бастап жəне алдағы уақытта, Колумбтан кейінгі дəуірде, біз жабық саяси жүйемен істес болуға мəжбүр боламыз, əрі бұл жүйенің əлемдік масштабқа жайылуы əбден мүмкін. Қоғамдық күштердің əр жарылысы қоршаған беймəлім кеңістікте һəм варварлық хаоста шашырап кетудің орнына жер шарының қарсы жағынан қатты жаңғырық болып қайтады, сол себепті нəтижесінде Жердің саяси жəне экономикалық организміндегі барлық əлсіз элементтер жойылатын болады. Снарядтың шұңқырға түсуі мен ересен ғимараттың немесе кеменің мызғымас конструкцияларының арасындағы жабық кеңістікке түсуінің арасында үлкен айырмашылық бар. Бəлкім, осы деректің тіпті бір бөлігін түсінудің өзі мемлекет қайраткерлерінің назарын аумақтық өктемдік жүргізуден басқаға аударады жəне оларды келісілген жасампаздық үшін күреске топтастырады.

	Міне, сондықтан да менің пайымдауымша, біз алғаш рет кең көлемдегі географиялық жəне тарихи қорытындылар арасындағы байланысты белгілі бір айқындықпен орнатуға талпыныс жасауға болатын жағдайда тұрмыз. Алғаш рет біз əлемдік аренада жүріп жатқан оқиғалардың кейбір өзара шынайы пропорцияларының тамырын басып көруімізге жəне дүние жүзі тарихының географиялық себепшілігінің белгілі бір мəнін қалай да көрсететін формуланы білуімізге болады. Егер біздің жолымыз оңғарылса, онда аталмыш формула іс жүзіндегі құндылыққа ие болады, оның көмегімен қазіргі халықаралық саяси өмірдегі кейбір бəсекелес күштердің даму перспективасын есептеп шығаруға болар еді. Империя батысқа қарай тарайды деген белгілі тіркес тек осы тақылеттес тəжірибелк талпыныс қана болып табылады. Сондықтан мен бүгін əлемнің, меніңше, адамның іс-əрекетімен өте тығыз байланысты өзіне тəн физикалық қырларын көрсетемін, сол сияқты олармен етене байланысты, тіпті əлі географияға белгісіз болған кездегі, тарихтың кейбір негізгі кезеңдерін алға тартамын. Менің мақсатым қандай да бір фактордың ықпалын талқылау немесе аймақтық географиямен айналысу емес, əлем организмі өмірінің бір бөлігі ретіндегі адамзат тарихын көрсету. Мен бұл жерде ақиқаттың тек бір ғана төркініне қол жеткізуім мүмкін екенін мойындаймын, сол себепті де шектен тыс материализмге ұрынуға еш құлқым жоқ. Бастамашылық танытатын табиғат емес адам, бірақ көп жағдайда бақылау орнататын тек табиғат қана. Менің қызығушылығым жалпы тарихтың себептерін зерттеу саласынан гөрі жалпы табиғат факторларын зерттеу саласына көбірек жақын. Бұл жерде тек ақиқатқа алғашқы жақындауға ғана үміт бар екендігі айдан анық, сондықтан мен сыншыларымның барлық ескертпелерін мойынсұна қабылдаймын.

	Марқұм профессор Фримен айтқандай, есепке алуға болатын бірден-бір тарих – ол жерортатеңіздік жəне еуропалық нəсілдердің тарихы. Бір есептен бұл, əрине, дұрыс, өйткені гректер мен римдіктердің ұрпақтарын бүкіл əлемге үстемдік етуге алып келген идеялар нақ осы нəсілдердің арасында дүниеге келген еді. Алайда басқа, осыншалықты маңызды тұрғыдан келгенде мұндай шектеу ойды тым тарылтып жібереді. Ұлтты адамдардың қарапайым тобырына қарама-қарсылық ретінде қалыптастыратын идеялар əдетте жалпы бақытсыздық түсіретін салмаққа, немесе сыртқы күшке қарсы тұрудың жалпы қажеттігіне байланысты қабылданады. Англия идеясын Гептархия мемлекеттеріне дат жəне норманн жаулаушылары төпелеп енгізді, Франция идеясын Шалон түбіндегі шайқаста жəне кейінірек, Англиямен жүргізілген Жүзжылдық соғыс кезінде, өзара қырқысқан франктарға, готтар мен римдіктерге ғұндар теліген еді; христиандық идеясы Рим империясындағы қуғындардың нəтижесінде туып, крестжорықтарыдəуіріндеөзінің логикалық шегіне жеткізілген болатын. Құрама Штаттар идеясы тəуелсіздік үшін ұзаққа созылған соғыс кезінде ғана жергілікті патриот колонистердің қатысуымен қабылданған еді; Герман империясы идеясы Оңтүстік Германияда оның Солтүстік Германиямен одақтасып Францияға қарсы жүргізген күресінен кейін құлықсыздау болса да қабылданған болатын. Менің тарихтың əдеби тұжырымдамасы ретінде көрсете алатыным, бəлкім, бастапқы қозғалыстарды еріксіз назарға алмас, ал ол қозғалыстардың қысымы ұлы идеялар түзілген ортада оятушы импульс рөлін атқарған еді. Қандай да бір жексұрын кісі өз жауларын біріктіруде маңызды қоғамдық қызмет атқарады, сол себепті де тек сыртқы варварлардың арқасында Еуропа өзінің өркениетін жасай алды. Сондықтан да мен сіздерден Еуропаға жəне еуропалық тарихқа Азияға жəне оның тарихына бағынышты құбылыстың тарихы ретінде қарауды сұраймын, өйткені еуропалық өркениет көп жағдайда азиялық шапқыншылықтарға қарсы ғасырлар бойғы күрестің нəтижесі болып табылады.

	Қазіргі заманғы Еуропаның саяси картасында байқалатын ең маңызды қарама-қарсылық – бір жағынан, осынау құрлықтың жартысын алып жатқан Ресейдің ұлан-байтақ кеңістігінің жəне, екінші жағынан, батысеуропалық елдер алып жатқан ұсақ аумақтар тобының арасындағы қарама-қарсылығы. Физикалық тұрғыдан келгенде де бұл жерде, əрине, шығыстың жыртылмаған ойпаттарының жəне жер шарының осы аймақтағы қалған бөлігінің жиынтығын құрайтын таулар мен аңғарлардың, аралдар мен жарты аралдардың байлығының арасындағы сияқты қарама-қарсылық бар. Бір қарағанда бұл таныс деректерде табиғи орта мен саяси ұйымның арасындағы байланыстың ақиқаттығы соншалықты, тіпті осы туралы, əсіресе Орыс жазықтығында суық қысқа ыстық жаздың қарама-қарсы екендігін жəне сол себепті тіршіліктің жағдайлары өмірге қосымша бірқалыптылық енгізетінін еске алсақ, айтудың өзінің қажетсіз болып көрінуі мүмкін. Алайда бірқатар тарихи карталардың көрсететінідей, мысалы, Оксфорд атласында кездесетін, Ресейдің еуропалық бөлігінің шығысеуропалық жазықтықпен дөрекі қабысуы жайдан-жай емес, əрі бұл соңғы жүзжылдықта бола қойған дүние емес, бұдан да көне замандарда мұнда саяси бірігудің мүлде басқа үрдісі болған. Мемлекеттердің екі тобы бұл елді əдетте солтүстік жəне оңтүстік саяси жүйелерге бөліп отырған. Мəселе орографиялық карталардың Ресей аумағында адамның көшіп-қонуы мен қоныстануын ең соңғы уақытқа дейін бақылаған ерекше физикалық өзіндік келбетін көрсете алмауында. Қар көрпесі осынау кең байтақ жазықтықтан біртіндеп солтүстікке сырыла бастағанда оны жаңбырлар алмастырады; олар əсіресе мамыр мен маусымда Қара теңіз жағалауында күшті болса, Балтық пен Ақ теңіз өңірінде шілде-тамыз айларында жиірек жауады. Оңтүстікте ұзақ та құрғақ жаз үстемдігі орнайды. Осындай климаттық режимнің салдарынан солтүстік жəне солтүстік-батыс аудандарды қойнауларында аракідік көлдер мен батпақтар кездесіп отыратын ормандар басса, оңтүстік пен оңтүстік-шығыс өңір ағашты тек өзен жағаларынан ғана көруге болатын ұшы-қиырсыз шөпті дала болып келеді. Бұл екі өңірді бөлетін сызық Карпаттың солтүстік шетінен басталып, Оралдың солтүстігінен гөрі оңтүстік аймақтарына таман аяқталатын диагонал бойынша солтүстік-шығысқа өтеді. Ресейден тысқары жерде осынау ұлан-ғайыр ормандардың шекарасы кеңдігі 800 мильге тең (яғни, Балтық жəне Қара теңіздердің арасындағы қашықтық) еуропалық мойнақтың орта тұсынан өтіп, батысқа кетеді. Онан соң қалған еуропалық аумақта ормандар Германияның солтүстігіндегі аңғарларды алып жатса, оңтүстікте далалар Карпаттың етегінде ұлы Трансильван қамалын қалыптастырады жəне бүгінде румын алқаптары тербетілген Дунайға, сонау Темір қақпаға дейін созылады. Жергілікті халық арасында «пушта» деген атпен белгілі жəне қазіргі кезде белсенді түрде өңделетін бөлек дала аймағы Венгер жазықтығында орналасқан; оны орманды Карпат жəне Альпі тауларының тізбегі көмкереді. Ал Ресейдің батысында, қиыр Солтүстікті есептемегенде, орман тазалау, батпақ құрғату жəне игерілмеген жерді көтеру бұрын көзге ұрып тұратын өзгешелікті бəсеңдете отырып, бертінде ғана ландшафттың сипатын айқындады.

	Ресей мен Польша орман алаңдарында пайда болды. Солай болғанымен, мұнда V ғасырдан бастап XVI ғасырға дейін Орал таулары мен Каспий теңізінің аралығындағы далалар арқылы тұрандық көшпелі халықтар – ғұндар, аварлар, болгарлар, мадьярлар, хазарлар, печенегтер, кумандар, моңғолдар, қалмақтар – үздіксіз өтіп отырды. Аттила билік құрған кезеңде ғұндар пуштаның ортасында, даланың ең шалғай «дунайлық» аралдарында орнығып, сол жерден Еуропаның отырықшы халқына солтүстік, батыс жəне оңтүстік бағыттарда соққы беріп отырды. Қазіргі тарихтың үлкен бөлігі сол жорықтардың тікелей немесе жанама салдарларынан туындаған өзгерістерге түсінік ретінде ғана жазылуы мүмкін. Нақ сол кезеңде англдар мен сакстардың теңізді кесіп өтуге жəне Британ аралдарында Англияның негізін құруға мəжбүр болуы əбден мүмкін. Азиялықтарға қарсы күрес туындатқан ортақ мақсат франктарды, готтар мен Рим провинцияларының тұрғындарын тұңғыш рет Шалон түбіндегі ұрыс даласында тізе қосуға мəжбүр етті; сөйтіп олар өз еркінен тыс қазіргі Францияны құрады. Аквилея мен Падуяны қиратудың нəтижесінде Венецияның негізі қаланды; тіпті папалықтың мəртебесінің өсуінің өзі Лев папаның Миланда Аттиламен арадағы бітімдестірушілік қызметіне байланысты. Иесіз жазықтықтарға толып кеткен қатыгез тобыр, мəдениеттен еш хабары жоқ аттылар осындай нəтижелерге алып келген еді. Бұл азиялық сом балғаның елсіз кеңістікке сілтенген еркін соққысы болды. Ғұндардың ізін баса аварлар келді. Тек солармен күрестің арқасында Австрияның негізі қаланып, Ұлы Карл жорықтарының нəтижесінде Вена нығайды. Содан кейін мадьярлар келіп, өздерінің Венгрия аумағында орналасқан лагерлерінен жүргізген үздіксіз шапқыншылығының арқасында австриялық алғышептің маңызын арттырды, сөйтіп кіндікорталықты Германиядан шығысқа, осы корольдіктің шекарасына қарай ауыстырды. Дунайдың оңтүстігіндегі жерлерде болгарлар ерекше билеуші топқа айналды, бірақ олардың əлем картасында аты қалғанымен, тілі өздері бағындырған славян халықтарына сіңіп кетті. Орыс далаларында ең ұзақ əрі ықпалды болған, бəлкім, сарациндердің ұлы қозғалысының замандастары – хазарлардың қоныстануы шығар: араб географтары Каспий немесе Хазар теңізін білген. Бірақ ең ақырында Моңғолиядан жаңа ұлыстар келді де, аталған аумақтардан солтүстікке қарай орман ішінен орын алған орыс жерлері екі жүз жыл бойы моңғол хандарына немесе «Далаға» алым-салық төлеп тұрды, сөйтіп қалған Еуропа алға нық қадам басқанда Ресейдің дамуы тежелді əрі бағытынан тайдырылды.

	Осы ормандардан шығып Қара жəне Каспий теңіздеріне ұмтылған өзендердің көшпенділердің бүкіл далалық жолын кесе көлденең ағатындығын жəне осы ағыстың бойында аракідік жаңағы аттылардың қозғалысына қарсы кездейсоқ қозғалыстардың болып қалатынын айту керек. Мəселен, грек шіркеуінің миссионерлері Днепрдің бойымен Киевке дейін көтерілсе, осының алдында ғана солтүстіктік варягтар Константинопольге барар жолда сол жолмен төмен жүрген еді. Алайда бұдан да бұрын готтар атты герман тайпасы Балтық жағалауынан сол оңтүстік-шығыс бағытында Еуропаны басып өтіп, Днестр жағасында аз уақыт бой көрсеткен еді. Бұлардың бəрі, əрине, өткінші сəттер болғанымен кең көлемді қорытындыларды жоққа шығармайды. Он ғасыр бойы аттылы көшпенділердің бірнеше толқыны Орал мен Каспий теңізінің арасындағы кең өткел арқылы Ресей Оңтүстігінің ашық кеңістігін кесіп өтіп, Азиядан шықты да, Венгрияда тұрақтанып қалды, сөйтіп Еуропаның дəл жүрегінен орын тепті, өзімен көршілес халықтардың тарихына сөзсіз қарама-қарсы тұру моментін енгізді: орыстарға, германдықтарға, француздарға, итальяндықтарға жəне византиялық гректерге қатысты да осылай болды. Олардың кең тараған шексіз билік жағдайында бүлдіргіш оппозицияның орнына өміршең əрі қуатты реакцияның келуін ынталандыруы олардың мемлекеттерінің ұтқырлығы даланың өз ерекшелігінен туындауының жəне маңайда тау мен орман пайда болғанда міндетті түрде жоғалуының арқасында мүмкін болды. Мемелекеттің мұндай ұтқырлығы теңізші викингтерге де тəн болатын. Олар Скандиваниядан Еуропаның оңтүстік жəне солтүстік жағалауына төмен түсіп, өзен жолдарын пайдалана отырып, оның аумағына терең бойлады. Алайда олардың іс-əрекеттерінің ауқымы шектеулі еді, өйткені, шынтуайтқа келгенде, олардың билігі тек суға тікелей жалғасып жатқан аумақтарға ғана тарайтын. Сөйтіп Еуропаның отырықшы халқы шығысында көшпелі азиялықтар жəне үш жағынан теңіз қарақшылары қысқан қысқыштың арасында қалды. Аталған тараптардың қайсы болмасын өзінің табиғатына байланысты бірінен-бірі асып кете алмайтын, сол себепті де олар тек ынталандыру тұрғысынан ықпал етті. Скандинавтықтардың қалыптастырушылық ықпалы көшпенділердің осындай ықпалынан кейін екінші орында тұрды, себебі тек солардың арқасында Англия мен Франция өздеріндегі бірігудің ұзақ жолын бастады, ал олардың соққысына шыдамаған біртұтас Италия құлаған еді. Кезінде Рим өзіндегі жолдарды пайдаланып, халқын жұмылдыра алатын, бірақ қазір бұл жолдардың жағдайы нашар еді жəне олар он сегізінші ғасырға дейін жөнделмеді.

	Тіпті ғұндар шапқыншылығы осынау «азиялық» серияның алғашқысы деп айтуға келмейтін сияқты. Гомер мен Геродоттың əңгімелеріндегі бие сүтін ішетін скифтер, шамасы, кейінгі далалықтар секілді тіршілік құрып, солардың нəсіліне жатқан болу керек. Дон, Донец, Днепр, Днестр жəне Дунай өзендерінің аттарындағы кельт элементтері, бəлкім, бір нəсілге жатпаса да, салт-дəстүрлері ұқсас адамдардағы ұғымдарды айқындауға көмектесер еді, алайда кельттер кейінгі замандағы готтар мен варягтар сияқты солтүстік ормандардан келген деп айтудың реті жоқ. Солай бола тұра антропологтар брахикефалдар деп атайтын халықтың брахикефалды Азиядан Орталық Еуропа арқылы батысқа қарай, тіпті Францияға дейін, ығыстырылған үлкен бір бөлігі долихокефалды халықтың солтүстік, батыс жəне оңтүстік топтары арасына сіңуі жəне оның Азиядан шығуы өте-мөте ықтимал.

	Алайда Азияның Еуропаға ықпалы он бесінші ғасырдағы (бұл автордың немесе орыс тіліне аударушының қатесі болар, өйткені аталған оқиға XIII ғасырда болған, – баспа) моңғол басқыншылығы туралы айта бастағанға дейін байқалмайды; рас, біз мұның бəріне қатысы бар деректерді талдағанға дейін өзіміздің «еуропалық» көзқарасымызды Ескі Дүниені толыққанды көзге елестететіндей етіп өзгерткен жөн. Жауын-шашынның мөлшері теңізге байланысты болғандықтан орасан зор жер массивтерінің орта тұсында климат негізінен құрғақ. Сондықтан əлем халқының үштен екісі үлкен құрлықтардың жиегінде – Еуропада Атлантика мұхитының жанында, Үндістанмен Қытайда Үнді жəне Тынық мұхиттарының маңайында – орналасқан біршама шағын аудандарда шоғырланғанына таңдануға болмайды. Бүкіл Солтүстік Африка арқылы Арабияға дейін мүлде жауын жаумайтындықтан ел қоныстанбаған жердің кең жолағы созылып жатыр. Орталық жəне Оңтүстік Африка өз тарихының елеулі бөлігінде Америка мен Австралия бір-бірінен қаншалықты жырақ болса, соншалықты Еуропа мен Азиядан алшақ жатқан болатын. Шын мəнісінде Еуропаның оңтүстік шекарасы Жерорта теңізінен гөрі Сахара болған жəне болып отыр, өйткені нақ осы шөл ақ нəсілділерді қара нəсілділерден бөліп тұр. Еуразияның мұхит пен шөл арасында орналасқан ұлан-ғайыр жерлері 21 миллион шаршы километрді, яғни, жер шарындағы барлық жерлердің, егер біз Сахара мен Арабияның шөлдерін есепке алмасақ, жартысын алып жатыр. Азияның бүкіл аумағында Сирия мен Парсыдан бастап Маньчжурия бағытында солтүстік-шығысқа қарай шашыраған толып жатқан алыстағы шөлді аудандар бар, алайда солардың ішінде Сахарамен салыстыратындай бір шөл жоқ. Екінші жағынан, Еуро-Азияға өзен ағыстарының ерекше таралуы тəн. Солтүстік пен орталықтың үлкен бөлігінде бұл өзендер адамдардың сыртқы əлеммен қарым-қатынас жасауы үшін іс жүзінде пайдасыз. Еділ, Окс, Яксарт тұзды көлдерге, Обь, Енисей жəне Лена – суық солтүстік мұхитқа құяды. Əлемде ең зор алты өзен бар. Осы аймақтарда олардан кішірек болса да əжептəуір үлкен өзендер бар, мəселен, Тарим мен Хельмунд, бірақ олар да Мұхитқа құймайды. Сөйтіп, шөл дақтарымен шұбарланған Еуро-Азияның орталығы, жалпы алғанда, кейде оты аз болса да байтақ жайылымды далалық өңір болып табылады, мұнда өзендер нəр беретін оазистер көп болмаса да осынау құрлықтың бүкілаумағықалай дегенменмұхиттанбасталатын сужолдарымен тілгіленбегендігін тағы бір баса айтуымыз керек. Басқаша айтқанда, бізде осынау орасан зор өңірде селдір кездесетін, аттар мен түйелердің көмегімен көшіп-қонып жүретін көшпенділердің халқын қолдау үшін барлық алғышарт бар. Солтүстігінде олардың патшалығы климат тым қатал болғандықтан батыс жəне шығыс жиектерін есептемегенде ауыл шаруашылығы саласын дамыту үшін субарктикалық ормандар мен батпақтардың кең белдеуімен шектеледі. Шығыста ормандар Амурды бойлай тынықмұхиттық жағалауға дейін созылып Маньчжурияға жетеді. Батыста да солай: тарихқа дейінгі Еуропада ормандар негізгі аумақты алып жататын. Сөйтіп, солтүстік-шығысында, солтүстікте жəне солтүстік-батыста шектелген далалар үзіліссіз 4000 миль бойы венгерлік пуштадан Маньчжуриядағы Кіші Гобиге дейін барады; ең батыс жиекті қоспағанда оларды мұхитқа құятын өзендер кесіп өтпейді, сондықтан біз Обь жəне Енисей өзендерінің сағасында сауда дамыту жөніндегі таяудағы талпыныстарды назарға алмауымызға болады. Еуропада, Батыс Сібірде жəне Батыс Түркістанда даланың деңгейі теңіз деңгейіне жақын, кейбір жерлерде тіпті одан да төмен. Одан əрі шығысқа қарай, Моңғолияда, олар үстірт ретінде жалғасады; алайда орталық құрғақ жерлердің жалаңаш, тегіс жəне төмен аудандарының бір деңгейден екіншіге ауысуы онша қиындық тудырмайды.

	Он төртінші ғасырдың ортасында ақыры Еуропаға лап қойған ордалар өз күштерін одан 3000 миль қашықтықта, Жоғарғы Моңғолияның далаларында жиниқтаған еді. Дегенмен, бірнеше жылдың ішінде Польшаны, Силезияны, Моравияны, Венгрияны, Хорватия мен Сербияны ойран еткен қырғын Шыңғысханның есімімен байланыстырылатын шығыстағы көшпенділердің ұлы қозғалысының тек ең шалғайдағы жəне тез болған нəтижелері еді. Алтын Орда Орал жотасы мен Каспийдің аралығындағы өткел арқылы Арал теңізінен Карпаттың етегіне дейінгі даланы иеленген шақта, басқа орда Каспий теңізі мен Гиндукуштың арасынан оңтүстік-батысқа қарай Парсыға, Месопотамияға жəне тіпті Сирияға жылжи отырып, Ильхан мемлекетінің негізін қалады. Кейінірек үшінші орда Солтүстік Қытайға шабуыл жасап, Қытайды басып алды. Үнді мен Манги, немесе Оңтүстік Қытай уақытша Тибет тауларының тамаша қорғанысында тұрды, бұл кедергінің тиімділігін дүниеде ештеңемен, əрине Сахара мен поляр мұздарын есептемегенде, салыстыруға келмес еді. Бірақ кейінірек, өз замандарында Марко Поло Мангиге, Ақсақ Темір Үндіге бет алғанда бұл кедергілер де бағындырылған болатын. Осынау белгілі əрі жақсы суреттелген оқиғада Ескі Дүниенің барлық қоныстанған өлкелері ерте ме, кеш пе əйтеуір дала төсінде өмірге келген оңтайлы мемлекеттің басқыншылық қуатына бетпе-бет көзі жетіп еді. Ресей, Парсы, Үнді немесе Қытай не алым-салық төлеп тұруға, не моңғол əулеттерін қабылдап тұруға мəжбүр болды. Тіпті Кіші Азияда дүниеге келген түрік мемлекетіне де бұл езгіге жарты ғасырдан артық уақыт көнуіне тура келді.

	Бұдан да ертеректегі шапқыншылықтар туралы жазбалар Еуропа сияқты Еуро-Азияның басқа да шекаралық жерлерінде сақталған. Қытай солтүстіктен келген, ал Үнді – солтүстік-батыстан келген жаулап алушыларға бірнеше рет бағынды. Парсы аумағына бір рет қана басып кірушілік бүкіл батыс өркениетінің тарихында ерекше рөл атқарды. Моңғолдар келгенге дейін үш жүз немесе төрт жүз жыл бұрын Кіші Азия өңірінен кірген салжұқ түріктері Каспий, Қара, Жерорта, Қызыл теңіздер мен Парсы шығанағы аралығындағы шартты түрде аймақ деуге болатын ұлан-ғайыр кеңістікке жайылған еді. Олар Керманда, Хадаманда, Кіші Азияда бекініп, Бағдат пен Дамаскідегі сарациндердің үстемдігін жойды. Оларды Иерусалимге бет алған тауап етушілерге жасаған қиянаттары үшін жазалау қажеттігі туды, сол себепті де христиан əлемі крест жорықтары деп аталатын бірнеше əскери жорықтар ұйымдастырды. Еуропалықтар алдарына қойған мақсатқа жете алмағанымен, бұл оқиғалардың Еуропаны дүр сілкіндіргені жəне біріктіргені соншалықты, біз мұны қазіргі заман тарихының бастауы деуімізге толығымен болады. Бұл Азияның нағыз ортасынан көрсетілген қысымға жауап əрекет ету қажеттілігі себепкер болған Еуропаның ілгерілеуінің тағы бір мысалы еді.

	Осылайша біз айқындаған Еуро-Азия ұғымы солтүстігінде мұзбен белдеуленген, өне бойын өзендер тілгілеген жəне ауданы 21 миллион шаршы миль болатын, яғни орталық һəм солтүстік аудандары 9 миллион шаршы мильге тең Солтүстік Америкадан үш есе, Еуропа аумағынан екі еседен артық үлкен, созылып жатқан жерлерді қамтиды. Алайда онда мұхитқа апаратын су жолдары жоқтың қасы болғанымен, екінші жағынан, субарктикалық ормандарды қоспағанда, ол қандай да болмасын көшпенділердің қозғалысына негізінен жарамды. Бұл өңірден батысқа, оңтүстікке жəне шығысқа қарай жарты айға ұқсас, теңізде жүруге болатын шекаралық аймақтар жатыр. Физикалық құрылымына сай бұл аудандардың саны төртке тең, жəне де олар төрт діннің – буддизмнің, брахманизмнің, исламның, христиандықтың – таралу өңірлеріне сəйкестігінің өзі принципінде өте маңызды болса керек. Бұлардың алғашқы екеуі муссондар өңірінде жатыр: біреуі Тынық мұхитқа, екіншісі Үнді мұхитына бағышталған. Төртіншісін, Еуропаны, Батыстан, Атлантикадан келетін жаңбырлар нəрлендіріп отырады. Осынау жалпы ауданы жеті миллион шаршы мильден кем болмайтын үш аймақта миллиардтан артық адам, басқаша айтқанда, жер шары халқының үштен екісі тұрады. Бес теңіз өңірімен сəйкес келетін үшінші сфера, немесе Таяу Шығыс (оны осылай жиірек атайды), Африкаға жақын орналасуы себепті ылғалдың тапшылығынан анағұрлым көп зардап шегеді əрі мұнда халықтың қоныстануы, оазистерді есептемегенде, онша тығыз емес. Кей жағдайда оған Еуро-Азияның шекаралық өңірінің де, орталық аудандарының да қырлары тəн. Аталмыш өңірде ормандар жоқ, жиі-жиі шөл кездеседі, сондықтан ол көшпенділердің тірлігі үшін тіпті қолайлы да. Оны теңіз шығанақтары мен мұхитқа құятын өзендер теңіз державаларының қолы қаншалықты жететіндей етсе, соншалықты онда шекаралық аймақтың сипаттары байқалатын болады, жəне де бұл оларға теңізде өз үстемдігін де жүргізуге мүмкіндік береді. Сондықтан да мұнда негізін Мысыр мен Вавилонның ұлы оазистерінің ауыл шаруашылық халқы құрайтын, «шекаралық» қатарға жататын империялар ауық-ауық пайда болып отырды. Оның үстіне, олар Жерорта теңізі мен Үндінің өркениетті əлемімен су жолдары арқылы байланыста болатын. Алайда бұл империялар осы уақытқа дейін болып көрмеген миграциялардың ықпалына түсті: олардың біреулерін Орталық Азиядан шыққан скифтер, түріктер жəне моңғолдар жасаса, басқалары батыс мұхиттан шығыс мұхитқа апаратын құрлықтағы жолдарды басып алғысы келген Жерорта теңізі төңірегіндегі халықтардың əрекеттерінің нəтижесі болды. Бұл жер осынау ерте пайда болған өркениеттер үшін ең əлсіз шығыршық болды, себебі теңіз мемлекеттерін батысқа жəне шығысқа бөліп тұрған Суэц мойнағы, сондай-ақ Орталық Азиядан сонау Парсы шығанағына дейін созылып жатқан құрғақ Парсы шөлдері көшпелі бірлестіктерге оларды бір жағынан Үнді мен Қытайдан, екінші жағынан олардың өздерін Жерорта теңізі əлемінен бөліп тұрған мұхит жағалауына жетуге ұдайы мүмкіндік берді. Мысырдың, Сирияның жəне Вавилонның оазистері құлдыраған сайын далалықтар Иранның жалпақ жазықтықтарын форпост ретінде пайдалану мүмкіндігіне ие болды, сол жерден олар Пенджаб арқылы Үндіге, Сирия арқылы Мысырға, Босфор мен Дарданеллдегі қираған көпір арқылы Венгрияға соққы бере алатын. Ішкі Еуропаға апаратын магистралдық жолда Вена тұрды, ол орыс далаларынан тура жолмен келген, сондай-ақ Қара жəне Каспий теңіздерінен оңтүстікке қарай жатқан қым-қуыт жолдар арқылы енген көшпенділердің шапқыншылығына қарсы шыққан еді.

	Сөйтіп, біз Таяу Шығыстағы сарацин мен түрік бақылауының арасындағы шынайы айырмашылықты көрсеттік. Сарациндер Ніл мен Евфраттың жəне Азияның оңтүстігіндегі кішігірім оазистерге қоныстанған семит нəсілінің бұтағы болатын. Осы жердегі екі мүмкіндікті – біріншіден, жылқы мен түйені, екіншіден, кемелерді – пайдаланған олар ұлы империя құрды. Əрқилы тарихи кезеңдерде олардың флоты Жерорта теңізін Испанияға дейін, сондай-ақ Үнді мұхитын Малай аралдарына дейін бақылауда ұстады. Осынау батыс жəне шығыс мұхиттардың аралығындағы стратегиялық тұрғыдан келгенде орталық позициядан олар Ескі Дүниенің бүкіл шекаралық аудандарын басып алғысы келді, сөйтіп бір ретте Александр Македонскийді қайталаса, екінші жағдайда Наполеонның алдын алды. Олар тіпті далаға қауіп төндіре алатын. Бірақ сарацин өркениетін түріктер, Азияның нақ жүрегінде өмір сүрген жəне Арабиядан, Еуропадан, Үнді мен Қытайдан толық бөлінген тұрандық пұтқа табынушылар талқан етті.

	Мұхит үстімен жүру құрлық ішіндегі түйемен жəне атпен жүрудің табиғи бəсекелесі болды. Өркениеттің потамикалық (өзендік) кезеңі тек осы мұхиттық өзендерді – қытайлардың Янцзыны, үнділердің Гангты, вавилондықтардың Евфратты, мысырлықтардың Нілді – игеруіне негізделген еді. Гректер мен римдіктердің өркениеті, өркениеттің «теңіздік» деп аталатын кезеңі Жерорта теңізін игеруге негізделген болатын. Сарациндер мен викингтер тек осы өздерінің жүзу мүмкіндіктерінің арқасында мұхит жағалауын басқара алды.

	Үндістан Қайырлы Үміт мүйісін айналып баратын жолды ашудың маңызды нəтижесі – ол Еуро-Азияның батыстағы жəне шығыстағы каботажды кеме қатынасын байланыстыру, сөйтіп осындай айналмалы жолмен болса да далалықтарға тылдан қысым көрсете отырып, олардың стратегиялық басымдығын біршама бейтараптандыру болды. Колумб заманының ұлы теңізшілері бастаған революция христиан əлеміне ғажап мобильділік – ол тиісті деңгейіне жетпесе де – алып келді. Бөлшектенген һəм аралдық жерлерді қоршап жатқан біртұтас жəне кең шалқар мұхит теңіздегі билікті жəне қазіргі заманғы əскери-теңіз стратегиясы мен саясатының бүкіл теориясын шоғырландырудың ең жоғарғы дəрежесін қамтамасыз еткен географиялық алғышарт болды; бұл турасында капитан Мэхэн мен м-р Спенсер Уилкинсондар жан-жақты жазды. Осының бəрінің саяси нəтижесі Еуропа мен Азия арасындағы қарым-қатынастың өзгеруінде жатыр. Орта ғасырларда Еуропа оңтүстігінде кісі жүре алмас құмдардың, батысында зерттелмеген мұхиттың, солтүстігінде жəне солтүстік-шығысында мұздардың не ит тұмсығы өтпес ормандардың арасындағы құрсауда жатса, шығысында жəне оңтүстік-шығысында оған көшпенділердің ғаламат жылдам қозғалушылығы қауіп төндіріп тұратын. Енді міне ол отыз сегіз теңізге жəне басқа да аумақтарға қол жеткізіп, бұған дейін өміріне қауіп төндірген еуроазиялық құрлықтық мемлекеттердің маңайына өз ықпалын таратып, бүкіл əлемнен жоғарылады. Су айдынының арасынан ашылған бос жерлерде жаңа Еуропалар құрылды, сөйтіп бұрын еуропалықтар үшін Британия мен Скандинавия қандай болса, енді Америка мен Австралия, тіпті кей жағдайда бүгінде Еуро-Азияға жалғасып жатқан транссахаралық Африка да сондай болды. Британия, Канада, Құрама Штаттар, Оңтүстік Африка, Австралия мен Жапония сауда жəне теңіз күштері үшін құрылған, Еуро-Азияның құрлықтық мемлекеттерінің құрығы жетпейтін аралдық базалардан тұратын сақина іспеттес еді.

	Солай бола тұрса да, жаңағы айтқан құрлықтық мемлекеттердің тірлігі жалғаса берді, белгілі оқиғалар олардың маңыздылығын тағы бір рет көрсетті. Батыс Еуропаның «теңіздік» халықтары мұхит бетіне кемелерін қаптатып, алыс жерлерге жетіп, соның арқасында Азияның мұхит жағалауындағы тұрғындарына алым-салық төлетіп отырғанда, Ресей казактарды дүниеге келтіріп, өздерінің солтүстік ормандарынан шықты да, көшпелі татарларға өз көшпенділерін қарсы қойып, далаға бақылау орнатты. Теңіз шалқарында Батыс Еуропаның басқыншылығын көрген Тюдорлар дəуірі Орыс мемлекетінің Мəскеуден Сібірге қарай жылжуының да куəсі болды. Аттылардың бүкіл Азия арқылы шығысқа атойлауының Қайырлы Үміт мүйісінен өту сияқты соншалықты саяси салдарлары болды, бірақ, əрине, бұл екі оқиғаның көп уақыт бір-біріне қатысы болған жоқ еді.

	Тарихтағы ең əсерлі дөп келушілік, бəлкім, Еуропаның теңіздегі де, құрлықтағы да басқыншылығының белгілі жағдайда гректер мен римдіктердің ежелден келе жатқан қарама-қарсылығын жалғастыруында болса керек. Бұл саладағы бірқатар сəтсіздіктердің салдарлары Римнің гректерді латындандыруының іске аспағандығынан гөрі тереңірек болып шықты. Тевтондар өркениеттендірілді де римдіктерден христиандықты қабылдады, ал славяндар оны гректерден алды. Романдық тевтондардың нақ өздері кейін теңіздерде жүзді; ал гректік славяндардың нақ өздері далаларда ат ойнатып, тұран халықтарын жаулап отырды. Яғни, қазіргі заманғы құрлықтық мемлекеттің теңіздік мемлекеттен айырмашылығы материалдық жағдайлары мен мобильділігінде емес, тіпті өз идеалдарының түп тамырында жатыр.

	Казактардан кейін сахнаға Солтүстіктің ормандарында кешкен жалғыздығына ың-шыңсыз қол бұлғап қоштасып Ресей шықты. Өткен ғасырда Еуропадағы орасан зор ішкі маңызы болған тағы бір өзгеріс – ол орыс шаруаларының оңтүстікке қоныс аударуы еді, сөйтіп егер бұрын ауыл шаруашылығымен айналысатын елдер орманмен шекаралас жерлерге дейін болса, енді бүкіл еуропалық Ресей жұртшылығының орталығы бұл шекарадан оңтүстікке қарай, сол жерлердегі жəне батысқа таманғы далалардың орнын басқан бидай алқаптарының ортасында жатты. Америкалық жылдамдықпен қарыштап дамыған аса маңызды Одесса қаласы нақ осылай дүниеге келген болатын.

	Бұдан бір ұрпақ бұрын бу кемесі мен Суэц каналы теңіз мемлекеттерінің құрлық мемлекеттерімен салыстырғанда мобильділігін өсірген сияқты боп көрінген. Темір жолдар негізінен мұхиттық сауда үшін қосымша рөл атқаратын. Алайда енді трансконтиненталдық темір жолдар құрлықтық мемлекеттердің ахуалын өзгертті жəне олар еш жерде Еуро-Азияның жабық орталық аудандарындағыдай жоғары тиімділікпен жұмыс істемейді, ал осынау ұлан-байтақ кеңістікте мұндай жолдарды салу үшін бірде-бір жарамды бөрене немесе тас табылмайды. Темір жолдар далада көз көрмеген ғаламат жасайды, өйткені олар ат пен түйені тікелей ауыстырған болатын, бірақ мұнда бұл саланы дамытудың қажет кезеңі өтіп кеткен еді.

	Сауда турасында сөз болғанда біршама арзан мұхиттық тəсіл əдетте тауарды төрт кезеңнен – шығарушы фабрика, жіберушінің верфі, алушының верфі жəне бөлшек сауда қоймасы – өткізетінін естен шығармау керек, ал континенталдық темір жол болса оны шығарушы фабрикадан тікелей қабылдап алушының қоймасына жеткізеді. Сөйтіп, аралық мұхиттық сауда басқа жағдайлар бірдей болғанымен континенттер төңірегінде кірігу өңірінің қалыптасуына əкеп соғады; бұл өңірдің ішкі шекарасы төрт операцияның, мұхит тасымалының жəне көрші жағалаудан темір жолмен тасымалдаудың құны екі операцияның жəне континенттік темір жолмен тасымалдаудың құнына тең болатын сызықтың бойымен анықталады.

	Орыс темір жолдары батысында Вербалленнен шығысында Владивостокқа дейін 6000 мильге созылып жатыр. Маньчжуриядағы орыс əскері Британияның Оңтүстік Африкада теңіз державасының үлгісін көрсеткені сияқты мобильді құрлықтық қуатты күшке куə етіп отыр. Əрине, Транссібір магистралі бұрынғысынша бірден-бір жəне əжептəуір қауіпті байланыс желісі болып қалуда, алайда осы ғасыр бітпей-ақ темір жолдар бүкіл Азияны өрмекшінің торындай жабады. Ресей империясы мен Моңғолия аумағының байтақтығы, ал олардағы халықтың, астықтың, мақтаның, жанармай мен металдың потенциалының жоғарылығы соншалықты, мұнда міндетті түрде өзіндік ересен, мейлі ол қашықта болсын, мұхиттық сауданы ілестірмейтін экономикалық əлем түзіледі.

	Тарихтың негізгі үрдістерін осылайша тез шолып өткенде біз географиялық тұрғыдағы тұрақтылықтың ақиқаттығына көз жеткізбейміз бе? Еуро-Азияның осынау ұлан-байтақ, кемелер келе алмайтын, бірақ ертеде көшпенділер бара беретін, қазіргі кезде темір жолдар торы қаптауға тиіс ауданы əлемдік саясаттағы өзекті аймақ болып тұрған жоқ па? Мұнда əскери жəне өнеркəсіптік мемлекеттердің дамуы үшін көп үміттендіретін (белгілі бір факторлар шектесе де) жағдайлар болған жəне болуда. Ресей Моңғол империясын алмастырды. Оның Финляндияға, Скандинавияға, Польшаға, Түркияға, Парсыға, Үндіге жəне Қытайға жасаған қысымы далалықтардың бір орталықтан жүргізген шапқыншылықтарының орнын басты. Бұл дүниеде ол Еуропадағы Германия сияқты орталық стратегиялық орын алып отыр. Ол солтүстіктен басқа барлық бағытта соққы бере алады жəне бір мезетте өзі де соққы ала алады. Оның темір жолдармен байланысты мобильділігін түпкілікті дамыту тек уақыттың ғана ісі. Сондай-ақ ешқандай əлеуметтік революция оның өмір сүруінің ұлы географиялық шекараларына өзінің көзқарасын өзгерте алмайды. Ресей билеушілері өз құдіретінің аясын айқын түсінгендіктен Аляскадан бас тартты, өйткені Британияға мұхит төсінде үстемдік құру қандай тəн болса, орыс саясаты үшін теңіз сыртындағы жерлерге иелік етпеу шын мəнінде ережеге айналды.

	Осынау өзекті ауданнан тысқары жерде Германия, Австрия, Түркия, Үнді мен Қытай құрайтын үлкен ішкі жарты ай жəне Британия, Оңтүстік Африка, Австралия, Құрама Штаттар, Канада мен Жапония құрайтын сыртқы жарты ай бар. Бүгінгі баланс жағдайында өзекті мемлекет, Ресей, шеткі мемлекеттерге тең дəрежеде емес, мұнда таразының екінші басына тек Франция ғана шыға алады. Құрама Штаттар таяуда ғана шығыс мемлекетіне айналды. Еуропадағы күштер балансына олар тікелей емес, Ресей арқылы ықпал етеді, жəне де олардың Миссисипи мен Атлантиканың ресурстарын Тынық мұхитқа құю үшін Панама каналын салатынына еш күман жоқ. Бұл тұрғыдан келгенде шығыс пен батыстың арасындағы шынайы бөлу сызығын нақ Атлантиканың өзінен іздеу керек.

	Еуро-Азияның шекаралық аймақтарына өзекті мемлекеттің басқыншылығы ретінде көрініс беретін күштер балансының сол мемлекеттің пайдасына бұзылуы орасан зор континенталдық ресурстарды флот құру үшін пайдалануға мүмкіндік береді. Осының арқасында көп ұзамай біздің көз алдымызда əлемдік империя пайда болады. Бұл егер Германия Ресейге одақтас ретінде қосылғысы келген жағдайда орын алар еді. Міне, сондықтан мұндай одақтың туу қаупі Францияны теңіз мемлекеттерінің құшағына итеруі тиіс, ал ондай жағдайда Франция, Италия, Мысыр, Үнді жəне Корея флоты əскерін толықтыра қолдайтын күшті бірлестік түзер еді; бұл түптің түбінде өзектің одақтастарын бүкіл қуатын теңізде шоғырландырудан тартындыра отырып, өздерінің құрлықтағы күштерін нығайтуға мəжбүр етеді. Егер қарапайым салыстыруға көшсек, онда бұл Веллингтонның Торрес Вердас базасынан жүргізген ұрыс барысындағы əрекетін еске салады. Сонда Үнді Британ империясы жүйесінде осындай рөл атқара алмас па еді? Мистер Амери (оның айтуы бойынша, Британия үшін ұрыс қимылдарының майданы Қайырлы Үміт мүйісінен Үнді арқылы сонау Жапонияға дейін созылып жатыр) тұжырымдамасының негізінде осы идея жатқан жоқ па екен?

	Бұл жүйеге Оңтүстік Американың орасан зор мүмкіндіктерінің өрістеуі шешуші ықпал етуі ықтимал. Бір жағынан, олар Құрама Штаттардың позициясын нығайта алады, екінші жағынан, егер, əрине Германия Монро доктринасына пəрменді тайталастық көрсетсе, олар Берлинді мен өзектің саясаты ретінде көрсеткеннен бөліп əкете алады. Мемлекеттердің аймақтық құйтұрқылығының бұл жерде маңызы жоқ. Мен географиялық тұрғыдан келгенде олар өзекті мемлекетті айналып жүретінге ұқсас əрекет істейді деп тұжырымдаймын, ал ол мемлекет өзін қоршаған шекаралық жəне аралдық мемлекеттермен салыстырғанда мобильділігі шектеулі болғанмен қалай болғанда да ұлы держава болып табылады.

	Мен мұның бəрін географ ретінде айттым. Əрбір нақты кезеңдегі саяси құдіреттіліктің нағыз балансы, сөзсіз, бір жағынан, географиялық (сондай-ақ экономикалық жəне стратегиялық) жағдайлардың, екінші жағынан, бəсекелес халықтардың салыстырмалы санының, өжеттілігінің, жабдықталуының жəне ұйымдасуының нəтижесі. Егер осының бəрін мұқият есептесек, онда біз қарудың күшіне сүйенбей-ақ бəсекелестіктің нəтижесін алдын-ала айта алар едік. Есеп-қисапта адамдық көрсеткіштерге қарағанда географиялық көрсеткіштер анағұрлым тұрақты əрі жиі қолданылады. Міне, сондықтан біз өткен тарихқа да, бүгінгі саясатқа да бірдей дəрежеде жанасатын формула табуға үміттіміз. Қай заманда болмасын əлеуметтік қозғалыстардың физикалық қырлары шамамен бір тақылеттес болған, өйткені мен климат құрғақшылығының біртіндеп ұлғаюы (егер бұл əлі дəлелденсе) Азия мен Африкадағы қоршаған ортаны тарихи заманда өзгерткеніне күманмен қараймын. Империяның батысқа жылжуы маған шекаралық мемлекеттердің өзекті ауданның оңтүстік-батыс жəне батыс бұрыштарының төңірегінде қысқа мерзімді айналуы болып көрінеді. Таяу, Орта жəне Қиыр Шығысқа қатысты проблемалар шекаралық жарты айдың жергілікті мемлекеттер есепке алынбайтын бөліктеріндегі ішкі жəне сыртқы мемлекеттердің арасындағы тұрақсыз тепе-теңдікке байланысты.

	Қорыта келе, Ресейдің бақылауын ішкіконтиненттік бақылаудың жаңа бір түрімен алмастыру осынау өзекті позицияның маңызын əлсіретпейтінін баса айтқан лəзім. Егер, мысалы, қытайлар Жапонияның көмегімен Ресейді талқандап, оның аумағын басып алса, онда олар ұлы континенттің ресурстарына мұхит байтағын қосып, осынау өзекті аймақтың орыс қожайынының қолы жетпеген артықшылықты иемденіп, əлемдік бостандыққа сары қауіп тудырар еді.





Арнольд Джозеф Тойнби




	А.Д.Тойнби (1889 – 1975) – британдық тарихшы, оның «Тарихты ұғыну» (1934-1961 ж.ж., «Əлем тарихы» ретінде де белгілі) атты он томдық көлемді еңбегі өркениеттің шарықтап дамуын жəне құлдырауын терең талдайтындықтан «қазіргі заманғы ғылымның ұлы жетістіктерінің бірі» ретінде танылған.

	Тойнби Лондонда дүниеге келіп, Оксфордтағы Уинчестер, Баллиоль колледждерінде білім алды. Бірінші жəне Екінші дүниежүзілік соғыс кезінде шетелде жұмыс істеді. 1925-1955 ж.ж. ол Корольдік Халықаралық істер институтының директоры жəне Лондон университетінде халықаралық тарихты зерттеуші профессор болып қызмет атқарды.

	«Тарихты ұғынуда» түзілген теория – сын-пікір іспеттес, ол бірегей құрал түріндегі өркениетке тасталған үндеу секілді болды. Тойнби есіміне, бəлкім, Азия ойшылдары көбірек түсіністікпен қарайды, оның «дəйекті мемлекет», «халықаралық пролетариат» сияқты терминдерін басқа авторлар да қолданады.





ТАРИХТЫ ҰҒЫНУ




	Төртінші бөлім

	ƏМБЕБАП МЕМЛЕКЕТТЕР



	МАҚСАТТАР МА, ҚҰРАЛДАР МА?



	Осынау кітаптың шығар жері кейбір белгіленген Кеңістік пен Уақыттың аясындағы ақыл жетерлік қасиеті болуға тиісті тарихи зерттеудің өрісін зерделеу еді. Біз тəжірибелік талдау жолымен өзіміз өркениеттер деп атаған дербес бірліктерді таптық. Одан кейін біз Адамзаттың көз жетерлік жəне хатталған тарихының материалдарына сүйене отырып, сəйкестендірген жиырма бір өркениеттің шығу тегін, өркендеуін, діңкелеуі мен күйреуін салыстырмалы түрде зерделеуге кірістік.

	Біз дүркін-дүркін белгілі бір қиындықтарға тап болып отырғанымызды мойындауға тиіспіз, ал бұл біз таңдап алған кілт ақыл-ой ізденістеріміздің жолындағы барлық есіктерді аша алмайды екен деген ойға итермелейді.

	Əуел бастан-ақ қоғамдардың əртүрлі өкілдерін сəйкестендіргенде біз кейбір өркениеттерді өзара байланыстыратын жіптердің қоғамды қандай да бір түрге жатқызатын əдеттегі байланыстардан гөрі анағұрлым мықты екеніне көзіміз жетті. Біз бұл туыстықты бала мен əке арасындағы қатынастай айқындадық, сосын кейбір талдаудан кейін қоғам өзінің ыдырау үдерісінде өз денесінен басым азшылық, ішкі жəне сыртқы пролетариат сияқты əлеуметтік өнімдерді бөліп шығаратынын таптық. Басым азшылық кейде əмбебап мемлекеттің құрылысшыларын шабыттандыратын философия бере алады, ал ішкі пролетариат əлемдік шіркеуге айналуға тырысатын жоғары деңгейдегі дінді тудырса, сыртқы пролетариат өзінің артынан қатыгез əскери жорықтардың трагедиясынан тоқылған ерлік ғасырларын қалдырады.

	Сөйтіп, əмбебап мемлекеттер, əлемдік шіркеулер жəне ерлік ғасырлары қазіргі заманда ғана емес, адамзат тарихының түрлі кезеңдерінде де кездесіп отырады. Олар өркениеттерге белгілі бір өркениетті белгілі бір түрге жатқызуға мүмкіндік беретін қатынастардан гөрі анағұрлым тығыз жəне анағұрлым дербес қатынастар телиді. Бұдан мынадай сұрақ туады: егер өркениеттің өзі – арнайы негіздеуді талап етпейтін тарихи зерделеудің бірден-бір мақсаты деп болжасақ, онда осынау тарихи феномендерді тек бір ғана өркениеттің ыдырауының жанама өнімдері ретінде зерттеу орынды ма? Енді қазір, біз əмбебап мемлекеттер, шіркеулер мен ерлік ғасырлары бір ғана өркениеттің тарихи даму кезеңінің ішінде түсінілуі мүмкін болмайтынына көзіміз жеткенде, оларды өз сипаттамаларымызбен (бұлардың ортақ маңызы бар немесе кем дегенде жеткілікті болар деп есептеп) шектей отырып зерттемеуіміз керек.

	Яғни, біз ешқандай алдын ала ескертулер жасамай-ақ «əмбебап мемлекеттің мақсаты өзі үшін қойылған мақсат па немесе бұл басқалармен бəсекелестікте жеңіске жетудің құралы ма?» деген бірінші сұрақты қоя отырып, əмбебап мемлекеттердің мақсаттарын талдаймыз.

	Мəселеге бұған дейін өзіміз қарастырған əмбебап мемлекеттердің кейбір қырларын еске түсіру арқылы келген дұрыс. Біріншіден, əмбебап мемлекет өркениеттің тұралауына дейін емес, одан кейін пайда болады. Бұл қоғамның жайма шуақ жазы емес, оның қоңыр күзі – күзгі қара суық пен қысқы аяздың алдындағы жылымықтың соңғы толқыны. Екіншіден, əмбебап мемлекет – басым азшылықтардың, яғни, бір кезде қарымды шығармашылық қуаты болып, кейін оны жоғалтқан əлеуметтік топтардың жемісі.

	Бұдан басқа, əмбебап мемлекеттердің тағы басқа керемет қыры бар – олар ыдырау ырғағының жандану сəтіне дөп келеді. Нақ осы қыры ұрпақтардың – əмбебап мемлекеттің табысты орнығуының куəлерінің – қиялын оятады һəм ризашылығын тудырады.

	Мұның бəрі бір қарағанда екіұшты болып көрінгенімен əмбебап мемлекеттің жалпы суретін жасайды. Əмбебап мемлекеттер – əлеуметтік ыдыраудың нышаны; алайда бұл бір мезетте оны бақылауға алу талпынысы, құрдымға кетуіне жол бермеу.

	Бір кезеңдерде пайда болған əмбебап мемлекеттердің өз тіршілігі үшін күресудегі табандылығы, əсіресе мəреге жеткен тұстағы əсері таң қалдырады. Əмбебап мемлекеттердің əрқилы мəреге жеткен кездерін талдау төмендегідей сұлба арқылы көрсетілуі мүмкін:

	Əмбебап мемлекеттің орнатылуына дейін бөтен қоғам басып кіреді; мұндайда ыдырау үстіндегі қоғамның əлеуметтік денесінде пайда болған жəне оны жойылардан бұрын əмбебап мемлекет фазасынан өтуге түрткі болатын серпіннің қуаты жат елдік басқыншыны жою үшін жəне оның институттарын һəм мекемелерін пайдалану үшін жеткілікті болады.

	Басып кірген бөтен өркениет жергілікті əмбебап мемлекетті оны тудырған серпіннің күші таусылғанша талқанын шығарады. Ыдырау үстіндегі басып алынған мемлекеттің əлеуметтік денесіндегі серпін əмбебап мемлекет фазасын аяқтау үшін жеткілікті түрде күшті болып шығады. Кейде тіпті басқыншыны тоқтатуға жəне оның институттарын қиратылған өздерінікінің орнына қолданудың сəті түседі, ал бұл жауланған қоғамның басқыншыны қуып шығару үшін жəне өз əмбебап мемлекетінің билігін орнату үшін бойындағы күшті сезінгенге дейін əлі де бірнеше ғасырға өз тірлігін ұзартуға мүмкіндік береді. Анд жəне вавилон қоғамдарының тағдыры ұқсас болды. Анд қоғамы батыс қоғамының испандық өкілдерінің институттарын, ал вавилон қоғамы – сириялық қоғамның ахеменидтік өкілдерінің жəне эллиндік қоғамның селевкидтік өкілдерінің институттарын пайдаланды. Сириялық жəне индтік қоғамдар өз тірлігінің мерзімін өздерінің алғашқы əмбебап мемлекеттерін қайта қалпына келтіру арқылы ұзартты.

	Жандану кезеңі аяқталғандықтан жергілікті əмбебап мемлекет сəтсіздікке ұшырайды. Кейде берекесі қашқан жергілікті əмбебап мемлекетті қалпына келтіру үшін серпін əжептəуір күшті болуы керек. Мəселен, эллин, қытай жəне шумер мемлекеттері мұны өз күшімен, ал Ресейдегі православиелік-христиандық мемлекет – бөтен өркениеттің элементтерін зорлықпен кіргізу арқылы істеді.

	Ең соңында тарихтың мынадай жағдайларды да білетінін айту лəзім: əмбебап мемлекеттің ғұмыры аяқталуға жақындап, патшалықтар арасында өліара туғанда өлген əмбебап мемлекетті қайта жандандыру үшін ішкі серпін əлі біршама күшті болмақ. Бұл жерде мысалға «о дүниеге аттанар алдында» табысты секіріс жасаған ежелгі египет өркениетін келтіруге болады.

	Шынында да, бұл дүниеден кетудің табиғи мерзімі келгеннен кейін де əмбебап мемлекеттің өз тірлігін жалғастыра беруіне мүмкіндігі бар.

	Əмбебап мемлекеттердің əрқилы мəреге жетуі олардың өз институттарының ғұмырын сақтауға барынша тырысатынын дəлелдейді. Əмбебап мемлекет бар тірліктің түпкі мақсаты өзі сияқты етіп көрсеткісі келеді, ал шын мəнінде ол əлеуметтік ыдырау үдерісіндегі фаза ғана болып табылады.





МАҚСАТ РЕТІНДЕГІ ƏМБЕБАП МЕМЛЕКЕТТЕР




	МƏҢГІЛІК ЕЛЕСІ



	Парадоксты жаңсақтық. Əмбебап мемлекеттердің мəреге жетуі бұл мекемелердің өмір сүруге құштарлығы адам айтқысыз екендігін көрсетеді, ал егер біз оларға сырт бақылаушы ретінде емес, іштей, өз азаматтарының көзімен қарайтын болсақ, онда сол азаматтардың өздері шын ниетімен қалыптасқан əлемдік тəртіптің мəңгілік болғанын қалайтынын көрер едік (бұл қалау басқыншылар құрған əмбебап мемлекеттерден өзге жергілікті империя құрушылар белгілеген əмбебап мемлекеттердің азаматтарына тəн). Мұны қойып, олар мемлекет институттарының мəңгілігіне кепілдік берілетініне сеніммен қарайды. Бұл сенімнің парадоксалдылығы – ахуалды сырттан бағамдай алатын бақылаушының əмбебап мемлекеттің жан тəсілім жағдайында тұрғанын анық көруінде. Ал бақылайтын объектіден Уақыт пен Кеңістік алыстатып тұрған адамға бөтен əмбебап мемлекет ылғи да жасампаз емес жəне баянсыз боп көрінеді. Бірақ əрқашан əмбебап мемлекеттің тұрғындары өз елін шөл даладағы үңгір ретінде емес, міндетті түрде арман еткен жер ретінде, тарихи прогрестің мақсаты ретінде қабылдайтын болып шығады!

	Бұл түсінбеушіліктің ғажаптығы соншалықты, өзінің барлық парадокстығына қарамастан ол шын мəнінде бар екендігіне дəлел мұншалықты көп болмаса, күмəн тууы мүмкін болар еді, жəне де өте көп адамдар осынау оғаш елестің құрбанына айналар еді.



	Рим империясының жəне Араб халифатының салдарлары. Бұрынғы эллиндік қоғамның əмбебап мемлекеті болып табылатын Рим империясының тарихында біз ұдайы Империя мен Қаланың өлмейтіндігіне жалпыға ортақ сенімді кездестіріп отырамыз.

	Мəселен, б.д. 14 жылғы Августың өлімі мен 138 жылғы Пийдің таққа отыруының арасындағы жүз жылдан артық уақыт бойы Рим мен Рим империясының мəңгілігі туралы ұғымды ойлап шығарған жəне орнатқан екі императордың дарынсыздығы түпке жететін ақырға алып келді. Нерон империяның мəңгілігін дəлелдеуге тиісті ойындар енгізді.

	Север пен оның сұмдық ізбасарларының заманында императорлардың ресми мəлімденген мəңгілігі (империяның осынау құлдырау кезеңінде тақ иесіне қаратып айтылатын Мəңгілік Мəртебелі тіркесі біртіндеп қолданысқа енді) мен олардың шынайы тұрақсыз ахуалының арасындағы қарама-қарсылық сананы езетін əсер қалдырушы еді. «Мəңгілік» сөзі тек латынша ғана емес, грек тілінде де қанатты сөзге, жəне Римнің дəл құлауының алдында, айналғаны бұдан гөрі де таң қаларлық болды (мысалы, Римнің орнына ақындар «мəңгілік қала» тіркесін қолданды). Тіпті Аларих Римді басып алып, талан-таражға ұшыратқаннан кейін де бұл қаланың мəңгілігі туралы айтыла беретін.

	Бəлкім, ең таңданарлық куə – бұл əулие Иеронимнің алыстағы Иерусалимде жүріп Римнің құлағаны туралы хабарды естігенде есінен танғаны жөніндегі сөздері. Шіркеу жасағанның мейіріміне үміт артатындықтан оны жер бетіндегі істер қызықтырмауы тиіс, оның үстіне ол бұл істермен өзінің ешқандай үмітін байланыстырмайды. Солай бола тұрса да, хабардың Иеронимді есінен тандырғаны соншалықты, ол біраз уақыт діни уағызбен айналысудан қалды. Иеронимнің сөздері Римге тамсануға, оның тағдырына қатысты ащы өкінішке жəне бұл қалаға деген шынайы махаббатқа толы. Шамасы, мұның бəрі шынайы Иероним мен болашақ христиан əулиесінің арасында ізгілік шыңырауы жатқаны туралы қарапайым ақиқатты көрсетсе керек.

	410 жылы Рим империясының халқы бастан өткерген сілкіністі белгілі бір дəрежеде 1258 жылы Араб халифатын моңғолдар жаулап алғандағы халифат тұрғындарының есеңгіреуімен салыстыруға болады. Рим əлемі Палестинадан Галлияға дейін, араб əлемі – Ферғанадан Андалузияға дейін түршігіп кетті.

	Бұл жердегі психологиялық стресс римдік жағдайдан анағұрлым əсерлі болды, өйткені Аббасидтердің халифатына шешуші соққы берілген кезеңде оның егемендігі үш, я төрт ғасыр бойы баянсыз болып тұрған-ды.

	Аббасидтер өздерінің ұлан-ғайыр жерлерінің көбінде шынайыдан гөрі номиналды түрде ғана үстемдік жүргізді. Алайда осы жылдарда халифат халқы қалыптасқан тəртіптің өшпейтіндігіне сенімін тек нығайтумен болды. Ең таңданарлығы, əмбебап мемлекеттің санаға терең əсер ететіндігі соншалықты, тіпті ішкі де, сыртқы да пролетариат өкілдерінің арасында халифатты қиратқанда олар ең жоғары дəрежелі күнəһарлық əрекет жасайды деген пікір қалыптасты.

	Құлатылған биліктің ізбасарлары осынау кең тараған жəне ғасырлар қойнауына кететін елестің күші туралы ойлай бастайды, өйткені олардың қолдарында бүкіл аман қалған мұра шоғырланады. Бұл мұраны игеруге талпыныс əдетте варвардың келмеске кеткен əмбебап мемлекет билеушісінің мəртебесін мақтанышпен өзіне иеленуге ұмтылысынан көрініс береді.



	Мəнжүр, Оттоман жəне Моғол империяларының салдарлары. Əмбебап мемлекеттердің мəңгілігіне деген сенімді бірқатар тарихи мысалдар арқылы көрсетуге болады.

	Мысалы, қиыршығыстық əмбебап мемлекеттің мəнжүр тармағының үкіметі дүние жүзінің барлық бөліктеріндегі Аспан асты империясы дипломатиялық қатынас орнатқан егемен елдер сол өзі сияқты олар да өздерінің дəрежелерін Пекинде алды деп қалтқысыз сенген.

	Оттоман империясының құлдырау кезеңінде, 1768-1774 ж.ж. орыс-түрік соғысының сұмдық жеңіліспен аяқталуының жəне II Махмуд сұлтанның қаза болуының арасындағы сындарлы уақытта, тарих сахнасында бірқатар атаққұмар əскербасылар пайда болды; олар ізбасар мемлекеттер билеушілерінің дəрежелерін иемденуге дайын еді, бірақ тек өз мүдделерін ғана көздесе де падишахтың атынан əрекет етті.

	Тіпті өзін екі құрлық пен екі теңіздің əміршісі деп есептеуге жақын тұрған империя «ауру адамға»144 айналғанда да стереотип өзгерген жоқ. Ізбасар мемлекеттер Дунай княздіктерінің моделіне сəйкес падишахқа бағынды.145

	Құлдырауға қарамастан Оттоман жəне Мəнжүр империяларының заңдылықтың көзі мен тірегі болып есептелу құқығына монополиясын сақтаудағы табысы Моғол империясының дипломатиялық-психологиялық tour de force сияқты соншалықты тамаша болмады; тимуридтердің моғолдық əулеті державалардың көлеңкесінде қала тұрып, өз рөлін сақтауды жалғастырды, ал Ұлы Моғолдардың соңғысы Оттоман жəне Мəнжүр империяларының билеушілерінен айырмашылығы – солар сияқты қайғылы мəреге дейін өмір сүрген жоқ.



	Өлген əмбебап мемлекеттердің белгілері. Əмбебап мемлекеттердің мəңгілігіне деген сенімнің нық екендігінің бұдан да гөрі мықты дəлелі – ұрпақтардың олардың елестерін эвокациялайтын парадоксты тəжірибесі болып табылады. Аббасидтердің Бағдат халифаты Каирде қайта тірілді, Рим империясының рухы екі бəсекелес державаға – Батыстағы Қасиетті Рим империясына жəне православие христиандығының Шығыс Рим империясына тəн болды; Цзинь жəне Хань əулеттерінің империясы Қытайдағы қиыршығыстық қоғамның Сун жəне Тан түрінде қайта дүниеге келді. Өлі жəне тірі өркениеттер өзара əке мен баланың туыстығы сияқты байланысатындықтан əмбебап мемлекеттердің осы сияқты елестері Уақыт ішіндегі өркениеттер арасында болатын тарихи түйісудің нақты нəтижесі болып табылады.

	Осынау феноменнің айтылған төрт өкілі эвокация уақыты бойынша да, тұтастай алғанда өзінің тарихи тағдыры бойынша да бір-бірінен өзгеше. Мысалы, қиыршығыстық империялар мен Қасиетті Рим империясы өздері рухын жүзеге асыруға тиіс болатын əмбебап мемлекеттің шын мəнінде талқандалғанынан төрт жүз жылдан астам уақыт өткен соң эвокацияланды. Шығыс Рим империясында Исавриялық Арыстанның тырысуының арқасында бір жарым ғасырлық интервал болды, ал Аббасидтердің халифаты Бағдаттағы халифат құлағаннан кейін үш жарым жылдан аздау уақытта Каирде қайта тірілді.



	Халифат елесінің Каир мен Стамбұлда көрініс беруі. Мəмлүктер Каирдегі аббасидтік қашқынға тез жан бітірді, өйткені Айюбидтердің мұрасын басып алғаннан кейін жəне оны құлдарға бөліп беруге байланысты проблемаға тап болғаннан кейін олар өздерінің замандастары – Делидегі «құл патшалары» сияқты заңдастыру ресімімен айналысуға мəжбүр болды. Мəмлүк сұлтандары мен олардың қол астындағылар, шамасы, халифаларға қуыршақтарға сияқты ашық жек көрушілікпен қараған. Алайда арақашықтық соңғыларға біршама кеудесін көтере ұстауға мүмкіндік берді. Үндістандағы мұсылман билеушілері өздеріне дейінгілердің Бағдаттағы соңғы аббасид халифасын пайдаланғаны сияқты Каирдың аббасидтік халифаларын пайдаланды.

	Баязидтың ізбасары I Сəлім заңдастыру мəселесін сезінбеді жəне соңғы мəмлүк сұлтаны Тұман-бейдің дəрежесіне ие болуға ұмтылмады. Жас ирандық мұсылман əлемінің шынайы билеушілерінің жаңа ұрпағы Шыңғысханмен қандас туыстықты бəрінен де жоғары қойды, əрі нелер қиын-қыстаудан алып шығатын тек өзінің күш-қуаты деп есептеді. Мұндай революциялық жағдайда Каирдағы аббасид халифаларының көлеңкесін сақтау жəне олардың беделіне жүгіну кешегі варварлардың ғасырлардан келе жатқан дəстүрлерді игеруге тырысу ғана емес, экуменистік билік іздеуге талпыну болып табылады. Мұндай стильді I Баязид қабылдап та қойған еді. Осындай жағдайда халифаттың тарихы соңғы Каир халифасының дүниеден озумыен бірге, яғни, 1543 жылы, бітуі тиіс-ті. Бірақ бұлай болмай шықты. Османдықтар халифат туралы көп уақыт есіне алмаса да, өздерінің құлдырау кезеңінде ол туралы қайта естеріне алды.

	1774 ж. орыстармен жасалған Кічік-Қайнарджа бейбіт келісімі жаңа кезеңге жол ашты. Ал 1876 ж. II Абдул-Хамиттің (1876-1909) билігі орнасымен Оттоман халифаты халықаралық қатынастардың елеулі факторына айналды. Бұл өзгеріс үш үдерістің салдары болып табылады: біріншіден, бұрынғы оттоман провинцияларының, оның ішінде мұсылман халқы барларының да, ұдайы батыс үкіметтері билігінің қол астына кіріп отыруы; екіншіден, Оттоман империясының өзін қоспағанда бүкіл егеменді, тəуелсіз сүнниттік державалардың біртіндеп жойылуы; үшіншіден, ислам қоғамында біртіндеп бірліктің жаңа сезімі қалыптасуында, ал бұл өз кезегінде алғашқы екі үдеріске табиғи жəне қашып құтылмайтындай реакция болып еді. Нəтижесінде халифатқа қызығушылық пайда болды, ал шын мəнінде бұл институт баяғыда тарих еншісіне көшкен дүние болатын жəне оның атынан басқасының бəрі ескірген еді.

	Осынау үдерістерді түсінбеу дайындығы нашар батыстық бақылаушылардың тарихты да, халифат теориясын да дұрыс зерделемеуінен басталады, ол бақылаушылар өздері түсінуге шамасы жетпейтін ислам институты мен олар үшін əбден түсінікті батыс институты арасында жалған ұқсастық жүргізетін. Халифатты папалықпен теңестіре отырып, олар оны батыстық ұғымдағы діни мекеме ретінде қарастырды (бұл исламдық ой-жүйеге мүлде жат абстракция). Жəне де, олардың пайымдауынша, сұлтан-халифаның қосарланған мəртебесі оттоман падишахының бойында «діни» жəне «уақыттық» билікті біріктіреді, демек, билікті екі кісіге бөліп беруге болады деген қорытынды шығады. Бұл қателік Батыста (егер халықаралық қатынастарға онша ықпалы болмаған кейбір ғалымдарды есептемегенде) жəне тіпті классикалық ислам білімін емес, қазіргі заманғы батыстық білім алған мұсылмандардың арасында да кең қанат жайған. Оны Абдул-Хамит батыс үкіметтерімен, батыс билігінің қол астындағы мұсылман халықтарымен, тіпті өз қарамағындағы мұсылмандармен қатынастарды реттеген кезде саналы түрде əрі шебер пайдаланды.

	1774 жылдан 1913 жылға дейін146 қол қойылған бейбіт келісімдердің кем дегенде үшеуінде оттоман билеушілері сұлтан падишах деп атала бастаған сұлтандық аумақтарда оның халифалық билігін қорғау үшін халифатты діни мекеме деп қате түсінуін пайдалана білді. Кейін анық болғанындай, христиандар жағы өз қателіктерін түсініп, тиісті келісімдердің күшін жоюды талап ете бастады (біреуін қол қойылғаннан кейін жеті жылдан соң, екіншісін – он бір жылдан соң).

	Солай бола тұра, халифат жоғарыдағыдай жаңартылса да жəне «діни» мекемеге айналдырылса да, XVII ғасырдан бастап аумақтарға саяси бақылау жүргізуден қалып, оларды батыс христиандыққа бере бастады. Жаугершілік пиғылдағы батыс елдері Оттоман империясының саяси əлсіздігін түсінді, бірақ бұрынғыдай ислам күшінің алдында біршама бас июде болды. Тіпті оны қойып, халифат Оттоман империясының жалпы əлсіздігіне қарамастан православиелік-христиандық мемлекеттердің билігінде қалған бұрынғы оттоман провинцияларындағы ғана мұсылман диаспораларына моральдық ынталандыру көрсетіп қойған жоқ, оның ықпалы одан да алыс аудандарға, түрік сұлтанына немесе басқа да бір халифқа ешқашан бағынбаған аумақтарға да əсер етті.

	II Абдул-Хамит сұлтан енгізген жаңалықтардың психологиялық салдарларының құнды болғаны жəне оттоман сыртқы саясатында елеулі рөл атқарғандығы соншалықты, Хамиттің жеке билеушілік режиміне қарсы либералды оппозиция болып табылған «жаңа османдардың» өзі оттоман халифатын жоюдың емес, одан арғы саяси айла-шарғылар үшін оны сақтаудың жолдарын іздеді. 1876 жылғы оттоман конституциясында жоғары үкімет билігі қолындағы адам «халифа» деп, сондай-ақ «сұлтан» немесе «падишах» деп аталды. Халифат 1877 жылы Абдул-Хамиттің мемлекетке берген соққысын бастан өткерді.

	Халифат тіпті сұлтандықтың жойылуын да бастан кешіп, 1922 жылғы 1 қарашада Анкарадағы Ұлы ұлттық жиылыста дауыс беру арқылы Түркиядағы егеменді билікке қол жеткізуге тырысты. Бұл ассамблея қабылдаған заң актісінде халифаттың орталығы Осман сарайында орналасқан жəне Ұлы түрік ұлттық ассамблеясына сайлау құқығын халиф белгілейді делінген.

	Ғази Мұстафа Кемаль Ататүріктің ізбасарлары саяси беделдің тарихи һəм заңды нышандары болған дəстүрлі атақтардың арасына айырмашылық жүргізуге тырысқанда, байқамай өздерінің ата-бабалары 1774 жылы орыстардың алдында жіберіп алған əзілді қайталады. Жағдай халифат мекемесінің табиғатын, жиылыстың сырттай бір қарағанда залалсыз боп көрінетін сипатына қарамастан, дұрыс түсіндірмеуге байланысты қайталанды. 1922 жылғы 1 қарашадағы заңнан кейін Түркияны республика етіп жəне республика президентін мемлекет басшысы етіп жариялаған 1923 жылғы 29 қазандағы заң шыққанда, жаңа саяси ахуал мен Түркиядағы күштердің орналасуының халифаттың шариғатқа сəйкес айрықша құзыреттерімен сыйыспайтын болғандығы соншалықты, мұның өзі режимнің тұрақтылығына қауіп төндіруі мүмкін еді. Жағдай тіпті үнді мұсылмандарын да қатты алаңдатты. Бұның бəрі 1924 жылғы 3 наурызда түрік Ұлы ұлттық жиылысының шешімімен халифатты жоюдың жəне император отбасын Түркиядан аластаудың алғышарты болды. Бұл туралы хабар жеті ғасыр бойы тек шынайы болмыстан бас тарту арқылы ғана қолдау тауып тұрған аңғалдықпен халифатты құрмет тұтатын Делиге жеткенде, Қызыл Жарты ай қоғамы мүшелерінің есеңгіреуін Вифлеемдегі əулие Иеронимнің кельясындағы Римнің құлағаны туралы христиан ғалымының хабар алған сəттегі трагедиялық көрініспен салыстыруға болар еді.

	Осы тарау жазылып жатқан кезде халифат, шынында да, жойылуға жақын қалғандай еді. Алайда халифат сияқты өміршең мекемені өлім жазасына кесу жөніндегі үкімге қол қою бұған дейінгі тарихты ескере келгенде мүлде жөн болмайтындықтан, бұл болжам іске асқанның өзінде де маңыздысы халифаттың ақырында тозып бітуінде емес, оның екі жүз жылдай уақытта егемендікке ие болуы. Жəне де оның əлеуетінің зорлығы соншалықты, ол тек ғасырларды ғана артқа тастаған жоқ, екі рет құрдымнан қайта тірілді.



	Қасиетті Рим империясы. Каир мен Стамбұлда эвокацияланған халифат өмірі бұралаңының Батыста Қасиетті Рим империясы түрінде қайта шала тірілген Рим империясы өмірінің салдарларымен ұқсастығы бар. III Лев папа мен Ұлы Карл 800 жылы Рождествода құрдымнан қайта тірілткілері келген Рим державасы бұдан кейін Батыста төрт жүз жылдан артық өмір сүрді. Иығына аса ауыр римдік мантияны жамылған Австразиялық держава бар-жоғы 127 жыл ғана тиімді болды (ең ықыласты деген есептің өзінде).

	Қасиетті Рим империясы бойына тек австразиялық арманды ғана сіңірген жоқ, ол бұдан кейін, Ұлы Карлдың өлген сəтінен бастап əбден берекесі кеткен жағдайда, тағы да мың жыл жасады. Сөйтіп, Рим империясы Батыстың тарихына 395 жылы I Феодосийдің өлімінен 1806 жылға дейін тұрған көлеңке түсірді. Бір жарым мыңжылдық Адамзаттың, Жердің жəне Жұлдыздардың ғұмырымен салыстырғанда уақыт шкаласында, əрине, өте қысқа мерзім. Алайда осы мерзім бүкіл адамзат өркениеттерінің алты мың жылдық шкаласындағы ең ұзақ – көне египет тарихына – тең деуге болады.

	Аббасидтер халифаты сияқты Қасиетті Рим империясы тіпті өзінің сөнер шағында да кейбір тартымдылығы мен мəнін сақтады.

	1806 жылы Қасиетті Рим империясының өзін-өзі жойғаннан кейін бір жарым ғасыр өткен 1952 жылы Ватиканның егемен билеушісіне «Қасиетті Рим империясының графы» деген мəртебе берілді де, бұл оған папалық пен империяның арасындағы кескілескен жəне ғасырлық күрестен кейін қолында қалған соңғы бір тұтам жерге толық иелік берілгендігін қуаттағандай болды.



	«Елестер елесінің» османдар мен моголдарға баруы. Қасиетті Рим империясына тиімді басқарудың қысқалығы үшін, ал Каир халифатына – мұндайдың мүлде болмағандығы үшін олардың бұлыңғыр финалдарының таңғаларлық ұзақтығы бойынша баға берілді, ал православиелік христиандық Шығыс Рим империясы жəне Қиыр Шығыстағы Сун мен Тан империялары өздерінің толыққанды һəм ұзақ мерзімді ғұмырларының құнын тез əрі ауыртпалықты жан тапсырумен өтеді. Құлаудың өте шапшаң жəне біржолата болғандығы соншалықты, тозған өркениеттер өздерінің дербес əмбебап мемлекеттерін құруға дəрменсіз болып шықты, сондықтан православиелік христиандар империялық билікті османдардың, ал қытайлықтар – моңғолдардың қолынан алды.

	Басқыншылар өздері бағындырған қоғамдарды абыройдан айырылған билеуші азшылықтың көмегіне үміт артпай-ақ өз үлгілеріне сəйкес қайта ұйымдастырды. Моңғолдар Қытайдағы билігін өз иеліктерінің батыс шетіндегі мұсылмандардың, сондай-ақ арасында ең танымал Марко Поло болған батыс христиандарының көмегімен орнықтырды. Османдар православиелік балалармен бірге əуел баста платондық білім жүйесінің көмегімен «затсыздандырған» батыс христиандық опасыздарды тартты. Осынау екі əмбебап мемлекеттің үкіметтерінде жойылған қансорғыш мемлекеттердің бірқатар институциялық қалдықтары бар екендігінің, сондай-ақ басым азшылықтың өздерінің жойылған орындарын қайтарып алуға ұмтылысының маңызы зор. Қытайда бұл – моңғол жəне мəнжүр əскербасыларына қытай əкімшілігінің құпияларын айтып отыратын мандариндер, ал Оттомандық Портада – бұл дипломатия саласында жұмыс істеуге рұқсат берілген, оттомандық басқарудың ажырамас бөлігі болған фанариоттар. Ескі үлгідегі рəсімдер мен əдет-ғұрыптар түріндегі институциялық жұрнақтар сақталғанымен оттомандарда Шығыс Рим империясының мұрасы «Қайсар-и-Рум», ал Сун жəне Тан империяларының мұрасы – моңғолдық «Аспан Ұлы» болғанын байқау қиын емес.



	Қазіргі заманғы гректердің «ұлы идеясы». Жеңімпаз османдарға бұйырған мұра жеңілген гректерге маза бермей қойды. 1071 жылы Шығыс Рим империясына 977-1019 ж.ж. ұлы византия-болғар соғысындағы өзін-өзі мерт ететін саясаттың салдарынан аяусыз соққы тисе де жəне император Алексей Комнин (1081-1118) енгізген жандану уақытша ғана демалыс əкелсе де, византиялық саяси вирус грек халқының өмірінде, оның сезімдері мен көңіл күйінде із қалдырды. 1204 жылы батыстың əскери арандатушылары Төртінші крест жорығын желеу етіп Константинопольді талан-таражға түсіргенде, олар Константинопольдік құлаған император тағының жауланған халықтың арасындағы беделінің жоғары екендігіне көздері жеткеннен кейін сол таққа өздерінің адамын – «латындық императорды» отырғызу туралы шешімге келді; ондағысы – қаланың өзінің жəне императорлық мəртебенің сиқырлы күші көнбістікке үйренген қол астындағыларға тиісті ықпал етеді деп үміттенді.

	Бірақ осы сияқты еліктеушілік Солтүстік-Батыс Анатолияда Никеядағы гректің ізбасар мемлекетіне де күшті ықпал етті. Ол басында басқыншыларға жап-жақсы тойтарыс берді, ал содан кейін Дарданелді тізгіндеп жəне Балкан түбегіндегі бұрынғы империялық аумақтардың бөлшектеп басын қосып, османдардың алдын алып кетті. Никеяның қабілетті билеушілері Константинопольдегі билікті басып алу жəне онда империялық стиль мен мəртебе тағайындау идеясынан арыла алмады. 1261 жылы Михаил Палеолог мемлекет одан күш алып отыратын ең жақсы анатолиялық жерлерді жоғалту арқылы аз ғана уақыт жаңағы амбицияларын қанағаттандырған еді. Бұл жоғалту ұлан-ғайыр империяны əлсіздікке ұрындырды. Алайда тіпті Рим империясының осынау солғын көлеңкесінің екі жүз жылдық жанталасы гректердің күні санаулы мемлекетке тамсана беруіне ем таба алмады. Жылдан жылға, ғасырдан ғасырға, осы уақытқа дейін баянсыз арман жетегінде келеді. Бұл бір жарым мыңдай жылға созылуда (1453-1923). Константинопольдік гректер оттоман билігі тұсында да бір ғажайып күш, мүмкін құдайдың араласуы, Шығыс Рим империясын қайта дүниеге келтіреді деп үміттенуде. Бұл күтудің күштілігі мен жойылмастығы соншалықты, оны қазіргі кездегі грек ауыз əдебиетінен де байқауға болады.

	Мысалы, халық əндерінің бірінде түріктер Қаланы қоршауға алғанда монах табада жеті балық қуырып жатыпты деп айтылады. Ол балықтарды бір жағынан қуырып болады да, екінші жағына аудара бастайды, сол кезде біреу келіп Қаланы түріктердің басып алғанын жеткізеді. «Түріктер ешқашан Қалаға ене алмайды, – деп саңқ етеді монах. – Мен бұған қуырылған балықтардың қайта тірілгенін көрсем ғана сенетін боламын». Монах сөзін аяқтап үлгермей-ақ балықтар табадан секіріп түсіп, өзеншеге қойып кетеді. Олар күні бүгінге дейін сонда тірлік қылып жатса керек, оларды жартылай қуырылған, бірақ əлі тірі күйінде табуға болады екен. Қаланы азат ететін сəт туғанша солай болмақ. Сол кезде басқа монах келіп, балықтарды қуырып бітіреді, деген əңгіме бар.

	Бұл ертегінің түріктік нұсқасы бойынша əуелде жеті балық болса, қазір бесеуі қалған.

	Сəтсіздіктердің қайта-қайта орала беруіне қарамастан, «ұлы идея» халықтың санасынан оның бүкіл тарихы бойы кеткен емес. Анатолия мен Шығыс Фракиядағы 1280000 адамы бар грек диаспорасын жойып жіберу қиял-елестің бəрін шашыратып жібергендей болып еді. Бірақ олай болмады, ал мұның өзі гректердің ақыл-ойына ықпал еткен елестің қуатын көрсетсе керек. 1919-1922 ж.ж. грек-түрік соғысы сегіз жылдық грек-түрік одағымен аяқталды, бірақ бұл көзге ұрып тұрған парадокстың өзіндік түсінігі бар. Атмосфераның ескі дұшпандыққа толы болуы ескі елестің жарқылынан кейін ыдырап жүре берді.



	Мəскеу – Үшінші Рим. «Гректердің ұлы идеясы» драмалық жəне таңғаларлық тарихи дерек болып табылса, орыс топырағына себілген осындай дəн маңызды тарихи өнім берді, ол өнім бүгінде де – ХХ ғ. ортасында да – бəлкім, əлі толық көлемінде көріне қойған жоқ болар.

	Өмірге қайта келген Рим империясының мөлдір көлеңкесі – эллиндік əмбебап мемлекет елесінің елесі – ақырында түріктердің 1453 жылы Константинопольді жаулап алуының нəтижесінде жойылса, осы тұста православиенің бүйірлік орыс бұтағы өз əмбебап мемлекетін құру үшін бар күшін салып жатты. Орыс əмбебап мемлекетінің орнатылуы Мəскеудің Ұлы князі III Иван (1462-1505) 1471 жылдан 1479 жылдар арасында Мəскеу княздігіне Новгород республикасын қосқан кезеңге тұспа-тұс келеді.

	Православиенің негізгі саласындағы жəне оның бүйірлік орыс бұтағындағы оқиғалардың тез өзгеруі, Константинопольдің құлауы мен Мəскеудің салтанат құруы арасындағы драмалық қарама-қарсылық орыстардың санасына терең əсер етті. Осы заманғы зерттеуші Н.Зернов былай дейді: «Ұлттың ұлғаюы, империяның өсуі – халықтың өзіне ерекше міндет жүктелгені жəне ол осы міндетті орындауға тиіс екендігі туралы ішкі сенімінің əдеттегі сыртқы белгісі. Кішкентай Мəскеу княздігінің дүние жүзіндегі ең үлкен мемлекетке айналуы оның халқын ол шығыс христиандығын құтқару үшін жаралған деген ойға алып келді». III Иванға дейінгі басқа да православиелік князьдардың Шығыс Рим империясының айрықша атақтарына қол жеткізуге жандарын салғанын атап өту керек. Олар Константинополь жаққа талай рет ашкөздікпен қараған болатын, бірақ ұдайы сəтсіздікке ұшырап отырған еді.

	Мəскеуліктердің біршама басымдық алуы тарихи қалыптасқан жағдай болды. 1472 жылы Ұлы князь III Иван Константинопольдың соңғы императоры Константиннің жиені Софья Палеологқа үйленіп, гербті – қосбасты шығысримдік самұрықты қабылдап алды. 1480 жылы ол татар ханының билігін құлатып, біріктірілген орыс жерлерін жеке билей бастады. Оның ізбасары Қаһарлы IV Иван (1533-1584) 1547 жылы таққа отырып, бірінші орыс патшасы болды. 1551 жылы орыс православие шіркеуінің Соборы православиенің орыс нұсқасының басқаларға қарағанда артықшылыққа ие екендігін ресми бекітті. Федор (1584-1589) патша басқарған кезде Мəскеу митрополиті 1589 жылы Бүкіл Русьтің Патриархы мəртебесін алды. Осылайша дəйекті саяси акциялардың легі орыстарға оларға дейінгі болгарлар мен сербтерде болғаннан анағұрлым оңтайлы жағдай қамтамасыз етті. Орыстар тірі мəртебе иелеріне зорлық-зомбылық көрсетушілер емес еді, олар бірден-бір мұрагерлер болып қалды. Сөйтіп, оларда етектен тартатын ішкі күнəһарлық сезім болмады. Гректер өздерінің православиелігіне опасыздық жасады жəне сол үшін Құдайдың қаһарына ұшырады деген сенім латынға қарсылық көңіл-күй өте күшті болған алыстағы орыс шіркеуіне елеулі əсер етті. Орыстарға, егер гректер православиені ауыстырады деп есептелген Флоренция униясы үшін Құдайдың жазасын алса, олардың өздері шіркеуге берілгендігі үшін саяси тəуелсіздік алған сияқты көрінді. Орыс халқы православие дінінің соңғы тірегі болып шықты. Сөйтіп, ол Рим империясының құқықтары мен міндеттерінің мұрагері болды.

	Орыстардың Ресейдің пешенесіне ерекше тағдыр жазылған дегенге сенімін таураттық жəне патриоттық беделдер нығайта түсті. Даниил кітабының сарыны – төрт дəйекті əмбебап мемлекет (Даниил 2, 27-49; 7, 1-28; 9, 24-27).

	Орыстардың өз əмбебап мемлекетінің мəңгілігіне сенімін дəлелдеу үшін Шығыс Рим империясының беделін пайдалануы – ең алдымен саяси мақсаттарда – Үшінші Римді Бірінші Рим мен Екінші Римнің бастарына келген тағдырдан аман алып қалу үшін көп күш салуды қажет етті. Ең алдымен XIV ғ. Польша мен Литваның билігінде қалған православиелік-христиандық орыс жерлерін батыстың саяси жəне діни ықпалынан азат ету міндеті тұрды. Үшінші Римнің саяси миссиясы ешқашан да Екінші Римді құтқаруға немесе реформалауға тірелген емес, оны ауыстыруға саятын, ал христиан шіркеуінің міндеті Көне өсиет шіркеуін ауыстыру еді. «Мəскеу – Үшінші Рим» идеясының салдары – орыстардың Ресейге православиенің соңғы тірегі, қорғаны болуды жазған деген өз тағдырын түйсінудегі нық сенімі болды.

	Мəскеу патриархы Никонның ғұрыптық тəжірибені өзгертуіне байланысты орыс шіркеуінде басталған бөлінудің нəтижесінде төрт грек патриархы, олар оттоман əлеміне жатса да, біршама уақыт бойы орыс шіркеуінің беделіне үкім шығаратын билерге айналды. 1666-1667 ж.ж. Мəскеу Соборына Антиох жəне Александрия патриархтары қатысты. Никон реформаларының қарсыластары шіркеуден аластатылды. Оны қойып, орыстарға 1551 ж. Собор шығарған мəскеулік православие басқа барлық православие шіркеулерінен жоғары тұрады деген талаптан бас тартуға күштеп қол қойдырды. Никонды дəрежесінен айырып, оның өзі орнынан алынды.

	Келесі ұрпақтың өмірінде Ұлы Петр өзінің қуатты данышпандығын сарқа пайдаланып, Московияны түбегейлі өзгертті; оны өзінің айрықша миссиясына сенетін орыстың православиелік-христиандық əмбебап мемлекетінен серпінді жергілікті мемлекетке, еуропалық жүйенің құрамдас элементіне айналдырды. Петр астананы православиелік Мəскеуден Ресейдің батысындағы теңіз форпостында салынған жəне өзінің атымен аталған жаңа қалаға көшірді. Жаңа астана мəдени тұрғыдан да, жалпы табиғи бітімі тұрғысынан да жаңа жерде бой көтерді.147 Вестернделген Ресей ескі православиелік дəстүрлердің ешқандай да ізі қалмаған батыс тұрпатты үкімет қалыптастырды. Петр шіркеуге де батыстық бағыт беруге тырысты; ол негізгі лауазымды орындарды орыстың православиелік иерархиясына берді, ал олар бұрын дəстүрлі түрде ұлыросстарға, 1667 ж. Польша-Литвадан азат етілген солжағалаулық Украинадан шыққан дін қызметшілеріне арналған болушы еді. Римдік католик дінінің ықпалында тұрған кезде украиндық православие діндарлары олардың романизацияға көзқарастарының қандай екендігіне қарамастан рим теологиясын оқуға тиісті болды да, осының нəтижесінде кейбір жағдайда батыстық көзқарасқа бағытталған еді. Ең ақырында жиырма жыл бойы патриарх тағы бос тұрғаннан кейін 1721 жылы I Петр патриархатты жойып, оның орнына Қасиетті Синодты құрды.

	Соққылар легі тас-талқан ететіндей болса да, «Мəскеу – Үшінші Рим» ұғымында бар идеал өмірдің дəстүрлі діни көрінісінен кетпеді жəне біртіндеп батыстанған əлемнің идеологиялық терминдерінде өзіне жаңа көрініс тапты. Шіркеуден аластатылған Никонның қарсыластары Петр режимінің кезінде де ескі ғұрыптағы шіркеуді сақтай білді, ал батыс романтизмі заманында Ресейдің айрықша тағдырына жəне оның əлемдік миссиясына деген орыс сенімі славянофильдік қозғалыста көрініс берді.



	Жапониядағы император сарайы беделінің жұмбағы. Цинь жəне Хань империялары беделінің ықпалы қаншалықты ұзақ болатындығының ұқсас куəсін Жапониядағы император сарайының тарихынан табуға болады. Бұрынырақ біз бұл мəселеге тоқталғамыз. Ендігі жерде үш ғасырдай ғана уақыт өз билігінің тиімділігін көрсеткен император сарайы неліктен тағы да мың жыл биліктің, сый-сияпаттың, мəртебелер мен заңдылықтың формальды көзі ретінде өмір сүргенін түсіндіріп көрейік. Империялық үкімет елге нақты бақылау жүргізуден қалған Х ғасырдан бастап Жапонияның барлық іс жүзіндегі билеушілері императордың атынан басқару қажеттігін сезінді. Қазіргі кезде де елде императордың атынан əрекет ету қажет деп санайтын аса пəрменді үкімет бар.

	Жапон императоры сарайының осынау əдеттен тыс өміршеңдігін жапондықтардың өздері император отбасы Күн құдайы Аматэрасудан басталады деген ресми сенімге жатқызады. Бұл аңыз, əрине, жапон тарихының əу басынан келе жатыр, алайда оны саяси мақсаттарда пайдалану, шамасы, 1868 жылы Токугава əулетінің билігін құлатқаннан кейін басталса керек, сол кезде елдің жаңа қожайындары империя идеясына жаңа леп беру үшін императордың атымен алдау-арбауға барған еді. Император Хирохито 1946 жылдың қарсаңында өзінің құдай емес, адам екендігін мəлімдегенде, бұл жапон халқын тіпті де шаттандырмағандығын айту керек. Дегенмен, император сарайының соншалықты берік əрі беделі жоғары болуының негізгі себебін, бəлкім, 645 жылы сол кездегі қытайлық императорлық модельді қабылдап алғанынан іздеу керек шығар. Қытай үлгісіндегі бюрократиялық жүйе, мүмкін, өте мұқият жəне нəзік етіп жасалған жəне сол кездегі жапон қоғамының дөрекі жағдайлары үшін тым шым-шытырық болып шыққан шығар. Оның экзотикалық жəне консервативтік сипаты оны практикалық саясат саласында тез ұмытуға апарып соққанымен, сол қырларының өзі оған жапон қоғамының қалқаны болуға көмектесті, өйткені 645 ж. жапон императорлық жүйесі билеуші Тан əулетінің моделі бойынша құрылған болса, Тан империясы өз кезегінде көне қытай қоғамының бұрынғы əмбебап мемлекеті болған Хань империясынан бастау алатын. Сөйтіп, ХХ ғасырдағы жапон императоры сарайы б.д.д. II ғ. өмір сүрген Хань Любанның өсиет етіп кеткен саяси капиталын пайдалануда.



	Қиялдың қайнар көзі. Біз əмбебап мемлекеттердің мəңгілігіне деген сенімнің, ешқандай негіз жоқ сияқты болса да ғасырлар мен мыңжылдықтардан асып жататын сенімнің факт болып табылатынын көрсететін жеткілікті мысалдарды қарастырдық. Бір қарағанда соншама таңғаларлық секілді осынау феноменнің себептері неде жатыр?

	Айқын себептердің бірі – əмбебап мемлекеттердің негізін қалаушылардың жəне олардың ізбасарларының жеке бастарының жұлдызды əсерлілігі, жарқындығы. Оның үстіне, бұл əсерлер келесі ұрпақтарға əдетте тым зорайтылып, аңызға айналдырыла беріледі. Мұның айқын мысалы ретінде Александриялық Филонның император Август қалдырған əсері туралы белгілі куəлігін келтіруге болады. Өзі александриялық жəне философ болған, еврей Филонды эллиндік əмбебап мемлекеттің негізін қалаушы римдікке бүйрегі бұрды деп айтудың реті болмас. Кейінірек императордың болашақты болжайтын көріпкелдігі бар деген де сөз тарады, ал бұл қасиет, əрине, құдайдың сыйы деп жарияланды.

	Əмбебап мемлекеттің мəңгілігіне сенімнің нық болуының ендігі бір себебі – мекеменің өзінің əсерлі ғаламаттығы. Бұл ғаламаттық аласапыран замандардан бастау алады жəне ыдырауға бет алған қоғамның жандануының нышаны болып табылады, сондықтан да ол адамдардың жанына жағымды болып шығады.

	Үшінші себеп – əмбебап мемлекеттің тоталитарлық, бəрін қамтитын сипаты. Саяси тұрғыдан келгенде əмбебап мемлекет – əлеуметтік ыдырау үдерісінің психологиялық нəтижесі болып табылатын бірлік сезімінің ең жоғарғы көрсеткіші. Бірлік пен жалпыға ортақтық – барлық əмбебап мемлекеттерге тəн сипат.





ƏМБЕБАП МЕМЛЕКЕТТЕР ҚҰРАЛ РЕТІНДЕ




	ЭВТАНАСИЯНЫҢ ҚҰНЫ



	Бұл дүниедегі мəңгілікті қорғауға тырысудан пайда жоқ, өйткені Табиғатқа қарсы келуге болмайды.

	Тифонның тағдыры «кімде-кім өзінің жанын сақтағысы келсе, ол одан айырылатынын» дəлелдейді; бірақ «өзінің жанын Мен үшін қиған адам оны сақтайды» деген ақиқат па (Лука 9, 24; Матф. 16, 25, и 10, 39)? Бұдан бұрынғы нұсқада ықпалдылық альтруистік актіге тікелей тəуелді деп анағұрлым анық айтылатын: «Кімде-кім Мен үшін жанын қиса, ол оны сақтайды» (Марк 8, 35). Бұл тұрғыдан келгенде мəңгілікке құр тырмысудан бас тартатын жəне эвтанасияға үміт артатын əмбебап мемлекет осынысы арқылы Феникстен де асып түсуге талпынады. Ол тек өзінің жанын жай ғана құрбан етіп қоймай, өзінің сыртында тұрған бірдеме үшін өзін-өзі құрбандыққа шалуы тиіс. Мұндай ерікті альтруизм – кез келген əмбебап мемлекеттің жəне кез келген мекеменің өміріндегі құлақ естімеген дүние, өйткені олардың басты жəне жалпыға ортақ кемістігі – өз-өзінің мақсатына айналу. Тифон үкімінің құрбаны болған əмбебап мемлекеттер осынау бақытты сəтсіздіктің арқасында кейін Феникстің мейіріміне ұшырағаны тарихтан белгілі. Феникстің марапаты – күлден қайта дүниеге келу. Мысалы, батыс жəне православиелік христиандық өркениеттер Рим империясының; иран жəне араб өркениеттері – Аббасид халифатының; эллин жəне сирия өркениеттері – Кносстың; вавилон жəне хетт (сондай-ақ, мүмкін, инд) өркениеттері – «төрт жақтық империяның»; индуистік өркениет – Гупт империясының күлінен қайта түледі. Бастапқыда бар-жоғы əлеуметтік ыдыраудың тек жанама нəтижесі сияқты болып табылатын мекеменің шығармашылық рөл атқаруға қабылеті ғана болып қоймай, ол сол үшін жаратылғаны күманды сияқты болып көрінеді.

	Əмбебап мемлекеттердің тағдыры шын мəнінде де əдеттен тыс болып келеді. Олар – іри бастаған қоғамдардағы басым азшылықтардың еңбегінің соңғы жемістері, ал басым азшылықтардың еңбегінің жеміс беруінің бірден-бір жəне міндетті шарты олардың өзін-өзі жоққа шығару идеясынан алыс жатуында болып табылады. Кез келген билеуші азшылықтың саналы мақсаты əрқашан өзі берік байланысқан қоғамдағы өз рөлін сақтауға тіреледі. Əмбебап мемлекет өзін-өзі қорғау құралы болып табылады. Алайда бұл ниет ешқашан орындалмайды. Əмбебап мемлекет, оның өмірі қаншалықты ұзақ болғанымен, қоғамның жойылар алдындағы соңғы фазасы болып табылады, ал мəңгілік елесі əмбебап мемлекетті қандай да болмасын адамзат тіршілігінің мақсаты ретінде қате қабылдаудың салдарынан пайда болады. Егер басым азшылыққа өзін-өзі жоққа шығару арқылы шығармашылық актіге қатысуға жаңа мүмкіндік алудың сəті түссе де, ол бұған ылғи өзіне-өзі қарамастан келеді.

	Əмбебап мемлекеттің қожайындары мен негізін қалаушылардың қайткенде де орнында қалуға жанталаса тырысуына кем дегенде бір лайықты түсінік беруге болады. Олардың шығармашылық жетістіктері қаншалықты төмен деңгейде тұрмасын, бұл бəрібір өз заманының ең жоғарғы деңгейі. Жергілікті мемлекеттер қанды судай ағызып бірін-бірі құртумен болғанда, қатігездік пен шыдамсыздық қоғамдық ізгілікке айналғанда, соғыстарды тоқтату үшін жəне қантөгісті кооперациямен алмастыру үшін əмбебап мемлекеттер пайда болады. Егер əмбебап мемлекеттер мəңгілік жеке мақсат емес, жай ғана баянсыз жаратылыс болатын болса, онда оларға деген ең бақытты жазмыш – басқалардың пайдасына жасалатын эвтанасия; бұл адамзат мекемелерінің иерархиясында мемлекет біршама төменгі орында тұр деген сөз.

	Егер əмбебап мемлекет бірқатар қызметтердің иерархиясы ретінде жұмыс істесе, онда осынау қызметтердің жұмысын қамтамасыз ететін лауазымды адамдар кімдер болмақ? Олар əртүрлі жерлерден, өлетін қоғамның ішкі немесе сыртқы пролетариатының қатарларынан ғана емес, бөтен өркениет өкілдерінен де алынады. Бұдан басқа, ішкі пролетариат қызметтерінде əмбебап мемлекет ұдайы ең жоғарғы дінмен – ішкі пролетариаттың шығармашылығымен бетпе-бет келіп отырады.



	Əмбебап мемлекеттердің кондуктивтілігі. Егер күндердің күнінде əмбебап мемлекеттің аясында шығармашылық қуаттың ұшқыны жарқ етсе, онда оның тұрақты жалынға айналуға барлық мүмкіншілігі бар, ал бұл аласапыран уақытта еш мүмкін болмас еді. Əмбебап мемлекеттің орнатылуы өркениеттің бұзылудан ыдырауға дейінгі өміріне тəн құлдырау-жəне-Жандану шеңберлерінің тізбегіндегі жанданудың екінші тактысының басы болып табылады. Жəне де екінші жандану əдетте анағұрлым күшті болады. Бірақ бұл қызмет өзінің құндылығына қарамастан теріс сипатты. Əмбебап мемлекет жағдайында орын алатын қоғамдық ахуалдың қай қыры жаңа жасампаздықтың пайда болуына септеседі? Бəлкім, бұған құрылысқа тартылу арқылы өзінен-өзі жеңіліс табатын архаизм үрдісі біршама қолайлы жағдай тудырар.

	Əмбебап мемлекет əуел бастан құрылысқа тартылған, өйткені осы арқылы ол өзін-өзі сақтауды қамтамасыз етеді. Алайда жасампаздыққа деген серпін түрткі болғанымен, ол бұл жағдайда да басым бола алмайды. Əмбебап мемлекеттің орнатылуы қандастар бірін-бірі қыратын соғысты тоқтатады жəне бейбітшілік əкеледі. Алайда əмбебап мемлекет орнатылғаннан кейін жетістіктерді нығайту шараларын жүзеге асыру керек. Шынтуайтқа келгенде, əмбебап мемлекет дүниеге келсімен, алғашқы уақытта оның қауіпсіздігі көп жағдайда қамтамасыз етілген. Солай бола тұра, ортағасырлық муниципалды ғарыштың нашар дамыған əмбебап мемлекеті болып табылатын Неполеонның империясы өзі орнына келген мемлекеттердің ізін жою үшін көп күш салды. Инктердің андтық əмбебап мемлекетінің негізін қалаушылары мен қожайындары жаулап алған халықтардың мекемелерін қиратпай, қайта модификациялады жəне жүйеледі, ал империялық Рим үкіметі барлық жеке меншік ассоциациялардан арылғысы келді жəне достар қоғамы һəм жерлеу клубы сияқты қоғамдарға күдікпен қарады. Алайда əмбебап мемлекеттердің алаңдаушылығының өзінің тұтастығымен соншалықты шектен тыс көрініс беруі өте селдір кездеседі жəне мұның өзі əмбебап мемлекеттердің саясатындағы өзін-өзі сақтау сарыны негізгі боп табылмайды дегенге мегзейді. Əрекет жасауға итеретін екінші себеп, өзін-өзі сақтаумен салыстырғанда анағұрлым қуатты уəж – əмбебап мемлекетті емес, оның қанатының астына біріктірілген қоғамды консервациялау қажеттігі. Басқаша айтқанда, əмбебап мемлекет бұлғақ заманның қандастар бірін-бірі қырған соғыстар кезеңін бастан өткергеннен кейін аман қалған дүниенің бəрін сақтауға көңіл бөледі. Өсу кезеңінен мұраға қалған мекемелердің көпшілігі не толық қиратылған еді, не бұлғақ заманның адам шошырлық əлеуметтік тəжірибесінің салдарынан бүлінген еді. Қоғамның аман қалған элементтерін əмбебап мемлекеттің жүйесіне енгізудің өзі не жойылғанды қалпына келтіруге, не қалғанды қиратудан сақтауға көмектесе алмайды. Ұдайы ұлғайып отыратын əлеуметтік вакуумнің шынайы қатері əмбебап мемлекеттің үкіметін əуел бастағы ниеттеріне қарамастан əрекет етуге мəжбүрлейді. Қорғау мекемелерін құрастыру – əмбебап мемлекеттің іргелі міндеті, өйткені бұл қоғамның өзін консервациялаудың бірден-бір құралы.

	Б.д.д. 31 ж. Акций түбегіндегі шайқастан кейінгі Рим империясының əкімшілік тарихындағы кезең мұның классикалық дəлелдемесі бола алады. Рим империялық басқаруының басты əдісі тікелей емес басқару қағидаты болатын. Эллиндік əмбебап мемлекетті Римнің негізін қалаушылар эллиндік мəдениет əлі саясатпен ұштаса қоймаған аудандардағы дербес облыстар белдеуі бар өздерін-өзі басқаратын қалалар-мемлекеттер ассоциациясы ретінде түсінетін. Рим əкімшілігінің əрекеті негізінен өзін-өзі басқаратын жергілікті органдарды үйлестіруге саятын; империялық үкімет жергілікті үкіметтердің бірімен-бірі қырғи қабақ болмауын қадағалауға тиіс-тін, жəне де сыртқы варварлардың шапқыншылығынан қорғады. Гарнизондық əскері тым аз Рим үкіметінің əрекеті осымен шектелетін. Бұл саясаттың негізі ешқашан əдейі өзгертілген емес, бірақ жиі-жиі мəжбүрлі түрде жəне біртіндеп болса да салдарлары ұзаққа созылған жаңалықтардың нəтижесінде оның əкімшілік құрылымы біртіндеп өзгеріске ұшырады.

	Марк Аврелий билігінің таусылар кезеңінде бағынышты князьшықтардың соңғы иеліктері провинцияларға айналдырылды. Жəне де бұл провинциялардың өздері тікелей əкімшілік жүргізу объектілері болып, бұрынғы өзін-өзі басқаратын қалалар-мемлекеттер мəртебесін жоғалтты. Алайда орталықтандыру үдерісі империяның барлық жауапкершілікті өзіне алуға тырысуымен тікелей байланысты болмады; ол негізінен жергілікті басқару органдарының біртіндеп жұтауы себебінен орын алды, ал бұл орталық үкіметті басқару үдерісіне араласуға мəжбүр етті. Август заманында Ұлы Ирод сияқты жергілікті патшалардың аппараты қаншалықты пəрменді болса, соншалықты аяусыз болды. Жергілікті үкіметтер жергілікті мəселелерді де, пираттардан қорғану мəселесін де ойдағыдай шешіп отырды. Қалалар-мемлекеттер, олардың саяси мəртебесі қандай болса да, қорғану үшін жəне жергілікті өзін-өзі басқарудың беделін сақтау үшін өз бойынан ішкі күштерді де, жеткілікті материалдық ресурстарды да таба білді. Бұдан кейінгі екі ғасырдың ішінде адам ресурстары біртіндеп азая берді, бұл империялық үкіметті жергілікті билеушілерді өзі қоятын адамдармен ауыстыруға мəжбүрледі; оларды сайламайтын – орталық билік тағайындайтын, сондықтан олар провинциялардың губернаторлары арқылы императордың алдында есеп беріп отыруға тиіс болатын.

	Рим империясының əкімшілігі өз тарихының ақырына қарай иерархиялық тұрғыдан ұйымдастырылған бюрократиялық аппарат болды, ал жергілікті магистраттар мен қалалық кеңестер уақытында салық жинауды қамтамасыз ететін құралдарға айналды.

	Шынтуайтқа келгенде, орталық билікті өз істеріне араластыруды ұната қоймайтын жергілікті билікпен салыстырғанда орталық биліктің өзі бұл өзгерістерді енгізуге онша ынталы болмады. Екеуі де өздерінің ырқынан тыс анағұрлым қуатты күштің құрбаны болды. Қажеттілікке бағына отырып, əмбебап мемлекеттің үкіметі іс жүзінде өзінің əуел бастағы мақсаттарына жете алмады. Ол еш ынтасыз құратын жаңа мекемелер болжап болмайтын нəтижеге соқтыратын. Мұндай құрылыстың салдарлары əрқашан революциялық сипатқа ие. Ыдырау дəуіріне сезінудің екі түрі тəн – бəрінің араласуын жəне бірлігін түйсіну; субъективтік тұрғыдан келгенде осынау екі психологиялық үрдіс бір-біріне қарама-қайшы болғанымен, объективтік тұрғыдан олар ұқсас нəтижеге алып келеді. Империя құрылысшылары ниеттерінің консерватизмдігіне қарамастан олардың ерекше қыры – қабылдампаздық. Нақ осы аз бағаланатын қыры бұлғақ заманының кескілескен шайқасындағы жеңіске жету себептерінің бірі болып шығады. Бұл қыр дəуірдің үстемдік ағымына айналады.

	Бір əмбебебап мемлекеттерді шетел басқыншылары құрса, екіншілері қоғамдардың өнімі ретінде дүниеге келеді; осынау қоғамдардың ішінде бұған дейін де – тіпті бір əлеуметтік əлемнің ішкі аудандарының тұрғындары мен шекаралық тұрғындарының арасында елеусіз жіктеу орын алса да – белгілі бір санқилылық болған. Əмбебап мемлекеттердің құрылымында мəдени əралуандықтың болуы – бұл өзіндік ереже іспеттес – кез келген əмбебап мемлекеттің ажырамас қыры болып табылатын əлеуметтік кондуктивтіліктің деңгейін көтереді.

	Мысалы, вавилондық əмбебап мемлекет болып табылатын жаңа вавилондық империяда оның мəдени тазалығы жойылды, ал бұл вавилон өркениетінің күйреуін жақындата түсті. Навуходоносор патшалығы алдымен Ахеменидтердің варварлық-сириялық империясына, содан кейін Селевкидтердің эллиндік империясына қосылғанда вавилон мəдениетінің ерекшелік қырлары барған сайын солғындана берді.

	Бұл мысал əмбебап мемлекеттің мəдени композициясына аса жоғары əралуандылық тəн екендігін көрсетеді, ал əмбебап мемлекеттің кондуктивтілігі салдарларының бірі – бұлғақ заманда басталған мəдени араласу үдерісінің зорлық-зомбылығы жəне дөрекілігі анағұрлым аз жолмен іске асатын жалғасы болып табылады. Əмбебап мемлекеттің біршама ізгі режимінде қашқындарды, қуылғандарды, жер аударылғандарды, құлдарды жəне қатыгез заманның басқа да құрбандарын саудагерлер, кəсіби əскерилер, қаңғырған философтар, миссионерлер, яғни, зорлық жасауға бармай-ақ мəдениетті тарататындардың бəрі ауыстырады.



	Бейбітшілік психологиясы. Əмбебап мемлекетті оның негізін қалаушылар орнатады жəне оны бағыныштылары бұлғақ заманның емшісі ретінде қабылдайды. Бұл мекеменің əуел бастағы пешенесіне жазғаны – жалпыға ортақ келісім орнату жəне бұдан кейін оны қолдап отыру. Ақау түскен қоғамдағы бөлінудің сипаты қосарланып келеді. Көлбеу бөліну бəсекелес таптардың арасында болса, тік бөліну – соғысушы мемлекеттер арасында болады. Əмбебап мемлекеттің міндеті – бұл үдерісті тоқтату. Империя құрушылардың тікелей жəне ең жоғарғы мақсаты – өзара қырып-жою барысында аман қалған бірден-бір державаның негізінде əмбебап мемлекет құру. Алайда зорлық-зомбылыққа қарсы шығу – бұл əлеуметтік өмірдің тек бір бөлігіне тиіп қана салтанат құра алмайтын ақыл-ойдың белгілі бір ахуалы жəне мінез-құлықтың ұстанымы болса керек. Көп жағдайда бұл сезім бүкіл қоғамдық қатынастарға тəн болуы тиіс. Сол себепті басым азшылық іске асыруға тырысқан келісім қағидаты басым азшылық пен ішкі де, сыртқы да пролетариат арасындағы қатынастарға ғана емес, кез келген басқа өркениет өкілдерімен қатынастарға да тарауы тиіс. Егер осынау кең көлемде жетілген һəм тұрақты бейбітшілік болмаса, онда уақытша бейбітшіліктің болуы əбден мүмкін.

	Əмбебап мемлекеттің психологиялық климатын айқындайтын жалпыға ортақ келісім оның азаматтарына бірдей пайда келтірмейді. Егер ол басым азшылыққа біршама күшін қалпына келтіруге мүмкіндік беретін болса, онда пролетариаттың күшін едəуір ұлғайтатын болады. Келісімнің өзі əзірше артықшылық емес. «Сынуға жақын қамыс таяқшаны сындырмайды жəне бықсыған зығырды сөндірмейді» (Матф. 12, 20). Өзін-өзі ұстаушылықтың іс жүзіндегі салдары материалдың қасиетіне байланысты. Басым азшылықты тастап шыққан өмір тек кикілжіңнен босану арқылы ғана қайтарылуы мүмкін емес, бірақ пролетариат үшін жаңа ахуал өте жайлы, бұл оны қаруландырады жəне күшейтеді. Демек, əмбебап мемлекет қанатының астында пролетариат өседі, ал басым азшылық өз позицияларын жоғалтады. «Ол өсуі тиіс, ал менің төмендеуім керек» (Иоанн 3, 30). Əмбебап мемлекеттердің негізін қалаушылар халықты іштей өзді-өзін қыратын соғыстан құтқару мақсатында қоғамдық өмірге енгізген шыдамдылығы ішкі пролетариатқа əмбебап шіркеу құруға мүмкіндік береді. Əмбебап мемлекет азаматтарының соғысқұмарлық рухының империялық биліктің əскери кəсіпке монополиясының салдарынан семуі сыртқы пролетариатқа немесе көрші өркениетке шабуыл жасауға жəне аумақтың бір бөлігін оның ішкі пролетариатымен бірге басып алуға мүмкіндік береді; ал əмбебап мемлекеттің климаты əлсіреуінің жағдайында ішкі пролетариат саяси керенауға айналады да, мұның орнын діни белсенділік арқылы толтырады.

	Əмбебап мемлекеттің жайлы əлеуметтік жəне психологиялық климатында дүниеге келген жоғары деңгейдегі діндерді мадақтаушылар кейбір жағдайда осынау игіліктің қайдан келетінін түйсінетін, бірақ олар мұның əуелдегі себебі – өздері соның атымен адамдарды өз дініне кіргізетін Құдайдың мейірімділігі деп ойлайтын. Исайяның, Ездраның жəне Неемияның кітаптары авторларының пікірінше, ахеменид империясы иудаизмді тарату үшін таңдалып алынған құрал болды, осы сияқты Рим империясы да христиандықты таратудың құралы ретінде қарастырылған.

	Əмбебап мемлекет əлемі өсіріп шығарған жоғары дəрежелі дін биліктің өзіне деген əжептəуір шыдамдылығына тап болған қарама-қарсы жағдайлардан басқа да жағдайлар болған, ал ондай кезде табиғи ілгерілеуді ресми ұйымдастырылған қуғындау іркіп отырған.

	Жоғары дəрежелі дінді дүниеге келтіруші ретіндегі ішкі пролетариатқа əмбебап мемлекет орнатуды қамтамасыз еткен басым азшылықтың өткінші даңқына қарағанда жаңа рухани жетістіктердің қожасы боп есептелу абыройлырақ. Алайда əдеттегідей жемісін басқалар пайдаланады. Жəне де мұның өзі оқиғалардың даму қисынына сəйкес келеді. Əмбебап мемлекеттің зорлықпен орнатылған əлемі ішкі пролетариатқа өзінің рухани ерлігін жасауға мүмкіндік береді. Мұның бұлай болатын себебі – пролетариат саяси билікке қосылу мүмкіндігінен айырылған, сондай-ақ қару асынып жүру қажеттігінен босатылған. Тіпті империяны құрушылар соңғы рет ілгері жұлқынғанда жəне қандастардың қырғын соғысын тоқтатқанда түптің-түбінде өздерінің ата-бабаларын бұлғақ заманда жеңістен жеңіске жетелеп отырған ішкі күш-қуатты жоғалтады. Əруақытта ардың ісі жəне кеудемсоқтықтың төркіні болған əскери қызмет қажетсіз һəм ауыртпалығы зор міндетке айналады. Басым азшылық əскери қызметке сыртқы пролетариаттың өкілдерін тарта бастайды. Ақыр соңында оқиғалардың өрістеуі əмбебап мемлекеттен өзі үшін ең үлкен пайданы ішкі пролетариат табатындай, сыртқы пролетариаттың табыстары елес секілді, ал бөтен өркениет өкілдерінің ықтимал жетістіктері ұзаққа бармайтындай болып қалыптасады.





ПРОВИНЦИЯЛАР




	Империялық биліктер жасайтын əрекеттердің себептері. Əмбебап мемлекеттерді құрушылар өз иеліктерінің аумақтарында гарнизондар орналастырып, колониялар ашады. Провинцияларға екі айқын міндет жүктеледі: əмбебап мемлекеттің өзін күзету жəне сол əмбебап мемлекеттің өзі саяси қаңқа болып табылатын қоғамды күзету.

	Империялық провинцияның ықтимал балама міндеттерін Рим империясының тарихынан мысал келтіре отырып, анық көрсетуге болады.

	Мəселен, Африкадағы, Македониядағы жəне Вифиниядағы римдік провинциялардың пайда болуы рим мемлекетінің өз бақуаттылығын ойлауынан туындаған құбылыс. Римдіктер ол жерлерде өз əкімшіліктерін орнатқанда мүлде жаңа бодандарының қамын ойлаған жоқ, олар мұны Римнің бітіспес жаулары болған Карфагенде, Македонияда жəне Каппадокиядағы Понтта – жаңадан бағындырылған үш бəсекелесінің ықтимал көтерілістерінің алдын алу үшін істеді. Рим империясы өзінің қас дұшпандары саяси картаның бетінен жойылғанша өзін қауіпсізбін деп сезіне алмады. Екінші жағынан, римдіктерге Пергамда, содан соң Египетке тəуелді Киренаики мен Кипрде тікелей əкімшілік енгізу туралы ұсыныс түскенде, əрине, олардың рим қазынасын толықтыру жəне салық жинаушылар мен саудагерлердің кірістерін өсіру мəселесін басшылыққа алғаны күмəн тудырмаса керек. Бұл себептер, сөзсіз, шешуші болғанымен, олар мұнда іс жүзінде қоғамдық қызмет ұйымдастырды, ал бұл жергілікті басқарушыларға масыл болды, бірақ олар бұдан өз бетімен құтыла алмайтын.

	Ал Киликиядағы рим провинциясын құруда түрткі болған себеп Римнің өзінің тікелей саяси мүддесінен анағұрлым терең еді. Киликияның бастапқыдағы аясы Оңтүстік-Шығыс Анатолия таулықтары тұратын аумақты қамтыды. Римдіктердің қолына Атталидтердің мұрасы түскенде, олар осынау қай жағынан алғанда да тиімсіз жерлерді өзінің Азиядағы жаңа провинциясының шекарасына əдейі кіргізбеген-ді. Сөйтіп, римдік Азияның оңтүстік-шығыс шекарасы мен Селевкидтер иелігінің солтүстік-батыс шекарасы арасындағы бейтарап жерде қарақшылық үшін қолайлы жағдай жасалды. Теңіз қарақшылары бүкіл Жерорта теңізін тез арада игерді. Рим халқының атынан Публий Сервилийге, Марк Антонийге жəне Помпейге теңіз қарақшыларын жою жөнінде өтінішпен барған көптеген делегациялардың əрекетінің нəтижесінде рим үкіметі шын мəнінде пəрменді шаралар қолданды, ал бұл осы аудандар үшін жауапкершілікті өз мойнына алғанмен пара-пар еді. Осы сияқты уəж Римді теңіз қарақшылары үшін табиғи пана болған Киликия мен Критте тəртіп орнатуға шабыттандырды. Мəселен, Августтың түсінігінше, жалпы эллин əлемінің бақуаттылығы рим мемлекетінің қауіпсіздігін қамтамасыз ету қажеттілігімен тығыз байланысты болды. Сөйтіп, əмбебап мемлекет провинцияларының басты міндеттері – империялық билікті сақтау жəне жергілікті мемлекеттердің құлауы немесе оларды қирату арқылы іріп-шіру үстіндегі қоғамның əлеуметтік өзегінде пайда болатын саяси вакуумды толтыру. Бұл міндеттердің маңыздылығы əмбебап мемлекет құрудың əр кезеңінде əртүрлі.

	Əмбебап мемлекеттің негізін қалаушылардың қорғаныс шаралары ретіндегі тікелей əкімшілік əдістерін жасау мен енгізудегі көсілісі, əрине, жойылған жергілікті мемлекеттер тұрғындарының бұрынғы қожаларына қаншалықты берілгендігіне байланысты. Ал бұл өз кезегінде əмбебап мемлекет өз аясына енгізген қоғамның тарихына жəне оны жаулап алу қарқынына байланысты. Өз билігін шешуші бір-ақ соққымен орнатуға қол жеткізген империя құрушыларға сол билікті ұстап тұру мүмкіндігі билікке ұзақ күрестің нəтижесінде келгендерге қарағанда анағұрлым аз.



	Провинциялардың қаржылық қызметтері. Əртүрлі əмбебап мемлекеттердің провинциалдық жүйесіне сыдырта қараудың өзі провинциялардың үш негізгі – қаржылық, заңдық жəне əскери – қызметтерінің басын ашады. Іс-əрекеттің бұл қырларының маңыздылығы бірдей емес əрі олар тарихи ерекшеліктерге, саясаттағы өзгерістерге жəне басқа да факторларға сай құбылып тұрады. Мысалы, көп дүние халықтардың мінез-құлқы мен салт-дəстүріне байланысты. Жоғарыда айтылған қырлардың кейбіреуі мүлде көрініс бермейтін де жағдайлар белгілі.

	Қызметтің ең маңызды жəне ешқашан да жойылмайтын қыры қаржылық болып табылады. Тіпті римдік жəне сасанидтік аумақтарды басып алғанда қарапайым араб-мұсылман жаулаушылары өздерінің тағылығына қарамастан көптеген ұрпақтардың тəжірибесінің арқасында жасалған қаржылық əкімшілік машинаны лайықты бағалай білді. Арабтар рим-парсы шекарасының екі жағындағы əкімшілік басқарудың жүйесіне тиіспей сол күйінде қалдырды.

	Алайда əмбебап мемлекет əруақытта провинцияларды өзінің қаржылық мақсаттарында шебер пайдаланғанына қарамастан провинциалдық əкімшілік пен орталық үкіметтің өзара қарым-қатынастары ылғи да бір үлгі бойынша жүзеге асырылып отырған жоқ. Мəселен, Араб халифатында немесе Ахеменидтер империясында əр провинция қаржылық тұрғыдан келгенде дербес бірлік болды. Провинциалдық үкімет тек бүкіл жылдық кірісті жинап жəне бақылап қана отырған жоқ, ол сондай-ақ орталық үкіметтің барлық салық құжаттарын жүргізіп əрі сақтап отырды. Жəне де империя қазынасына түсетін салықтар белгіленген болатын. Екіншіден, Рим империясы қызметінің қаржылық жағы қатаң орталықтандырылған болатын. Империялық үкімет кірістердің деңгейін тікелей бақылады жəне салықтар жинауды жүргізді.



	Провинциялардың заңгерлік қызметтері. Провинциалдық билеушілердің заңгерлік қызметі де соншалықты қатаң айқындалған жəне бірыңғай емес еді. Мысалы, Ахеменид империясында ерекше сот билері болатын, олар ақсүйектерден алынып, мемлекет басшысына тікелей бағынатын. Егер мемлекет басшысы олардың парақорлығы туралы білсе, онда өзі жеке аса қатал түрде сазайын тартқызатын. Рим империясында жергілікті билеушілердің заңгерлік дербестігі азаматтардың тікелей патшаға шағымдану құқығымен шектелетін. Бір қызығы, осындай жүйе ең жоғарғы сот биінің лауазымын преториан гвардиясына қолбасшылық етумен біріктіруге мүмкіндік берді. Кейін император көмекшілерінің бүкіл институты жойылғанда, бұл сот та жойылды. Империя төрт префектураға бөлініп, олардың əрқайсының басында түпкілікті шешім қабылдау құқығы бар префект тұрды.



	Провинциялардың əскери қызметтері. Провинциалдық билеушілердің əскери қызметі заңгерлік пен қаржылықтан да гөрі бəрін қамтитын еді.

	Ахеменид империясында тұрақты əскердің саны жай халықпен салыстырғанда тым аз болатын. Əскер император сақшыларының шағын отряды, сондай-ақ үлкен жолдардың бойындағы маңызды жерлердің гарнизондарында орналастырылған корпус болып табылатын. Оттоман империясында, керісінше, орталық үкіметтің сенімді кəсіби, тамаша тəртіп орныққан, ұтқыр жəне жақсы шыныққан əскері болды. Алайда Оттоман империясы да соғыс бола қалған жағдайда провинциалдық күштерге біршама иек артуға тиіс еді. Орталық үкімет командирлер тағайындау құқығын өзінде қалдырып, атты əскерді бақылауында қалдыруға тырысқанымен, соғыс кезінде жергілікті əскери құрылымдарға провинциалдық билеуші тікелей қолбасшылық жасайтын жəне толық билік жүргізетін.

	Принципат кезіндегі Рим империясында императорлық преториан гвардиясынан жəне cogortes urbana («метрополия батальондары») деп аталатыннан басқа кəсіби əскердің барлық бөлімшелеріне провинциалдық губернаторлар басшылық жасады. Августтың заңдары əскерді орталықсыздандыруды көздеген жоқ. Август тұрақты əскері бар провинциялардың билігін өз қолында ұстауға барынша тырысты. Бұл провинциялардың бүкіл губернаторларын император тағайындады жəне əскери мəселелер бойынша олар тек соған бағынды. Осы заң бойынша барлық империя əскері, ол қай жерде орналаспасын, императордың жеке бақылауында қалып отырды.

	Диоклетиан (284-305) Рим империясын қайта ұйымдастыруды қолға алған сəтте бұған дейінгі екі ұрпақтың сұмдық тəжірибесі азаматтық провинциалдық үкімет пен жергілікті əскери басшылықты, тіпті жергілікті əскербасылар заңды түрде жоғарғы командованиеге бағынса да, қосудың қауіптілігін дəлелдеп берді. Диоклетиан заманында Август жүйесінің мəнін құрайтын əскери жəне азаматтық провинциялар арасындағы айырмашылықты сақтау іс жүзінде мүмкін емес еді, өйткені бұл кезеңде империяның шекаралық қорғанысы бұзылған-тын. Егер жаңа соғыс жағдайында империяны қорғауға мүмкіндік болатын болса, онда мұны тек империяның кез келген бөлігінде əрекет етуге қабілетті ұтқыр күштер ғана істей алатын. Бұл пайымдаулар Диоклетианды жəне оның ізбасарларын іс-қимылдардың əуелгідегі жоспарын түбегейлі өзгертуге мəжбүр етті. Олар ең жоғарғы əскер басшыларының санын мейлінше қысқартып, олардың əрқайсына қамқорлыққа алуға үлкен аумақты тапсырды. Бірақ олардың құзіреті тек əскери істер мен мəселелер аясында ғана шектеулі еді. Таза бейбіт мəселелерді шешу үшін азаматтық əкімшілік құрылды. Биліктің мұндай бөлінуі батыста б.д. V ғ. дейін, шығыста жəне орталықта – VII ғ. дейін сақталып келді.





АСТАНАЛАР




	Астаналардың орнын ауыстыруын реттейтін заңдар. Əмбебап мемлекеттердің орталық үкіметтеріне уақыт өте келе өздері тұратын орынды өзгерту үрдісі тəн. Бұл əмбебап мемлекеттердің негізін қалаушылардың себептері мен ниеттері қандай болмасын олардың еңбектерінің шынайы мақсаты патшалық та, билік пен даңқ та емес, қол астындағылардың əл-ауқаты екендігін білдіретін ең айқын көрсеткіштердің бірі.

	Империяның негізін қалаушылар əдетте өздері үшін анағұрлым оңтайлы аумақты жайластырудан бастайды. Астана не бəсекелестерді жеңу арқылы жергілікті мемлекеттен əмбебап мемлекетке айналған өз отанында, не жаулап алушыларға ең ыңғайлы болып көрінген жуырда бағындырылған аумақтың шетіндегі бір жерде орын тебеді. Бірақ уақыт өте келе империялық əкімшіліктің тəжірибесі немесе оқиғалар ықпалы империяның негізін қалаушыларға, я болмаса олардың империяны жаулап алғаннан кейін оны қайта құратын ізбасарларына, қалыптасқан жағдайда империяның астанасын бұрынғыдан да ыңғайлы жерге көшіртуіне түрткі болады. Осынау жаңа экумендік дүниетаным, əрине, жаңа жағдайларға бейімделген жаңа шешімдер легін дүниеге келтіреді. Егер бірінші пайымдау ыңғайлылық ұғымына негізделсе, онда астананы жаңа орынға көшіру əдетте коммуникациялардың ең тиімді нүсқаларын таңдауға байланысты. Бұл тұрғыдан келгенде империяның орталығы оңтайлырақ. Екінші жағынан, егер уақыт талабы варварлардан немесе шетел шапқыншылығынан қорғану болса, онда астана империяның қысым айрықша сезілетін шекарасына қарай жылжытылады.

	Шетелдіктер немесе варварлар құрған əмбебап мемлекеттерде империя астанасының негізі империяның шет жағында қаланады. Уақыт өте келе ол орталыққа қарай жылжытылады. Ал империяны құрушылар шекаралық облыстардың тұрғындары болғанда, кейде осыған ұқсас үрдіс байқалады, бірақ мұндай жағдайда кейде астана өзінің алғашқы орнына қайтып келетіндей қарсы қозғалыс болады. Император-маркграф өзінің туған ұясымен байланысын үзбестен варварлардан қорғануға мəжбүр болуы мүмкін. Егер оған өзінің барлық жаңа бодандарының ресурстарын жұмылдыра отырып варварларды тойтарудың сəті түссе, оның астанасы империя иеліктерінің кеңеюінің арқасында еріксіз империя аумағының терең түкпірінде қалады. Метрополия тұрғындары негізін қалаған империяларда астана əдетте орталықта болып шығады, себебі бұл əкімшілік қызмет үшін қолайлы. Солай бола тұрса да, ол кейін шекараға қарай, сырттан болатын аса күшті қысымның бағытына қарай орын ауыстыруы мүмкін. Əмбебап мемлекеттер үкіметінің резиденцияларын өзгерту саяси географияның кейбір «заңдарына» бағынатыны анық. Алайда іс жүзінде бұл «заңдар» күрделі тарихи-саяси ахуалдарға бағына отырып, əртүрлі əрекет етеді, ал ол ахуалдардың əрқайсысын дербес жəне тəуелсіз фактор ретінде қарастыру қажет.



	Империя негізін шетелдік қалаушылардың астаналарының көшіп-қонуы. Испан конкистадорлары анд əлемінің əмбебап мемлекетін бағындырып, Америкада өздерінің əмбебап мемлекетін құрды. Анд əлемінде олар астананы теңізге таяу жерде, Лимада белгіледі. Орталық Америкада, керісінше, олар тіпті өз иеліктерін теңіз порты Веракрустан басқаруға тырысқан да жоқ, өз үкіметін бірден Теночтитланда – тарих сахнасында күтпеген жерден испандықтар пайда болған сəтте өздерінің орталықамерикандық əмбебап мемлекетін құрып жатқан ацтектердің таулы астанасында – орналастырды.

	Неге испандықтар бір қарағанда ұқсас сияқты екі жағдайда əртүрлі жолдарды таңдады? Əлде, Мексика таулы өлкесі туған Кастилиямен ұқсастығы болғандықтан өзіне қарай тартты ма? Егер бұл шешуші пайымдау деп есептесек, онда неге испандықтардың таулы Кускодан гөрі жазықтық Лимаға бүйрегі бұрды (көкжиекте теңіздің арғы жағынан жеткен басқыншылар пайда болған кезде Куско бұдан көп бұрын инк мемлекетінің астанасы болатын)? Осынау көзге ұрып тұрған сəйкессіздікті Веракрус пен Лима қалаларының тарихи рөлін салыстыра отырып түсіндіруге болады. Мексика таулы өлкесіне шығанақ жағынан қосылатын ойпаттар мексика өркениетінің өмірінде бұдан əрі ерекше рөл ойнамайтын халде еді. Керісінше, Анд үстіртіне Тынық мұхит жағынан қосылатын ойпаттар анд өркениетінің бесігі болатын жəне инктердің анд əмбебап мемлекетіне осынау аумақтарды кіргізуінің нəтижесінде өзінің экономикалық жəне мəдени маңызын жоғалтпаған еді. Сөйтіп, испандықтар астана үшін теңіз порты Лиманы таңдағанда анд əлемінің мəдени орталығына жақындаған еді. Тағы бір тарихи мысалға жүгінейік. Османдықтар империя құруды православиелік-христиандық əлемнің шығыс шекараларының ар жағындағы базадан бастап еді. Османдық иеліктер кеңейген сайын олардың үкіметінің резиденциясы да орнын ауыстырып отырды. Алғашында олар Анатолия үстіртінің солтүстік-батыс өлкесіндегі «ескі қаладан» Мəрмəр теңізінің жағасындағы жазықта орналасқан «жаңа қалаға» қарай жылжыды. 1326 жылы олар Брусуға келді. 1366 жылы Дарданелды басып өтіп Балқан түбегіне табан тіреді. Ол кезде XI ғ. аяғындағы түрік-салжұқтардың Анатолияның ішкі өңірлеріне жылжуының салдарынан православиелік-христиан əлемінің өзегі де орнын ауыстырған болатын. Балқан түбегіндегі оттоман астанасы үшін бірінші орын болып Адрианополь таңдап алынды. Бірақ бұл да тек аралық пункт қана болды. Православиелік-христиандық əлемнің негізгі бөлігінің оттоман билігінің астындағы саяси бірігуін аяқтаған оттоман сұлтаны Жаулаушы Мехмет (1451-1481) түрік астанасын Константинопольге көшірген мемлекет қайраткері болды. Оттоман империясы құлап, ал Мехмет иеліктерінің анатолиялық қалдықтары 1923 жылғы 20 қазанда Түрік Республикасына айналғаннан кейін де, 1924 жылғы 20 сəуірден түрік мемлекеті үкіметінің ресми тұрақты орны болып Анкара қаласы есептелгенімен де, Константинополь өзінің мəртебесін жоғалтқан жоқ.



	Империя негізін варварлық қалаушылардың астаналарының көшіп-қонуы. Империяның негізін қалаушылар не варварлар, не шекаралық аумақтардың тұрғындары болатын жағдайларды қарастырайық.

	Геродот өзінің еңбегін аяқтай келе мынаны айтады: Ұлы Кир парсы халқының дүниенің қожасы деп есептелуіне үзілді-кесілді қарсы болған, бұл үшін оған өзінің таулы отанын тастап кету қажет болар еді. Парсы үкіметінің саясаты парсыларға осы жолға түсуге кедергі болуға бағатталған-бағытталмағанына қарамастан II Кирдың Ахеменидтер əулетін орнатуына дейінгі жүз жылдан астам уақытта Ахеменидтер өз астанасын туған таулы ұясынан оларға бағынған бірінші жазықтық өлкеге ауыстырғаны тарихи шындық.

	Эламның астанасы Суз ақыры Ахеменидтердің қолына түскеннен кейін 1453 жылы Оттоман империясының астанасын Адрианопольден Константинопольге көшіру сияқты Ахеменидтер империясының орталығын ауыстыру қажеттілікке айналып, мұны б.д.д. 521 жылы Дарий I қолға алды. Бұрынғы таулық астаналарға қарағанда Суздың географиялық жағдайы стратегиялық тұрғыдан өте-мөте қолайлы еді. Оның үстіне, бұл аудан сол кездегі негізгі астықты аймақ, сондай-ақ қолөнер өндірісінің орталығы болатын; алайда Суздың төңірегінде əскери күшті толықтырып отыратын сенімді көздердің болуы империяны тұтас басқару тұрғысынан келгендегі ыңғайсыздықтарға қарамастан таңдау жасауға басты себеп еді.

	Дарий империясын қайта құрғанда Сузға ұлы солтүстік-шығыс жолын да, ұлы солтүстік-батыс жолын да жүргізу мүмкін болмай шықты, алайда ахеменидтік басқарудың бұл табысы tour de force болып қала берді. Ұлан-ғайыр империяның астанасы ретіндегі Суздың ыңғайсыздығын Ахеменидтер сарайының өздері таңдап алған астанада жыл бойы тұра алмауы дəлелдейді. Ол бір жылдың ішінде үш рет резиденциядан резиденцияға көшіп отыруға мəжбүр болды. Императордың барлығы үш резиденциясы бар-тын.

	Бұл жердегі маңызды дүние – сарайдың бір жерден екінші жерге ауысып отыруы парсылардың ұлттық орталығын жойған жоқ. Таққа отырарда ахеменид императорлары Парсаға көңілі бұратын əрі императорлар сонда жерленетін.



	Метрополиялар астаналарының көшіп-қонуы. Егер шетелдіктер де, варварлар да, шекаралық тайпалар да емес, метрополиялардың билігімен құрылған əмбебап мемлекеттерді шолып өтсек, онда біз əуел баста орталықта негізі қаланған астананың біртіндеп шетке қарай жылжу үрдісін байқаймыз. Рулық иеліктері Магадха мемлекетінде орналасқан əулеттердің құрған, кейін қайта жандандырған инд əмбебап мемлекеті бұл үрдістің классикалық мысалы болып табылады. Маурья мен Гупт өз астанасын əуел баста Магадханың жергілікті астанасы болған Паталипутрада (кейін Патна) сақтады. Гангтың Джамнамен жəне басқа екі саласымен қосылатын жерінде ыңғайлы орналасқан Паталипутра бүкіл Ганг бассейнінің табиғи əкімшілік орталығына айналды. Бірақ бұл жердің айқын артықшылықтарына жəне оның үстіне дəстүрлермен һəм беделмен құрметтелгеніне қарамастан, үкіметтің резиденциясы ақыры солтүстік-батысқа, сырттан елеулі қысым көрген шекаралар бағытына орын ауыстырды.

	Маурьидің əлсіреген империясының ойрандалған аумақтарын б.д.д. III ғ. грек-бактриялық Деметрий I патша басып алғанда, ол астананы Маурья империясының бұрынғы астанасын Бактриядағы Деметрийдің бұрынғы астанасымен байланыстырған стратегиялық маңызды жолдың бойындағы жаңа жерге көшірді. Деметрийдің жаңа астанасы Маурья империясы құрылғанға дейін жергілікті мемлекеттің астанасы болған қазіргі Равалпинди қаласына жақын жерде болды. Бұл мемлекет магистральдың ең қиын тұсына Үндістан жақтан келетін жолды бақылауда ұстады. Бұл жерде саяхатшы Инд өзені, Хайбер шатқалы жəне Гиндукуштың басты жотасы сияқты қиын кедергілерден өтуге тиіс болатын.

	Ганг пен Джамна бассейндерінен Окс пен Яксарт бассейндеріне дейінгі жерлерді біріктіре отырып «Гиндукушты жойғысы» келетін астана үшін бұл табиғи көршілік еді. Географиялық қоршауға қарсы тұрған грек қолбасшысы Деметрийдің табыстары оның өжеттігіне қарамастан баянсыз болып шықты. Грек-бактриялық мемлекеті Маурья империясын жеңіп болмай жатып, оның өзі көшпенділердің шапқыншылығының нəтижесінде басталған қандастарының қырғын соғыс жалынына оралды. Алайда екі жүз жылдан артық болған шым-шытырық өзгерістерден кейін б.д. I ғасырда грек императоры Деметрийдің өткінші табысын кушан империясының негізін қалаған I Кадфиз қайталағанда, осынау Үндістанның солтүстік-батысын Орталық Азиямен байланыстыратын қайта құрылған саяси құрылымның астанасы əуелгіде Деметрий таңдап алған жерден алыс болмай шықты. Кушан патшалығының астанасы Пешаварда, Инд жəне Хайбер шатқалының арасындағы ұлы солтүстік-батыс жолының бойында болып шықты.

	Гупттар Маурья империясын қайта қалпына келтіргеннен кейін тарих тағы қайталанды. Өздерінен бұрынғылар сияқты гупттар да инд əлемін Паталипутрадан басқарды, бірақ өз кезегінде Гупттар империясы да ыдырай бастағанда инд əмбебап мемлекеті императорларының соңғысы өз резиденциясын Паталипутрадан Джамнаның бастау алар тұсындағы қазіргі Дели орналасқан жерден жоғарылау жағалауға ауыстырды.



	Бұл кімге пайдалы? Əмбебап мемлекеттер астаналарының тарихын қысқаша айта келіп, астаналардың негізін қалағанда жəне орындарын ауыстырғанда «бұл кімге пайдалы?» деген сұраққа жауап беріп көрейікші. Адамзат тарихының əр кезеңдерінде астаналар түрлі – зорлық-зомбылық та, бейбіт те – мақсаттарға қызмет етті. Варварлар олардың ту-талақайын шығарып талан-таражға түсіру үшін аш қасқырша бас салып отырды. Басқыншылар, бөтен ел мəдениетінің иегерлері оларды бүкіл империяны бағындыру үшін жаулап отырды. Ыдырау үстіндегі империялардың жаңғыртушылары өз билігінің беделін көтеру үшін көне қалалардың бұрынғы беделін көтеруге тырысты. Жаулаушылар зорлықпен енгізетін немесе жергілікті билік басындағылар ерікті түрде өздері кіргізетін жат мəдениеттер астаналарды өз ықпалын тарату үшін қажет аралық станциялар ретінде пайдаланды. Жоғары деңгейдегі діндер оларды өздерінің батыл миссионерлік істері үшін толығымен ыңғайлы деп тапты.

	Əмбебап мемлекеттің астанасы рухани тұқым себу үшін құнарлы топырақ береді, өйткені экумендік қызмет атқаратын қала үлкен əлемнің кішірейтілген көшірмесі болып табылады. Оның тар махаллалары барлық ұлттар мен таптарды, барлық тілдер мен олардың өзгешеліктерін, түрлі-түрлі діни көзқарастардың мұрагерлерін өзіне сыйдырды, ал қақпалары үлкен əлемнің алыс шартараптарына бастайтын жақтарға ашық болды. Оның ішіндегі миссионерді алыс түкпірлердің тұрғындары да, император сарайының мүшелері де тыңдай алды. Ал егер оған өз рухының арқасында императордың жүрегіне жол табудың сəті түссе, ол империялық биліктің қуатты əкімшілік машинасының шіркеудің игілігіне жұмыс істей бастағанын көруге үміттене алады.

	Империялардың астаналары сондай-ақ шетел мəдениетін кіріктіретін пункттер де болып табылады. Мұндай рөлді Габсбургтердің Дунайлық монархиясында Вена, петрлік Ресейде Санкт-Петербург, Селевкидтер империясында Оронттағы Антиохия мен Тигрдегі Селевкия, Британ империясында Калькутта, испандық Жаңа Испания вице-корольдігінде Мехико жəне испандық Перу вице-корольдігінде Лима ойнады.

	Бұл қалалардың көбінде шетел мəдениетінің «радиация көзі» жаңа топыраққа салынған жаңа тұғыр болды. Мəселен, Ұлы Петр батыс мəдениетін Ресейге жылжытудың ең пəрменді əдісі жаңа астана салу екендігін түсінді. Сол себепті де ол ескі мəдениеттің қорғаны болып қала берген Мəскеуден астана ретінде бас тартты.

	Мəдениеттің таралу үдерісіндегі кіріктіру пункттері ретінде астаналарды пайдаланудағы жетістіктер осынау факторды империяның негізін қалаушы жат елдіктер пайдаланатын астананың тағы да бір ықтимал қызметі деп атауға мүмкіндік береді. Мысалы, Селевкидтер эллинизмді тек бір орталық арқылы ғана таратқан жоқ. Селевкидтердің даңқы тек Оронт пен Тигр жағаларында ғана емес, ұлан-ғайыр иеліктердің Эвлеядағы Селевкиядан Ликадағы Лаодикеяға дейінгі басқа да жерлерінде дүниеге келді. Олар барлық жерлерде өздерінің жомарт қолдарымен грек қалалары-мемлекеттерінің жұлдызды шаңын шашты, ал ол қалалар-мемлекеттер түзген алқа жер бетінен Селевкидтер əулеті жойылғаннан кейін де ғасырлар бойы Оңтүстік-Батыс Азияны əшекейлендіріп тұрды.





Ганс Моргентау




	Г. Моргентау (1904–1982) – халықаралық қатынастар саласындағы американдық саяси ойдың классигі, Германияда туған. 1932 жылы Женевада Халықаралық зерттеулер институтында диссертация қорғап, философия докторы болды. 1937 жылы еврейлерге қарсы жүргізілген фашистік қуғыннан АҚШ-қа қашып барып (1943 жылы американ азаматтығын алды), өмірінің ақырына дейін сонда тұрды. Оның ғылыми жəне профессорлық қызметі Чикаго университетімен байланысты; мұнда ол 20 жыл Сыртқы жəне ішкі саясатты зерттеу жөніндегі орталықты басқарды. Моргентау – «саяси реализм» мектебінің негізін қалаушылардың бірі. Бұл идеяларды Моргентау өзінің 1948 жылы АҚШ-та жарық көрген жəне 20 реттен артық қайта басылған «Халықаралық саясат» атты іргелі еңбегінде мейлінше жүйеленген түрде жазып қалдырды. «Халықаралық саясат» американ университеттері мен колледждерінде міндетті оқу құралына айналды.





ХАЛЫҚАРАЛЫҚ САЯСАТ




	[…] Саяси реализмнің тұжырымы бойынша, саясат, жалпы қоғам сияқты, тамыры адам табиғатында жатқан объективті заңдар арқылы басқарылады. Қоғамды жетілдіру үшін алдымен ол ұстанатын заңдарды түсіну керек. Бұл заңдар біздің еркімізді назарға алмай-ақ күшін көрсете береді, адам оларға қарсы тұруы мүмкін, бірақ бұл оған тек жеңіліс таптырады.

	[…] Əлемдік саясаттың кең байтағында саяси реализм бөле-жара көрсететін басты меже – күш (ықпал) терминдерінде айқындалатын мүдде тұжырымдамасы (концепциясы). Бұл тұжырымдама халықаралық саясаттың негізінде жатқан себептердің жəне зерттелетін деректердің арасындағы байланысты түсінуге мүмкіндік береді. Ол саясатты экономикадан, этикадан, эстетикадан жəне діннен бөлек дербес əрекеттер саласы ретінде қарастырады. Мұндай тұжырымдамасыз ішкі де, сыртқы да саясаттың теориясы мүлде мүмкін болмас еді, өйткені біз саяси жəне саяси емес деректердің арасына айырмашылық жүргізе алмас едік, саясат саласына мысқалдай болса да жүйелі реттілік енгізе алмас едік.

	[…] Күш (ықпал) терминдерінде айқындалатын мүдде тұжырымдамасы зерттеушіні болмысты түйсінуде белгілі бір реттілікті ұстануға мəжбүр етеді, саясатты теориялық тұрғыдан мəнін түсінетіндей етіп, саясат ғылымына рационалдылық енгізеді. Ол сыртқы саясатта ғажап тұтастықтың бетін ашады; сөйтіп тиянақты боп келетін американдық, британдық немесе ресейлік саясат, бірін-бірі ауыстырып жататын мемлекет қайраткерлерінің түрлі себептеріне, ұнамдылығына, интеллектуалдық жəне моральдық қасиеттеріне қарамастан оқиғалардың рационалды, түсінікті тізбесі ретінде көрініс береді. Осылайша, халықаралық саясаттың реалистік теориясы екі типтік қателіктің – түрткі болатын себептердің жəне идеологиялық ұнамдылықтардың шоғырлануының алдын алады...

	[…] Осы пайымдауларды «күш» ұғымы туралы да айтуға болады. Оның мазмұнына, қолдану сипатына жағдай жасайтын саяси жəне мəдени контекст. Күш бір адамның үстінен басқа адамның бақылау орнатуына жəне мұны қолдап отыруына байланысты дүниенің бəрін білдіреді. Ол, сөйтіп, осынау мақсатқа қызмет ететін барлық əлеуметтік қарым-қатынастарды – тəни зорлықтан бір ақыл-ой иесіне басқаларға билік жүргізуге мүмкіндік беретін ең нəзік психологиялық байланыстарға дейін – қамтиды. Күш ұғымына бір адамның басқаның үстінен орнататын үстемдігі кіреді: бұл үстемдік моральдық пайымдаулар мен конституциялық шектеулер (батыс демократияларындағы сияқты) арқылы реттелгенде де, ол тек өз қуатының заңдарына бағынып жəне өзінің ұлғаюына бір ғана дəлел туып, бақылаусыз һəм жауыз зорлық-зомбылық ретінде көрініс бергенде де солай. […]

	Күш ұғымында айқындалатын мүдде тұжырымдамасы мораль үшін шектен шығушылықтың да, сондай-ақ саяси абайсыздықтың да алдын алады. Өйткені, егер біз кез келген елге, оның ішінде өзіміздің де, күш терминдерінде айқындалған өз мүдделерін күйттейтін саяси организм ретінде қарасақ, онда біз олардың қайсына болсын ақтау табамыз. Сонда оның мəні қосарланып келетін болмақ: біз басқа елдерге өзіміздікіндей баға бере аламыз жəне оларға осындай көзқарас танытып, енді өз мүдделерімізді бір мезетте қорғай жəне ілгерілете отырып, басқа ұлттардың мүдделеріне сыйластықпен қарайтын саясат жүргізуге қабілетті боламыз.

	Саясаттағы мамыражайлық моральдық пайымдаулардың мамыражайлығын көрсетпеуі мүмкін емес.

	[…] Халықаралық саясат, – бұл, саясаттың басқа да түрі сияқты, ықпал үшін күрес. Халықаралық саясаттың түпкілікті мақсаты қандай болғанымен ол əр уақытта да ең тура мақсат. Мемлекет қайраткерлері, халықтар түптің түбінде бостандыққа, қауіпсіздікке, гүлденуге немесе ықпал етудің өзіне қол жеткізуі мүмкін. Олар өз мақсаттарын діни, философиялық, экономикалық немесе əлеуметтік идеал ретінде айқындауы мүмкін. Олар бұл идеал өзінің ішкі қуаты арқылы, жасағанның шапағатының арқасында немесе адамзаттың табиғи дамуы барысында жүзеге асады деп үміт артуына болады. Олар өз мақсаттарын іске асыруға саяси емес жолдармен, мəселен, басқа ұлттармен немесе халықаралық ұйымдармен техникалық ынтымақтастық арқылы, қол жеткізе алады. Бірақ олар өз мақсаттарына халықаралық саясат жолдарымен қол жеткізуге ұмтылғанда, мұны қалай болғанда да күш қолдану арқылы істей алады. Кресшілер қасиетті жерлерді құдайсыздардан босатқысы; Вудро Вильсон – əлемді демократия үшін қауіпсіз еткісі; фашистер – Шығыс Еуропаны неміс отарлауына ашып, Еуропаға үстемдік орнатқысы жəне дүние жүзін жаулап алғысы келген.

	Олардың бəрі өз мақсаттарына жету үшін күш қолдануды таңдаған соң ғана əлемдік саясат аренасында ойыншылар болып есептелуі мүмкін еді.

	[…] Саяси билік – бұл оны жүзеге асырушылар мен ол кімнің үстінен жүргізіледі, солардың арасындағы психологиялық қарым-қатынастар. Бұл алғашқыларына олардың соңғыларға көрсететін ықпалы арқылы солардың іс-əрекеттерін бақылауға мүмкіндік береді. Аталмыш ықпал үш қайнар көзден – пайда күтуден, жеңілу қаупінен, адамдар мен институттарды сыйлаудан немесе сүюден – туындайды. Ол бұйрықтар, қорқытып-үркіту, адамның я институттың беделі, немесе осынау факторлардың кез-келгенінің қабысуы арқылы іске асады.

	[…] Ықпал үшін болатын күрес уақыт пен кеңістікте əмбебап болып келеді, жəне де бұл тəжірибеден туындаған бұлтартпас факт.

	Мемлекеттер өткен тарихи кезеңде əлеуметтік, экономикалық жəне саяси жағдайларға қарамастан үстемдік үшін тайталастықта бір-бірімен қақтығысып отырғанын жоққа шығара алмаймыз. Антропологтар кейбір алғашқы дəуірдегі халықтар билікке ұмтылудан ада болды дегенімен, əзір ешкім халықаралық аренада үстемдік үшін күресті əлемдік деңгейде жоққа шығаратын ақыл-ой ахуалын қалай дүниеге келтірудің жолын көрсеткен жоқ. Жер шарының бір немесе бірнеше халықтарының ықпал етуге ұмтылысын жоюға талпыну жəне, сөйте тұра, басқалардың осындай құлқына еш қол сұқпау пайда бермейтін, тіпті өзін-өзі күйрететін шаруа болар еді. Егер əлемнің бүкіл жерінде үстемдік етуге құштарлықты жою мүмкіндігі жоқ десек, бұл дерттен емдеуге болатындардың өздері тектен-тек құрбандыққа айналар еді.

	[…] Кез келген саясат, мейлі ол ішкі немесе сыртқы болсын, үш базалық үлгіні ашып көрсетеді, яғни, барлық саяси феномендер негізгі үш типтің біріне келіп тіреледі. Ол не қуатты сақтауға, не қуатты күшейтуге, не қуатты көрсетуге ұмтылады.

	Саясаттың осынау үш үлгісіне халықаралық мінез-құлықтың үш типі сəйкес келеді. Сыртқы саясатын өз пайдасына қайра бөліп таратуға емес, оны сақтауға бағытталған ел статус-кво жағдайын ұстанады. Күштердің ара салмағын өзгерту арқылы бұрынғыға қарағанда қосымша қуатқа ие болуға ұмтылған ел империализм саясатын жүргізеді. Сыртқы саясаты қолда бар қуатты əрі оны сақтау, əрі ұлғайту мақсатында көрсетуге бағытталған ұлт өз беделін қолдау саясатын жүргізеді. Десек те, бұл тұжырымдардың сипаты уақытша жəне олар одан əрі дəлдеуді қажет етеді.

	[…] Дипломатия – ұлт қуатының элементі. Жалпы бейбітшілікті сақтау үшін дипломатияның маңыздылығы осынау жалпылама функцияның тек бір қыры ғана. Егер дипломатия соғыспен аяқталатын болса, ол өзінің басты мақсатына – ұлттық мүдделерді бейбіт жолмен қамтамасыз етуге – жетпегендігі ғой. Əрқашан осылай болған, ал жалпыға ортақ соғыстың талқандағыш əлеуетін ескергенде мұның көкейтестілігі тіпті ерекше. Ұлттық мүдделерді қамтамасыз ету жəне бейбітшілікті сақтау үшін сыртқы саясаттың ойдағыдай шешуі қажет төрт мəселе туралы жоғарыда айтылды. Бізге енді осы мəселелерді қазіргі заманғы əлемдік саясат дипломатияның алдына қойған ерекше проблемалар аясында қайта түйіндеуімізге тура келеді. […]



	Төрт негізгі ереже



	Дипломатия крест жорықтарының рухынан ада болуы керек. Бұл дипломатияның бірінші ережесі, оны ескермеу соғыс отының тұтануымен қауіпті. Уильям Грэм Самнер148 жазғандай, «егер соғыс керек болса – доктрина ойлап тап. Бұл адамды құл еткен рақымсыз езушілердің ең қорқыныштысы, өйткені ол оның бүкіл ақыл-ойын билеп алады жəне өзіне-өзі опасыздық жасауға мəжбүр етеді. Өркениетті адамдар өздерінің ең қатал соғыстарын доктрина үшін жүргізген. Тəңірдің табытын азат ету, «күштер балансы», «сауда тудың соңынан жүреді», «кімде-кім құрғаққа иелік етсе, сол теңізге де иелік етеді», революция, дін – міне, осының бəрі үшін адамдар өмірін құрбан еткен […] Оңтайлы саяси ұранды айналымға енгізіп жіберсе болды, күндердің күнінде сіз ояна сала оның сізді түгелдей билеп алғанына, өзіңіз қарсы тұра алмайтын сіздің тағдырыңызды белгілгеніне көзіңіз жетеді. Айқын мемлекеттік ақыл-ой жəне дұрыс мағына үшін шын мəнінде тəуекелге бел байлаған дүниеге қатысы жоқ абстрактылы идеямен күпінуден өткен жиіркенішті не болуы мүмкін».149

	[…] Өз дініңді бірден-бір ақиқат дін ретінде таңу талпынысы, мұның құнын айтпағанның өзінде, бос əурешілік екенін діни соғыстар көрсетіп берді. Екі дін бір-біріне өзара шыдамды бола алатындығына қарсыластардың көзін жеткізу үшін ақылға сиғысыз қантөгіске, талқандау мен тағылыққа толы ғасыр қажет болды.

	Бүгінде екі үлкен христиандық сенімнің орнын екі саяси дін басты. Оларға Отыз жылдық соғыстың150 тəлімдерін қайтадан игеру қажет бола ма, немесе олар уақытында бітпейтін соғысқа айналатын əмбебап талаптардан бас тарта ма?

	Бейбітшілік мəселесі осы сұраққа берілетін жауапқа байланысты. Егер жауап құптарлық болса, онда тараптарға тəн сенімдерге жəне жалпы құндылықтарға негізделген моральдық консенсус – бейбітшілік дипломатиясы аясында біз қол жеткізуге болатын консенсус қалыптасуы мүмкін. Тек сонда ғана дипломатия бейбіт шешім талап ететін нақты саяси проблемаларды мойнына ала алады.

	Сыртқы саяси мақсаттар ұлттық мүдделер арқылы қалыптасуы жəне соған сəйкес қуатпен сүйемелденуі тиіс. Бұл бейбітшілікті қолдауға бағытталған дипломатияның екінші ережесі. Бейбітшілік сүйгіш елдің ұлттық мүддесі тек қана ұлттық қауіпсіздік арқылы қалыптасуы мүмкін, ал оның көздейтіні – ұлттық аумақтың тұтастығы жəне ондағы институттарға қол сұғуға болмайтындығы. Бұл жағдайда ұлттық қауіпсіздік – дипломатия сəйкес түрдегі мүмкіндіктермен жəне ымырасыздықпен қорғауға тиіс қажетті минимум. Алайда дипломатия ядролық дəуірдегі ұлттық қауіпсіздік бастан өткеріп жатқан радикалды өзгерістерді əрқашан назарда ұстауы тиіс. Бұл дəуір туғанға дейін ел өзінің қауіпсіздігін басқалардың есебінен құру үшін өз дипломатиясын пайдалана алатын. Бүгінде, егер ядролық күштер балансының бір елдің пайдасына қарай радикалды ығысуын есептемесек, дипломатия бір елді ядролық жойып жіберуден сақтауға кепілдік беруі үшін барлық елдерді қауіпсіздендіруі керек. Ұлттық мүдде осыншалық шектелген жəне абстрактылы терминдермен айқындалғанда, дипломатия өзінің үшінші ережесін сақтауы тиіс.

	Дипломатия саяси ахуалды басқа елдердің көзқарасы тұрғысынан көре білуі керек. «Ұлт үшін шектен шыққан өзімшілдіктен жəне табиғи үрей мен басқалардың үмітін назарға алуға ешқандай құлықтың болмауынан асқан құртушылық жоқ».151 Ұлттық қауіпсіздік тұрғысынан қарағандағы басқа елдердің ұлттық мүдделері қандай жəне оларды сендегілермен қалай қатар қоюға болады? Кез келген басқа күштер балансына қарағанда ұлттық қауіпсіздік терминдеріндегі ұлттық мүдделерді айқындау анағұрлым қолжетімді, қосполярлы жүйе аясында екі қарсылас елдің мүдделері анағұрлым тығыз қабысады... […]

	Егер ел өзінің ұлттық мүдделерін ұлттық қауіпсіздік мүдделері ретінде айқындаса, онда ол басқа елдің ұлттық қауіпсіздігі аясындағы немесе соған жақын орналасқан өзінің шалғай форпосттарын құрбан етуге жəне өз-өзіне жеткілікті өз аясына шегінуге қабілетті болып табылады. Аталмыш шалғай форпосттар оның ұлттық қауіпсіздігі үшін ештеңе бермейді. Олар тек бөгеуіл болып табылады жəне соғыс болған жағдайда сақталып қала алмайды. Екі блоктың ұлттық қауіпсіздік аясын бөлетін арақашықтық кең болған сайын олардың қауіпсіздігі де ұлғая береді. Əр тарап қарсы жақтан əжептəуір қашықтықта болатын сызық жүргізе алады жəне осы арқылы бұл сызықты бұзу немесе тіпті оған жақындау соғысқа əкеп тірейді деген ойға мегзейді. Онда екі демаркациялық сызықтардың арасындағы аралық кеңістіктермен қалай болу керек? Бұл жерде дипломатияның төртінші ережесі қолданылады. Елдер өздері үшін маңызы өмірлік болып табылмайтын барлық мəселелер бойынша мəмлеге келуге дайын болуы керек. «Кез келген билік, адами пайда көрушілік, қуаныш, кез келген қайырымдылық жəне есті əрекет ымырашылдық пен саудаға негізделген. Біз жайсыздықты теңестіреміз: бірдеңені берсек, енді бір нəрсені өзіміз аламыз; басқалар пайдаланғысы келетін кейбір құқықтардан ерікті түрде бас тартамыз. Ұлы империяға қатыстылығымыздың игілігін пайдалану үшін біз кей табиғи бостандықтарымызды құрбан етуге тиіспіз. Бірақ барлық əділ мəміледе саудаласып алғанымыз сол үшін төлегенімізге пропорционалды болуы тиіс.

	Ешкім өзінің жанына қымбат дүниені саудаға салмайды».152

	Бұл жерде дипломатия ең қиын мəселеге бетпе-бет келеді. Қандай да бір саяси партияның мессиалық рухымен тұманданбаған жəне екі тараптың да ұлттық мүдделеріне объективті түрде қарауға қабілетті ақыл-ой иелері үшін осынау өмірлік мүдделерді бөліп қарастыру қиынға соқпайды. Екінші дəрежедегі мəселелер бойынша ымыраға келу – бұл басқа жағдай. Мұнда мəселенің мəнісі табиғатынан бөлініп қарастырылуы жəне айқындалуы мүмкін мүдделерді айыру жəне анықтауда емес, көптеген нүктелерде жанасатын жəне бөліп айыруға келмегендіктен бытысып кетуі ықтимал мүдделерді тепе-тең етуде жатыр. Басқа тарапқа аралық өңірлерде белгілі бір ықпалға ие болуға мүмкіндік беру жəне солай бола тұра өз орбитасына кірігуге жол бермеу – үлкен мəселе. Өзіңнің қауіпсіздік өңіріңмен түйісетін аймақтардағы басқа тараптың ықпалының неғұрлым төмен деңгейде тұруын сақтай отырып, осы аймақтарды өз орбитаңа кіріктірмеу де бұдан оңай шаруа емес. Бұл мəселелерді шешу үшін пайдалануға дайын тұрған формулалар жоқ. Тек табандылықпен жəне ұстамдылықпен еселенген бейімделудің үздіксіз үдерісінің арқасында ғана екінші дəрежелі мəселелер бойынша тиімді ымыраға қол жеткізуге болады. Бірақ ымыраға қол жеткізуді қандай көзқарас жеңілдетеді, қандайы ауырлатады – мұны бірден көрсету қажет.

	Ең алдымен ымыраның, яғни, өзара бір-біріне тəуелді алғашқы үш дəреженің сақталуына байланысты болып келетін төртінші ереженің орындалуы қай дəрежеде табысты болатынын атап өту керек. Екінші ереженің орындалуы біріншінің сақталуына байланысты сияқты, үшінші ереженің жүзеге асуы екінші ереженің орындалуына байланысты. Ел саяси доктриналардың мессиалығынан бас тартқан жағдайда ғана өзінің ұлттық мүдделеріне салиқалылықпен бет бұра алады. Ел басқалардың ұлттық мүдделеріне өз мүдделерін сақтап отырғанына сенімді болғанда ғана объективті түрде қарауға қабілетті болады. Егер тараптар өздерінің ұлттық мүдделерінің қорғалуына күманды болса, онда қандай да, тіпті маңызы мүлде төмен деген де, мəселе бойынша ымыраға келу мүмкін емес. Яғни, елдер басқа үш ережені сақтамаса, төртінші ереженің орындалуына үміт арта алмайды.





Петр Савицкий





ЕУРАЗИЯЛЫҚТЫҢ ГЕОГРАФИЯЛЫҚ ЖƏНЕ ГЕОСАЯСИ НЕГІЗДЕРІ




	Қытайға қарағанда Ресейдің «Орталық мемлекет» (қытайша «Чжунго») деп аталуға анағұрлым көп негізі бар. Жəне уақыт өткен сайын бұл негіз одан бетер бедерлене береді. Ресей үшін Еуропа оның шекараларынан батысқа қарай орналасқан Ескі құрлықтың түбегі ғана. Бұл құрлықта Ресей оның негізгі кеңістігін, денін алып жатыр. Еуропа мемлекеттерінің бəрін қосқандағы жалпы ауданы 5 миллион шаршы километрге жақын. Ресейдің аумағы тіпті КСРО-ның көлемінде ғана 20 миллион шаршы километрден асады (əсіресе оған бүгін таңда іс жүзінде Кеңес Одағының бөлігі болып есептелетін бұрынғы «Ішкі Моңғолия» мен «Рянхой өлкесіндегі» Моңғол жəне Тува халық республикаларының көлемін қосқанда).

	XIX ғ. аяғы мен XX ғ. басында орыстар, арасында кейбіреулер ғана болмаса, Оралдың ар жағындағы кеңістіктер туралы ойламайтын (мұны есінде ұстағандардың бірі орыстың данышпан химигі Д.И.Менделеев еді). Қазір басқа заман туды. Домналары, көмір шахталары, жүздеген мың халық тұратын қалалары бар бүкіл «Орал-Кузнецк комбинаты» Оралдың ар жағында бой көтеруде.

	«Түрксіб» те сонда салынып жатыр. Орыс мəдениетінің басым қарыштауы Оралдың ар жағындағы «ортаазиялық республикалар» (Түркменстан, Тəжікстан, Өзбекстан, Қырғызстан) деп аталатын бөлігіндегідей еш жерде мұншама кең əрі стихиялы түрде жүріп жатқан жоқ. «Негорелоеден бастап Сучан станциясына» дейінгі орыс жерлерінің бəрі ояна бастады. Оқиғалардың осынау бетбұрысында еуразиялықтардың өз үлесі бар. Бірақ сонымен бірге Ескі құрлықтың орталық əлемі ретіндегі орыс əлемінің табиғаты да айқын көрініс береді. Кей кезеңдерде оның батыс шетіндегі Оралға дейінгі Орыс жері де қосылатын (бұрынғы географтардың «еуропалық Ресейі») Еуропа мен Азияның (Қытай, Үнді, Иран) арасында ештеңе жоқ бос жер сияқты көрінетін. Қазіргі заманғы орыс болмысының еуразиялық пайымы бұл босшылықты нағыз тірліктің бүлкіліне толтырды. XIX ғ. аяғында-ақ Еуропадан Қытай мен Жапонияға тура жол Ресей арқылы жатты (Ұлы Сібір темір жолы). География Еуропадан Парсыға, Үндіге жəне Үндіқытайға жол (ең болмаса солтүстік) басқаша өтуі мүмкін еместігін күмəнсыз көрсетеді. Бұл мүмкіндіктер бүгінге дейін əлі жүзеге асқан жоқ. Парсыны Солтүстік-батыстан Оңтүстік-шығысқа қарай жарып өтетін жəне Британ Үндісінің, сондай-ақ Еуропаның темір жол торабымен байланысты (Кавказ сырты, Қырым жəне Украина арқылы) Транспарсы темір жолы дүниежүзілік соғыс қарсаңында жүзеге асуға жақын еді. Қазіргі кезде, саяси жағдайларға байланысты, ол бұлыңғыр жобаға айналды. Орыс Түркістаны («ортаазиялық республикалар») мен Үнді темір жолдарының арасында байланыс жоқ. Орыс темір жол торабы транзиттік еуропалық-үнділік қозғалысқа бағытталмаған. Бірақ ерте ме, кеш пе, мұндай қозғалыс темір жолдар, автоəуесқойлық желілер немесе əуе қатынастары түрінде болса да фактіге айналады. Соңғылар үшін əсіресе Ресей беретін ең қысқа жолдардың маңызы зор болмақ. Əуе қатынастарының оларға тəн түзулікпен ұшу талабы неғұрлым салмақтырақ болған сайын, солғұрлым «орталық дүние» ретіндегі Ресей-Еуразияның рөлі айқындала түседі. Трансполярлық желілер орнату бұл рөлді одан əрі күшейтуі мүмкін. Қиыр солтүстікте ұлан-ғайыр өңірде Ресей Американың көршісі болып табылады. Полюс арқылы жолдың ашылуы немесе дəлірек айтқанда ол полюс үстінде Азия мен Солтүстік Американың арасындағы бір жалғастыратын шығырға айналады.

	Кейінгі мақалаларда еуразиялықтардың шығыс пен батыстың түп тамырларына рухани талдау жасау талпынысы туралы айтылады. Бұл жерде осынау талпынысқа геосаясат саласы көрсететін сəйкестіліктерді айқындаудың маңызы бар. Ресей-Еуразия – Ескі дүниенің кіндігі. Бұл кіндік жойылса, оның барлық бөлшектері, бүкіл құрлықтық шеткі өңірлер жүйесі (Еуропа, Алдыңғы Азия, Иран, Үнді, Үндіқытай, Қытай, Жапония) өзіндік «шашылған ордаға» айналады. Еуропа шекарасының шығысына қарай жəне «классикалық» Азияның солтүстігіне қарай орналасқан осынау дүние солардың бəрін бірлікке ұйыстыратын бірден-бір шығыр. Бұл қазіргі ақиқат нəрсе, болашақта оның ақиқаттығы одан бетер айқындала түседі. «Орталық дүниенің» байланыстырушы жəне біріктіруші рөлі тарихта да білінген. Бірқатар мыңжылдықта Еуразия əлемінде саяси басымдық көшпенділер жағында болды. Еуропа шекарасынан Қытай шекарасына дейінгі барлық кеңістікті басып алған, бір мезетте Алдыңғы Азиямен, Иранмен жəне Үндімен иық түйістірген көшпенділер əуел баста шашыраңқы отырықшы мəдениеттер əлемінің арасында келістіруші қызметін атқарған. Тарихта Иран мен Қытай арасындағы өзара қарым-қатынас ешуақытта моңғол үстемдігі дəуіріндегідей (XII-XIV ғ.ғ.) тығыз болмады деуге сияды. Моңғолиядағы ең соңғы қазбалар көрсеткеніндей, бұдан он үш – он төрт ғасыр бұрын эллин мен қытай мəдениеттерінің сəулелері толығымен жəне тек қана көшпелі еуразиялық дүниеде қиылысатын. Бұлжымас деректердің қуаты орыс əлемін Ескі Дүние аясында біріктіруші рөл атқаруға үндейді. Ресей-Еуразия өзінің осынау бейімділігін қаншалықты жүзеге асырса, соншалықты Ескі құрлықтағы сан түрлі мəдениеттер жиынтығы біртұтас дниеге айнала алады, Шығыс пен Батыстың арасындағы қарама-қарсы тұрушылық жойылады. Бұл жағдайдың мəнісі табиғи нəрсе болғанымен бəрібір бүгінде онша сезілмей отыр.

	Бірігу мəселесі дегеніміз ең алдымен мəдени шығармашылық мəселелері. Ескі Дүние кіндігінде орыс мəдениетінің біріктіруші жəне бітімгершілік рөлімен қатар оның дербес тарихи күш ретіндегі маңызы артты. Ол осы мəселелерді тек төңірегіндегі халықтармен қарым-қатынас жасай отырып қана шеше алады. Бұл тұрғыдан келгенде ол үшін Шығыстың мəдениеті де Батыстыкі сияқты өте маңызды. Орыс мəдениеті мен геосаясатының ерекшелігі – Шығыс пен Батысқа осындай бір мезеттік жəне бір қалыпты көзқараста болуы. Ресей үшін бұл бірдей екі – батыстық жəне оңтүстік-шығыстық – майдан. Бүкіл Ескі Дүниені бірдей дəрежеде жəне толығымен қамтитын көзқарас негізінен орыстық көзқарас болуы мүмкін əрі болуы тиіс.

	Дегенмен, таза географиялық сипаттағы мəселеге оралайық. Орыс «денесімен» салыстырсақ Еуропа да, Азия да Ескі Дүниенің шеті болып шығады. Жəне де Еуропа, орыс-еуразиялық тұрғыдан қарағанда, жоғарыда айтылғандай орыс шекарасынан батысқа қарай, ал Азия – оңтүстікке жəне оңтүстік-шығысқа қарай жатқанның бəрі болып табылады. Ал Ресейдің өзі Азия да емес, Еуропа да емес, міне, еуразиялықтардың негізгі геосаяси тұжырымы осындай. Сондықтан «еуропалық» жəне «азиялық» Ресей деген жоқ, оның Оралдың батысы мен шығысына қарай орналасқан бөліктері сияқты, Енисейдің батысы мен шығысында жатқан жəне т.с.с. бөліктері бар. Еуразиялықтардың одан əрі жалғастыруынша, Ресей Азия да, Еуропа да емес, ол ерекше географиялық əлем болып табылады. Бұл əлемнің Еуропа мен Азиядан айырмашылығы неде? Ескі құрлықтың батыс, оңтүстік жəне оңтүстік-шығыс шеттері өз жағалауларының мейлінше тілімденуімен де, рельеф түрлерінің санқилылығымен де ерекшеленеді. Ал оның Ресей-Еуразияны құрайтын негізгі «денесі» туралы бұлай деуге мүлде болмайды. Ол алдымен үш жазықтан (Ақтеңіз-Кавказ, Батыссібір жəне Түркістан), содан кейін олардан шығысқа қарай жатқан аймақтардын (оның ішінде Енисей өзенінің шығысындағы биік емес таулы елдерден) тұрады. Құрлықтың батыс жəне шығыс шеттерінің өңірлік түзілуіне «мозаикалық-бөлшектік», сондай-ақ біршама күрделі жиектер тəн. Мұнда табиғи түріндегі ағашты жерлерді, бір жағынан далалық жəне шөлдік аймақтар, екінші жағынан тундралық аудандар (биік тауларда) бірінен соң бірі таңданарлық түрде алмастырып отырады. Бұл «мозаикаға» Ескі Дүниенің орталық жазықтарында өңірлердің біршама қарапайым, «туға ұқсас» орналасуы қарама-қарсы тұрады. Соңғы тіркесіміздің мəні – картаға түсіргенде жаңағы жағдай тудың бөлінген көлденең жолақтарын еске салады. Мұнда оңтүстіктен солтүстікке қарай шөл, дала, орман жəне тундра бірін-бірі алмастырып отырады. Бұл өңірлердің əрқайсысы бірыңғай кең жолақ құрайды. Орыс əлемінің жалпы ендік бөлшектенуін аталған жазықтарды оңтүстіктен көмкерген тау жоталарының – Қырым жотасы, Кавказ, Копетдаг, Парапамиз, Гиндукуш, Тянь-Шаньнің негізгі жоталары, Тибеттің солтүстік шетіндегі, Ин-Шаньдегі, Ұлы Қытай қорғаны төңірегіндегі жоталар – көбіне-көп ендікті бойлай созылуы бедерлей түседі. Алдыңғылармен бір сызықтың бойында орналасқан соңғы аталған жоталар Гоби шөлі алып жатқан биік жазықты оңтүстігінен көмкеріп жатыр. Ол Жоңғар қақпасы арқылы Түркістан жазығымен байланысқан.

	Ескі Дүние құрлығының өңірлік түзілуінде өзіндік шығыс-батыс симметриясының қырларын байқауға болады, олар шығыс беттегі құбылыстардың батыс беттегілеріне ұқсастығынан көрініс береді жəне құрлықтың орта бөлігіндегі құбылыстардың сипатынан айырмашылығы бар. Құрлықтың шығыс шеті де, батыс шеті де (Қиыр Шығыс та, Еуропа да) солтүстік ендіктің 35 пен 60 градустарының арасында табиғи жағдайында орманды алқап болып келеді. Мұнда бореалды ормандар оңтүстік флоралық ормандармен тікелей жанасады жəне біртіндеп соларға айналады. Ал орталық əлемде мұндай жағдай мүлде байқалмайды. Онда оңтүстік флоралық ормандар тек таулы шеттерінде ғана кездеседі (Қырым, Кавказ, Түркістан). Жəне олар солтүстік флоралық немесе бореалдық ормандардан бірыңғай далалық-шөлдік жолақпен бөлінгендіктен солармен ешқашан жанаспайды. Сөйтіп Ескі Дүниенің орталық əлемін Карпаттан Хинганға дейін үзіліссіз сызық боп созылып жатқан, таулармен (оңтүстігінде) жəне солтүстікке қарай орналасқан (орманды жəне тундралы өңірлер) аудандармен көмкерілген дала һəм шөл белдеуі ретінде айқындауға болады. Еуразиялықтар бұл əлемді осы сөздің дəл мағынасымен Еуразия деп атайды (Eurasia sensu stricto). Оны фон Гумбольдтың бүкіл Ескі құрлықты (Eurasia sensu latiore) қамтитын ескі «Еуразиясынан» айырып қарау қажет.

	Еуразияның батыс шекарасы қаратеңіз-балтық мойыны, яғни, құрлықтың тарылған (Балтық жəне Қара теңіздер арасында) тұсындағы бойымен өтеді. Осы мойнақтың бойымен, жалпы солтүстік-батыстан оңтүстік-шығыс бағытында бірқатар ботаникалық-географиялық шекара, мысалы, тистің, буктың жəне айұрықтың шығыс шекарасы өтеді. Олардың əрқайсысы Балтық теңізінің жағалауынан басталып, Қара теңіз жағалауынан шығады. Аталмыш шекаралардан батысқа қарай, яғни, əлі жоғарыда айтылған өсімдік түрлері өсетін жерлерде, орманды алқаптың созылуы солтүстіктен оңтүстікке қарай өне бойы үзілместен жалғаса береді. Олардан шығысқа қарай солтүстікте орманды өңірге, ал оңтүстікте далалық өңірге тармақтану басталады. Осынау белесті Еуразияның батыс шекарасы деп есептеуге болады, яғни, оның Қиыр Шығыстағы Азиямен шекарасы Тынық мұхитқа жақындаған сайын бірыңғай далалық белдеуді ығыстыру бойлығына (Хинган бойлығына) ауыса береді.

	Еуразия əлемі дегеніміз «кезең-кезеңді жəне симметриялы өңірлер жүйесінің» əлемі. Негізгі еуразиялық өңірлер шекараларының белгілі бір климаттық белестер өтетін жерлерге қатысы бар. Мəселен, тундраның оңтүстік шекарасы жылдың орташа салыстырмалы ылғалдығы күндізгі сағат 1-де 79,5 пайызға тең нүктелерді қосатын сызыққа дөп келеді. (Күндізгі сағат бірдегі салыстырмалы ылғалдылықтың өсімдіктердің тірлігі мен топырақ үшін маңызы ерекше). Орманды өңірдің оңтүстік шекарасы салыстырмалы ылғалдылығы 67,5 пайызға тең осындай нүктелерді қосатын сызық бойынша өтеді. Даланың оңтүстік шекарасына (оның шөлмен түйісетін жерінде) бірдей салыстырмалы ылғалдылық күндізгі сағат 1-де 55,5 пайызға дөп келеді. Шөлдің бүкіл жерінде аталмыш көрсеткіш жаңағыдан төмен. Бұл жерде орманды жəне далалық өңірлерді қамтитын интервалдардың теңдігіне назар аудару керек. Мұндай сəйкес келушілікті жəне интервалдардың мұндай біркелкі қайталануын басқа да белгілер бойынша анықтауға болады (біздің кітабымызды қараңыз: «Географические особенности России», 1-бөлім, Прага, 1927). Осының өзі «Ресей-Еуразия өңірлерінің периодикалық жүйесі» туралы айтуға негіз болады. Ол симметриялық жүйе, бірақ біз бұның алдында айтқан шығыс-батыс симметриясы ұғымындағы емес, оңтүстік-солтүстік симметриясы ұғымындағы жүйе болып табылады. Мұнда солтүстіктің ормансыздығына (тундра) оңтүстіктің ормансыздығы (дала) сай келеді. Топырақтағы кальцийдің көлемі мен гумустың пайызы қара топырақты өңірдің орталық бөліктерінен солтүстікке жəне оңтүстікке қарай симметриялы түрде азая береді. Құбылыстардың симметриялы түрде ораналасуы топырақтың түсіне байланысты да айқындалады. Көлбеу өңірлердің орталық бөліктерінде ол анағұрлым қою болып келеді. Ал солтүстікке қарай да, оңтүстікке қарай да ол солғындана түседі (қоңырқай реңнен өтіп ақшылға ауысады). Орманды жəне далалы өңірлердің арасындағы шекарадан құмдар мен тасты субстраттарды баса солтүстікке қарай далалық аралдар, оңтүстікке қарай «аралдық» ормандар симметриялы түрде таралады. Орыс ғылымы бұл құбылысты «экстраөңірлік» деп атайды. Орманды өңірдегі далалық учаскелерді «оңтүстік түзетін» құбылыс ретінде, ал даладағы аралдық ормандарды «солтүстік түзетін» құбылыс ретінде сипаттауға болады. Орманды өңірдің оңтүстік түзетін формациялары даланың солтүстік түзетін формацияларына сай келеді.

	Өңірлік жүйе аясындағы біртіндеп ауысу, оның «кезеңділігі» мен «симметриялығы» Ескі дүниенің басқа ешбір жерінде Ресей-Еуразия жазығындағыдай соншалықты айқын көрініс бермейді.

	Орыс əлеміне мейлінше ашық географиялық құрылым тəн. Бұл құрылымда Орал оған географиялық «вампука» теліген (əлі де телитін) айқындаушы һəм бөлуші рөлді мүлде атқармайды. Орал «өзінің орографиялық жəне геологиялық ерекшеліктерінің арқасында еш бөлмейді, қайта, керісінше, «Оралдың бергі жағындағы жəне арғы жағындағы Ресейді» өте-мөте тығыз байланыстырады əрі бұлардың екеуінің де географиялық тұрғыдан келгенде бөлінбейтін бір Еуропаны құрайтынын тағы да дəлелдейді». Тундра көлбеу өңір ретінде Оралдың батысына қарай да, шығысына қарай да орналасқан. Оның екі жағында да орман жайқалады. Дала мен шөл хақында да мəселе басқаша емес (соңғысы Оралдың оңтүстік жалғасы Мұғалжарды шығысынан да, батысынан да көмкеріп жатыр). Орал белдеуінде біз географиялық ахуалдың пəлендей өзгергенін байқамаймыз.

	«Теңізаралық», яғни, бір жағынан, Қара жəне Балтық теңіздері арасындағы, екінші жағынан, Балтық теңізі мен Норвегияның солтүстік жағалауы арасындағы, кеңістіктің географиялық шекарасы анағұрлым салмақтырақ.

	Ресей-Еуразияның өзіндік, мейлінше айқын жəне солай бола тұра қарапайым географиялық құрылымы бірқатар маңызды геосаяси жағдайлармен байланысты.

	Еуразия əлемінің табиғаты түрлі саяси, мəдени немесе экономикалық «сепаратизм» үшін онша жайлы емес. Еуропа мен Азияның «мозаикалық-бөлшектенген» құрылымы кішігірім тұйық, ерекшеленген əлемшелердің пайда болуына ықпал етеді. Мұнда тар кеңістіктегі шаруашылық жан-жақтылығы зор шағын мемлекеттердің, əр қалаға немесе провинцияға айрықша тəн мəдени укладтардың, экономикалық аймақтардың өмір сүруі үшін материалдық алғышарттар бар. Ал Еуразиядағы жағдай мүлде басқаша. Өңірлердің «ту тəріздес» орналасуының кең пішілген аясы мұндай дүниеге ықпал етпейді. Шетсіз-шексіз жазықтар көкжиектің кеңдігіне, геосаяси комбинациялардың байтақтығына үйретеді. Далалар шекарасында құрғақпен, ормандар аясында мұндағы толып жатқан өзендер мен көлдердің суы үстінде жылжи-жылжи, адам баласы өзінің тіршілік ортасын ұдайы өзгертіп, ылғи қоныс аударып отырды. Этникалық жəне мəдени элементтер өзара тығыз қарым-қатынаста, қиылысу мен араласу үстінде болды. Еуропа мен Азияда кей уақыттарда тек өз ұясының мүдделері тұрғысынан ғана өмір сүру мүмкін еді. Еуразияда – сəті түскен күнде де, тарихи ұғымдағы өте қысқа мерзімде ғана. Еуразияның солтүстігінде жүз мыңдаған шаршы километр ормандар бар, алайда олардың ішінде бір гектар да жыртылған жер жоқ. Бұл жақтардың тұрғындары оңтүстікке таманғы аймақтармен жанаспай қалай өмір сүрмек? Оңтүстікте бұдан кем түспейтін байтақ жазықта мал шаруашылығы, арасында диқандық үшін де жарамды далалар бар, бірақ көптеген мың шаршы километр болатын осынау кеңістікте бір де бір ағаш өспейді. Бұл аймақтардың халқына солтүстікпен шаруашылық қарым-қатынаста болмай қалай тіршілік құру керек? Еуразияның табиғаты адамдарға біз қазір Еуропа мен Азияда байқайтынымыздан анағұрлым жоғары дəрежеде саяси, мəдени жəне экономикалық бірігу қажеттігін мегзейді. Нақ Еуразия далалары мен шөлдерінде көшпенділердің – Венгриядан Маньчжурияға дейінгі жəне тарихтың өне бойында скифтерден қазіргі моңғолдарға дейінгі – тұрмыс салты сияқты көп жағдайда «бір ізге салынған» укладтың болуы тегін емес. Еуразия байтағында скиф, ғұн, моңғол (XIII-XIV ғ.ғ.), т.б. сияқты ұлы саяси біріктіру талпыныстарының пайда болуы да тегін болмаса керек. Бұл талпыныстар тек дала мен шөлді ғана емес, олардан солтүстікке қарай орналасқан орманды өңірді жəне Еуразиядағы «тау көмкерісінің» оңтүстікке таманғы аймағын қамтыды. Еуразия аспанында өзіндік «халықтар бауырластығы» рухының лебі есетіні тегін емес: оның тамыры фин, түрік, моңғол халықтарының бөліктері арқылы германдық (қырымдық готтар) пен славяндықтан тұңғыс-маньчжурлыққа дейінгі түрлі нəсілді халықтардың ғасырлар бойы түйісуіне жəне мəдени араласуына бойлап кетеді. Бұл «халықтар бауырластығының» мəні – мұнда «жоғарғы» жəне «төменгі» нəсілдерді қарама-қарсы қоюшылық жоқ, бұл жерде «жалпы іске деген ырық» жеңіл оянады. Еуразия тарихы алғашқы тарауларынан бастап соңғыларына дейін мұның бірыңғай дəлелі бола алады. Міне, осы дəстүрлерді Ресей өзінің негізгі тарихи ісінде бойына сіңірді. XIX ғасырда жəне XX ғасырдың басында ол дəстүрлер кей кейде жасанды «батыстықпен» бүлінді, ал бұл ұғым орыстардан өзін «еуропалықтар» ретінде сезінуін (шын мəнісінде олар ондай емес еді) жəне басқа еуразиялық халықтарды «азиаттар» һəм «төменгі нəсіл» ретінде түсінуін талап етті. Мұндай түсінік Ресейді нəубеттен басқа еш жақсылыққа апармады (мəселен, ХХ ғ. басында орыстың қиыр шығыстағы арандатушылығы). Қазіргі кезеңде бұл концепция орыс түйсігінде біржола жеңілді, сондай-ақ əлі шет елдерде тығылып жүрген орыс «еуропеизмінің» сарқыншақтары қандай да бір тарихи мəннен айрылды. Жасанды «батыстықты» жеңу арқылы ғана еуразиялық халықтардың – славяндардың, финдердің, түріктердің, моңғолдардың жəне т.б. – нағыз бауырластығына жол ашылады.

	Еуразия Ескі дүниеде бұрын да біріктіруші рөл атқарған. Қазіргі заманғы Ресей бұл дəстүрлерді қабылдай отырып, зорлық пен соғыс əдістерінің күні өткен дəуірге жататын бұрынғы бірігу əдістерінен батыл əрі қайырылмастай бас тартуы керек. Бүгін таңда іс мəдени шығармашылық жолдары туралы, шабыт, нұрға бөлену, ынтымақтастық туралы болып отыр. Міне, еуразиялықтар осылардың бəрі туралы айтады. Қазіргі заманғы байланыс құралдарына қарамастан Еуропа мен Азия халықтары əлі көп жағдайда əркім өз қуысында отыр, өз мүдделерімен ғана өмір сүреді. Еуразиялық «жергілікті даму» өзінің негізгі қасиеттері бойынша ортақ іске үйретеді. Еуразиялық халықтардың парызы – өз үлгісін көрсете отырып, əлемнің басқа халықтарын осы жолдарға тарту. Сонда ғана ғаламдық іс үшін этнографиялық туыстықтың бірқатар еуразиялық халықтар кейбір еуразиялық емес халықтармен жақындасатын байланыстары – орыстардың үндіеуропалық байланыстары, еуразиялық түріктердің алдыңғыазиялық жəне ирандық қарым-қатынастары, еуразиялық моңғолдар мен Шығыс Азия халықтарының арасындағы жанасу нүктелері пайдалы болуы мүмкін. Мұның бəрі Ескі болса да əлі жас, бірақ болашағы зор Дүниенің жаңа, органикалық мəдениетін құру ісінде кəдеге жарауы мүмкін.





Мортон А. Каплан




	Мортон А.Каплан Чикаго университетінің белгілі профессоры. Халықаралық «The World and I» басылымының президенті, ай сайын шығатын «Вашингтон Таймс» газетінің басшысы. Доктор Каплан 1921 жылдың 9 мамырында Филадельфияда дүниеге келіп, Темпл, Станфорд университеттерінде дəріс алған, 1951 жылы Колумбия университетінде философия ғылымдарының докторы атағына ие болды. Доктор Каплан 1951 жылдан көптеген ғылыми жəне əкімшілік лауазымдарды атқарып, қазіргі уақытқа дейін халықаралық қатынастар комитетінің төрағасы, əскери бақылау факультетінің жəне шетелдік саясисеминардың, Чикаго университетіндегі саяси оқу орталығының директоры болды. 1974-78 жылдары Израиль стратегиялық зерттеу жəне саяси талдау институтының «Стратис» зерттеу комитетінің басшысы; секция төрағасы, 1975-1979 жылдары ғылымдар бірлестігінің 4,5,7-ші жəне 8-ші халықаралық конференцияларының төрағасы жəне 1980-83 жылдары бірлестік төрағасы қызметін атқарды. 1983 жылдан дүниежүзілік халықаралық профессорлар академиясының президенті болды. 1985 жылдан «Əлем жəне мен» газетінің басшысы.

	Каплан Америка саяси ғылымдар ассоциациясының, халықаралық саяси ғылымдар ассоциациясының, халықаралық стратегиялық зерттеу институтының (Лондон), халықаралық əлеуметтану ассоциациясының, тағы басқа ғылыми қоғамдардың мүшесі.

	Мортон Капланның кітаптары мен мақалалары өте көп. Солардың кейбіреулері: «1945-55 жылдарғы АҚШ сыртқы саясаты», «Халықаралық саясаттағы жүйе жəне үдеріс», «Халықаралық заңның саяси негіздері» (Катценбахпен бірлесіп), «Ғылым, тіл, адамзат шарттары».





ХАЛЫҚАРАЛЫҚ САЯСАТТАҒЫ ЖҮЙЕ ЖƏНЕ ҮДЕРІС153




	2 тарау.

	Халықаралық жүйе



	Бұл тарауда алты əртүрлі халақаралық жүйе, немесе, дəлірек айтсақ, аса жоғары тұрақтылықтағы бір халықаралық жүйенің алты тепе-теңдік ахуалы қарастырылады. Бұлар: (1) «күштер балансы» жүйесі, (2) икемді қосполярлық жүйе, (3) қатқыл қосполярлық жүйе, (4) əмбебап жүйе, (5) иерархиялық жүйе жəне (6) жекелеген вето жүйесі.

	Бұл жерде талқыға түсіп отырған əртүрлі халықаралық жүйе эвристикалық модельдер болып табылады. Алдыңғы екеуін айтпағанда олардың бəрі де тарихта орын алмаған.

	Тарихта үлгісі болмаған жүйелерді талдаудың белгілі бір құндылығы болады. Біріншіден, тарихта болған халықаралық жүйелердің модельдері белгілі бір жағдайларда халықаралық жүйелердің жаңа түрлерінің пайда болуын біршама болжауға мүмкіндік береді. Сондықтан тарихта ұқсастығы болмаған халықаралық жүйелерге сипаттама беру қазіргі бар жүйелердің модельдерін растау, нақтылау үшін қажет. Екіншіден, осындай халықаралық жүйелер пайда бола қалғанда олардың бұдан арғы жағдайы қалай болатындығы туралы болжау болғаны абзал. Бұлай болмағанда қазіргі бар жүйелердің өзгеруі турасындағы болжамдардың оларға сүйену үшін дəлдігі тым төмен, мардымсыз болар еді.

	«Күштер балансы» жəне икемді қосполярлық жүйелердің модельдері олардың қазіргі аналогтарына қарағанда анағұрлым қарапайым болып табылады. Аталған жүйелердің кейбір маңызды ережелері қарастырудан тыс қалуы мүмкін. Мұндай жағдайда осынау кемшіліктер модельдерді қолдануға талпыныс барысында белгілі болмақ. Қарым-қатынастар жүйесі неғұрлым қарапайым əрі тұрақты түрде болуы үшін модельдердің қарапайымдылығы басты рөл атқарады.

	Егер теориялық қарастыру қарапайым модельдерден бастау алмай, соларда тоқтап қалса, нəтижесінде ілгерілеу жəне қандай да бір операционалдық білім жоқ болып шығады. Мұны іс жүзінде былай тексеруге болады: қарапайымдандыру зерттеудің дамуына көмектесе ме əлде ол маңызды өзара қарым-қатынастарды күңгірттендіріп, соның салдарынан ғылымды қызғылықты мəселелерді шешуден бұрып əкете ме?





	«Күштер балансы» жүйесі



	Халықаралық тепе-теңдіктің кез келген ахуалы күштер балансы болып табылатындықтан «күштер балансы» термині тырнақшаларға алынды. Бұл тұрғыдан келгенде аталмыш термин сөздің мəнін қайталау, тіпті бос сөз болып шығады. Ол бұл жүйеде не болып жатқандығы жөнінде де, акторлар не істеуі керектігі жөнінде де ешқандай тың мағлұмат бермейді. Солай бола тұра, «күштер балансы» термині əдебиетте қолданылады жəне ол XVIII-XIX ғасырларда, бəлкім, XX ғасырдың басында болған халықаралық жүйені суреттеуге қолданылған болса, біршама интуициялық түсінік береді.

	«Күштер балансы» жүйесінің басқа халықаралық жүйелерден төмендегідей сипаттар бойынша айырмашылығы бар. Ол саяси шағын жүйесіз (немесе, басқаша айтқанда, нөлдік саяси шағын жүйесі бар) халықаралық жүйе болып табылады. Бұл жүйенің акторлары «ұлттық акторлар» тұрпатына жататын халықаралық акторлар болып табылады. Бұл жүйеде негізгі акторлар («негізгі» –анықтама берілмейтін ұғым) кем дегенде бесеу болу керек, одан көп болғаны да дұрыс.

	Бірінші дүниежүзілік соғыстың қарсаңында Англия, Франция, Германия, Австро-Венгрия империясы, Италия, АҚШ нағыз кең ұғымдағы негізгі ұлттық акторлар санатына қосылды. Бұл жерде біз қай мемлекеттерді негізгі ұлттық акторлар ретінде айқындайтынымыз онша маңызды емес, алайда аталмыш санатқа кіретін акторлардың санының мейлінше аз болуының да осынау жүйе үшін өмірлік мəні бар.

	«Күштер балансының» халықаралық жүйесінде бірегей саяси құрылым болмаса да ұлттық акторлар бірін-бірі толықтырып отыратын үлгіде жеке-дара əрекет етеді, осылайша аталмыш жүйенің негізгі ережелерін орындайды. Бұл ережелер акторлардың өзін-өзі ұстауын көрсетеді. Олардың сипаты əмбебап болып келеді154.

	«Күштер балансы» жүйесі төмендегідей негізгі ережелермен сипатталады:

	1. Өз мүмкіндіктерін ұлғайту үшін əрекет ету, бірақ мұны соғыс жолынан гөрі келіссөздер жолымен жүзеге асырған жөн.

	2. Мүмкіндіктерді ұлғайту сəтін жіберіп алғаннан гөрі соғысқан дұрыс.

	3. Негізгі ұлттық акторлардың бірін толық жойып жібергеннен гөрі соғысты тоқтатқан дұрыс.

	4. Жүйенің қалған акторларына қарағанда алдыңғы қатарда болғысы келген қандай да бір коалицияға немесе жеке акторға қарсы əрекет ету.

	5. Ұлттан жоғары тұрған ұйымдық қағидаттарды қолдайтын акторларға қарсы əрекет ету.

	6. Жеңілген немесе əрекеттері шектелген негізгі ұлттық акторларға қайтадан жүйеге енуге мүмкіндік беру жəне оларды рөлдес əріптестер ретінде қарастыру, немесе бұрынғы негізгі емес акторлардың негізгі ұлттық акторлар санатына кіруіне септесу. Барлық негізгі акторларды оңтайлы рөлдес акторлар ретінде қарастыру.

	Бірінші ереже əр негізгі ұлттық актор өз ықпалын өсіруге ұмтылатынын мегзейді. Алайда бұл, егер мүмкін болса, соғыссыз, «күштер балансы» жүйесі үшін соғыс əкелетін тепе-теңдікті бұзатын салдарларсыз орындалуы керек.

	Екінші ереже əр ұлттық актордың алғашқы парызы оның өз мүдделерін қорғау болып табылатынын көрсетеді. Бұл егер негізгі актор өз мүдделерін қорғай алмаса, онда ол мүдделер алдыңғы қатарға шыға алмайды деген сөз. Яғни, мүмкіндіктер тіпті соғыс ашу арқылы да кеңейтілуі керек.

	Алашқы екі маңызды ереже, шамасы, Гоббс рухындағы жеке бастылық ескертпелер болып табылады. Олар «бəрінің бəріне қарсы соғысы» деп аталатын дүниеге сəйкес келеді. Солай бола тұра, олар классикалық философиялық стандарттарға да сəйкес. Егер қоғамдастық көлемінің іс жүзінде шектеулері бар болса, онда қоғамдастықтар арасындағы əділ тəртіптің мүмкіндігі парасатты қажеттілікке, ықтимал жауларға дербес қарсы тұру қабілетін сақтауға бағындырылуы керек.

	Үшінші ереже Гоббс стандарттарына емес, классикалық стандарттарға сəйкес келеді. Негізгі ұлттық акторлар əділ де заңды қоғамдастықтың оңтайлы көлемінен асып кетпейтіндей ғана ұлғаюы керек. Бұл заң əулеттік режимдер арасындағы қарым-қатынастарға да, қазіргі ұлттық аумақтық мемлекеттердің сипатына да сай болады. Белгілі бір шеңберден шығып кету ілуде бір болатын немесе ұлттық сəйкестілікке жатпайтын дүние боп табылар еді.

	Төртінші жəне бесінші ережелер – бұл халықаралық əрекет жүйесін сақтау үшін қажет кəдімгі рационалды талаптар. Басым коалиция немесе басым жағдайға қолы жеткен, болмаса қалған негізгі акторлардың үстінен саяси үстемдік жүргізгісі келген негізгі ұлттық актор бұл коалицияға кірмейтін ұлттық акторлардың мүдделеріне қауіп төндіреді. Бұдан əрі, егер коалиция халықаралық жүйеге пəрменді үстемдік жүргізетін болса, онда коалицияның басым мүшесі (немесе мүшелері) сол коалицияның маңыздылығы төмен мүшелерінен басым тұратын болады. Сондықтан коалициялар өздеріне кірмейтін мемлекеттерге қауіп төндіре бастаған қарсы коалицияларға əдетте қарсы бəсекелес ретінде қарайды. Коалициялар өз мүшелерінің мүдделеріне қауіп төндіре бастағанда да əлсіздене береді. Мұндайда коалицияның басым мүшелері тарапынан қатер сезген мемлекеттер коалицияға қатысты бейтарап болғаны немесе қарсы коалицияға қосылғаны анағұрлым тиімді деп есептейді. Бұл ереже де үшінші ережемен астасып жатыр. Мемлекеттер болашақта қажеттік туған жағдайда қалғандарына қосыла алатындай болуы үшін олардың кей ұмтылыстарын шектеу жəне негізгі ұлттық акторларды жоймау керек.

	Алтыншы ереже жүйеге қатысу «күштер балансы» жүйесінің басты ережелерімен жəне нормаларымен үйлестіруге байланысты екендігін мегзейді. Егер негізгі акторлардың саны азайса, халықаралық «күштер балансы» жүйесі тұрақсыз бола бастайды. Демек, негізгі ұлттық акторлардың санын белгілі бір мөлшерде ұстап тұру жүйе тұрақтылығының қажетті шарты болып табылады. Бұл жеңілген мүшенің жүйедегі толық құқығын қайтару арқылы немесе бұрынғы девиантты акторларды реформалау арқылы жүзеге асырылады.

	Акторлар арасындағы кез келген нақты əрекет немесе өзара қарым-қатынас «кездейсоқтықтың» нəтижесі болуы ықтимал десек те, осынау əрекетке немесе ахуалға əкеп соқтырған ерекше жағдайлардың жиынтығы болады, ал оған күтпеген кездесулердің немесе жеке адам факторларының элементтері кіреді. Алайда олар ұлттық мінез-құлық үлгілерімен жəне халықаралық жүйенің маңызды ережелерімен өзара тығыз байланысады, ал бұл теорияның болжағыш қуаты бар екендігінің айғағы.

	Ыдыс ішіндегі кез келген молекула басқа молекулалармен қым-қуыт соқтығатынына байланысты кез келген бағытта қозғала алатыны сияқты, ұлттық акторлардың жекелеген əрекеттері де кездейсоқ дөп келулерге байланысты. Бірақ газдың жалпы сипаттамасы ыдыстағы қысым мен температураға сай болатыны секілді, ұлттық акторлар əрекеттерінің тізбеленіп келуі басқа ауыспалы көрсеткіштер тиісті мағынаға ие болған жағдайда жүйенің маңызды ережелеріне сəйкес келеді.

	Сонымен, талдау жекелеген оқиғалардан олардың тізбегіне ауысқанда айрықша жəне кездейсоқ дөп келулер маңызды үрдістердің бөлігіне айналатыны белгілі болды. Бұл жолда тарихи оқиға өзінің бірегей ерекшелік қасиетін жояды да, ғылымның əмбебап тіліне аударылуы мүмкін.

	Негізгі ережелердің саны азайтылмауы тиіс. Тіпті бір ереженің орындалмауының өзі қалған ережелердің кез келгенінің орындалмауына əкеп соғады. Оның үстіне абстракцияның осынау деңгейінде, бəлкім, талаптар жиынтығымен тығыз байланысқан ешқандай басқа ереже көрсетілмеуі мүмкін.

	Жүйенің кез келген маңызды ережесі басқа ережелермен тепе-теңдік жағдайында тұрады. Бұл белгілі бір нақты ереже тек осы халықаралық жүйеде көрініс береді деген сөз емес. Алғашқы екі ереже, мысалы, қосполярлы жүйедегі блоктардың көшбасшыларына да қатысты. Алайда олар көрсетілген жүйелердің əрқайсысы үшін қажет, ал олар жоқ болғанда екі жүйенің қалған ережелері де өзгеріске ұшырайды.

	Халықаралық жүйелердің ережелері өзара тəуелді болып табылады. Мəселен, негізгі ұлттық акторды қалпына келтіргендегі немесе жеңіліс тапқанын ауыстырғандағы сəтсіздік девиантты ұлттық акторларды немесе келешек үстемдік ететін коалицияларды шектеуге қабілетті коалициялар қалыптастырумен байланысты.

	Ережелер жиынтығындағы тепе-теңдік тұрақты емес, бірақ ол біршама уақыт мерзімінде жекелеген əрекеттерден туындайды. Сөйтіп, егер уақыттың əжептəуір ұзақ мерзімін қарастыратын болсақ, онда жүйенің трансформациялануы үшін белгілі бір өзгерістердің жағдай жасау мүмкіндігі зорая түседі (мұның себептері кейінірек түсіндіріледі). Оң қайтарымды байланысы бар кез келген əрекет жүйені өзгертуге септігін тигізе алады. Бұл ережелердің ықпалын ашып көрсететін тарихи қағидаттарды оңай табуға болады. Мысалы, еуропалық мемлекеттер Наполеонды ол жүйедегі «ойын» ережелеріне сəйкес ойнауға келіскенше мойындаған еді155. Бурбондар əулетін қалпына келтіру үшінші ереженің ықпалын көрсетеді. Əгерки бұл қалпына келтіру мүмкін болмай шықса, халықаралық жүйе тұрақсыз сипат алар еді. Бурбондар қалпына келгеннен кейін халықаралық жүйеге Францияның қайтып оралуы алтыншы ереже ықпалының мысалы болып табылады. Mowat жақсы жазғандай, Еуропа ұлттарының концерті бірінші ережені суреттейді. Антанта төртінші ережені көрсетсе, XVIII-XIX ғ.ғ. тарихы – екінші ережені көрсетеді. Үшінші ереже ықпалының үздік мысалы, бəлкім, Бисмарктың, оны бұған итермелеген себептер тек қана бір осы ереженің көрсеткіштерінен анағұрлым күрделі болса да, Садоводағы дипломатиясы болар. Бірақ бұл еңбектің мақсаты тарихи суреттеулерді көбейту емес, оқырман XVIII-XIX ғ.ғ. халықаралық қатынастардың осынау ережелермен сəйкес келер-келмесін айқындау үшін өз зерттеуін жүргізе алады.

	Негізгі ережелер жиынтығы белгілейтін тепе-теңдіктен басқа халықаралық жүйенің екі басқа тепе-теңдік сипаттамалық түрі бар: маңызды ережелер жиынтығының жəне халықаралық жүйенің басқа ауыспалы мəндерінің арасындағы тепе-теңдік, сондай-ақ, халықаралық жүйенің жəне оның сыртқы ортасының арасындағы тепе-теңдік.

	Егер акторлардың əрекеті жоғарыдағы ережелерге бағынбаса, онда акторлардың түрі мен саны өзгеретін болады. Ал егер олардың түрі мен саны өзгеретін болса, онда ережелерге сай əрекет істеу мүмкін болмай қалады.

	Егер жүйенің басқа ауыспалы мəндері жүйенің белгілі бір мəндеріне ие болса, онда халықаралық «күштер балансы» жүйесінің негізгі ережелері тепе-теңдікте қалуы мүмкін. Қорлардағы өзгерістердің жəне негізгі акторларда бар ақпараттардың кейбіреулерінің жүйе ережелерімен сəйкес болуы, ал басқаларының – болмауы мүмкін.

	Шынында да, егер бір ауыспалы мəннің мағынасы, мəселен, қандайда да бір коалицияның ықпалы, өзгерсе, онда белгілі бір акторда бар ақпараттың саны өзгермеген жағдайда жүйе тепе-теңдікті ұстап тұра алмайды. Бұлай болмағанда оның орнын толтырар тиісті өзгерістер де болмайды. Коалиция үлгілеріндегі кейбір өзгерістер жүйе ережелерімен қабысса, басқалары қабыспауы мүмкін.

	Егер халықаралық «күштер балансы» жүйесінің ережелері XVIII-XIX ғ.ғ. ұлттық акторлардың əрекеттерін дəл суреттесе, аталмыш жүйе сол кезде өмір сүрген адамдар үшін абсолюттік, əмбебап болып көрінер еді жəне «күштер балансы» ережесі əмбебап қолданыс ережесі ретінде қарастырылуы мүмкін еді. Алайда суреттелген жүйе бұдан əрі қарастырылатын қазіргі кездегі халықаралық қосполярлық жүйемен қосылыс түзбегендіктен, бұл жүйенің тек шектеулі, белгілі бір жағдайларда ғана өмір сүре алатыны бесенеден белгілі. Бір жүйеден екінші жүйеге ауысуды түсіндіру үшін «күштер балансы» жүйесі өмір сүре алатын шеңбердің сындарлы жағдайларына баса назар аудару қажет.

	«Күштер балансы» жүйесін тұрақсыз ететін жағдайлар: ережелер бойынша «ойнауға» келіспейтін маңызды ұлттық акторлардың болуы; ұлттық саясаттың ережелері ұлттан жоғары тұрған саяси ұйымның кейбір түрін белгілеуге бағытталған ұлттық актордың болуы; ұлттық акторлардың шешім қабылдау жүйесін ақпаратпен қамтамасыз етудегі кемшіліктер немесе берілген жүйенің маңызды ережелері тұрғысынан келгенде жекелеген адамдардың ауытқымалы болып келетін өз əрекеттері; оң қайтарымды байланыс тəн ресурстардың өзгеруі; ықпалдың күшею ережесін немесе жеңіліс тапқан акторларды қалпына келтіру ережесін қолданған жағдайдағы күрделіліктер, сондай-ақ ережелер мен елеулі ұлттық мұқтаждықтар арасындағы түрлі кикілжіңдер; негізгі акторлардың аздығын немесе «тепе-теңдік» тетігіндегі икемділіктің жеткіліксіздігін түсіндіретін «балансты» материалдық-техникалық қамтамасыз ету қиындықтары.

	Егер негізгі ұлттық акторлардың бірі «күштер балансы» жүйесінің ережелерін игермесе, онда оның жүйенің тұрақтылығын бұзуына мүмкіндік туады. «Күштер балансы» жүйесінде тепе-теңдікке немесе жүйе ережелеріне негізгі ұлттық акторлардың бірін-бірі толықтыратын əрекеттері сүйеу болып тұрады. Алайда бұл жерде қатысушылар, яғни, негізгі ұлттық акторлар, дер кезінде орнын толтыратын əрекеттерге бармаса, жағдайды қалпына келтіруге қабілетті ешқандай сыртқы полициялық күш жоқ.

	Акторларының саны көп əлеуметтік жүйелерде жекелеген адам кең көлемді саяси қозғалыстың қолдауынсыз жүйе ережелерін бұза алмайды. Маньяк немесе қылмыскер басқа бір адамды өлтіруі мүмкін. Бірақ қоғамда ұйымдасқан полицияның бар екендігін ескермегеннің өзінде адамдардың көптігі соншалықты, бір адам немесе қылмыскерлердің шағын бандасы күш көрсету арқылы жүйе ережелерін өзгерте алмайды. Басқа адамдар өздерін қорғау үшін түрлі əрекеттерге барады; тіпті сол əрекеттер нұқсан келтірушілікті тоқтата алмаса да, қылмыскерлердің əрекеті əлеуметтік жүйені өзгерте алмайды.

	Экономикалық жүйеде абсолютті бəсекелестік жағдайында бір фирма екіншіні алдауы мүмкін. Бірақ оның жаман аты тез арада белгілі болады да, басқалар тарапынан қарсы əрекеттер жүзеге асырылады. Алайда халықаралық «күштер балансы» жүйесінде алдын-ала жасалған девиантты əрекет девиантты акторға жазадан құтылып кетуге көмектеседі. Ірі корпорацияның ұсақ əріптестеріне қарағанда басымдылығы болатынындай, девиантты ұлттық актор басқа акторларды мəжбүрлеуге қабілетті ететін өз мүмкіндіктерін соншалықты ұлғайта алады. Халықаралық жүйенің бір ұлттық шағын жүйесі соншалықты алға шығады да, өзінің девианттығында жолы болып отырады. Тіпті ауытқушы ұлттық актордың халықаралық жүйені өзгерту немесе оған үстемдік орнату пиғылы болмаған күннің өзінде оның əрекеттерінің ұқсас салдарлары болуы ықтимал.

	Егер негізгі ұлттық актор қандай да бір ұлтаралық немесе ұлттан жоғары тұрған үстемдікке ұмтылса, «күштер балансы» жүйесінің осындай өзгерістері анағұрлым ықтимал бола түседі. Ұлттық актордың басты сипаты ұлттық мақсаттарға негізделген шектеу болып табылады. Ұлттық актор өз ықпалын ұлғайтуға ұмтылады, бірақ ұлттан жоғары тұратын деңгейді меже етпейді. Тіпті Наполеонның Франциясы осынау шекарадан шығуға əрекеттенсе де, өз мақсаттарын шектеп отырды. Ұлттан жоғары тұрушылық ұлтшылдықтың ерекше құндылықтарына сəйкес. Осылайша, ұлттық акторлар өздерінің барлық мүмкіндіктерін пайдаланбайды. Мəселен, 1870 жылғы соғыстан кейін Германия Францияға аса ауыр шектеулер қойды, бірақ ол Францияны Германияға қосып алуға немесе өзінің отары етуге ұмтылған жоқ.

	Осынау өзін-өзі шектеулер жай ғана ізгі ниеттен туындаған іс еместігін көрсететін белгілі бір себептерді айтуға болады. Егер прусс əскері өз мақсаттарын шектемесе, басқа негізгі ұлттық акторлар, əрине, Францияға қол ұшын берер еді. Тіпті осы салдарларды ескермегеннің өзінде Францияны тізгінде ұстау талпынысы Германияға тым қымбатқа түсер еді. Француз халқының ынтымақтастық сезімі тұрақты оккупациялауға кеңінен қарсылық көрсетуге бастаса да, сол халықтың бір бөлігі уақытша оккупацияны өзі үшін тиімді деп те таппақ. Франциядағы прусс əскері қару-жарағының сапасы жағынан ұдайы басым бола алмас еді, өйткені қарсылықтың қару-жарақты сол жергілікті жерде шығаратын мүмкіндігі болды. Толқу туа қалған жағдайда оккупациялық əскерлерді барлық қажет дүниелермен қамтамасыз ету үшін көлік құралдарының деңгейі онша жақсы болмады. Бірақ қалай болғанда да прусс көшбасшыларының Францияны отар етуге немесе оны Германияның құрамына енгізуге ұмтылды дейтін ешқандай дерек жоқ.

	Дегенмен, Германияның Эльзас пен Лотарингияны қол астынан шығаруы 1870 жылдан кейін жүйенің қатаюына себепкер маңызды фактор болды. Бұл алтыншы ереженің бұзылуына жəне 1914 жылғы соғыстың басталуына əкеп соқты, сондай-ақ халықаралық «күштер балансы» жүйесінің тұрақсыздығына əкеп тіреген маңызды фактор болды. Тіпті Пруссияның мақсаттары шектелгеннің өзінде Эльзас пен Лотарингиядан айырылу Франциядағы жағдайды ушықтырғаны соншалықты, жуыр арада Германия мен Франция еш одақтас бола алмайтын еді. Сөйтіп алтыншы ереженің тұрақтандырушы əсерлерінің біріне қол жеткізу іске аспады.

	1870 жылдан кейінгі қаталдықтың күшеюі «тепе-теңдік» рөлінен өзгеше «күштер балансы» жүйесінің төртінші ережесімен анықталатын біріктіруші рөлдердің пайда болу қажеттігіне алып келген негізгі факторлардың біріне айналды. Гаага соты мен Ұлттар Лигасы жұмсақ қосполярлы жүйеге көбірек сəйкес келетін жəне «күштер балансы» жүйесінің қауіпті тұрақсыздығы туралы белгі беретін жаңа рөл атқара бастады.

	Əрине, бірінші дүниежүзілік соғыстан кейін бейбіт келіссөздер «күштер балансы» жүйесінің басты ережелеріне толық сəйкес болмады деп айтуға келмейді, дегенмен олар шын мəнінде осы ережелерге сай емес ұлттық үрдістерді күшейтуі мүмкін еді. Халықаралық жəне ұлттық ережелер жиынтығы бұдан əрі тепе-теңдікте болмағандықтан олардың біреуінен бас тарту керек болды.

	Егер ұлттық мақсаттар ұлттан жоғарғы деңгейге айналса, онда қазіргі үлкен индустриалды аймақтарды басып алуға мүмкіндік беретін қару-жарақ пен көлік құралдарының дамуы «күштер балансы» жүйесінің ережелерінен ауытқуына септігін тигізуі мүмкін.

	Кеңес Одағының Шығыс Еуропадағы əрекеттері осы тұжырымды айғақтайды. Тіпті егер американдық əскери билік басындағылардың қолында жеткілікті қару-жарақ болса да, Құрама Штаттарға Кеңес Одағын Шығыс Еуропадағы ықпалынан бас тартуға мəжбүр ету тиімді болуы екіталай еді.

	Егер АҚШ-тың Кеңес Одағының Батыс Еуропаны басып алуын өте-мөте қымбат іс етуге156 жеткілікті билігі болмаса, немесе егер Кеңес Одағы Батыс Еуропа коммунизмге еркін сайлау арқылы келеді деп есептемесе, онда Батыс Еуропа Кеңес Одағы ықпалының аясына енгізілуі мүмкін еді. Бұлай болған жағдайда Кеңес Одағының ықпалы соншалықты басым болып, тіпті икемді қосполярлы жүйенің өзі Кеңес Одағының қысымынан сақталуы неғайбыл болар еді. Демек, Кеңес Одағының пайда болуы халықаралық «күштер балансы» жүйесін қалпына келтіру мүмкіндігін жоқ қылды.

	Егер ұлттық акторлардың қолында бір ұлттық акторға басқа ұлттық акторлардың күшін пайдалануға мүмкіндік беретін қатаң құрылымы бар халықаралық саяси партиялар болса, «күштер балансы» жүйесі тұрақсызға айналады. Егер басқа ұлттық акторларда қатаң құрылым болмаса жəне осыған байланысты өз ұйымдары болмаса, жəне де халықаралық «күштер балансы» жүйесінің ережелері бойынша ойнауды жалғастыра берсе, онда олар мүлде ыңғайсыз жағдайда қалады. Ұлттан жоғары тұрған үстемдікке, мысалы, Кеңес блогының үстемдігіне ұмтылған актордың ықпал аясына түскен кез келген ұлттық актор осынау блокпен тығыз байланыста қалу үрдісіне бағынатын болады. Мұндай акторлар блоктан еркін шығып немесе қарсы тұрған коалицияға қосылып кете алмайды. Сөйтіп, ауытқушы ұлттық актор өзінің қарсыластарын бөлшектеуге жəне оларға бір-бірлеп зиян келтіруге мүмкіндік алады, өйткені олар өздерінің мүдделерін қорғау жауапкершілігіне тəуелді болғандықтан күштерін біріктіруге шамасы келе қоймайды.

	Егер «күштер балансы» жүйесінде барлық негізгі акторлар шектелген мақсаттарға ұмтылса, онда олардың əрқайсысы өздерінің тікелей қысқа мерзімді мүдделеріне қауіптенбей-ақ қол жеткізе алады. Егер мұндай мүдделерге қол жеткізуге бағытталған əрекеттер акторлардың бірінің ықпалын күшейтуге түрткі болса, онда қуаты ұлғайып келе жатқан актормен бір коалицияға қалған акторлардың кіруіне тежеу салу үшін біршама ынталандыру мəселесін ұсынуға мүмкіндік бар. Белгілі бір кезеңге дейін мұндай ынталандыру қажет болмайды, өйткені басқа акторлардың мүдделеріне сай неғұрлым ықпалды актордың қуатын шектейді. Мəселен, Макиавелли өзінің билеушісіне көршілеріне қарсы аса қуатты билеушілермен бірге бір коалицияға кірмеуге кеңес беріп отырған. Бұл кеңестің кейбір қабыспайтын тұстары болса да, «күштер балансы» жүйесіндегі ұлттық мемлекеттердің көпшілігі ұлттық акторлардың бірінің басым жағдайда болуына мүмкіндік беруді, бəлкім, тым қауіпті деп есептер еді.

	Əйтсе де, ұлттан жоғары тұрған ұйымдастырушы қағидаттар барда басқа мемлекеттерді ұлттан жоғарғы үстемдікке бағыт ұстаған актормен бірігуге мəжбүр ету мүмкін бола бермейді. Демек, мұндай акторға өз ықпалын ұлғайтуға жол ашу, мейлі бұл əрекет қысқа мерзімді мүдделермен ғана байланысты болсын, тым қауіпті бола бастайды. Сол себепті басқа ұлттық акторлар ұлттан жоғарғы ұйымдық сипаттамалары бар біршама тұрақты блоктар – тіпті бұл анағұрлым қуатты ұлттық акторға тұрақты бағыт ұстауды қажет етсе де – қалыптастыра отырып, өз мүдделерін қорғауы тиіс. Бірақ бұл əрекеттер ауытқушы актордың əрекеті сияқты «күштер балансы» жүйесін күйретуші болып табылады.

	Мақсаттарды шектеуді талап ететін үшінші ереже жəне ауытқушы акторды шектейтін іс-қимыл талап ететін бесінші ереже бір-біріне қайшы болуы мүмкін. Ауытқушы актор əміршіл һəм əкімшіл болғанда, мысалы, фашистік Германиядағыдай, мұндай акторды шектейтін осынау ережелерді қолдау мүмкін бола бермейді. Егер ауытқушы ұлттық актор əжептəуір күшпен халықаралық жүйені қайта құруға ұмтылса, онда бұның соғысушы тараптардың мақсаттары шектеулі болмайтын жағдайға апарып тіреуі ықтимал. Осындай жағдайда оның соғысты жүргізу үшін кез келген шараны қолдануы оның қарсыласын да шектелмейтін соғыс жүргізуге мəжбүр етеді. Мұндай соғыстың оған қатысатын ұлттық акторлардың ішкі əлеуметтік құрылымы үшін, сондай-ақ осы соғысты басынан өткеріп жатқан ұлттық акторлардың ықпалының салыстырмалы деңгейі үшін болжап болмайтын салдарлары болуы мүмкін. Мұндай соғыс басқа да ауытқушы акторлармен бір коалиция ұйымдастыруды талап етуі ықтимал. Мысал ретінде екінші дүниежүзілік соғыста ұлттық ресурстардың Батыс пен Кеңес блогы арасында бөлінуін келтіруге болады. Мұндай жағдайда халықаралық «күштер балансы» жүйесін сақтау үшін жүргізілетін соғыстың өзі, əйтсе де, сол жүйені тас-талқан ете алады.

	Ақпараттық факторлар бұдан бұрын қарастырылғандармен тығыз байланысты. Тіпті ұлттық актордың мақсаттары əуел бастан шектеулі болса, оның жетістіктерін ауытқушы амбициялар күшейтуі мүмкін. Егер басқа ұлттық акторлар уақытында ұлттық ықпалдың бөлінуіндегі өзгерістерге баға бере алмаса, олар оның орнын толтыратын қажет əрекеттерді жүзеге асыруы неғайбыл. Мəселен, Наполеонға қарсы коалиция қажет уақыттан кейін ұйымдастырылып еді.

	Егер ұлттық актордың анық айқындалған ауытқушы мақсаттары болса, мысалы, ұлттан жоғары тұрған ұйымның қалыптасуы сияқты, онда осынау ауытқудың жылдамдығын сезінудің қарама-қарсы коалиция қалыптастыру үшін маңызы зор болмақ. Фашистік Германияны алсақ, оларға қарсы бағытталған əрекеттер 1939 жылға қарағанда 1936 жылы, тіпті 1938 жылы, анағұрлым пəрменді болар еді. Ең ақырында, егер Кеңес Одағы Батыс жағында соғысқа араласпағанда, бұл əрекеттер жүзеге аспас еді. Нақ осы табыс қана Кеңес Одағына өзінің ықпалын ескі «күштер балансы» жүйесін қалпына келтіруді жоққа шығаратындай ұлғайтуға мүмкіндік берді.

	Ақпараттық факторға баға беруде үлттық акторлардың шешім қабылдау жүйесіне қосылатын жеке үлестің маңызы зор. Чемберлен Германияның 1939 жылға дейінгі мақсаттарын мүлде дұрыс түсінбеген еді. Оны қойып, кеңестік режимнің ішкі құрылымына қарсы болғандығы соншалықты, ол герман агрессиясымен күресіп жатқан британ ұлттық жүйесі үшін ішкі қауіпті мойындағаннан гөрі Кеңес Одағымен ынтымақтастықтан бас тартуға анағұрлым көбірек ұмтылған еді.

	Бұл жағдайда бірінші, екінші, төртінші, бесінші жəне алтыншы ережелер бұзылған болатын.

	Екінші жағынан, Черчилль (ол да кеңестік режимнің қарсыласы болатын) сыртқы қауіпті анағұрлым шынайы бағалай білді. Егер Черчилль премьер-министр болса, «күштер балансы» жүйесін сақтау мүмкіндігі анағұрлым көбірек болар еді. Алайда ішкі кикілжіңдер мен жетекші ұлттық акторлардың халықаралық кеудемсоқтығы қайткенде де «күштер балансы» жүйесін сақтауды күрделендірер, тіпті мүмкін қылмай тастар да еді. Ұлттық ауытқуда тұлға факторы кейде, мысалы, фашистік Германия жағдайындағыдай, маңызды рөл атқарады.

	Ұлттық акторлардың ішкіөзгерістерінің, əсіресе, олардың мүмкіндіктерін қарастырғанда, ұлттық «күштер балансы» жүйесін қолдау үшін қажетті «тепе-теңдікті» бұзатын оң қайтарымды байланысы болуы ықтимал. Интервенция, жаңа экономикалық жолдар құру, жаңа кен орындарын ашу, халық санының өсуі, жаңа сипаттарға қол жеткізу, бір ұлттық актор ішінде байланыс жəне көлік жүйесіндегі өзгерістер, басқа ұлттық акторлардағы пропорционалды емес өзгерістер – бұлардың бəрі «күштер балансы» жүйесінің тұрақсыздығына алып келетін динамикалық үдеріс тудыруы мүмкін. Бұл үдерісті Германияның бірізділендірілуі жəне оның ХIХ ғасырда басталған экономикалық өрістеуі сипаттайды.

	Ұлттық мүмкіндіктер деңгейіндегі ұдайы болатын өзгерістердің орнын толтыруға қажет «баланстау» үдерісінің бұзылуын метафора мысалында қарастыруға болар еді. Екі жағына да бірдей салмақ салынған таразыны көз алдымызға келтірейік. Айталық, оның бір жағы үнемі ауырлай береді делік. Тепе-теңдікті сақтау үшін таразының екінші басына салмақ қосып отырайық. Бара-бара мұның күрделілігі ақиқат бола бастайды. Салмақ қосу ұдайы бола бермейді, таразының екі басы ешқашан теңеспейді. Алайда егер біз салмақтың өсу функциясын түсінетін болсақ, онда салмақтың біршама айырмашылығы болуынан құтылу мүмкіндігі бар. Қажет салмақтарды таразының басқа басына салуға болады.

	Тепе-теңдікті ұстап тұруға қажет факторларды жай тізіп шығудың өзі бұл үдерістің əлеуметтік жүйелер тұрғысынан келгенде қаншалықты күрделі екендігін түсіндіреді. Егер əлеуметтік жүйелер басым болса, оларға əрқашан көптеген ішкі өзгерістер тəн болмақ. Сол себепті олар сыртқы факторларға біркелкі көзқарас қалыптастыра алмайды.

	Бұдан басқа, өзгерістер сипатына дұрыс баға бермеу қаупі де болуы мүмкін. «Баланстау» есебінің факторларын талқылаған кезде түсіндірілетін себептердің нəтижесі бойынша басқа ұлттық акторлар осыған сəйкес іс-əрекет таңдауда қателесуі мүмкін.

	Ең соңында, өз ықпалын кеңейтіп отырған ұлттық актор «қамшы мен тоқаш» стратегиясын қолдануына болады. Ол өзімен бірігетін акторларды əжептəуір ынталандыру үшін жəне бірігуден бас тартқандарға өлімші қатер төндіру үшін жеткілікті түрде артықшылық алуы мүмкін. Саяси жəне экономикалық артықшылықтар салмақты болған сайын жүйенің ішіндегі кикілжіңдер мен инерцияның өсетіндігі соншалықты, қайта қалпына келтіру деген мүлде мүмкін болмай қалады.

	Экономикалық болмыстың бір мысалы осынау үдерісті сипаттай алады. Жалпы өрістеу жəне салымның пайдалылығы тұрғысынан қарағанда капиталдың көп жағдайда дамыған салалардан гөрі мешеу қалған салаларға салынуы анағұрлым пайдалы болады. Десек те, капитал тартуда дамыған елдердің даму үстіндегі елдермен салыстырғанда басымдығы бар. Əдет жəне орнын толтыру қажеттігінің үрейі бұл үрдісті күшейте түсуі мүмкін. Салымшы ақшасын өз пікірінше пайда табуға болатын жерге орналастырады. Коммуникация құралдарының дамығандығы жəне игерілу дəрежесі таза экономикалық тұрғыдан болмаса да себеп тұрғысынан маңызды. Алайда экономикалық себептер де орын алады. Əлсіз мемлекеттердің жеткілікті мөлшерде өндіріс қуаттары, кəсіби машықтары, көлік құралдары, рыногы жоқ, сондықтан олар дамыған елдердікіндей капитал ала алмайды. Сөйтіп, саяси, психологиялық жəне экономикалық себептерге байланысты өнімділіктегі бастапқы теңсіздік уақыт өте тек тереңдей түседі.

	Кеңес Одағының өз экономикасын қарқынды дамытуы оған экономикалық даму деңгейі бойынша Батыспен теңесуге мүмкіндік берді.

	Осынау қарқынды экономикалық даму Кеңес Одағын Ұлыбританиядағыдан гөрі жоғары еңбек өнімділігіне алып келді. Егер Кеңес Одағындағы еңбек өнімділігі АҚШ-тағы еңбек өнімділігінен асып кетсе, онда соңғы елдің бұл өзгерістің орнын толтыруға жағдайы келмей қалар еді.

	Қайткенде де экономикалық əлеуеттің жедел дамыған екі орталығы «күштер балансы» жүйесін сақтағаннан гөрі қосполярлы халықаралық жүйе қалыптыстыруға тезірек алып келеді.

	Ұлттық акторлардың «күштер балансы» жүйесін бұзу ниеті болмағанымен оң қайтарымды байланыс орын алуы мүмкін. Польшаға қарсы соғыс ұлттық акторлардан өз ықпалын күшейтуді талап ететін ереженің əрекетін көрсетеді. Польша пəлендей маңызды ұлттық актор болмағандықтан, жүйенің нормалары Польшаны актор ретінде жоюға мүмкіндік беріп еді. XVIII жəне XIX ғ.ғ. Польшаны жеңген маңызды ұлттық акторлар оны өзара бөлшектеп алды. Солай бола тұра, тіпті маңызды ұлттық акторлардың арасындағы осындай ынтымақтастықтың «күштер балансы» жүйесі үшін «күйреткіш» əсері болды. Жеңімпаз акторлардың қолына тигендері бірдей болмайтындықтан, – өйткені географиялық, стратегиялық, демографиялық, индустриалдық жəне ресурстық факторларды өлшеу үшін біршама дəл əдіс жоқ, сол сияқты бұл факторлардың мəнін болашақта да біршама дəл анықтаудың əдісі жоқ, – жүйеге оң қайтарымды ықпал ететін айырмашылық факторын оңай айналып өтуге болады.

	Тіпті Наполеонды жеңіп, Францияны тарихи шекараларында шектеуге ұмтылудың өзінің талқандағыш салдарлары болды. Бұл талпыныс төртінші, бесінші жəне алтыншы ережелермен сəйкестендірілсе де, Ресей мен Пруссияның көтерілуіне сеп болды жəне герман акторларының арасындағы ішкі тепе-теңдікті бұзды. Бұл оқиға кейін Германия шеңберінде Пруссияның алға шығуына жəне Еуропадағы Германияның көшбасшылығына алып келген, сондай-ақ коалициялардағы өзгерістердің орнын толтыра алмайтын үдеріс тудырды.

	Төртінші ережені қолдану болып табылатын «баланстаудың» мүмкіндіктерін есептеу халықаралық «күштер балансы» жүйесі шеңберіндегі «баланстау» рөлініңтиімділігінанықтауғакөмектеседі. Мысалы, Кеңес Одағы тіпті ниет қылған күннің өзінде фашистік Германияның Чехословакияға қысымын жанжал аймағына əскер жіберу арқылы баланстай алмас еді. Осылай болған жағдайда шапқыншылыққа ұшыраған елдер, Польша мен Румыния, бəлкім Ұлыбритания мен Франция да, кеңес интервенциясын өз ұлттық қауіпсіздігіне төнген қатер деп ұғынар еді. Сондықтан олар мұндай бірігуге келіспеді.

	Ұлыбританияның теңіздегі ықпалының басымдығы жəне оның Еуропа құрлығымен байланысты аумақтық амбицияларының жоқтығы бұл елдің XIX ғ. «баланстаушы» рөл атқарудағы жетістіктеріне себін тигізген негізгі факторлардың бірі болуы мүмкін. Бұл факторлар Ұлыбританияның «баланстаушы» рөл атқаруына басқа ұлттық акторлардың шыдамдылықпен қарауын ұлғайтты. Озық теңіз державасы ретінде Ұлыбритания басқа елдердің əскери теңіз күштеріне қосыла əрі жанжал аймағына тез арада қарулы əскер жеткізе алар еді. Сондай-ақ, оның қарсыласын бытырату үшін теңіз күштерін пайдалану мүмкіндігі болғандықтан шағын ғана əскер ұстауға ырқы бар-тын.

	Осыған қарамастан Палмерстоун Ұлыбританияда адамдар ресурсы шектеулі болғандықтан «баланстаушы» рөл атқару біршама күрделі болған, немесе басқа елдер Ұлыбританияның мұндай рөлімен мүлде келіспейтіндігін білдірген бірқатар жайттардың басын ашты.

	«Күштер балансы» жүйесін сақтаудың ендігі бір маңызды шарты беделді ұлттық акторлардың саны болып табылады. Егер тек үш қана ұлттық актор бар болса, олардың мүмкіндіктері шамамен бірдей болса, онда біреуін жою үшін қалған екеуінің бірігу ықтималдығы əжептəуір жоғары.

	Үшінші актордың толық жойылмауы, жеңіліс тапқаннан кейін оның жеңген акторлардың ең əлсізімен бірігіп жаңа коалицияға қосылуы мүмкін. Алайда, егер беделді акторлардың саны үшеуден асса, істің осылайша – жүйенің тұрақтылығы үшін қажет түрде – шешілу ықтималдығы артады. Егер акторлар саны бұдан да көп болса, онда қателіктердің немесе ақпараттың жеткіліксіздігінің залалы аздау болмақ. Демек, акторлардың тек жеткілікті саны ғана коалицияларда жағдайдың өзгеруіне қарай қажетті жылжытуды жүзеге асыру үшін жүйеге біршама икемділік береді.

	Мүшелері көп коалициялар бұл коалициямен тығыз байланысы жоқ мүшелерге шыдамдылық көрсете біледі. Олар жəне бұл коалицияға мүше еместерге де осындай шыдамдылықпен қарайды. Егер бұл коалициямен өте тығыз байланыспаған немесе оның мүшесі болып табылмайтын саны көп акторлар бар болатын болса, онда кез келген өзгерістің немесе альянсқа мемлекеттердің қосылуының орнын тиісті марапаттау я болмаса қандай да бір актордың ұлттық мүдделерге қауіп төндіретінін мойындау толтырады, жəне де осындай ұсыныстар берілетін ұлттық акторлардың саны жеткілікті болады.

	Бірақ ұлттық акторлар жеткілікті болғанда мемлекеттердің қандай да бір одаққа қосылуы халықаралық жүйеде əжептəуір шиеленіс тудырады. Мұндай жағдайда «орнын толтыратын» қажет əрекеттерге бару өте күрделі іске айналады.

	Егер халықаралық жүйеде акторлардың саны көп жəне коалициялар біршама тұрақсыз болса, онда белгілі бір себептерге байланысты коалиция мүшелері «баланстау» рөлін атқаратын мемлекеттерге көбірек шыдамдылық танытады. Мұндайда «баланстаушы» рөл атқаратын мемлекет өзі қарсы шыққан коалицияға жойқын қауіп төндірмейді. Егер де беделді акторлар аз болса, «баланстау» фактісінің өзі ұдайы жүйенің «балансының бұзылуына» əкеп соқтырады. Сөйтіп, жүйе «баланстау» рөлін жүзеге асыруға дүрдараздық білдіре бастайды да, нəтижесінде «күштер балансы» жүйесі барған сайын тұрақсыздана түседі.

	Келесі маңызды фактор – бірыңғайлық өзгерістерді жүзеге асырудың шапшаңдығы. Жылдамдықтың іс жүзіндегі айқын шектеулері бар. Егер тепе-теңдік өте жиі бұзылып отырса, онда ұлттық актор үшін өз ахуалын бажайлау қиынға түседі. Оның жоспарлары тек кездейсоқтықтардың жиынтығына негізделуі, ал тез болатын өзгерістер бұл жоспарларды мүлде іске аспайтын етуі мүмкін. Нəтижесі хаос болып шығады. Жүйедегі шиеленіс ұлттық акторлардың өз ішінде шешім қабылдаудың бұзылуына əкеп соғады. Олар өз əрекетінде халықаралық «күштер балансы» жүйесінің елеулі ережелері тұрғысынан қарағанда ауытқуға ұмтылып отырады. Сөйтіп, «күштер балансы» жүйесі тұрақсыздана бастайды. Екінші жағынан, егер «күштер балансы» жүйесіндегі инерция тым зор болса, онда тепе-теңдіктен ауытқушылық ықпалдың бөлінуіндегі өзгерістердің орнын толтыру мүмкіндігін жоққа шығаратындай елеулі кешігулікпен жүреді. Мұндай жағдайда да «күштер балансы» жүйесі тұрақсыз болады. Сол себепті коалиция құрамындағы жүретін өзгерістердің жоғарғы жəне төменгі шекаралары бар.

	Сонымен, «күштер балансы» жүйесінің тұрақты жүйе болатын шеңберінің аясы айқындалды. Егер негізгі ұлттық актор ұлттан жоғары тұрған ұйымдық мақсаттарды көздесе, егер мүмкіндіктердің өзгеруі позитивті кері байланысқа апарып тіресе немесе «күштер балансы» жүйесінің бір ережесін орындауға талпыныс маңызды ережелердің біреуін я көпшілігін орындауға қайшы келсе, онда «күштер балансы» жүйесі тұрақсызға айналады.

	Егер халықаралық «күштер балансы» жүйесі орнықсыз бола бастаса, онда тепе-теңдік шеңберінен бұрын шыға алмайтын оқиғалар енді өңін өзгертіп басқа жүйеге ауыса алады. Дүниежүзілік соғыс немесе тоталитарлық блоктың ұлғаюы сияқты құбылыстарды өзгеріс тудыратын ықтимал оқиғаларға жатқызуға болады. Жаңа халықаралық жүйе қажет ережелердің жиынтығына бағынады жəне кейбір акторлардың сипатына өзгерістер енгізуі мүмкін.

	«Күштер балансы» жүйесінің өзгеріске ұшырайтын ең ықтимал түрі – қосполярлы жүйе. Егер екі ұлттық актор жəне олардың одақтастары басым блоктар құрса, əсіресе егер блоктардың бірінің ұйымдық құрылымына ұсыныстармен немесе сыйлықтармен əлсіретуге болмайтын сипат тəн болса, онда жоғарыда айтқан өзгеріс жүзеге асады.





Генри Альфред Киссинджер




	Г.А.Киссинджер (1923) Американың мемлекет қайраткері, дипломат жəне халықаралық қатынастар саласындағы сарапшы. Нобель сыйлығының иегері.

	1923 жылы 27 мамырда Германияның Фюрт қаласында туған. 1938 жылы отбасымен бірге АҚШ-қа көшіп кетуге мəжбүр болды. Гарвард университетін бітіріп, сонда диссертация қорғады. Саясаттану профессоры атанғаннан кейін ұстаздық жəне ғылыми-зерттеу жұмыстарымен айналысты. 1955 жылы АҚШ Сыртқы қатынастар жөніндегі кеңесінің зерттеу тобына кірді. 1957 жылы «Ядролық қару жəне сыртқы саясат» атты кітабын жариялады. Осы еңбегі үшін ол Вудро Вильсон сыйлығын алды. Оны президенттер Д.Эйзенхауэр, Дж.Кеннеди, Л.Джонсондардың жанындағы қауіпсіздік мəселелері жөніндегі сарапшы ретінде үкіметтегі жұмыстарға тарта бастады.

	Халықаралық қарым-қатынастарға прагматикалық көзқарасы оның АҚШ пен Кеңес Одағы арасындағы қарым-қатынастарды бəсеңдетуге қол жеткізуіне мүмкіндік берді. 1971 жылы Батыс Берлин бойынша Төрт жақты келісімге, ал 1972 жылы – Стратегиялық шабуыл жасайтын қару-жарақты шектеу туралы келісімге (ОСВ-1) қол қойылды.

	Никсон атындағы зерттеу институтының құрметті президенті.





ДИПЛОМАТИЯ


	(Кітаптың кейбір тараулары)



	I-тарау Дүниежүзілік жаңа тəртіп



	Əр ғасырда, шамасы, табиғаттың қандай да бір заңдылығына бағына отырып, халықаралық қарым-қатынастардың бүкіл жүйесін өз құндылықтарына сəйкестендіруге тырысатын қуаты, ырқы, сондай-ақ ақыл-ой жəне моральдық ынтасы бар, бір ел пайда болып отырса керек. XVII ғ. кардинал Ришельенің тұсындағы Франция халықаралық қарым-қатынастар мəселесіне мемлекет-ұлт қағидаттарына негізделген жəне түпкілікті мақсат ретінде ұлттық мүдделерді жария еткен сол кез үшін жаңа көзқарас ұсынды. XVIII ғ. Ұлыбритания кейінгі 200 жыл бойы еуропалық дипломатияда үстемдік еткен күштер тепе-теңдігі тұжырымдамасын əзірледі. XIX ғ. Меттернихтың Австриясы «еуропалық концертті» қайта қалпына келтірді, ал Бисмарктың Германиясы еуропалық дипломатияны күш саясатының салқынқанды ойынына айналдырып, оны қайра қиратты.

	ХХ ғасырда халықаралық қарым-қатынастарға АҚШ-тай ешбір ел соншалықты батыл əрі бір мезетте соншалықты екіұшты ықпал етпеді. Ешбір қоғам басқа мемлекеттердің ішкі істеріне қол сұғуға болмайтындығын соншалықты табанды жақтамады жəне өз құндылықтарын пайдаланудың əмбебаптығын соншалықты ынталы қорғамады. Ешбір ұлт күнделікті дипломатиялық əрекетте одан гөрі прагматик немесе өзінің тарихи қалыптасқан моральдық нормаларын сақтауға тырысуда одан асқан идеологияланғандық болған жоқ. Ешбір ел тіпті одақтарға кіре тұрып жəне өзіне кеңдігі мен көлемі ғаламат міндеттер жүктей отырып, шетелдегі істерге өзінің араласуы туралы мəселелерде одан асқан ұстамды болған емес.

	Тарихи даму барысында Құрама Штаттарға тəн болған ерекшелік сипаттар сыртқы саясат мəселелеріне бір-біріне қарсы екі көзқарас тудырды. Біріншісінің мəні: демократияны өз үйінде жетілдіре отырып, өз құндылықтарын ең оңтайлы түрде орнықтырады, сондықтан ол адамзаттың қалған бөлігі үшін жол сілтер жарық жұлдыз іспеттес; екіншісінің мəні мынаған саяды: осы құндылықтардың өзі АҚШ-ты соларды дүниежүзілік көлемде орнықтыру үшін күресуге міндет артады. Патриархалдық өткенді аңсау мен идеалдық болашаққа ынта-жігермен ұмтылудың арасында жұлмаланған американдық ақыл-ой изоляционизм мен халықаралық істерге тартылудың арасында аласұрады, ал шынтуайтында, екінші дүниежүзілік соғыс аяқталғаннан бері өзара тəуелділік факторлары басым бола берді.

	АҚШ-ты не жолсілтеуші ретінде немесе крест таққан күрескер ретінде көрсететін пайымдаудың екі бағыты да норма ретінде демократияға, сауда бостандығына жəне халықаралық құқыққа негізделген жаһандық халықаралық тəртіпті алға тартады. Мұндай жүйе ешқашан өмірде болмағандықтан оны құруға шақыру кейбір қоғамдарға əдетте қияли, тіпті аңғырт дүние болып елестейді. Солай бола тұра, шетелден жайылған сенбеушілік ешуақыт Вудро Вильсонның, Франклин Рузвельттің немесе Рональд Рейганның жəне де ХХ ғ. барлық басқа американ президенттерінің идеализміне көлеңке түсірмеген еді. Кем дегенде, ол тек американдықтардың тарих дөңгелегін бұруға болады жəне, егер əлем шын мəнінде бейбітшілікті аңсаса, онда ол мораль тұрғысында американдық рецепттерді пайдалануы керек, деген сенімін нықтай түсті.

	Пайымдаудың екі бағыты да американдық тəжірибенің жемісі болып табылады. Басқа республикалар болғанымен əрі бола бергенімен олардың ешқайсысы да бостандық идеясын орнықтыру жəне қорғау мақсатында саналы түрде құрылған емес. Ешқашан ешқандай елдің халқы бостандық үшін жəне бүкіл адамдардың гүлденуі үшін жаңа құрлық пен оның елсіз кеңістіктерін игеруді өзінің мақсаты етіп таңдаған жоқ. Сөйтіп, изоляционистік жəне миссионерлік екі көзқарас та, сырттай соншалықты қарама-қайшы болғанымен, Құрама Штаттар дүние жүзіндегі ең үздік басқару жүйесіне ие жəне басқа барлық адамзат дəстүрлі дипломатиядан бас тарту, сондай-ақ елге тəн халықаралық құқық пен демократияға сыйластық қарым-қатынас қабылдау арқылы бейбітшілікке жəне гүлденуге қол жеткізе алады, деген жаңағы көзқарастардың негізінде жатқан жалпы сенімді көрсетеді.

	Американың халықаралық саясатқа кіруі сенімнің тəжірибені жеңу салтанатына айналды. Оның 1917 жылы əлемдік саяси аренаға шығу кезеңінен бері өз күшіне жəне өз идеалдарының əділдігіне сенімінің нық болғандығы соншалықты, біздің ғасырымыздағы ең басты халықаралық келісімдер – Ұлттар лигасы мен Бриан-Келлог пактысынан бастап Біріккен Ұлттар Ұйымының Жарғысы мен Хельсинкидегі мəжілістің Қорытынды актысына дейін – американдық құндылықтардың жүзеге асқандығы еді. Кеңестік коммунизмнің күйреуі американдық идеалдардың интеллектуалдық жеңісі болды, бірақ бұл, тағдырдың мазағындай, елді оның өзі бүкіл тарихында көргісі келмегендей əлеммен бетпе-бет түйістірді. Пайда бола бастаған халықаралық тəртіп аясында ұлтшылдықтың жаңа тынысы басталды. Ұлттар моральдық жоғары қағидаттар ұстанғаннан гөрі өз мүдделерін жиі күйттеп кетті, ынтымақтастықтан гөрі жиі бəсекеге түсе бастады. Ендігі жерде де дүниенің өзіндей көне мінез-құлық моделі өзгерді немесе таяудағы онжылдықтарда өзгереді деуге негіз шамалы болып тұр.

	Ал шынтуайтында, пайда бола бастаған дүниежүзілік тəртіптегі жаңалық – АҚШ-тың бұдан əрі сол əлемнен бойын аулақ салуының да, үстемдік етуінің де мүмкін еместігі еді. Ол тарихи даму барысында өзіне жүктеген рөлге көзқарасын өзгерте алмайтын, тіпті оған ұмтылмауы тиіс-ті. Ел халықаралық аренаға шыққанда жас, мықты, қуатты, өзінің халықаралық қарым-қатынастарға көзқарасымен əлемді келісуге мəжбүр етуге қабілетті болатын. 1945 жылы, екінші дүниежүзілік соғыстың аяғына қарай, Құрама Штаттардың қуатты болғандығы соншалықты, оның маңдайына əлемді өз қалауынша бөлу жазған сияқты болып көрінетін (дүниежүзілік жалпы тауар өнімінің 35 пайыздайы оның үлесіне тиесілі кезең де болған).

	1961 жылы Джон Кеннеди бостандық идеалдарын ойдағыдай жүзеге асыруды қамтамасыз ету үшін «қандай құн төлеуге де, қаншалықты ауыртпашылыққа төзуге де» Американың күш-қуаты жеткілікті, деп нық сеніммен мəлімдеді. Отыз жылдай өткеннен кейін Құрама Штаттар өз құлықтарын дəл осылай жедел іске асыру мүмкіндігін төмендетіп алды. Ұлы державалар деңгейіне басқа елдер де теңесті. Енді қазір олар осындай уақыт сынына тап болғанда, өз мақсаттарына кезең-кезеңмен жетуге тура келеді, оның үстіне əр кезеңнің өзі американдық құндылықтар мен геосаяси қажеттіліктердің қоспасы болып шығуда. Осынау қажеттіліктердің бірі – қуаты бір деңгейлес бірқатар мемлекеттер кіретін əлем өз тəртібін күштер тепе-теңдігі тұжырымдамасының біріне, яғни, АҚШ-ты əрқашан өзін ыңғайсыз жағдайда сездіретін идеяға негіздеуі керек.

	1919 жылы Париж бейбіт конференциясында сыртқы саясатты американша пайымдау мен еуропалық дипломатиялық дəстүрлер бетпе-бет келгенде тарихи тəжірибедегі айырмашылық трагикалық ақиқатқа айналды. Еуропалық көшбасшылар қазіргі бар жүйелерді дағдылы əдістермен түзеуге тырысты; американдық бітімгерлер болса ғаламат соғыс қандай да бір шешілмейтін геосаяси жанжалдардың емес, Еуропаға тəн жəне шын мəнісіндегі кеселді қағыстырудың салдары болып табылатынына кəміл сенді. Вильсон өзінің атақты «Он төрт тармағында» еуропалықтарға бұдан былай халықаралық қатынастар жүйесі күштер тепе-теңдігі тұжырымдамасына емес, этникалық өзін-өзі билеу қағидатына құрылуы керектігін; олардың қауіпсіздігі əскери одақтарға емес, ұжымдық іс-əрекетке байланысты екендігін; олардың дипломатиясы бұдан былай құпия болмай жəне мамандардың ғана құзіретінде қалмай, «ашық қол жеткен ашық келісімдерге» негізделуі тиістігін көрсетті. Əрине, Вильсон соғыстың аяқталу шарттарын немесе қазіргі бар халықаралық тəртіпті қалпына келтіруді талқылаудан гөрі, үш ғасырға жуық қызмет еткен бүкіл халықаралық қатынастар жүйесін өзгертуге тырысты.

	Өйткені американдықтар сыртқы саясат турасында ой толғай бастаса-ақ олардың Еуропа бастан кешіп жатқан қиындықтардың бəрін күштер тепе-теңдігі жүйесі тудырғанына көздері жететін. Еуропа алғаш рет американдық сыртқы саясатқа қызығушылық танытқан кезеңнен бастап оның көшбасшылары Американың əлемді реформалау жөніндегі өзіне жүктеген миссиясына күдікпен қарады. Əр тарап өзін қарсыласы өз бетінше дипломатиялық əдіс таңдап алғандай ұстады, бірақ олардың біреуінің ақылы анағұрлым артық, ал жаугершілігі анағұрлым кем болса, ол басқа бір, анағұрлым тиімді əдіс таңдар еді.

	Шынтуайтқа келгенде, сыртқы саясат мəселелеріне американдық көзқарас та, еуропалық көзқарас та олардың өзіндік, бірегей тіршілік жағдайынан туындаған еді. Американдықтар жыртқыш мемлекеттерден екі ғаламат мұхит бөліп жатқан елсіз деуге болатын иен құрлыққа жаппай қоныстанды, жəне де олардың көршілері өте əлсіз елдер болды. Сондықтан Америкаға күш-қуаты өзіне тең келетін ешбір мемлекет болмағандықтан, тіпті оның көшбасшыларының миына Еуропаға сыртын берген халық үшін еуропалық үлгілерді көшіріп алу туралы ақылға сыймас ой кірсе де, тепе-теңдікті қолдау жөнінде өзіне мақсат қою неғайбыл еді.

	Еуропа елдерінде жан ауыртатын жəне азапқа салатын қауіпсіздік мəселелерінің 150 жыл бойы Америкаға қатысы болмады. Ал бұл мəселелердің оған жанасуы мұң екен, Америка екі рет еуропалық халықтар бастаған дүниежүзілік соғысқа қатысты. Екі ретте де Америка соғысқа тартылған мезеттен бастап күштер тепе-теңдігі қағидаты іске аспай қалды: американдықтардың көпшілігі үлкен наразылықпен қарсы болған сол күштер тепе-теңдігінің өзі əзір ол алғашқы жоспарына сəйкес жұмыс істеп тұрғанда олардың қауіпсіздігін қамтамасыз етеді екен; нақ соның бұзылуынан ғана ел халықаралық саясат аясына тартылды.

	Еуропалық елдер халықаралық қарым-қатынастарды реттеу тəсілі ретінде күштер тепе-теңдігі тұжырымдамасын дау-дамай мен жанжалға туа біткен үйірлігінен немесе Ескі Дүниеге тəн қағыстыру-шағыстыруға жақындықтан таңдап алған жоқ. Егер демократия мен халықаралық құқық қағидаттары Америка үшін тек соған ғана тəн қауіпсіздік сезімінің салдарынан негізгі дүниелерге айналса, еуропалық дипломатия қиын-қыстау сынақтар көрігінде шыныққан еді.

	Өзінің бастапқы таңдауы – əмбебап империя туралы ортағасырлық арманы күйреп, бұрынғы қиял мен ұмтылыстар қирандысының орнында күш-қуаты бір деңгейдегі мемлекеттер тобы пайда болғанда, Еуропа күштер тепе-теңдігі саясатының тұңғиығынан бір-ақ шықты. Дүниеге осылай келген мемлекеттер бір-бірімен байланыс орнатуға мəжбүр болғанда, тек екі нұсқа ғана ықтимал еді: бұл топтағы мемлекеттердің бірінің күштілігі соншалықты артып, ол басқаларға үстемдік жүргізуі жəне империя құруы мүмкін болады, немесе ешқайсысы да мұндай мақсатқа жету үшін қажетті күш ала алмайды. Соңғы жағдайда халықаралық қоғамдастық мүшелерінің ішіндегі ең басқыншы пиғылдағысының талаптары барлық басқалардың жиынтығы, яғни, күштер тепе-теңдігінің қызметі арқылы тізгінделетін болады.

	Күштер тепе-теңдігі жүйесі жанжалдардың немесе тіпті соғыстардың бетін қайтаруды көздеген емес. Біркелкі жұмыс істей отырып, ол жоспарға сəйкес тек бір мемлекеттердің екіншілерге үстемдік жүргізуін жəне жанжалдардың көлемін шектеп отырды. Оның мақсаты бейбітшіліктен гөрі тұрақтылық пен мамыражайлық еді. Шын мəнісінде, күштер тепе-теңдігі жүйесі халықаралық қоғамдастық мүшелерінің əрқайсысын толық қанағаттандыра алмайды; қанағаттанбау деңгейін реніш көрген тарап халықаралық тəртіпті құлатуға тырыспайтындай дəрежеге төмендете алса ғана жүйенің аса жақсы жұмыс істегені.

	Теориялық тұрғыдан күштер тепе-теңдігі жүйесін əдетте халықаралық қарым-қатынастардың табиғи түрі ретінде көрсетеді. Ал шындығында бұл жүйе адамзат тарихында өте селдір кездеседі. Батыс жартышарға ол мүлде белгісіз, ал қазіргі заманғы Қытай аумағында ол соңғы рет бұдан екі мың жыл бұрын «шайқасушы патшалықтар» заманының аяғында қолданылған. Адамзаттың басым бөлігі үшін аса ұзақ мерзімді тарихи кезеңдерде басқарудың типтік түрі империя болған. Империялар халықаралық жүйе аясында əрекет етуге еш мүдделі болмаған; олардың өздері халықаралық жүйе болуға тырысқан. Империялар күштер тепе-теңдігін қажетсінбейді. Құрама Штаттар өзінің сыртқы саясатын Америка құрлығының барлық аумағында, ал Қытай өз тарихының үлкен бөлігінде – Азияда – нақ осылай жүргізген.

	Батыста жұмыс істейтін күштер тепе-теңдігі жүйесінің бірден-бір үлгісі ретінде Ежелгі Грециядағы полис-мемлекеттерді жəне Қайта өрлеу дəуіріндегі итальян қала-мемлекеттерін, сондай-ақ 1648 жылғы Вестфалия бітімі тудырған еуропалық мемлекеттер жүйесін атауға болады. Осынау барлық жүйелердің ерекшелік сипаты – шамамен тең қуатты мемлекеттер көпшілігі бар екендігінің нақты фактісін əлемдік тəртіптің жетекші қағидатына айналдыру болды.

	Ақыл-ой тұрғысынан келгенде күштер тепе-теңдігі тұжырымдамасы Ағарту дəуірінің барлық ірі саяси ойшылдарының сенімін көрсеткен еді. Олардың пайымдауынша, саясат аясын қоса есептегенде дүниедегінің бəрі бірін-бірі теңестіріп тұратын рационалды қағидаттар негізінде жұмыс істейді. Адамдардың бір қарағандағы бір-бірімен байланысы жоқ əрекеттері жиыла келіп жалпыға ортақ игіліктерге алып келуге тиіс еді, алайда Отыз жылдық соғыс аяқталғаннан кейін де тыйылмаған жанжалдар ғасырында жаңағы гипотезаның дəлелдері тым бұлыңғыр сипат алды.

	Адам Смит өзінің «Ұлттар байлығы» атты еңбегінде «белгісіз қол» жеке адамдардың эгоистік экономикалық іс-қимылдарынан жалпыға ортақ экономикалық бақуаттылық шығарады деп баса айтқан. Мэдисон «Федералистегі» мақалаларында дəлелдеуінше, біршама ірі республикада тек өзінің жеке басының мүдделерін көздейтін əртүрлі саяси «фракциялар» автоматты түрде жұмыс істейтін тетіктердің көмегімен тиісті ішкі үйлесімдік қалыптастыруға қабілеті бар. Монтескье ұсынған жəне АҚШ Конституциясына енгізілген «билікті бөлу», сондай-ақ «тежемелік əрі тепе-теңдік» тұжырымдамалары да сол көзқарасты көрсетеді. Билікті бөлудегі мақсат үйлесімді басқару жүйесіне қол жеткізу емес, деспоттықты жою болатын; басқару жүйесі тармақтарының əрқайсысы өз мүдделерін көздей отырып, шектен шығушылықтан бой тартар еді де, жалпыға ортақ игілікке қол жеткізу ісіне қызмет етер еді. Осынау қағидаттар халықаралық қатынастарға да қолданылды. Өзінің жеке мүдделерін көздей отырып, мемлекеттердің əрқайсысы прогреске септігін тигізер еді деуге болады (бейне қандай да бір «көрінбейтін қол» мемлекеттердің əрқайсысы үшін таңдау еркіндігі баршаның бақуаттылығына айналатынына кепілдік беретін сияқты).

	Бір ғасырдан сəл артық уақытта бұл үміт ақталғандай сияқты болған. Француз революциясы мен Наполеон соғыстары тудырған шұғыл өзгерістерден кейін еуропалық көшбасшылар 1815 жылы Вена конгресінде күштер тепе-теңдігін қалпына келтірді жəне дөрекі күшке сүйенудің орнына моральдық һəм заңдық тежегіш факторларды енгізудің арқасында халықаралық аренада елдер арасындағы қарым-қатынаста ұстамдылық іздестіру келе бастады. Бірақ сонда да XIX ғ. соңында еуропалық тепе-теңдік жүйесі күш саясаты қағидаттарына, жəне де анағұрлым зор ымырасыздық жағдайында, қайта оралды. Қарсыласқа қыр көрсету дипломатияның үйреншікті əдісіне айналды да, бұл таусылмас күш сынасуға апарып соқтырды. Ақыр аяғында 1914 жылы дағдарыс пайда болды да, одан ешкім өз еркімен шыққысы келмеді. Еуропа бірінші дүниежүзілік соғыс апатынан кейін өзінің əлемдегі көшбасшылық жағдайын қайтара алмай-ақ қойды. Басты ойыншы ретінде Құрама Штаттар шықты, бірақ Вудро Вильсон көп ұзамай оның елі бұл ойынды еуропалық ереже бойынша ойнаудан бас тартатынын сездірді.

	АҚШ өзінің бүкіл тарихында ешқашан күштер тепе-теңдігі жүйесіне атсалысқан емес. Екі дүниежүзілік соғыстың алдындағы кезеңде бұл ел сонымен байланысты саяси айлакерлікке қатыспай жəне осынау қағидатты барынша сөге отырып, жүйенің іс жүзіндегі жұмысының пайдасын көрді. Қырғи қабақ соғыс кезінде Америка Кеңес Одағымен идеологиялық, саяси жəне стратегиялық күреске тартылған еді, ол кезде осынау екі алпауыт мемлекет бар əлем күштер тепе-теңдігі жүйесіне ешқандай қатысы жоқ қағидаттар негізінде жүріп жатты. Қосполярлы əлемде жанжал жалпыға бірдей игілік əкеледі деген гипотеза əу бастан негізсіз еді: тараптардың бірі үшін кез келген ұтыс екінші жақ үшін ұтылыс болатын. Шынтуайтқа келгенде, қырғи қабақ соғыста АҚШ соғыссыз-ақ жеңіске жетті; бірақ бұл жеңіс оны Джордж Бернард Шоу айтқан дилемманы түйсінуге мəжбүрлеген еді: «Өмірде трагедияның екі түрі бар. Біреуі – асыл арманыңа жете алмай кету. Екіншісі – жету».

	Американдық көшбасшылар өз құндылықтарын əдетте өзінен өзі түсінікті нəрсе ретінде жиі айтатындықтан, сол құндылықтарды басқалар қаншалықты революциялық жəне дүниенің үйреншікті тəртібін бұзушы ретінде қабылдайтынын түйсіне бермейтін. Жеке адамның мінез-құлқына қолданылатын этикалық нормалар дəл солай халықаралық істер жүргізуге де қолданылады деп басқа ешбір қоғам тұжырым жасамаған еді – басқаша айтқанда, мұндай көзқарас Ришельенің raison d’etat (мемлекеттік пайымдаулар) мəнісіне түбегейлі қайшы болатын. Америка соғысты болғызбау дипломатиялық қыр көрсету сияқты заңды іс деп, сондай-ақ ол өзгерістердің өзіне емес, өзгерістердің белгілі бір əдістемесіне, мəселен, күш қолдануға қарсы шығады деп тұжырым жасаған еді. Қандай да бір Бисмарк немесе Дизраэли болсын, егер олар түсіне білсе, сыртқы саясаттың сыры болып жатқан оқиғалардың мəнінен гөрі олардың іске асырылу əдісінде жатыр деген пайымдаудың өзін-ақ күлкіге айналдырар еді. Ешбір ұлт ешуақытта өзіне Америка істегендей моральдық талаптар қойған емес. Ешбір ел өзінің моральдық құндылықтарының абсолюттік сипаты мен оларды қолдану қажет болатын нақты жағдайдағы жетілмегендіктің арасында бөліну азабына түспеген еді.

	Қырғи қабақ соғыс кезінде сыртқы саясат мəселелеріне бірегей, тек АҚШ-қа тəн көзқарас нағыз жоғары дəрежелі қыр көрсетуге бара-бар болатын. Тереңге кеткен идеологиялық кикілжің жағдайында коммунистік емес əлемнің қорғанысын ұйымдастыру үшін саяси, экономикалық жəне əскери құралдардың барлығына ие тек бір ғана мемлекет – Құрама Штаттар болды.

	Мұндай жағдайда тұрған ұлт өз көзқарасында нық қала береді жəне жағдайы өзінен нашар қоғамдардың мемлекет қайраткерлерінің алдында тұрған мəселелерден бұрылып кете алады: өйткені соңғылардың мүмкіндіктері олардың мұқтаждықтарынан төмен мақсаттарды ғана көздеуге міндеттейді, əрі қалыптасқан ахуал тіпті бұл мақсаттарға да қол жеткізуді кезең-кезеңмен іске асыруды талап етуі мүмкін.

	Қырғи қабақ соғыс кезіндегі əлемде күштің дəстүрлі тұжырымдамаларының беделі біраз түсіп кетті. Тарихи жағдайлардың көбінде əскери, саяси жəне экономикалық құдыреттіліктің синтезі орын алды, əрі тұтастай алғанда белгілі бір симметрия болды. Қырғи қабақ соғыс кезеңінде құдыреттіліктің түрлі элементтері бір-бірінен айқын алыстай бастады. Бұрынғы Кеңес Одағы əскери тұрғыдан алпауыт мемлекет болса, экономикалық ұғымда ергежейлі еді. Басқа ел, мысалы, Жапония сияқты, толығымен экономикалық алып болғанымен, əскери тұрғыдан түкке тұрғысыз болуы мүмкін.

	Қырғи қабақ соғыс аяқталған соң құдыреттіліктің түрлі элементтері, бəлкім, бұдан гөрі үлкен үйлесімдік пен симметрияға ие болар. Құрама Штаттардың салыстырмалы əскери қуаты біртіндеп азая бастайды. Анық айқындалған қарсыластың болмауы іштен қысым тудырады, ал ол қысымның мақсаты – ресурстарды қорғаныс саласынан басқа бірінші реттегі мəселелерді шешуге бағыттауды қамтамасыз ету болып табылады, жəне бұл үдеріс басталып та кетті. Бұдан əрі қатердің сипаты əмбебап болмағанда жəне əр ел нақты өзіне төнген қауіпті өзінің ұлттық мүдделері тұрғысынан саралағанда, АҚШ-тың қанатының астында тып-тиыш жүріп жатқан қоғамдар өз қауіпсіздігі үшін өзіне анағұрлым маңызды жауапкершілік алуға мəжбүр болады. Сөйтіп, жаңа халықаралық жүйенің жұмыс істеуі тіпті əскери саладағы, мейлі бұған ондаған жыл кетсін, тепе-теңдікке алып келеді. Бұл үрдіс əсіресе американдық басымдық келмеске кетіп бара жатқан жəне Құрама Штаттарға қыр көрсету барған сайын қауіпсіз бола бастаған экономикалық салада бедерлене түседі.

	XXI ғ. халықаралық жүйе бір қарағанда солай болып көрінетін қарама-қайшылықпен сипатталады: бір жағынан, фрагменттену, екінші жағынан, ұлғая беретін жаһандану. Мемлекеттер арасындағы қатынастар деңгейіндегі жаңа тəртіп қырғи қабақ соғыстың қатаң шеңберінен гөрі XVIII-XIX ғ.ғ. еуропалық мемлекеттер жүйесін тезірек еске салатын болады. Ол тəртіптің құрамдас бөліктері кем дегенде құдыреттіліктің алты орталығы болмақ: АҚШ, Еуропа, Қытай, Жапония, Ресей жəне, мүмкін, Үнді, сондай-ақ толып жатқан орта жəне шағын елдердің көптігі. Солай бола тұра халықаралық қатынастар тұңғыш рет шынайы ғаламдық сипат алатын болады. Ақпарат жеткізу қас-қағымда іске асады; дүниежүзілік экономика барлық құрлықтарда бір-біріне ілесе жұмыс істейді. Күн тəртібіне ядролық технологияларды тарату, қоршаған орта, демографиялық жарылыс жəне экономикалық өзара тəуелділік проблемалары сияқты бірқатар мəселелер шығады, оларды шешумен тек дүниежүзілік масштабта ғана айналысуға болады. Түрлі құндылықтар мен тарихи тəжірибені маңыздылығы АҚШ-пен салыстыруға келетін елдермен келісу соңғылар үшін жаңа құбылыс бола ма, жəне алдыңғы ғасырдың изоляционизмінен, сондай-ақ қырғи қабақ соғыс кезіндегі іс жүзіндегі көшбасшылықтан ірі масштабты ауытқу бола ма, жəне мұның өзі қалай жүзеге асады – осы кітапта басын ашуға тырысамыз. Ойынға басқа да негізгі қатысушылар туып келе жатқан дүниежүзілік тəртіпке бейімделе отырып, сондай дəрежеде бірқатар қиындықтарға жолығады.

	Еуропа – көптеген мемлекеттердің бір мезетте тірлік еткен жүйесі орын алған қазіргі əлемнің бірден-бір бөлігі – мемлекет-ұлт, егемендік жəне күштер тепе-теңдігі тұжырымдамаларының отаны болып табылады. Бұл идеялар үш ғасыр бойы үзбестен халықаралық істерде үстемдік етті. Бірақ туып келе жатқан халықаралық тəртіптің басында тұру үшін raison d’etat қағидатын бұрынғы іс жүзінде ұстанушылардың ешқайсысы соншалықты күшті болған емес. Олар өздерінің салыстырмалы əлсіздігінің орнын біріккен Еуропа құру арқылы толтырғысы келеді, əрі бұл бағыттағы əрекеттері олардың күш-қуатының елеулі бөлігін жұтып жатыр. Алайда табысқа жеткен күнде де олардың қолында дүниежүзілік аренада біріккен Еуропаның өзін-өзі қалай ұстау керектігін көрсететін ешқандай сынақтан өткен модель болмас еді, өйткені осы сияқты саяси организм бұрын ешқашан болмаған.

	Ресей өзінің бүкіл тарихында ерекше тұратын. Ол Еуропа саясатының сахнасына кеш шықты – бұл кезде Франция мен Ұлыбритания топтасу кезеңінен баяғыда өтіп кеткен еді – сол себепті оған, бəлкім, еуропалық дипломатияның дəстүрлі қағидаттарының бірде-бірін қолдануға болмайды. Үш түрлі мəдени салалардың – еуропалық, азиялық жəне мұсылмандық – түйіскен жерінде орналасқандықтан Ресей жаңағылардың бəріне жататын халықтардан тұрады да, ешқашан еуропалық мағынадағы ұлттық мемлекет болған емес. Оның билеушілері көрші аумақтарды ұдайы қосып отырғандықтан шекара сызығы ылғи өзгеріп тұрған Ресей көлемі жағынан ешбір еуропалық елмен салыстыруға келмейтін империя болды. Оны қойып, əр кезекті жаулап алудан кейін мемлекеттің сипаты өзгерді, өйткені ол мүлде жаңа, тынышсыз, орыс емес этникалық топты қосып отырды. Бұл Ресейдің орасан зор қарулы күштер ұстауға өзін міндетті деп санауының бір себебі, ал ол күштердің көлемі оның қауіпсіздігіне сырттан төнетін тіпті ықтимал қатермен еш салыстыруға келмейтін.

	Маза бермеген қорғансыздық идеясы мен миссионерлік құлшыныстың арасында, Еуропа талаптары мен Азия арбауының арасында жарыла жүріп, Ресей империясы еуропалық тепе-теңдікте əрқашан белгілі бір рөл атқарды, бірақ рухани тұрғыдан келгенде еш уақытта оның бөлігі болған емес. Ресей көшбасшыларының миында жаулап алу қажеттілігі мен қауіпсіздік талаптары бір дүниеге айналып кеткен. Вена конгресі уақытынан бері Ресей империясы басқа ірі елдердің қайсынан болсын өз əскерлерін шетел аумақтарына анағұрлым жиі енгізген. Сарапшылар орыс экспансионизмін қауіпсіздіктің жоқтығын сезінуден туындайтын дүние ретінде түсіндіреді. Алайда орыс жазушылары Ресейдің өз шекараларын кеңейтуге ұмтылуын оның мессиялық парызымен ақтағысы келеді. Алға жылжи отырып, Ресей шама сезу дегенді білмейтін; қарсылыққа кезіккенде ол ызақорлықпен түнере түсетін. Өз тарихының елеулі бөлігінде Ресей ішкі сырын ішіне бүгіп, өзін танытуға тырысқан. Коммунизмнен кейінгі Ресей тарихи өнегелігі жоқ шеңберде қалып қойды. Еуропа сияқты ол да күш-қуатының көбін өзінің болмысын қайта пайымдауға жұмсауға мəжбүр болады. Ол өзінің тарихи ырғақтығын қалпына келтіруге жəне жоғалған империяны қайта құруға талпына ма? Салмағын шығысқа қарай ауыстыра ма жəне азиялық дипломатияға белсендірек қатыса ма? Өз шекараларына таяу жерлердегі, əсіресе аумалы-төкпелі Орта Шығыстағы, бүліктерге ол қандай қағидаттарға сүйеніп жəне қандай əдістермен жауап беретін болады? Ресей əрқашан əлемдік тəртіптің ажырамас құрамдас бөлігі болмақ жəне солай бола тұра қойылған сұрақтарға жауап берудің салдарынан міндетті түрде болатын сілкіністерге байланысты əлемдік тəртіпке болашақта қатер төндіреді.

	Қытай да өзі үшін жаңа əлемдік тəртіппен бетпе-бет келді. Екі мың жыл бойы Қытай империясы өз əлемін императордың жеке билеуінің аясына біріктірген болатын. Шынтуайтқа келгенде, бұл тəртіп өзінің əлсіздігін де көрсетіп қалушы еді. Соғыстар Қытайда Еуропадан аз болмайтын. Бірақ олар əдетте император тағына үміткерлер арасында жүретін де, көбіне сыртқыдан гөрі азаматтық сипатқа ие-тін, сол себепті ерте ме, кеш пе, бəрібір жаңа орталық биліктің пайда болуына апарып тірейтін.

	XIX ғ. басына дейін Қытайда оның артықшылығына дау келтіретін көрші болмады, ол тіпті мұндай мемлекет пайда болуы мүмкін екендігі туралы ойланбайтын да. Сыртқы жаулаушылар қытайлық əулеттерді тек Орталық патшалықтың дəстүрлерін жалғастыра алатындай дəрежеде қытай мəдениетімен қосылып кету үшін ғана құлататын сияқты болушы еді. Қытайда мемлекеттердің егемендік теңдігі туралы ұғым болмайтын; оның шекарасынан тыс жердегілердің бəрі варварлар болып есептелетін де, оларға тек болашақ салық төлеушілер ретінде қарайтын, – XVIII ғ. Пекинде тұңғыш британ елшісі нақ осы дəрежеде қабылданған еді. Қытай шетелге елшілер жіберуді өзіне намыс санайтын, бірақ алыс елдердегі варварларды көрші варварларды талқандау үшін пайдалануды ар көрмейтін. Дегенмен, бұл еуропалық тепе-теңдікке ұқсас күнделікті жұмыс істейтін жүйе емес, төтенше жағдайларға арналған стратегия еді, сол себепті де Еуропаға тəн тұрақты дипломатиялық тетік тудырмады.

	XIX ғ. Қытай еуропалық отарлаудың қорлау объектісіне айналғаннан кейін, тек таяуда ғана, екінші дүниежүзілік соғыстан соң, көпполюсті əлемге кірді, ал бұл оның тарихында болмаған жағдай.

	Жапония да өзін сыртқы əлеммен байланыстыратын дүниенің бəрінен бөліп тастап отырды. 1854 жылы оны коммодор Мэтью Перри зорлықпен «ашқанға» дейін, 500 жыл бойы Жапония бір-біріне қарсы тұрған варварлардың арасында күштер тепе-теңдігін құру немесе Қытай сияқты салық төлеушілер табу туралы мүлде ойланбаған еді. Сыртқы əлемнің бəрінен оқшауланған Жапония өзінің бірегей қайталанбас салт-дəстүрлерін мақтан тұтты, азамат соғыстарында өзінің əскери дəстүрлерін сақтады жəне өзінің ішкі құрылымын оның аса жоғары дəрежелі өзіндік мəдениеті шетел ықпалын қабылдамайды, одан жоғары тұр жəне түптің түбінде оны қабылдағанша жойып тынады, деген сенімге негіздеді.

	Қырғи қабақ соғыс жылдары Жапонияның қауіпсіздігіне негізгі қатер төндірген Кеңес Одағы болғанда, ол өзінің сыртқы саясатын одан пəлен мың миль қашықтағы АҚШ-тың саясатымен ұқсас деуге қабілеті жетті. Сындарлылығы көпқырлы жаңа əлемдік тəртіп өткенін мақтан тұтатын елді өзінің көзқарасын бірден-бір одақтасқа аударуға қайткенде де мəжбүр етеді. Азиядағы күштер тепе-теңдігіне екінші жартышарда орналасқан жəне басқа үш бағытқа – атлантикалық, тынықмұхиттық һəм оңтүстікамерикалық – бағытталған АҚШ-тан гөрі Жапония міндетті түрде анағұрлым сезімтал болмақ. Қытай, Корея жəне Оңтүстік-Шығыс Азия Құрама Штаттарға қарағанда Жапония үшін мүлде басқа мағынаға ие, ал бұл анағұрлым дербес жəне анағұрлым өз мүдделеріне бағытталған жапон сыртқы саясаты үшін серпін іспеттес.

	Бүгінде Оңтүстік Азияның жетекші елдерінің біріне айнала бастаған Үндістанға келсек, оның сыртқы саясаты көне мəдени дəстүрлердің жылуы шарпыған еуропалық империализмнің алтын күндері туралы соңғы естелігі болып табылады. Британдықтар келгенге дейін субконтинент мыңжылдық бойы ешқашан бірегей саяси тұтастықта болған емес. Британдық отарлау аз ғана əскери күшпен жүзеге асырылды, өйткені жергілікті халық оны бір жаулаушыларды екінші жаулаушылардың ауыстыруы деп түсінді. Бірақ бірегей басқару орнатылғанда Британ империясы билігінің іргесін халықтың өзін-өзі басқаруы мен мəдени ұлтшылдық – Үндістанға метрополияның өзі енгізген құндылықтар – шайқатып жіберді. Сонда да мемлекет-ұлт ретінде Үндістан – бұл нəрсеге əлі үйренбеген ел. Өзінің орасан зор халқын азық-түлікпен қамтамасыз ету мəселесінен қолы босамайтын ол қырғи қабақ соғыс кезінде қосылмау қозғалысының қатысушысы болды. Бірақ оған алдағы уақытта халықаралық саясат сахнасында өзіндік сана-сезіммен өлшенетін рөл таңдау тура келеді.

	Сөйтіп, жаңа əлемдік тəртіп құруға тиіс жетекші елдердің ешбірінде пайда бола бастаған көпмемлекеттік жүйе шеңберінде өмір сүрудің титтей де тəжірибесі жоқ. Бұрын-соңды еш уақытта жаңа əлемдік тəртіп осыншама түрлі көзқарастар негізінде немесе осыншалық жаһандық масштабта жасалған жоқ. Бұрын-соңды еш уақытта күштер тепе-теңдігінің тарихи атрибуттары мен бүкілəлемдік демократиялық пайымдауды, сондай-ақ аса қарқынды дамыған қазіргі технологияларды ұштастыруға тиіс тəртіп болмаған еді.

	Өткенді шола қарағанда халықаралық қатынастардың барлық жүйелері міндетті түрде симметриялы болу керек сияқты. Олар құрылғаннан кейін, егер таңдау басқаша болғанда, тарих қай жолмен кетер еді, жалпы, басқа таңдаудың өзі мүмкін бе еді, – мұны көзге елестету қиын. Белгілі бір халықаралық тəртіптің аяғынан тік тұрып кетуі барысында таңдаудың аясы əрі кең, əрі сан түрлі болады. Бірақ əр нақты шешім қажетсіз нұсқалардың жиынтығын азайтады. Күрделендіру икемділікке кедергі болатындықтан, неғұрлым ерте жасалған таңдаудың тағдырды шешер сипаты болады. Халықаралық тəртіп Вена конгресінен кейінгідей салыстырмалы түрде тұрақты бола ма, немесе Вестфалия бітімінен жəне Версаль шартынан кейін қалыптасқандай тым осал бола ма – оның құрамындағы қоғамдардың қауіпсіздік сезімінің олар əділ деп есептейтін дүниемен сəйкестену дəрежесіне байланысты.

	Вена конгресі тудырған жəне екінші дүниежүзілік соғыстан кейінгі кезеңде АҚШ басқарған ең тұрақты екі халықаралық жүйе көзқарастарының ортақтығына құрылғандықтан артықшылыққа ие еді. Венада бас қосқан мемлекет қайраткерлері ақсүйектер болатын, олар үшін моральдық тыйымдар мен негізгі қағидаттар бірдей-тін; ал соғыстан кейінгі əлемді қалыптастырған американдық көшбасшылар өте-мөте біртұтас жəне өміршең ақыл-ой дəстүрлерінің жемісі болған.

	Қазір пайда бола бастаған тəртіпті мүлде əртүрлі мəдениеттердің өкілдері болып табылатын мемлекет қайраткерлері құруы тиіс. Олар аса күрделі бюрократиялық жүйелерді басқарады, сондықтан бұл мемлекет қайраткерлерінің күш-қуаты көбіне мақсатты айқындауға емес, əкімшілік машинаны іске қосуға кетеді. Олар жоғары дəрежеге басқару үшін ұдайы қажет емес, халықаралық тəртіп құру үшін жарамдылығы одан да кем қасиеттерінің арқасында қол жеткізді. Бұл жерде көпмемлекетті жүйенің бірден-бір жұмыс істейтін моделін батыс қоғамдарының жасағанын айту керек, ал халықаралық тəртіптің қатысушыларының көбі оны қабылдамауы мүмкін.

	Солай бола тұра, көптеген мемлекеттерді қамтитын, Вестфалия бітімінен бүгінге дейін, бұрынғы əлемдік тəртіптің аспандауы мен күйреуі – қазіргі мемлекет қайраткерлеріне қаншалықты қыр көрсету мүмкіндігін түсіну үшін сүйенуге болатын бірден-бір тəжірибе көзі. Тарих сабақтары іс-əрекетке автоматты түрде пайдаланатын басшылық құрал емес; тарих қатар қоюға болатын ахуалдардың бірдей салдарларын аша отырып, ұқсастық бойынша үйретеді. Алайда əр ұрпақ өзі үшін қандай жағдайлар салыстырмалы болатынын өзі анықтауы керек.

	Зерттеуші ғалымдар халықаралық жүйелердің жұмысын талдайды; мемлекет қайраткерлері оларды құрады. Сол себепті талдаушы мен мемлекет қайраткерінің көзқарастарының арасында үлкен айырмашылық бар. Талдаушы нақ қандай мəселені зерттегісі келетінін таңдай алады, ал мемлекет қайраткерінің басына мəселелер өздігінен үйіліп-төгіледі. Талдаушының уақыты шектеулі емес, ол анық та айқын қорытындыға келу үшін қанша уақыт жұмсаса да ерікті; керісінше, мемлекет қайраткері ылғи цейтнотта жүреді. Талдаушы ешқандай қауіпке бармайды. Егер оның қорытындылары дұрыс болмаса, ол жаңа трактат жазады. Мемлекет қайраткеріне бір ғана əрекет жасауға мүмкіндік бар; егер ол тап баспаса, қатені түзету мүмкін болмай қалады. Талдаушының қолында барлық деректер бар; оған оның интеллектуалдық қабілеттеріне қарап баға беріледі. Мемлекет қайраткері дəл сол сəтінде өзі дəлелдей алмайтын бағаларды басшылыққа ала отырып əрекет етуге мəжбүр; тарих ол туралы қажет өзгерістерді қаншалықты даналықпен іске асыруға қол жеткізді, ең бастысы, қандай дəрежеде бейбітшілікті сақтай білді – осының негізінде баға береді. Міне, сондықтан да əлемдік тəртіп орнату мəселесін мемлекет қайраткерлерінің қалай шешкенін – не іске асты, не асқан жоқ жəне неге? – зерттеу қазіргі дипломатияны түйсінудің түпкі мақсаты емес, бірақ соның басы бола алады.





	31-тарау.

	Жаңа əлемдік тəртіп мəселесіне қайта оралу



	ХХ ғ. соңғы онжылдығының басында вильсондық салтанатты шеру үстінде жүрген сияқты. Коммунистік, идеологиялық жəне кеңестік сын кезеңдері бір мезетте еңсерілген болып шықты.

	Үстіміздегі ғасырда АҚШ өз құндылықтарын бүкіл дүниежүзілік кеңістікте қолдана отырып, өзінің жаңа əлемдік тəртіп құрғысы келетіндігін үшінші рет мəлімдеді. Үшінші рет те ол барлық халықаралық аренадан жоғары тұрғандай болды. 1918 жылы Вильсон Америкадан мейлінше тəуелді болғандықтан одақтастар қатты дауыс шығара алмайтын Париж бейбіт конференциясын өз көлеңкесімен қалқалады. Екінші дүниежүзілік соғыстың аяғына таман Франклин Делано Рузвельт пен Гарри Трумэннің бүкіл глобусты американдық модель бойынша қайта пішуіне мүмкіндіктері болған сияқты еді.

	Қырғи қабақ соғыстың аяқталуы дүние жүзін американдық үлгі мен бейне бойынша қайта өзгертуге одан сайын еліктірді. Вильсонды ішкі саясаттағы изоляционизм шектесе, Трумэн сталиндік өктемдікпен бетпе-бет келді. Қырғи қабақ соғыс аяқталарда Құрама Штаттар жер шарының кез келген бөлігінде араласатын мүмкіндігі бар əлемдегі бірден-бір алпауыт держава болып қалды. Алайда оның құдыреттілігі аз сезіле бастады, ал əскери күшпен шешілетін мəселелер жойылды. Қырғи қабақ соғыстағы жеңіс АҚШ-ты XVIII жəне XIX ғ.ғ. еуропалық мемлекеттер жүйесімен жəне американдық мемлекет қайраткерлері һəм ойшылдары ұдайы күдік келтіретін тəжірибемен ұқсастықтары көп əлемге тап қылды. Идеологиялық болсын, стратегиялық болсын жалпылама қатердің жоқтығы елдерге қазіргі сəттегі ұлттық мүдделерге барған сайын жоғары дəрежеде негізделген сыртқы саясат жүргізуге еркіндік береді. Бес немесе алты ұлы держава жəне көптеген шағын мемлекеттер кіретін халықаралық жүйеде тəртіп негізінен, өткен ғасырлардағы сияқты, бəсекелес ұлттық мүдделердің татуласу жəне тепе-тең болу базасында пайда болуы тиіс.

	Буш сияқты Клинтон да жаңа əлемдік тəртіп туралы, ол бейне бір таяқ тастам жерде тұрғандай, айтатын. Іс жүзінде бұл тəртіп əлі пісіп-жетілу кезеңінен өтуде, оның аяқталардағы түрлерін тек келесі ғасыр аясында ғана көру мүмкін болар. Жаңа əлемдік тəртіп ішінара өткеннің жалғасы, ішінара – теңдессіз бола тұрып, өзі орнына келген дүние секілді, үш сұраққа жауап ретінде пайда болуы тиіс. Əлемдік тəртіптің іргелі құраушылары қандай? Олар қандай тəсілмен өзара əрекет етеді? Мұндай өзара іс-қимылдар қандай мақсаттар үшін жасалады?

	Жаңа əлемдік тəртіптің пайда болуына байланысты ішінара орын алатын сілкіністер кем дегенде үш түрлі мемлекеттің (өздерін «ұлттар» дейтін, бірақ мемлекеттік-ұлттық тарихи белгілері тым аз) өзара іс-əрекеттерінен туындайды. Бір жағынан, бұл Югославия немесе Кеңес Одағы сияқты ыдыраған империялардың сынықшалары, ізбасар мемлекеттері. Тарихи реніштер мен ғасырлар бойғы егемендікке ұмтылыс жігерін жаныған олар ең алдымен ескі этникалық бəсекелестікте үстем шыққысы келеді.

	Халықаралық тəртіптің мақсаттары олардың мүдделерінен, бұдан да жиі – олардың пайымдау қабілетінен тыс жатыр. Отыз жылдық соғыс тудырған ұсақ мемлекеттер сияқты олар халықаралық-саяси тəртіптің бұдан да үлкен космополиттік пайымдауларын назарға алмай, өз тəуелсіздігін қорғауға жəне өз қуатын арттыруға тырысады.

	Отарлаудан кейінгі ұлттардың кейбіреулері тағы да бір қызықты феноменнің үлгісі болып табылады. Шынында да, олардың көбінің қазіргі шекаралары империалистік державаларға ыңғайлылық үшін дүниеге келтірілген əкімшілік туынды ғой. Ұзыннан-ұзақ жағалау сызығы бар француздық Африка бүгінде əрқайсысы жеке мемлекетке айналған 17 əкімшілік бірлікке бөлінген еді. Сол кезде Конго деп, ал қазір Заир деп аталатын бельгиялық Африканың теңізге шығатын өте тар өткелі бар-тын, сондықтан ол аумағы Батыс Еуропаға тең болса да тұтас бір дүние ретінде басқарылды. Мұндай жағдай қалыптасқанда мемлекеттегі бірден-бір ұлттық институтқа əдетте əскер айналады. Егер осы сияқты талап ету іске аспаса, оның салдары жиі-жиі азаматтық соғысқа апарып соғады. Егер мұндай ұлттарға XIX ғасырдың мемлекеттілік стандарттарын немесе Вильсонның өзін-өзі басқару қағидаттарын қолдансақ, онда шекараларды радикалды жəне болжауға болмайтындай өзгертуден қашып құтылу жоқ. Олар аумақтық статус-кво мен таусылмайтын қатал азаматтық жанжалдың арасында таңдау жасауға мəжбүр болады.

	Енді ең соңында, бəлкім, жаңа əлемдік тəртіптің негізгі ұяшықтары болып табылатын құрлықтық тұрпаттағы мемлекеттер бар болар. Британ отарлық басқару кезеңінде пайда болған үнді ұлты көптілді һəм көпдінді. Бұл, шын мəнінде, ұлттар көптігі. Ол көрші мемлекеттердегі идеологиялық жəне діни ағымдарға XIX ғасырдағы еуропалық ұлттардан гөрі анағұрлым сезімтал болып келетіндіктен оның сыртқы жəне ішкі саясатының арасындағы бөлу сызығы біршама өзгеше жəне соншалықты айқын емес. Демек, Қытай жазудың ортақтығымен, мəдениет пен тарихтың ортақтығымен бір біріктірілген əртүрлі тілдердің конгломераты болып табылады. Егер XVII ғ. діни соғыстар болмаса Еуропа да сондай болар еді, сондай-ақ, егер Еуропа Одағы өз жақтастарының мүдделерін ақтаса, əлі сондай бола алады. Демек, қырғи қабақ соғыс кезіндегі екі алпауыт ел ешқашан еуропалық түсініктегі мемлекет-ұлт болған емес. АҚШ ұлттық көптілділік негізінде ерекшелігі айқын ұлттық мəдениет жасауда көп табыстарға жетті; Кеңес Одағы көптеген ұлттардан тұратын империя болатын. Оның ізбасарлары, əсіресе осы кітап жазылардағы Ресей Федерациясы, кезінде дəл Габсбургтер империясы жəне XIX ғасырдағы Оттоман империясы бастан кешкендей, дезинтеграция мен деимпериализация арасында бейберекет болды.

	Мұның бəрі халықаралық қатынастардың мəнін, əдістемесін жəне, ең бастысы, көлемін радикалды түрде өзгертеді. Тіпті біздің заманымызға дейін түрлі құрлықтар негізінен бір-бірінен оқшаулана əрекет қылды. Мəселен, Франция мен Қытайдың қуатын салыстыра өлшеу мүмкін емес еді, өйткені бұл елдердің өзара əрекет ету жолдары болмады. Алайда технологиялық шекаралардың кеңеюімен басқа құрлықтардың болашағын еуропалық елдердің «концерті» айқындай бастады. Бұған дейінгі халықаралық тəртіптердің ешқайсысында да бүкіл жер шарында орналастырылған ірі күш орталықтары болмаған еді. Сондай-ақ ешқашан мемлекет қайраткерлері оқиғаларды өз елдеріндегі көшбасшылар да, қоғамдар да сол сəтте жəне бір уақытта қабылдайтындай жағдайдағы дипломатиялық қызметпен айналысуға міндетті емес-ті.

	Мемлекеттер саны өсіп отырғандықтан, ал олардың арасындағы өзара əрекет жасау мүмкіндігі ұлғайғандықтан, жаңа əлемдік тəртіп қандай қағидаттарға сүйеніп ұйымдастырылуы мүмкін? Жаңа халықаралық жүйенің күрделілігін есептегенде «демократияны кеңейту» сияқты вильсондық тұжырымдама американ сыртқы саясаты үшін жол көрсеткіш, сондай-ақ қырғи қабақ соғыс кезіндегі тежеуші стратегияны алмастырушы ретінде қызмет ете ала ма? Бұл тұжырымдамалардың сөзсіз табысты да, сөзсіз сəтсіз де болмағаны анық. ХХ ғ. дипломатиясының аса нəзік істерінің кейбірі – «Маршалл жоспары», коммунизмді тежеу жөніндегі жанқиярлық міндеттеме, Батыс Еуропаның бостандығын қорғау жəне тіпті бағы ашылмаған Ұлттар лигасы, сондай-ақ оның кейінгі жалғасы БҰҰ – өзінің тамырын Вудро Вильсонның идеализміне жайған.

	Қырғи қабақ соғыстың аяқталуы көптеген бақылаушылар «бір полюсті» немесе «бір алпауыт елді» əлем деп атаған ахуалды тудырды. Бірақ Құрама Штаттар жаһандық халықаралық əрекетке бір жақты мəжбүрлейтіндей іс жүзінде соншалықты оңтайлы жағдайда тұрған жоқ. Олар бұдан он жыл бұрынғы уақытпен салыстырғанда анағұрлым үлкен артықшылыққа қол жеткізді, бірақ тағдырдың жазуымен олардың қуаты одан гөрі шашыранды болып кетті. Сол себепті қалған əлемнің тұрпатын өзгерту үшін елдің сол қуатты пайдалану қабілеті іс жүзінде азайып кетті.

	ХХI ғасыр жақындаған кезеңде ғаламдық күштер барған сайын табандылықпен еңбек етуде, демек уақыт жылжыған сайын АҚШ өз ерекшелігінің бір бөлігін жоғалтады. Көз жетер болашақта американдық əскери қуаттың бұрынғыша бəсекелесі болмайды. Дегенмен осы қуатты алдағы онжылдықтарда дүние жүзі куə болатын титтей жанжалдарға (Босния, Сомали жəне Гаити сияқты) бағыштау американ сыртқы саясаты үшін өзекті концептуалды сын болмақ. Құрама Штаттар келер ғасырда да, бəлкім, дүние жүзіндегі ең қуатты экономиканы сақтар. Солай бола тұра əл-ауқат сол əл-ауқатты қамтамасыз ететін технология сияқты анағұрлым кең тарайды. Сөйтіп АҚШ қырғи қабақ соғыс кезінде де болмаған экономикалық бəсекелестікке бетпе-бет келетін болады.

	Америка ұлы һəм құдыретті ұлт болып қалады, бірақ онымен теңесетін ұлттар да табылады; өзі сияқтылардың бірі болғанымен ол «теңдердің арасындағы бірінші». Вильсондық сыртқы саясаттың ажырамас іргетасы болып табылатын американдық ерекшелік болашақ ғасырда, шамасы, өзінің мəнін елеулі түрде жоғалтады.

	Бірақ американдықтар мұны қорлық немесе ұлттық құлдырау белгісі деп қарастырмау керек. Өз тарихының басым бөлігінде Құрама Штаттар іс жүзінде абсолюттік алпауыт ел емес, көп ұлттардың бірі ғана болды. Басқа күш орталықтарының – Батыс Еуропаның, Жапония мен Қытайдың – көтерілуі американдықтарды алаңдатпауы керек. Түптеп келгенде, дүниежүзілік ресурстарды бірігіп пайдалану жəне басқа қоғамдар мен экономикалардың дамуы сонау «Маршалл жоспары» кезінен таза американдық мақсат болған. Бірақ вильсоншылдық барған сайын уақытқа сай болмағандықтан вильсондық сыртқы саясаттың міндетті қағидаттары – ұжымдық қауіпсіздік, бəсекелестерді өзіне жақтас ету жəне американдық өмір салтына тарту, дау-дамайларды заңдылық жолмен шешудің халықаралық жүйесі жəне этникалық өзін-өзі басқаруға шексіз қолдау көрсету – барған сайын аз дəрежеде жүзеге асып отырады. Болашақ жүзжылдықта Америкаға өзінің сыртқы саясатын қандай қағидаттарға негіздеуі керек? Тарих қандай да бір жол сілтегенді қойып, тіпті азды-көпті ұқсастық та ұсынбайды. Дегенмен тарих өз мысалдарының күшімен үйретеді, бірақ жүзуге картада көрсетілмеген сулармен аттанатындықтан, олардың келешек онжылдықтарға тиісті жол табу үшін Вудро Вильсонға дейінгі дəуірді «американ ғасырымен» салыстырғаны жөн болар еді.

	Ришельенің raison d’etat турасындағы тұжырымдамасы, басқаша айтқанда, белгілі бір мемлекеттің өз мүдделерін қамтамасыз ету үшін пайдаланатын жолдарын сол мүдделердің өзі арқылы ақтап алу қағидаты, американдықтарға əуел бастан жиіркенішті болатын. Бұл арада американдықтар ешқашан raison d’etat қағидатын қолданбасын деген сөз емес: республика дүниеге келген алғашқы онжылдықтардан бастап «тағдырлы көріністер» ұранымен жүрген батыстық экспансияны мақсатты түрде қамтамасыз етуге дейін «негіз қалаушы əкелер» заманынан бастап еуропалық елдерге қатысты қатаң əрі айқын саясат жүргізілгені хақында мысалдар өте көп. Бірақ американдықтар оларда эгоистік мүдделердің бар екендігін мойындай отырып, ылғи өздерін ыңғайсыз сезінетін.

	Дүниежүзілік соғыстарға немесе жергілікті жанжалдарға қатыса отырып, американ басшылары əрқашан өз мүдделері үшін емес, өз ұстанымдары үшін шайқасатынын мəлімдейтін.

	Еуропа тарихын зерттейтін кез келген адам үшін күштер тепе-теңдігі тұжырымдамасы өзінен-өзі ақиқат дүние сияқты көрінеді. Күштер тепе-теңдігі ұғымын, мемлекеттің ең жоғары мүдделері ұғымын да, алғаш рет күнделікті пайдаланысқа Францияның өктемдік пиғылдарын тізгіндегісі келген ағылшын королі III Вильгельм енгізген еді. Демек, күшті мемлекетке қарсы тұру үшін бірігетін əлсіз мемлекеттер тұжырымдамасы шектен шыққан өрескел дүние емес. Бірақ қалай болғанда да, күштер тепе-теңдігін қолдау ұдайы назарда ұстауды талап етеді. Болашақ ғасырларда американ басшыларына қоғам алдында ұлттық мүдделер тұжырымдамасын түйіндеуге жəне ұлттық мүдделерді қамтамасыз ету Еуропа мен Азияда күштер тепе-теңдігін қолдауға қызмет ететінін түсіндіруге тура келеді. Əлемнің бірқатар аймақтарында тепе-теңдік сақтау ісінде Америкаға əріптестер қажет болады, ал бұл əріптестерді ылғи да тек моральдық пайымдау тұрғысынан таңдаудың реті келмейді. Сондықтан ұлттық мүдделерді айқын анықтау американдық саясатты салиқалы түрде бағыттап отыру үшін қажет болмақ.

	Демократияның өрістеуі АҚШ-тың басты армандарының бірі болып қалуда, алайда нақ философиялық жеңіс сияқты көрінген сəтте пайда болатын кедергілерді де байқау қажет. Орталық үкіметтің билігін азайту батыстың саяси теоретиктерінің басты ісі болса, көптеген басқа қоғамдарда саяси теория мемлекеттің беделін нығайтуға бағытталатын. Басқа еш жерде жеке еркіндіктерді кеңейту жөнінде соншалықты талап қойылмайтын. Батыс демократиясының эволюциясы ұзақ мерзімді ортақ тарихы бар бір текті қоғам құруға алып келді (тіпті Америка да өзінің көптілді халқымен аса қуатты мəдени бірлік құрды). Қоғам жəне белгілі бір мағынадағы ұлт мемлекетке дейін өмірде болды жəне оның өздерін құруын қажетсінбеді. Осындай шеңбердегі саяси партиялар əуел бастағы патуаның нұсқалары болып табылады; бүгінгі азшылық – бұл ертеңгі көпшілік.

	Дүниенің көптеген басқа бөліктерінде мемлекет ұлттан бұрын өмірде болды; ол ұлтты қалыптастыратын ең басты элемент болды əрі болып қала береді. Саяси партиялар бар жерде олар қатаң, əдетте, қауымдастық бірлесуді көрсетеді; азшылыққа немесе көпшілікке жатудың негізінен тұрақты сипаты бар. Мұндай қоғамдарда саяси үдеріс əдетте биліктің антиконституциялық төңкерістер арқылы ауысу мəселесіне емес, үстемдік ету мəселесіне келіп тіреледі. Түзу ниетті оппозиция тұжырымдамасы – қазіргі демократияның мəні – селдір кездеседі. Оппозиция ұлттық бірлікке қатер ретінде анағұрлым жиі қарастырылады, опасыздыққа теңестіріледі əрі аяусыз басып жанышталады.

	Батыстық тұрпаттағы демократия партиялық идеологияларға шектеу қоятын құндылықтарға қатысты ортақ пікірдің болуын көздейді. Егер Америка бостандық идеясының əмбебап қолданыста болуын талап етпесе, ол мұндай ел болмас еді. АҚШ-тың қуғын-сүргінмен айналысатын үкіметтен гөрі демократиялық үкіметтерге іш тартуға жəне өзінің моральдық сеніміне белгілі бір құн төлеуге дайын тұруға міндетті екені талас тудырмайды. Іс жүзінде демократиялық құндылықтар мен адам құқықтарын жүзеге асыратын үкіметтер мен институттардың пайдасына жасалатын əрекеттерді қорғайтын белгілі бір құпиялылық дəрежесі бар екендігі де анық дүние. Қиындықтар төлейтін құнның нақты мөлшерін жəне оның ұлттық қауіпсіздік пен жалпыға ортақ геосаяси баланс мəселелерін қосқандағы аса маңызды американдық басымдықтармен арақатынасын анықтағанда пайда болады. Егер американдық уағыз қайырымды болып, зұлымдықты айыптау патриоттық риторика аясынан шығуға тиіс болса, онда бұл, əрине, американдық мүмкіндіктерді реалистік мақсатта түйсіну үшін орындалуы керек. Құрама Штаттарға жаһандық сыртқы саясат жүргізуге арналған қаржы жəне əскери ресурстары қысқарғанда өзінің моральдық міндеттерін кеңейту ісіне сақтықпен қарауы керек. Материалдық мүмкіндіктермен нығайтылмағанда жəне іске асыруға дайындық болмағанда жасалатын дабыра мəлімдемелер олардың ықпалын басқа мəселелер бойынша да төмендетеді.

	Американдық сыртқы саясаттың моральдық жəне стратегиялық элементтерінің арасындағы дəл арасалмақ абстрактылы нұсқаулардың мəселесі болуы мүмкін емес. Бірақ даналықтың басы осындай арасалмақтың қажеттігін мойындауда жатыр. АҚШ қаншалықты құдыретті болғанымен, ешбір елдің өзі ұнататын дүниені қалған адамзатқа таңу мүмкіндігі жоқ; басымдықтар орнықтыру қажет. Тіпті саралап жіктемейтін вильсондықты қамтамасыз етуші шынайы ресурстар бар болса да, егер американдық қоғам өзінің жанжалға тартылғандығының дəрежесі мен ілескен міндеттерін анық та айқын түсінбесе, оны қолдаудың керегі жоқ. Əйтпесе оның жалаң ұранға айналу қаупі бар, ал мұндай ұранның көмегімен қандай да болмасын тəуекелден жалтаруды ақтайтын, сөзуарлықтың батпағына батқан қиын геосаяси таңдаудан қол үзу мүмкін болмақ. Сонда американдық саясат саласындағы мəлімденген талаптар мен оларды іспен нығайту дайындығының арасында қауіпті үзілу пайда болуы мүмкін; халықаралық істердегі шарасыз түңілуді олардан толық бас тартуды ақтауға айналдыру оңай.

	Əлемде қырғи қабақ соғыс аяқталсымен жаңа қиындықтардың қатпарынан бұзып-жарып шығу үшін американдық идеализмге геосаяси талдау түріндегі ұйытқы қажет болды. Бұл оңай емес еді. Америка қолында ядролық монополия бола тұрып, дүние жүзіне үстемдік етуден бас тартты, жəне тіпті қырғи қабақ соғыс кезінде ұлттық мүдделер саласын ескере отырып дипломатия жүргізгенде де күштер тепе-теңдігі ұғымына менменси қарады. Алайда XXI ғасырда АҚШ-қа, басқа да мемлекеттерге сияқты, қатал қажеттілік пен таңдау икемділігі арасында, халықаралық қатынастардың мызғымас қағидаттары мен мемлекет қайраткерлері құпияда ұстайтын элементтер арасында амалдауды үренуге тура келеді.

	Ал құндылықтар мен қажеттілік арасында баланс орнағанда сыртқы саяси əрекет ел үшін маңызды мүдделер дегеннің не екендігін айқындаудан басталуы тиіс; халықаралық жағдайдың өзгеруі кейде ұлттық қауіпсіздікке нұқсан келтіретіндігі соншалықты, мұндай өзгеріске оның сипатына немесе заңды сияқтылығына қарамастан қарсы тұру керек болады.

	Геосаяси тұрғыдан келгенде Америка ресурстары мен халқы Құрама Штаттардан анағұрлым көп ұлан-ғайыр Еуразия жағалауларының арасындағы арал іспеттес. Қандай да бір мемлекеттің Еуразия құрлығына кіретін Еуропа мен Азияның біріне үстемдік жүргізуі қырғи қабақ соғыстың бар-жоғына қарамастан АҚШ үшін стратегиялық қатердің өлшемі боп қалуда. Өйткені елдердің бұлайша қайта топтануы одан экономикалық тұрғыдан, ал түптің түбінде əскери тұрғыдан да, асып кетуі мүмкін. Үстемдікке қолы жеткен мемлекет АҚШ-қа достық ниет танытса да, бұл қауіпке қарсы тұру керек болады, өйткені ол мемлекеттің пиғылы өзгере қалса, Америка пəрменді қарсылық көрсету мүмкіндігінің көбінен айырылады да, оқиғаларға шешуші ықпал ете алмайтындай жағдайға ойыса береді.

	АҚШ қырғи қабақ соғысқа кеңес экспансионизмінің қатері төнгенде тартылып еді жəне ол өз үміттерінің көбін қырғи қабақ соғыс аяқталғаннан кейін коммунистік қауіптің жойылуына артқан болатын. Американың Кеңес Одағы тарапынан болған дұшпандыққа қатынасы оның дəл солай тежеу тұрғысынан келгендегі жаһандық тəртіпке қатынасын қалыптастыратыны сияқты Ресейдегі реформа қырғи қабақ соғыс аяқталғанан кейінгі əлемдік тəртіпке байланысты американдық пайымдаудың айқындаушы факторы болып табылады. Американдық саясат бейбітшілікті демократияның от-жалынында шыңдалу үстіндегі жəне өз күш-қуатын нарықтық экономика құруға шоғырландырған Ресей қамтамасыз етеді деген болжамға негізделген. Осы тұрғыдан келгенде Американың басты мақсаты сыртқы саясаттың дəстүрлі арсеналынан емес, «Маршалл жоспарын» жүзеге асыру тəжірибесінен алынған шараларды қолданатын Ресей реформаларының жүргізілуіне септесу деп саналады.

	Американдық саясат, оның əлеуетін немесе тіпті саясатын емес, пиғылдарын бағалауды ескергенде, басқа ешқандай елге осыншама мақсатты бағышталған жоқ. Франклин Рузвельт Сталиннің ұстамдылығына өте-мөте сене отырып, соғыстан кейінгі бейбіт болмысқа өз үмітін артты. Қырғи қабақ соғыс кезінде американдық жедел стратегия («тежеу») кеңестік пиғылдарды өзгертуді өзінің мəлімделген мақсаты деп қарастырды, сондықтан сол стратегияға байланысты пікірталастар негізінен осынау өзгерістер орын алды ма деген сұраққа тірелді. Соғыстан кейінгі американ президенттерінің ішінен тек Никсон ғана ұдайы Кеңес Одағынан геосаяси қыр көрсету сезінді жəне осыған сəйкес іс-қимыл жасап отырды. Тіпті Рейганның өзі кеңес басшылары ақиқат жолына түседі деп көп үміт артқан. Сондықтан коммунизм тас-талқан болғаннан соң дұшпандық пиғылдар жойылды деген ой келген еді, ал вильсондық дəстүрлер жанжалды мүдделердің бар болу фактісінің өзін жоққа шығаратындықтан, қырғи қабақ соғыс біткеннен кейінгі американдық саясат дəстүрлі сыртқы саясаттық пайымдаулар күшін жойғандай етіп жүргізілді.

	Геосаясат пен тарихты зерттеушілер осынау тіке-тік көзқарастың алдында өздерін ыңғайсыз сезінеді. Олар Ресейдің ішкі эволюциясының бейнесін қалыптастыруда өз қабілетін шектен тыс бағалаған АҚШ ешқандай қажеттіліксіз өзін ішкіресейлік дау-дамайға тарту, ұлтшылдықтың кертартпа шалпылын тудыру жəне кəдімгі сыртқы саяси мəселелерді назарға алмау мүмкіндігінен қауіптенеді. Бұл мамандар дəстүрлі ресей жаугершілігін өзгертуге бағытталған саясатты қолдар еді, сол себепті Ресейге экономикалық көмек көрсетуге жəне онымен бірлесіп ғаламдық сипаттағы жобаларды жүзеге асыруға оң көзбен қарар еді. Алайда олар Ресей оны кім басқарғанына қарамастан Хэлфорд Макиндер «геосаяси өзек» деп атаған аумақта орналасқанын жəне ең қуатты империялық дəстүрлердің бірден-бір мұрагері болып табылатынын мəлімдер еді. Тіпті егер тағдыр алдын ала белгілі айқын моральдық өзгерістерді іске асуға жазса, олар біраз уақыт алады, ал бұл кезде Америка өз бағасын арттыруы керек.

	Сондай-ақ оған Ресейге көрсетілетін көмектің нəтижесі «Маршалл жоспарының» іске асыру нəтижесімен салыстыруға болатындығын күтудің де қажеті жоқ. Батыс Еуропада екінші дүниежүзілік соғыс біткеннен кейінгі бірден келетін кезеңде жұмыс істейтін нарық жүйесі, тармақталған бюрократиялық аппарат жəне көптеген елдерде демократиялық дəстүрлер болды. Кеңес Одағы тарапынан əскери һəм идеологиялық қатер болғандықтан Батыс Еуропа Америкаға байлаулы болды. Солтүстік Атлант одағының қалқанымен қорғалған экономикалық реформа астар астындағы геосаяси шынайылықты көзге көрінуге мəжбүрледі; «Маршалл жоспары» Еуропаға ішкі басқарудың дəстүрлі жүйесіне қайта ие болуға мүмкіндік берді.

	Қырғи қабақ соғыс аяқталысымен Ресейде салыстырмалы жағдай мүлде болмады. Азап шегуді азайту жəне экономикалық реформаға ықпалдасу – американ сыртқы саясатының маңызды құралдары; алайда олар экспансионизмнің ұзақ тарихы бар елге қатысты əлемдік күштер тепе-теңдігін сақтау жөніндегі маңызды əрекеттерді алмастыра алмайды.

	Осы кітап жазылар сəтте екі ғасыр бойы түзілген алып Ресей империясы ыдырау жағдайында тұр – дəл 1917 жылдан 1923 жылға дейінгі кезеңде де осылай болып еді, онда ол өзінің дəстүрлі экспансионистік ырғағын үзбей əзер қалпына келген болатын. Қаусаған империяны құлдыраған жағдайында басқару – дипломатияның ең қиын мəселелерінің бірі. XIX ғ. дипломатиясы Оттоман империясының тарау үдерісін баяулатты жəне мұны жалпы соғысқа айналып кетуден сақтады; ХХ ғ. дипломатиясы Австро-Венгрия империясының ыдырау салдарларын тежеуге қабілетсіз болып шықты. Күйреу үстіндегі империялар шиеленістің екі түрін тудырады: біреуіне көршілердің империялық орталықтың əлсіздігін пайдаланып қалу талпынысы себеп болса, екіншісіне құлдырау үстіндегі империяның шет аймақтарда өз билігін қалпына келтіруге күш салуы түрткі болады.

	Екі үдеріс те бұрынғы Кеңес Одағының мұрагерлері болып табылатын мемлекеттерде бір мезетте жүріп жатыр. Иран мен Түркия халқы негізінен мұсылман дініндегі ортаазиялық республикаларда өз рөлін арттыруға тырысады. Бірақ негізгі геосаяси олқылық Ресейдің бұрынғы Кремльдің бақылауында болған барлық аумақтарда өз басымдығын қалпына келтіруге тырысуы болып табылады. Бейбітшілікті сақтауды желеу еткен Ресей орыс қамқоршылығын кез келген түрде қалпына келтіруге талпынуда, ал Құрама Штаттар назарын «жаңашыл» үкіметтің ізгілігіне шоғырландырып жəне геосаяси мəселелермен айналысқысы келмей, мұнымен үнсіз келісуде. Балтық мемлекеттерін есептемегенде, олар мұрагер мемлекеттерге халықаралық мойындауды қамтамасыз ету жөнінде ештеңе істемеді. Американдық жоғары лауазым иелері тарапынан бұл елдерге сапар тым көп емес əрі селдір, көрсетілетін көмек мардымсыз. Олардың аумақтарындағы ресей əскерлерінің əрекеті, тіпті жай ғана сол əскерлердің сонда тұруы, талқыға салынбайды. Мəскеу өзін қалай империялық орталық деп көрсетсе, бұл солай қарастырылуда.





Бұлай болудың бір себебі – АҚШ-тың бұрынғы Кеңес империясы жерінде жүріп жатқан антикоммунистік жəне антиимпериалистік революцияларды бірегей феномен ретінде қабылдауында жатыр. Іс жүзінде олар қарсы бағытта əрекет етеді. Антикоммунистік революция бұрынғы Кеңес Одағының барлық аумағында елеулі көмек алуда. Ресейдің үстемдігіне қарсы бағытталған антиимпериалистік революция жаңа орыстық емес республикаларда кеңінен танымал да, Ресей Федерациясының өзінде мүлде танылмаған.

	Өйткені билік басында тұрған ресейлік топтар өз мемлекетін тарихтың өне бойында «өркениеттік» қызмет көлемінде көрсетіп келді; Ресейдегі көрнекті қайраткерлердің басым көпшілігі олардың саяси сенімдеріне қарамастан Кеңес империясының күйрегенін немесе мұрагер мемлекеттердің, əсіресе орыс православиесінің бесігі Украинаның, заңдылығын мойындағысы келмейді. Тіпті Александр Солженицын де Ресейді онда тұрғысы келмейтін басқа халықтардан босату керектігі туралы жазғанда, Мəскеудің қол астында Украинаның, Белоруссияның – бəрін қосқанда бұрынғы империя жұртшылығының 90 пайызын құрайтын халықтың – қалуын талап етеді. Бұрынғы Кеңес Одағы аумағында антикоммунистің қайсы болсын демократ емес, қай демократ болсын орыс империализмін жоққа шығармайды.

	Шынайы саясат тіпті Борис Ельциннің реформаторлық үкіметі ресей əскерлерін қазір Біріккен Ұлттар Ұйымының мүшелері болып табылатын, кеңестік республикалардың аумағында, олардың үкіметтерінің анық білдірілетін ырқына қарсы, сақтап отырғандығын ескере жүргізіледі. Бұл қарулы күштер жаңағы республикалардың бірқатарында азамат соғысына қатысты. Ресей сыртқы істер министрі «таяу шетелде» бейбітшілік орнату қызметіндегі ресей монополиясы тұжырымдамасын талай рет алға тартты, ал мұның Мəскеу үстемдігін қалпына келтіруге тырысудан еш айырмашылығы жоқ. Бейбітшіліктің ұзақ мерзімді болашағына Ресей реформаларының ықпалы болады, бірақ қысқа мерзімді болашақ ресейлік əскерлерді үйлерінде қалуға тиіс екендігіне сендіру мүмкіндігіне байланысты болмақ. Егер олар Еуропадағы жəне Орта Азиядағы бұрынғы империя шекарасының бойында тағы пайда болса, онда Ресей мен оның көршілері арасындағы үрейге жəне өзара күдікке толы тарихи шиеленіс міндетті түрде қайта туындайды.

	Бұрынғы империя аясынан тыс жерлермен салыстырғанда Ресей бұрынғы Кеңес Одағы республикаларының – ол «таяу шетел» деп атайтын мемлекеттердің – қауіпсіздігіне байланысты өзінің ерекше мүдделерін сақтауға мəжбүр. Алайда дүние жүзіндегі бейбітшілік ісі бұл мүдделер əскери қысым немесе біржақты əскери араласу болмаған жағдайда қанағаттандырылуын талап етеді. Өзекті сұрақ: Ресейдің жаңа республикалармен қарым-қатынастарын сыртқы саясат қызметінің жалпыға бірдей ережелеріне бағынатын халықаралық мəселе деп есептеуге бола ма? Əлде бұл ресейлік біржақты шешімдер (оларға АҚШ, солай істегісі келген күннің өзінде, Ресей басшылығының ізгілігіне жүгіне отырып, ықпал етуге тырысады) қабылдау тəжірибесінен туындайтын дүние ме? Ислам фундаментализмі қатер төндірген кейбір аудандарда, мəселен, Орта Азия республикаларында, Құрама Штаттардың ұлттық мүдделері, тым болмағанда əңгіме Иран фундаментализміне қарсылық көрсету туралы басталғанда, бəлкім, Ресейдікімен қатар тұруы ықтимал. Бұл тұрғыдан келгенде дəстүрлі ресейлік империализмге қайта оралу сценарийі орын алмаса, ынтымақтастықпен əрекет ету əбден мүмкін болмақ.

	Осы еңбек жазылып жатқан кезеңде Ресейдегі демократияның болашағы əлі айқын емес-ті, тіпті демократияланғаннан кейінгі Ресей халықаралық тұрақтылықпен сыйысатын саясат жүргізе ме – бұл да белгісіз-тін. Өзінің драмаға толы бүкіл тарихында Ресей, барлық қалған батыс əлемінен өзгеше түрде, мүлде басқа барабаншының дүңкіліне сай аяқ басатын. Онда ешқашан шіркеу дербестігі болған емес; ол Реформацияны, Ағартуды, ұлы географиялық ашулар ғасырын жəне қазіргі заманғы нарықтық экономика құруды байқамай өткізіп алды. Демократиялық тəжірибесі бар көшбасшылар өте аз. Ресей көшбасшыларының барлығы дерлік – дəл жаңа республикадағылардай –коммунизм тұсында жоғары қызметте істегендер; плюрализмге құштарлық олардың бірінші инстинкті емес, тіпті оларға мүлде тəн емес болып шығуы да мүмкін.

	Оның үстіне орталықтандырылған жоспарлаудан нарықтық экономикаға көшу қай жерде болмасын үлкен қиындықпен жүзеге асты. Басқару аппаратының нарықтық іс-қимыл жасау жəне ынталандыру факторларын пайдалану тəжірибесі жоқ; жұмысшылар еңбекке деген ынта-жігерден айрылды; министрлер ешқашан фискалдық саясат туралы ойланып көрген емес. Тоқыраудан, тіпті құлдыраудан қашып құтылуға болмай қалды. Нарықтық экономикаға апарар жолда орталықтан жоспарланатын экономикалардың бірде-бірі бұдан қиындықсыз, мұқтаждықсыз өте алмады, жəне де мəселе көптеген американдық кеңесші-сарапшылардың ұсыныстарына сəйкес тікелей, бір-ақ секіріп өтуге тырысқандықтан одан сайын күрделенді. Өтпелі кезеңнің əлеуметтік-экономикалық құнына қанағаттанбаушылық коммунистерге коммунизмнен кейінгі Польшада, Словакияда жəне Венгрияда елеулі табыстарға қол жеткізуге мүмкіндік берді. 1993 жылдың желтоқсанында Ресейдегі парламент сайлауында коммунистік һəм ұлтшыл партиялар бірлесіп дауыстардың 50 пайызына жуығына ие болды.

	Тіпті шынайы реформаторлар да дəстүрлі орыс ұлтшылдығынан өз мақсаттарына қол жеткізуге қажет біріктіруші күшті көре алады. Ал Ресейде ұлтшылдық тарихи тұрғыдан миссионерлік жəне империялық сипатқа ие. Психологтар мұның себебі тереңге кеткен сенімсіздік пе, немесе табиғи басқыншылық па – дауласуына болады. Орыс өктемдігінің құрбандары үшін айырмашылық таза академиялық сипатқа ие. Ресейде демократияландыру жəне ұстамды сыртқы саясат міндетті түрде қатар жүрмейді. Міне, сондықтан бейбітшілікті алдымен Ресейдің ішкі реформалары қамтамасыз етеді деген тұжырымды Шығыс Еуропада, скандинав елдерінде немесе Қытайда қолдайтындар аз, нақ сол себепті де Польша, Чех республикасы, Словакия мен Венгрия соншалықты НАТО-ға кіруге тырысады.

	Сыртқы саяси пайымдауларды ескере отырып қабылданатын бағыт ішкі реформалардың нəтижесіне толық тəуелді етуге емес, болжауға болатын үрдістерге қарсы салмақ құруға жұмылдырылады. Ресейлік еркін нарықты жəне ресейлік демократияны қолдай отырып, бұл бағыт бір мезетте ресейлік өктемдікке кедергі қоюы тиіс. Егер Ресейді оның тарихында тұңғыш рет өзінің ұлттық аумағын (Санкт-Петербургтан Владивостокқа дейін 11 сағаттық белдеу арқылы созылып жатқан, клаустрофобияның пайда болуына себеп тудырмайтын) дамытуға ынталандырса, онда тіпті реформалар тек нығая түседі деп іс жүзінде тұжырымдауға болар еді.

	Қырғи қабақ соғыстан соңғы кезеңде коммунизмнен кейінгі Ресейге қатысты американ саясаты нақты көшбасшыларға сөзсіз үміт артты. Буш əкімшілігі кезінде ол Михаил Горбачев болса, Клинтонның тұсында Борис Ельцин болды. Екеуі де жеке бастары демократияға бұрыннан берілген сияқты болып көрінгендігінің арқасында ресейлік сыртқы саясаттың жəне халықаралық қоғамдастыққа Ресейдің қосылуының кепілі ретінде қарастырылды. Буш горбачевтік КСРО-ның ыдырауына өкінішпен қараса, Клинтон Ресей ықпалының бұрынғы аясын қалпына келтіруге талпынысына көнді. Американ басшылары Ельциннің (бұған дейін – Горбачевтің) ықтимал ұлтшыл қарсыластарын арандату қаупі болғандықтан Ресей саясатын дəстүрлі дипломатиялық тұрғыдан тежегісі келмейді.

	Ресей-американ қатынастарына сыртқы саясат тақырыбына байланысты маңызды диалог ауадай қажет. Ресейді байыпты сыртқы саясат пайымдауларына қатысты иммунитеті бар ел ретінде қарастырғаннан оған келіп-кетері шамалы, өйткені мұның іс жүзіндегі нəтижесі оның дұрыс емес бағытпен біржола кеткені үшін анағұрлым ауыр төлем болып табылады. Американ басшылары американдық мүдделер мен ресейлік мүдделер қай жерде түйіседі, қай жерде ажырасады деген ашық пікірсайыстан қорықпауы керек. Ресейлік ішкі шайқастардың ардагерлері ұялғаннан қызарақтайтын, шынайы диалог барысында өзіне деген сенімі шайқалып кететін балаң жастар емес. Олар бір-бірінің ұлттық мүдделерін өзара сыйлауға негізделген саясаттың не екендігін толығымен түйсінуге қабілетті. Олар мұндай есептің абстрактылы əрі өмірден алыс утопизмге үндегеннен гөрі анағұрлым жақсы екендігін іс жүзінде түсінеді.

	Ресейді халықаралық жүйенің ажырамас бөлігіне айналдыру – туып келе жатқан халықаралық тəртіптің өзекті мəселесі. Мұнда тепе-теңдікті қолдауға қажет екі компонент бар: ресейлік оң сыртқы саяси ынталарға қолдау көрсету жəне ресейлік эгоистік есептерді шектеу. Жомарт экономикалық көмек жəне техникалық кеңестер өтпелі кезеңнің ауыртпалығын жеңілдету үшін қажет, сондықтан Ресейді Еуропадағы қауіпсіздік пен ынтымақтастық жөніндегі ұйым (ЕҚЫҰ) сияқты экономикалық, мəдени жəне саяси ынтымақтастыққа септесетін институттардың құрамына қуана-қуана қабылдау керек. Алайда, егер Ресейдің тарихи империялық талаптарын қайта жандандыру назардан тыс қалса, онда ресейлік реформаларға көмек емес, кедергілер қойылады. Жаңа республикалардың БҰҰ ақыр соңында мойындаған тəуелсіздігі Ресейдің олардың жерінде жүргізіп отырған əскери сипаттағы əрекеттерімен келісу арқылы үнсіз төмендетілмеуі тиіс.

	Ресейге қатысты американдық саясат ол елдің ішкі бағытының толқуына бейімделмей, тұрақты сипаттағы мүдделерге сай болуы керек. Егер Американың сыртқы саясаты Ресейдің ішкі саясатын өзінің негізгі басымдығы етіп алса, онда ол өзінің бақылауынан тыс күштердің құрбанына айналады да, пайымдаудың бүкіл объективті өлшемдерінен айырылады. Сыртқы саясат шын мəніндегі революциялық үдерістің кез келген ұсақ қозғалысына бейімделуі керек пе? Егер Ресейде Америка мақұлдамайтын қандай да бір ішкі өзгерістер орын алса, онда Америка одан теріс айнала ма? Құрама Штаттар бір мезетте Ресейді Қытайдан іргесін аулақ салдыруға жəне ішкі саяси ұнатушылықтан қытай-кеңес альянсын қайта жасауға тырыса ала ма? Бүгін таңда Ресейге қатысты мазасыздығы анағұрлым аз саясат жүргізу кейін мағынасы жағынан анағұрлым тұрақты ұзақ мерзімді бағыт ұстануға мүмкіндік береді.

	Мемлекет қайраткері болашаққа жайлы болжам жасай отырып, алдында тұрған дилеммадан қай кезде болсын бұрылып кетуіне болады; ол үшін көп сынақтардың бірі – жайсыз, тіпті күтпеген жағдайлардан өзін қорғай білу қабілеті болып табылады. Ресейдің жаңа басшылығы 70 жылдық жағымсыз коммунистік басқарудың салдарларын еңсерудің қиындығын түсінуді талап етуге құқылы. Бірақ оның Ресейдің ұлан-ғайыр шекара бойында 300 жыл бойы патшалар мен комиссарлар жасаған ықпал аясын өзінің қол астына алуға мүмкіндік береді деп талап қоюға құқы жоқ. Егер Ресей жаңа əлемдік тəртіп құруда салиқалы əріптес болғысы келсе, ол тұрақтылықты сақтау жөніндегі талаптарды орындауға, сондай-ақ оларды орындау арқылы пайда көруге дайын болуы керек.

	Американдық саясат өмірлік маңызды мүдделердің жалпыға ортақ анықтауын қабылдауға бұл мəселе Атлантика ауданындағы өзінің одақтастарына қатысты болғанда анағұрлым жақын келді. Солтүстік Атлант шарты Ұйымы (НАТО) əдетте Вильсон терминологиясының көмегімен одақ емес ұжымдық қауіпсіздік құралы ретінде суреттелгенімен жəне осылайша оның өмір сүруі негізделгенімен, іс жүзінде ол американдық моральдық жəне геосаяси мақсаттардың арасындағы үйлесімдігі жоғары дəрежеде сақталатын институт болып табылатын. Оның көздегені Еуропаға кеңестік үстемдікті болғызбау болғандықтан, негізгі геосаяси мақсатқа – Еуропа мен Азияның күш орталықтарының заң жүзінде негізделуіне қарамастан дұшпан елдің билігінде қалуына жол бермеуге – жауап беретін.

	Солтүстік Атлантика одағын құрушылар, егер оларға қырғи қабақ соғыстағы жеңіс олардың туындысының болашағына күмəнмен қарауға итермелейді десе, өз құлақтарына өздері сенбес еді. Олар мызғымас атланттық əріптестіктің жеңіс үшін жасалған марапат болатыны өзінен өзі түсінікті нəрсе деп есептеген. Қырғи қабақ соғыстың шешуші саяси шайқастарының көбі сол мақсат жолында ойластырылып, нəтижесі жеңіс болып еді. Осының барысында Америка тұрақты кеңесу институттары жəне біріккен əскери басқару жүйесі – коалициялар тарихындағы көлемі мен өмір сүру ұзақтығы жөнінде бірегей құрылым – арқылы Еуропаға байланған болып шықты.

	«Атлантикалық қоғамдастық» деп аталатын дүние (қырғи қабақ соғыс аяқталғаннан кейін анағұрлым аз айтылатын термин) коммунизм күйрегенннен соң уақыт лебіне сай келмейтін бірдеңеге айналды. Еуропамен қарым-қатынас деңгейін төмендету жақсы мінездің белгісіне айналды. Қай жерде болмасын демократияны кеңейтуге иек арту мынаған алып келді: Америка əлемнің басқа өңірлерінен гөрі өзіне ұқсас институттары бар қоғамдарға аз көңіл аудара бастаған сыңайлы, оның адам құқықтары мен басқа да іргелі құндылықтарға көзқарасы сол қоғамдардағы сияқты болатын. Атлантикалық қауымдастықтың негізін қалаушылардың (Трумэн, Ачесон, Маршалл жəне Эйзенхауэр) дипломатияның еуропалық стиліне қатысты ойлары көптеген американдықтардың ойларымен бір жерден шыққан-ды. Бірақ олар Атлантика елдерімен байланыссыз – Батыс жартышарын есептемегенде – АҚШ-тың моральдық тұрғыдан ортақтастығы жоқ ұлттар əлемінде қалатынын түсінген еді. Мұндай жағдайда ол таза күйіндегі «realpolitik» жүргізуге мəжбүр болады, ал бұл шын мағынасында американдық дəстүрлермен бір жерден шықпайды.

	Бір жағынан алып қарағанда назардың бұлайша əлсіреуін НАТО-ның американдық саясаттың маңызды бір бөлігі бола отырып, халықаралық ахуалдың өзінен-өзі түсінікті бөлшегіне айналуымен түсіндіруге болады. Бірақ, бəлкім, бұдан да маңыздырақ факт – соңғы біржарым онжылдықта танымал болған американдық басшылар буыны негізінен Оңтүстіктен немесе Батыстан шыққан-ды, ал ол жерлерде ескі Солтүстік-Шығыстың тұрғындарына қарағанда адамдардың Еуропамен эмоционалдық жəне жеке байланыстары аздау болатын. Оның үстіне, американдық либералдар – Вильсонның ту ұстаушылары – «қоғамдық қауіпсіздік» ұғымын ұстанғаннан гөрі немесе халықаралық құқыққа сүйенгеннен гөрі ұлттық мүдделер қағидаттарын көбірек ұстанатын демократиялық одақтастарының өздерінен жоғары көтеріліп кеткенін жиі сезінді; олар құндылықтарының ортақтығына қарамастан келісуге болмайтын мысалдар ретінде Боснияға жəне Таяу Шығысқа сілтеме жасайды. Солай бола тұра, американдық консерватизмнің оқшауланғыш қанаты – ерекшелік қағидатын жақтаушылардың тағы бір бейнесі – олардың ызасын келтіретін дүниеге, яғни, еуропалық макиавеллилік релятивизм мен эгоцентризмге сырт бергісі келіп тұрады.

	Еуропамен келіспеушілік үй-ішіндегі ырың-жырыңға ұқсас. Алайда өзекті мəселелерді шешуге Еуропа тарапынан көрсетілетін шынайы колдау жер шарының кез келген басқа аймағына қарағанда ылғи да маңызы басым келеді. Шынтуайтқа келгенде, Босниядағы ұрыс даласында француз жəне ағылшын əскерлері болғанын еске алайық, ал халық арасындағы өсек мүлде қарама-қарсы əсер тудырса да американдықтар онда болған жоқ. Парсы шығанағындағы соғыс кезінде ең елеулі американдық емес күш ретінде тағы да британ жəне француз күші болды. Ортақ құндылықтар мен мүдделер американ əскерлерін Еуропаға бір ұрпақтың есінде ғана екі рет алып келді. Дүние жүзіндегі қырғи қабақ соғыс аяқталғаннан кейін Еуропа бұдан əрі, бəлкім, жаңа атлантикалық саясат төңірегінде топтаса алмас, бірақ АҚШ өзінің алдында өзі қарыздар болды жəне жеңіс сағатында үш ұрпақтың саясатынан бас тартуға құқы жоқ-тын. Мəселенің мəнісі – атлантикалық қатынастар қалыптастыратын екі негізгі институтты, дəлірек айтсақ, НАТО-мен Еуропа Одағын (бұрынға Еуропа экономикалық қоғамдастығы), қырғи қабақ соғыс біткеннен кейінгі əлемнің шынайы болмысына бейімдеуде жатыр.

	НАТО Америка мен Еуропа арасындағы басты ұйымдық-байланыстырушы тізбек болып қалуда. Бұл ұйым қалыптасқанда кеңес əскерлері бөлшектенген Германияда, Эльбада тұрған. Көпшілік ойлағандай, кəдімгі қару-жарақтың күшімен бүкіл Батыс Еуропаны басып өтуге қабілетті кеңес əскери машинасының көп ұзамай жедел қарқын алған ядролық арсеналға қолы жетті. Қырғи қабақ соғыстың бүкіл кезеңінде Батыс Еуропаның қауіпсіздігі Құрама Штаттарға байланысты болатын, қырғи қабақ соғыс біткеннен кейін де НАТО-ның институттары осы жағдайды көрсетуде. Құрама Штаттар американдық генерал басқаратын біріккен командованиені бақылайды жəне қорғанысқа айқын еуропалық тұрпат беретін Францияның талпынысына қарсы шығады.

	Еуропалық бірігу бағытындағы қозғалыстың екі алғышарты бар: егер Еуропа ала-құла сөйлеуді жəне əрекет етуді тоқтатпағанда, ол біртіндеп дүниежүзілік саясат жолының жиегіне шығып қалар еді; бөлшектенген Германияны ол екі блоктың арасында түлкібұлаңға салуға жəне қырғи қабақ соғыстың қарама-қарсы күштерін бір-біріне айтақтауға алданатындай жағдайға қалдыруға болмайды. Осы кітап жазылатын тұста алғашында алты елден тұрған Еуропалық Одақ 12-ге дейін өсіп, əлі ұлғаю үстінде келеді, өз құрамына скандинав елдерін, Австрияны, тіпті түбінде бұрынғы кеңестік сателлиттердің бірқатарын қабылдауға дайын.

	Осынау екі институт жайғасқан негіздерді Кеңес Одағының күйреуі мен Германияның бірігуі шайқалтып жіберді. Кеңес əскері енді жоқ, ал Ресей əскері қазір жүздеген миль шығысқа қарай орын ауыстырды. Таяудағы болашақта Ресейдің өз ішкі сілкіністері Батыс Еуропаға шабуылдың болуын жоққа шығарады. Солай бола тұра Ресейдегі бұрынғы империяны қалпына келтіру үрдісі орыс өктемдігіне деген тарихи қауіпті, əсіресе Шығыс Еуропадағы бұрынғы сателлит мемлекеттерде, қайта тудырды. Ресейге жақын орналасқан елдер басшыларының бірде-бірі Ресейдің ақиқат жолына түсуі сол мемлекеттің қауіпсіздігінің кілті деген американдық сенімге қосыла алмайды. Бəрінің де президент Борис Ельцинге оның оппоненттерінен гөрі бүйрегі бұрады, бірақ оған өздерінің қауіпсіздігіне тарихи сенімсіздік көзқарасты жоятын қайраткер ретінде қарау емес, бұл астыртын екі зұлымдықтың неғұрлым аздауын қалау деген сөз.

	Біріккен Германияның пайда болуы бұл үрейді тереңдете түсті. Екі құрлықтық алыптың өз көршілерін не тарихи түрде табанының астына басатынын, не солардың аумағында шайқасатынын білгендіктен, олардың арасында орналасқан елдер пайда болатын қауіпсіздік вакуумынан қорқады; сол себепті де олар НАТО-ға мүше болу арқылы АҚШ-тың қорғауына кіруге жанын салып бағады.

	Егер НАТО Кеңес құдыреттілігінің күйреуіне бейімделуді қажет деп тапса, Еуропалық Одақтың алдында біріккен Германия түріндегі жаңа шынайы болмыс дүниеге келеді, бұл мемлекеттің болуы еуропалық бірігудің өзегі – ГФР-дің экономикалық мəселелерде шешуші дауыс алу үшін ЕО-дағы Францияның саяси көшбасшылығын мойындау – болып табылатын үнсіз келісімге қауіп төндіреді. Сөйтіп ГФР Батыспен НАТО-ның ішінде стратегиялық мəселелердегі американдық көшбасшылық арқылы жəне Еуропалық Одақ ішінде саяси мəселелердегі француздық көшбасшылық арқылы байланыста тұр.

	Бұдан кейінгі жылдарда дəстүрлі атлантикалық қарым-қатынастардың бəрі өзгереді. Еуропа бұрынғыдай Американың қамқорын қажетсінбейтін болады əрі өз экономикалық мүдделерін анағұрлым батыл қорғай бастайды; Америка да еуропалық қауіпсіздік үшін елеулі құрбандыққа барғысы келмейді жəне түрлі бейнедегі изоляционизмге іш тарта береді; Германия саяси ықпал үшін барған сайын жалын күдірейте түседі, өйткені оның əскери-экономикалық қуаты бұған құқық береді, сол себепті де ол американдық əскери жəне француздық саяси қолдауға бұрынғыдай соншалықты тəуелді болмайды.

	Əзір билік басында Аденауэр дəстүрлерінің мұрагері Гельмут Коль тұрғанда бұл үрдістер ақырына дейін ашыла қоймайды. Алайда ол – осы тақылеттес көшбасшылардың соңғысы. Ендігі сахнаға шығатын ұрпақтың соғыс туралы жəне соғыстан кейін ойрандалған Германияны қалпына келтірудегі Американың рөлі туралы жеке басының зердесінде ештеңе жоқ. Олар үшін ұлттан жоғары тұратын институттарға иек артуға немесе өз көзқарасын АҚШ-қа я Францияға бағындыруға итермелейтін еш себеп жоқ. Американдық һəм еуропалық басшылардың соғыстан кейінгі ұрпағының ұлы жетістігі мынаны мойындау еді – егер Америка Еуропамен табиғи байланыста болмаса, біріншісіне екіншісінің істеріне кейінірек жəне екі жақ үшін де анағұрлым қолайсыз жағдайда араласуға тура келеді. Бұл əсіресе бүгінде ақиқатқа айналып отыр. Германияның күшейгені соншалық, қазіргі еуропалық институттар өздігінен Германия мен оның еуропалық əріптестері арасындағы тепе-теңдікті қамтамасыз етуге қабілетсіз болып қалды. Еуропа да, тіпті Германияны қоса есептегеннің өзінде, Ресейдің не ыдырауына, не қайта өрлеуіне ықпал ете алмайды жəне мұның біріншісі де, екіншісі де кеңестік дəуірден кейінгі сілкіністердің ең қатерлі нəтижелері.

	Германия мен Ресейдің бір-біріне не басты əріптес ретінде, не басты қарсылас ретінде шүйлігуіне ешбір мемлекет мүдделі емес. Егер олар шамадан тыс жақындасса, онда кондоминиум алдында үрей туады; егер жанжалдасса, онда Еуропада дағдарыс ушығады. Құрлықтың дəл кіндігінде Герман жəне Ресей ұлттық саясаттарының бақылаусыз қақтығысуын болдырмау үшін АҚШ пен Еуропа өзара мүдделі. АҚШ-сыз Ұлыбритания мен Франция Орталық Еуропадағы саяси тепе-теңдікті ұстап тұра алмайды; Германия ұлтшылдықты аңсай бастайды; Ресейге ғаламдық масштабтағы əріптес жетіспей тұрады. Ал Еуропадан қол үзген Америка психологиялық тұрғыдан ғана емес, географиялық жəне геосаяси тұрғыдан да Еуразия жағалауындағы аралға айналуы мүмкін.

	Қырғи қабақ соғыс аяқталғаннан кейінгі тəртіп Солтүстік Атлантика одағы алдына үш қатар мəселелер қояды: одақтың дəстүрлі құрылымының ішіндегі қатынастар; атлантикалық ұлттардың Шығыс Еуропадағы бұрынғы Кеңес Одағы сателлиттерімен қатынастары; ақыр соңында, Кеңес Одағының мұрагер мемлекеттерінің, əсіресе Ресей Федерациясының, солтүстік атлантикалық ұлттармен жəне Шығыс Еуропамен қатынастары.

	НАТО-ның ішіндегі ішкі қарама-қайшылықтарды реттеу атлантикалық қатынастарға американдық жəне француздық көзқарастар арасындағы бітпейтін текетірес аясында жүруде. АҚШ одақ ішіндегі өз үстемдігін бірігу ұранымен жүргізеді. Ал еуропалық тəуелсіздікті жақтайтын Франция Еуропалық Одақтың тұрпатын қалыптастырады. Осынау келіспеушіліктердің нəтижесінде еуропалық саяси ынтымақтастыққа септесу үшін əскери салада Американың рөлі тым асқақ болса, НАТО-ның ішкі бірлігін қамтамасыз ету үшін еуропалық саяси дербестік ісінде Францияның рөлі тым мезі қылуда.

	Интеллектуалдық тұрғыдан келгенде бұл айтыс-тартыс Ришелье тұжырымдамалары мен Вильсон идеяларының арасындағы – түрлі мүдделер арасында тепе-теңдікке қол жеткізу жолы ретіндегі сыртқы саясаттың мəнін түсіну мен əуелгі үйлесімдікті орнықтырудың тəсілі ретіндегі дипломатияның мəнін түсінудің арасындағы – кикілжіңді көрсетеді. АҚШ үшін НАТО-ның біріккен командованиесі одақтастық бірліктің көрінісі іспеттес; Франция үшін ол қауіп-қатер жөнінде белгі беретін қызыл жалауша сияқты. Америка басшылары, егер АҚШ өз одақтасын қиын-қыстауда тастап кету секілді мүмкіндікті мүлде қарастырғысы келмесе, бұл ел қалайша өзінің тəуелсіз іс-əрекет ету құқығын қорғай алатынын түсіне алмай дал болуда. Франция болса əскери тұрғыдағы Еуропаның тəуелсіз рөлін Вашингтонның енжар қабылдауын жасырын гегемон болуға тырысу деп түсінеді.

	Іс жүзінде əріптестердің əрқайсысы өзінің тарихи тəжірибесінен бойына сіңірген халықаралық қатынастар тұжырымдамасын ұстанады. Франция – бұдан үш жүз жылдан артық уақыт бұрын өзі негізін қалаған еуропалық дипломатия стилінің мұрагері. Ұлыбритания күштер тепе-теңдігінің қорғаны рөлінен бас тартуға мəжбүр болған тұста Франция, жақсы болсын, жаман болсын, мемлекет мүдделерін қорғауды жалғастыруда (raison d’etat) жəне де абстрактылы үйлесімге қол жеткізуге тырысуды емес, жаңағы мүдделерді айқын есепке алуды жақтайды. Қысқа мерзім ішінде болса да АҚШ дəл сондай сенімділікпен вильсондықты жүзеге асырды. Əуелгі үйлесімдіктің барлығына сенген олар, өздерінің жəне Еуропаның алдында тұрған мақсаттар бірдей болғандықтан, еуропалық дербестіктің не мүлде керегі жоқ, не ол қауіпті деп талап етті.

	Біріккен Германияның Батыс жүйесіне қосылуы жəне НАТО-ның жаңа Ресейге көзқарасы сияқты қазіргі кезеңдегі еуропалық екі ұлы сынақтан Ришелье мен Вильсонның мемлекеттік саясатын сол күйінде қолдану арқылы өтуге болмайды. Ришельенің көзқарасы жекелеген еуропалық елдердің ұлтшылдығын ұнатады жəне үзіктелген Еуропаға жетелейді. Ал таза түріндегі вильсондық еуропалық қауымдастық сезімді əлсіретер еді. Екінші жағынан, Құрама Штаттардың НАТО ішіндегі көзге ұрып тұрған еуропалық бірігуден қорқатын ештеңесі жоқ, өйткені Американың саяси жəне материалдық қолдауынсыз қай жерде болмасын, қай көлемде болмасын еуропалық дербес əскери қимылдарды көзге елестету қиын. Түптің түбінде бірлікті қамтамасыз ететін бірлескен командование емес, саяси жəне қорғаныс мүдделерінің ортақтығын өзара сезіну болмақ.

	АҚШ пен Франция арасындағы, Вильсон мен Ришелье идеяларының арасындағы қайшылықтар оқиғалардың соңында қалды. НАТО да, ЕО да жаңа һəм тұрақты əлемдік тəртіп ғимаратының ажырамайтын құрамдас бөлігі болып табылады. НАТО – əскери бопсалаудан, ол қайдан шықпасын, ең сенімді қорған; Еуропалық Одақ Орталық жəне Шығыс Еуропадағы тұрақтылықты қамтамасыз етудің аса маңызды тетігі болып табылады. Кеңес Одағының бұрынғы сателлиттерін жəне мұрагер мемлекеттерді халықаралық бейбіт тəртіпке бейімдеу үшін екі институт та қажет.

	Шығыс Еуропа елдерінің жəне Кеңес Одағы аумағында пайда болған мемлекеттердің болашағы бір проблема емес. Шығыс Еуропаны Қызыл Армия басып алған-тұғын. Шығыс Еуропа өзін саяси əрі мəдени тұрғыдан батысеуропалық дəстүрмен сəйкестендіреді. Бұл əсіресе Вышеград тобының елдеріне – Польшаға, Чехияға, Венгрияға жəне Словакияға қатысты. Батыс Еуропамен жəне атлантикалық институттармен байланысы болмаса да бұл елдер Германия мен Ресей арасында «ешкімдікі емес жерлерге» айналуы мүмкін. Ал бұл байланыстардың ақылға қонымды сипаты болуы үшін аталмыш елдер ЕО-ға да, НАТО-ға да тəуелді болуы керек. Экономикалық жəне саяси тұрғыдан өміршең болуы үшін оларға Еуропалық Одақ қажет; өздерінің қауіпсіздігін қамтамасыз ету үшін олар назарын Солтүстік Атлантика одағына аударады. Оның үстіне осы институттардың біріне мүше болу іс жүзінде екіншісіне де мүше болу деген сөз. НАТО мүшелерінің көпшілігі ЕО-да да тұрғандықтан, еуропалық бірігудің белгілі бір дəрежесіне қол жеткізгеннен кейін солардың біріне шабуыл жасалғанда басқаларының оған немкеттілікпен қарауы мүмкін болмағанда, ЕО-ға мүшелік қандай да тəсілмен болмасын НАТО тарапынан іс жүзіндегі кепілдіктің таралуына алып келеді.

	Əзір шығысеуропалық елдердің осынау екі институтта мүше болуына тосқауыл қойылғандықтан бұл мəселелер назарға ілікпеуде. Алайда екі тыйымды да нақтылайтын себептер еуропалық жəне американдық саяси дəстүрлер арасындағы айырмашылық қаншалықты зор болса, соншалықты əралуан. Еуропа «реалполитик»-тің негізін қалайтын тезистерге сүйеніп Еуропалық Одақты шығысқа қарай жылжыту туралы шешім қабылдады: ол осы қағидатты мойындады жəне Шығыс Еуропа елдерінің экономикалары реформаланған жағдайда шығысеуропалық елдерге (іс барысында Батыс Еуропа елдерінің экономикасын ұзақ мерзімге бəсекеден арашалай отырып) ассоцияланған мүшелік ұсынды. Бұл толыққанды мүшелікті уақыт өте келе шешілетін техникалық мəселе етеді.

	Осынау елдер санатының НАТО-ға мүше болуына қарсы американдық дəйектің принциптік сипаты бар. Вильсонның альянстарға қарсы шыққан тарихи уəжіне қайта орала отырып (өйткені ол конфронтацияны күтуге негізделген), президент Клинтон бұл мəселеге балама көзқарас ұсыну үшін 1994 жылғы қаңтардағы НАТО-ға мүше мемлекеттер басшыларының кездесуін пайдаланды. АҚШ-тың неге НАТО-ға Польшаны, Венгрияны, Чехияны жəне Словакияны қабылдауға құлқының жоқтығын түсіндіре келіп, ол өз пікіріне дəлел ретінде мынаны мəлімдеген болатын: одақ «Шығыс пен Батыстың арасындағы жаңа тайталастардың жаршысына айналатын жаңа бөлу сызығын жүргізуге бармайды... Мен Еуропа мен Құрама Штаттардағы бізді Еуропада шығысқа жақынырақ жаңа бөлу сызығын жүргізуге мəжбүрлеп отырғандардың бəріне былай айтар едім – біз Еуропа үшін жарқын болашақтың мүмкін екендігін қаперден еш шығармауға тиіспіз, өйткені Еуропада адамдардың өзара қауіпсіздік үшін ынтымақтас болатынындай демократия мен нарықтық экономика да барлық жерде орын алатын болады».

	Осы тұрғыдан келіп, Клинтон өзі «Бейбітшілік үшін əріптестік» деп атаған сұлбаны ұсынды. Ол барлық мемлекеттерді – бұрынғы КСРО республикаларын жəне барлық бұрынғы Мəскеудің шығысеуропалық сателлиттерін ұжымдық қауіпсіздіктің болашақ сұлбасына қосылуға шақырды. Вильсондықтың жəне Уоллес тарапынан болған сынның, «тізгіндеу» теориясының қорытпасы іспеттес аталмыш сұлба – ұжымдық қауіпсіздік қағидаттарының жүзеге асуы болып табылады жəне ол Кеңес һəм Ресей империализмінің құрбандарын олардың үстінен қарағандармен теңестіреді, Ауғанстанмен шекаралас ортаазиялық республикаларға жəне төрт рет бөлшектеудің құрбаны болған (бұған Ресей де атсалысқан) Польшаға бірдей дəреже береді. «Бейбітшілік үшін əріптестік» НАТО-ға апаратын жол үстіндегі аралық аялдама емес – мəселенің мəнісін аударып жиі осылай делінеді, – ол оған мүшелікке балама болып табылады, бұл енді 20-жылдары Париж асыға күткен Англия мен Франция одағына балама болған дəл Локарно шарты сияқты жағдай.

	Қалай болғанда да Локарно мақсаттар бірлігіне негізделген одақ пен қатер қабылдаудағы ортақтыққа емес, ішкі басқару жүйесіне қатысты нақты шарттарды орындауға негізделген көпжақты институттардың арасында аралық кеңістік болмайтынын көрсетті. «Бейбітшілік үшін əріптестікте» Еуропада екі тұрпаттағы шекара құру қаупі бар: қауіпсіздік кепілдігі қорғайтын жəне осындай кепілдік берілмеген, жəне де мұндай ахуал болашақ басқыншыларды қызықтыратын, еліктіретін дүние болса, ол болашақ құрбандықтардың рухын мүлде түсірмек. Сондықтан тайталастықтың алдын алу үшін Шығыс жəне Орталық Еуропада көптеген еуропалық жанжалдар ошағына айналуы мүмкін стратегиялық та, концептуалдық та тұрғыдан «бейтарап жердің» құрылмауын көздестірген абзал.

	Халықаралық қоғамдастық шеңберінде бір проблеманың бөлігі ретіндегі Шығыс Еуропадағы қосарланған қауіпсіздік проблемасын жəне Ресейдің əлемдік қоғамдастыққа кірігуін шешу мүмкін болмай қалады. Егер «Бейбітшілік үшін əріптестік» НАТО-ның бір бөлігіне айналса, онда ол іс жүзінде қауіпсіздікті қамтамасыз ету саласындағы блоктың құзіретіне жатпайтын бөтен əрекетке тарту арқылы бұл одаққа толығымен зиян келтіре алады, Шығыс Еуропада қорғансыздық сезімін ұлғайтады жəне ішкі мəнісінің өзі екіұшты болғандықтан Ресейді жуасыта алмайды. Шынында да, «Бейбітшілік үшін əріптестікті» болашақ құрбандықтар қажет емес, тіпті қатерлі дүние ретінде қабылдауы мүмкін, ал Азияда ол ең алдымен Қытайға жəне Жапонияға қарсы бағытталған этностық клуб ретінде қарастырылуы ықтимал.

	Солай бола тұра Ресейдің Атлантика елдерімен ара қатынасын белгілеудің маңызы зор. Сол себепті де өзін «Бейбітшілік үшін əріптестік» деп атаған институт, егер ол өзіне барлық мүшелері бірдей түсінетін құзіреттер жүктесе, онда оған өмірде орын бар. Мұндай ортақ мəселелер экономикалық даму, білім жəне мəдениет салаларында баршылық. Бұл мақсатта ЕҚЫҰ-ға кеңейтілген қызметтер берілуі мүмкін, онда оның атын «Бейбітшілік үшін əріптестік» деп өзгерту керек.

	Мұндай ойды жүзеге асырған жағдайда НАТО саяси ортақтықты жəне жалпыға бірдей қауіпсіздікті қамтамасыз ететін болады; Еуропалық Одақ бұрынғы шығысеуропалық сателлиттерді мүшелікке алуды тездетеді; ал Солтүстікатлантикалық ынтымақтастық кеңесі жəне, мүмкін аты «Бейбітшілік үшін əріптестік» болып өзгертілген, ЕҚЫҰ бұрынғы Кеңес Одағы республикаларының, əсіресе Ресей Федерациясының, атлантикалық құрылымдармен ара қатынасын айқындайды. Қауіпсіздік шатыры Шығыс Еуропаның жаңа демократияларының үстінен де орнатылады. Ал егер Ресей өз шекарасының аясында қалса, онда уақыт өте келе мəселе қауіпсіздіктен əріптестікке ауысады. Шығыс пен Батыстың арасындағы қарым-қатынастарға жалпы экономикалық жəне саяси жобалар барған сайын үлкен дəрежеде сипат беретін болады.

	Солтүстік Атлантика одағының болашағы тек Шығыс пен Батыс арасындағы қарым-қатынастармен шектеліп қоймайды: ол АҚШ-тың XXI ғасырдағы өз рөлін табуда ең маңызды көмекшісіне айнала алады. Осы кітап жазылып жатқан кезеңде көтеріліп келе жатқан күштердің – Ресейдің, Қытайдың немесе фундаменталистік исламның – қайсысы ең басым немесе ең қатерлі болатынын жəне бұл қандай деңгейлерде болатынын дөп басып айту мүмкін емес. Алайда АҚШ-тың дамудың осынау феноменінің қайсысын болмасын жеңіп шығатын қабілетін солтүстікатлантикалық ұлттардың ынтымақтастығы толықтыратын болады. Сөйтіп, «одақ қызметінің аясына жатпайтын мəселелер» деп аталатын дүние солтүстікатлантикалық өзара қарым-қатынастардың өзегіне айналады, ал одақтың өзін жоғарыда айтқанды ескере келе қайта ұйымдастыру керек.

	Американың Азиядағы мүдделілігі өсуде, мұның белгісі ретінде 1993 жылғы Азия елдері үкімет басшыларының кездесуінде Клинтонның Тынық мұхит қоғамдастығын құру туралы ұсынысын келтіруге болады. Бірақ «қоғамдастық» терминін Азияға тек өте шектеулі ұғымда ғана қолдануға болады, өйткені Тынық мұхит ауданындағы қарым-қатынастардың Атлантика ауданындағы қарым-қатынастардан түбегейлі айырмашылығы бар. Егер Еуропа елдері ортақ институттарымен біріккен болса, Азия елдері өздерін бір-біріне ұқсамайтын жəне бір-бірімен бəсекелес ретінде қарастырады. Негізгі Азия елдерінің өзара қатынастарына XIX ғасырдағы күштер тепе-теңдігі еуропалық жүйесінің көптеген атрибуттары тəн. Олардың бірінің кейде болмашы күш алуы басқалар тарапынан міндетті түрде жауап маневр тудырады.

	ХХ ғасырдағы екі дүниежүзілік соғысқа дейін еуропалық күштер тепе-теңдігін қолдаған Ұлыбританияның əрекеті сияқты көп жағдайда дəл солай – міндетті түрде сенімділікпен емес, қабілеттілікпен – əрекет ететін Құрама Штаттардың реакциясын болжау мүмкін болмай отыр. Азия-Тынық мұхит аймағының тұрақтылығы, оның айқын гүлденуінің берік іргетасы болуы табиғаттың заңы емес, бұл барған сайын мұқият қадағалауды жəне мақсатты назар аударуды қажет ететін күштер тепе-теңдігінің салдары.

	Вильсоншылдықтың Азияда ізбасарлары көп емес, онда ұжымдық қауіпсіздік жүйесін құруға немесе сондағы тіпті санаулы ғана демократиялық елдер тарапынан ішкі саяси құндылықтар ортақтығының негізінде ынтымақтастық құруға талпыныс жоқ. Басты көңіл күштер тепе-теңдігін қолдауға жəне ұлттық мүдделерді қамтамасыз етуге бөлінеді. Барлық ірі азиялық елдерде əскери шығындар өсуде. Қытай алпауыт держава дəрежесіне ие болу жолында. Өсу қарқыны 8% бола тұра, ал бұл 80-жылдардағы нақты көрсеткіштен төмен, Қытайдың ІЖӨ Американың деңгейіне XXI ғ. екінші онжылдығының аяғында жақындайды. Ал бұдан көп бұрын Қытайдың əскери-саяси көлеңкесі оның саясаты қаншалықты ұстамды болса да бүкіл Азияға түседі жəне басқа мемлекеттердің есеп-қисабына ықпал етеді. Азияның басқа мемлекеттері, шамасы, бұған дейін Жапонияға қатысты істегеніндей Қытайдың өсу үстіндегі құдыреттілігіне қарама-қарсылық іздестіретін болады. Оңтүстік-Шығыс Азия елдері бұл пиғылдарын қайткенде де жасырғысы келгенімен, олар негізінен Қытай мен Жапонияның құдыреттілігіне теңесу үшін өз топтарына (АСЕАН – ОШАМҚ /Оңтүстік-Шығыс Азия мемлекеттерінің қауымдастығы/) бұған дейін аса үрейлі болған Вьетнамды да енгізіп жіберді. Сол себепті де ОШАМҚ бұл аймақтың істеріне АҚШ-тың тартылуын сақтауға тырысады.

	Жапония міндетті түрде осынау өзгеріс үстіндегі ахуалға бейімделеді, бірақ жапон басшылары өзгертулерді ұлттық тұрпатын сақтай отырып, мүлде байқалмайтын нюанстар тізбегі арқылы жүргізеді. Қырғи қабақ соғыс кезінде Жапония тек өз күшіне ғана сүйенетін тарихи əдетінен бас тартып АҚШ қанатының астында бейбітшілік лəззəтін көрді. Экономикалық тұрғыдан келгенде батыл бəсекелеске айналған ол бұл саладағы еркіндіктің ақысы есебінде өзінің сыртқы саясатын жəне қауіпсіздік саласындағы іс-шараларын Вашингтонға бағындырды. Екі елдің қауіпсіздігіне басты қатер төндіретін КСРО деп есептелгенде, американ жəне жапон ұлттық мүдделері бірдей деп қарастырылатын.

	Мұндай көзқарастың заңды болып қалмасы белгілі. Корея мен Қытайдың əскери күштері ұлғайған, ал Кеңес қарулы күштерінің əлсірей қоймаған контингенті Сібірде тұрған жағдайда, жапонның ұзақ мерзімді жоспарлау жөніндегі мамандары американ жəне жапон мүдделерін толығымен һəм тұтас түрде шексіз теңестіре бермейді. Əр жаңа американ əкімшілігі билікке келгенде бұған дейінгі саясатты қайта қарау қажеттігі туралы мəлімдеме жасайды (немесе ең болмағанда бұл салада өзгерістер болатынына емеурін танытады). Экономикалық мəселелер бойынша тайталас ерекшелік жағдайдан гөрі ережеге айналады. Бұл жағдайда американ жəне жапон сыртқы саясатының бір-бірінен ешқашан жəне ештеңеде айырмашылығы жоқ деп айту қиын. Қандай жағдайда болмасын Жапонияның құрлықтық Азияға қатысты болашағы географиялық жақындығына жəне тарихи тəжірибесіне байланысты американдықтан айырмашылығы бар. Сондықтан жапон қорғаныс бюджеті ұдайы жоғарылауда, сөйтіп ол көлемі жағынан дүние жүзінде үшінші болса, тиімділігі жағынан, Ресейдің ішкі проблемаларын есептегенде, екінші болып отыр.

	1992 жылы сол кездегі жапон премьер-министрі Киичи Миядзава «Жапония Солтүстік Кореяның ядролық мүмкіндіктерінің бар екендігімен келісе ме?» деген сұраққа жапондық мінезге сай келмейтін тіктікпен «жоқ» деп бір-ақ сөзбен жауап берген еді. Мұны Жапония өз ядролық мүмкіндіктерін дамытады деп түсіну керек пе? Əлде ол солтүстік корей мүмкіндіктерін жоюға тырыса ма? Осыған ұқсас сұрақтардың туындауының өзі Жапония, бəлкім, қауіпсіздік пен сыртқы саясаттың американдық жүйесіне сүйенуді біршама қоятын шығар деген ойға итермелейді.

	Басқа ірі державалардағы ахуалды анағұрлым мақсатты түрде талдау Азиядағы күштер арақатынасының қаншалықты құбылмалы, тіпті орнықсыз болуы мүмкін екендігін көрсетер еді. Барлық азиялық форумдарға ықпал ету үшін Құрама Штаттардың саясаты жеткілікті түрде икемді болуы керек. Белгілі бір дəрежеде бұл қазірдің өзінде осылай болып отыр. Оның ОШАМҚ-тағы қосалқы рөлі (Оңтүстік-Шығыс Азия бойынша) жəне Азия-Тынық мұхит экономикалық ынтымақтастық ұйымындағы (АТЭЫҰ) аса ірі атсалысуы қамтамасыз етілген.

	Бірақ осынау көпжақты институттарға американдық ықпалдың шекаралары да белгілі. Тынық мұхит қоғамдастығын еуропалық модель бойынша бұдан да гөрі институттандыру туралы Клинтонның ұсынысы сыпайы аулақтану тұрғысынан қабылданды, бұл негізінен Азия елдері өздерін қоғамдастық ретінде қарастырмауы себебінен болды. Олар болашақ азиялық аса ірі державаларға – немесе тіпті Құрама Штаттарға – өз істерінде шешуші дауыс беретін институттық шеңберлер құрғылары келмейді. Азия елдері АҚШ-пен идеялар алмасу үшін ашық; сондай-ақ олар шұғыл жағдайларда Америка олардың тəуелсіздігіне төнген қауіпті жоюға көмектесуі үшін АҚШ-тың өз істеріне көп жағдайда атсалысуының сақталуын жақтайды. Алайда олар ресми, барлық тынықмұхиттық аймақты қамтитын институттар құру үшін құдыретті көршілеріне, кей жағдайда тіпті Құрама Штаттардың өзіне тым күдіктене қарайды.

	Демек, қорыта айтқанда, АҚШ-тың оқиғаларды қалыптастыру қабілеті бірінші ретте Азияның алпауыт елдерімен екі жақты қарым-қатынастарына байланысты. Міне, сондықтан Жапонияға да, Қытайға да қатысты Америка саясаты осы кітап жазылып жатқан тұста қарама-қарсылықтарға толы болса да, осыншалық сындарлы һəм маңызды мəнге ие болды. Бір жағынан, АҚШ Жапония мен Қытайдың өзара күдіктеріне қарамастан олардың бейбіт қатар өмір сүруіне көмектесуде маңызды рөл атқарады. Таяудағы болашақта Жапония халқының қартаюы жəне экономиканың тоқырауы сияқты проблемалармен бетпе-бет келеді де, бəлкім, Қытай алпауыт елге айналғанша, ал Ресей күшін қалпына келтіргенше, қысым жасау арқылы өзінің технологиялық жəне стратегиялық басымдығын орнықтырады. Кейінірек ол ұлы теңестіргіш – ядролық технологияларға жүгінуі мүмкін.

	Осынау мүмкіндіктердің қайсысына болмасын қолданылатын тығыз жапон-американ қатынастары Жапония тарапынан ұстамдылықбағытындағы өмірлік маңызды үлеске жəне басқа Азия елдері үшін тыныштандырудың елеулі факторына айналар еді. Американыкіне байланыстырылған жапон əскери қуаты Қытай мен басқа Азия елдерін таза жапондық ұлттық əскери мүмкіндіктерден гөрі анағұрлым аз алаңдатады. Ал Жапония əзірге американдық қорғау желісі барда, мейлі ол бұрынғыға қарағанда анағұрлым селдір болсын, оған көп əскери қуаттың қажеті шамалы деп шешеді. Солтүстік-Шығыс Азияда (Жапония мен Корея) елеулі американдық əскери күштің тұруы қажет болмақ. Басқаша жағдайда АҚШ-тың Азияда тұрақты рөл атқару міндеттемесі негізсіз болып қалады, ал Жапония мен Қытай ұлттық саяси бағдарды ұстануға мейлінше арбалады, нəтижесінде бұл тек оларды ғана емес, олардың арасында тұрған буферлік мемлекеттерді де қақтығыстыруы мүмкін.

	Параллель геосаяси мүдделер негізіндегі жапон-американ қатынастарының жандануы жəне айқындалуы өз жолында көптеген кедергілерге кездеседі. Экономикалық келіспеушіліктер – бұған дейін де таныс дүние; мəдени тұрғыдағы кедергілер бұдан да гөрі зұлым болып шығуы мүмкін. Олар шешім қабылдаудағы түрлі ұлттық көзқарастарды қатар қойғанда мейлінше күйзелісті, кейде тіпті шектен тыс ушығулы түрде көрініс береді. АҚШ жекелеген адамдардың конституциялық өкілеттіктерін ескере отырып шешім қабылдайды: жоғарғы лауазым иелерінің бірі, əдетте бұл президент, кейде мемлекеттік хатшы, қолда бар нұсқалар жиынтығының ішінен оңтайлы бағыт таңдайды жəне мұны өз қызметі құзырының аясында жүзеге асырады. Жапония ортақ келісім (консенсус) жолымен əрекет етеді. Ешбір жеке адамның, тіпті премьер-министрдің өзінің, шешім қабылдау үшін өкілеттігі жоқ. Шешімді орындауға міндеттілердің əрқайсысы ортақ келісім қалыптастыруға атсалысады, мұндай пəтуаға бəрі келіспейінше оған қол жетті деп есептелмейді.

	Іс жүзінде бұл Америка президенті мен Жапон премьер-министрінің кездесуінде елеулі пікір алшақтығы түсініспеушілікті тереңдете түсетініне көз жеткізеді. Америка президенті келісімін білдіргенде, ол тиісті іс-əрекеттерді алдын ала ойластырады; ал Жапон премьер-министрі келісімін білдіргенде, ол өзінің көзқарасы туралы мəлімдейді, ал бұл, шын мəнінде. оның американ ұстанымы хақында еш қарсылығы жоқ дегенді ғана, оны түсінетінін, ал өз келісімін консенсустың тиісті тобының қарауына береді дегенді айқындайды. Ол бұл анық дүние екен деп жəне əңгімелесі оның өкілеттігі бұдан əріден аспайтынынан хабардар екен деп пайымдайды. Азияның болашағы турасындағы келіссөздер табысты өтуі үшін Вашингтонға шыдамдылық керек болса, Жапонияға – ынтымақтастықтың болашағына байланысты ұзақ мерзімді саясатты парасатты талқылаудың қажеттігін түйсіну қажет.

	Бір қызығы, жапон-американ қатынастарының беріктігі қытай-американ қатынастарының екінші жағы болып табылады. Қытай мəдениетіне елеулі жақындығы болуына қарамастан Жапония əрқашан тамсану мен үрейдің, дос болу ниеті мен үстемдікке тырысу арасында ырың-жырың болды. Қытай-американ шиеленісі Жапонияны, егер ол Қытайдағы өз ықпалын күшейтпеген күнде де, ең болмаса сол елдің Құрама Штаттардың соңынан қалмай ере беру сезімін əлсіретуге тырыса отырып, АҚШ-тан алыстай түсуге итермеледі. Солай бола тұра Жапонияның таза ұлттық көзқарасы Пекинде жапондық басымдық орнатуға ұмтылыс ретінде пайымдалуы мүмкін. Демек, американдықтардың Қытаймен жақсы қарым-қатынастары Жапониямен берік одақтастықтың алғышарты болып табылады, сондай-ақ қытай-жапон қатынастарының жақсаруына септеседі. Осынау үшбұрышта қабырғалардың бірінің жойылуы үлкен қауіп тудырады. Мұның əрі екіұштылық салдары бар, ал американдықтардың басқа ұлттарға не дос, не жау деп бірден айдар тағатын үрдісіне қайшы келетіндіктен мұндай жағдайда АҚШ өзін қолайсыз сезінеді.

	Ұлы жəне болашақтағы ұлы елдердің ішінде Қытай қазір ілгерілеудің ең жоғары дəрежесіне шықты. АҚШ құдіреттілікке қол жеткізді, Еуропа елдеріне мызғымас бірлік орнату үшін əлі көп тер төгу керек, Ресей – бұл сүріне беретін алып, ал Жапония бай болғанымен əлі именшек. Қытай болса, жыл сайын 10 пайызға таяу экономикалық өсімге қол жеткізіп, ұлттық бірліктің керемет үлгісін жəне бұдан да қуатты əскери білегін көрсете отырып, ұлы державалар арасында мəртебесінің анағұрлым ұлғайғандығын паш етуде. 1943 жылы Рузвельт Қытайды «төрт полицейдің» бірі санаған, бірақ бұдан кейін көп ұзамай Қытай азамат соғысының тұңғиығынан шыға алмай қалды. Осының нəтижесінде дүниеге келген маолық Қытай тəуелсіз ұлы державаға айналғысы келсе де, идеологиялық қысылып-қымтырылудың кесірінен кейін кете берді. Идеологиялық фанатизмнен арылған соң Қытайдың реформатор басшылары өздерінің ұлттық мүдделерін шебер əрі батыл қорғай бастады. Қытаймен тайталастық саясаты АҚШ-тың Азиядан ығыстырылу қаупін төндірді. Азия елдерінің қайсы болмасын Қытаймен болатын кез келген саяси кикілжіңде, мұндай кикілжіңді теріс саясаттың нəтижесі деп есептеп, Америкаға иек артқысы келмес еді жəне бұлай істей алмас та еді. Мұндай жағдайда Азия елдерінің басым көпшілігі іштей қанша ұнатпағанымен АҚШ-тан қалай болғанда да іргесін аулақ салар еді. Өйткені əрбір ел АҚШ-қа Қытайды да, Жапонияны да біріктіретін тұрақты, ұзақ мерзімді құрылым тудырады деген үмітпен қарайды, ал қытай-американ жанжалы орын алған жағдайда мұндай нұсқаға екі ел үшін де орын жоқ.

	Ең ұзақ тəуелсіз сыртқы саясат жүргізген тарихы жəне өзінің сыртқы саясатын ұлттық мүдде қағидаттарына негіздейтін дəстүрлері бар ел болғандықтан Қытай АҚШ-тың Азия істеріне өзінің қауіпті көршілері Жапония мен Ресейге, сондай-ақ бұдан аздау дəрежеде Үндіге, қарама-қарсы салмақ ретінде тартылуына оң көзбен қарайды. Дегенмен, бір мезгілде Қытаймен жəне оған болашақта қауіп төндіреді делінетін елдермен достық қарым-қатынас орнатуды мақсат еткен американ саясаты – ал бұл АҚШ тарапынан дұрыс көзқарас болып табылады – Вашингтон мен Пекин арасында салиқалы һəм жүйелі диалог жүргізіп отыруды талап етеді. 1989 жылы Тяньаньмынь алаңындағы оқиғалардан кейінгі өткен төрт жыл ішінде осынау диалогқа Американың жоғары деңгейде байланыс жүргізуден бас тартуы көлеңке түсірді – мұндай шара тіпті қырғи қабақ соғыстың шырқап тұрған шағында Кеңес Одағына да ешқашан қолданылмаған болатын. Адам құқықтары мəселесі қытай-американ қатынастарының өзегіне айналып шыға келді.

	Клинтон əкімшілігі жоғары деңгейдегі байланыстарды салиқалылықпен қалпына келтірді; қытай-американ қатынастарының болашағы бұдан былай негізінен осындай алмасулардың мазмұнына байланысты болмақ. Құрама Штаттардың адам құқықтары жəне демократиялық құндылықтар мəселелерімен дəстүрлі айналысудан бас тарта алмайтыны анық. Мəселенің мəні АҚШ-тың бұл құндылықтарды қорғайтынында емес, қытай-американ қатынастарының бүкіл түп-төркіні қандай дəрежеде оған бағынышты болады – сонда. Қытай-американ қатынастарының мүдделердің өзара дөп келуіне емес, Вашингтонның рақымшылығына негізделетініне емеурін танытуды Қытай өзі үшін намысқа тиетін дүние деп есептейді. Мұндай қарым-қатынас Американы əрі сенімсіз, əрі беймаза етпек, ал бұл қытайлықтардың пікірінше өте үлкен кінəрат.

	Өз аймағында, дəлірек айтқанда, өзіне белгілі əлемде, тарихи үстемдік жүргізген ел ретіндегі Қытай үшін сырттан өз институттары мен ішкі саясатын телуге қандай да бір талпыныс ғаламат жек көрушілік тудырады. Бұл сезімді оның тарихындағы Батыстың рөліне жалпы қытайлық көзқарас тереңдете түседі. XIX ғ. басында елді жатжұрттықтар үшін ашуға мəжбүрлеген апиын соғыстары кезінен бастап қытайлықтар Батысты өзін шексіз қорлаудың көзі деп қарастырады. Қытай басшылары үшін мəртебе теңдігі, шетелдік нұсқауларға бағынбаудың қайсар да қатаң саясаты тактика элементі емес, моральдық императив.

	Қытай Құрама Штаттармен өзі құдіретті əрі күншіл деп есептейтін көршілерінің қуатына өзін тең ететін стратегиялық қатынастар орнатқысы келеді. Сыртқы саясатты үйлестірудің мұндай деңгейіне қол жеткізу үшін Қытай адам құқықтары саласында жеңілдік жасауға баруға дайын, бірақ бұл өзінің еркін таңдауынан туындаған дүние ретінде көрініс тапқанда ғана осылай істегісі бар. Алайда АҚШ-тың жария түрінде алға тартқан шарттары жөніндегі табандылығын Қытай оның қоғамын американдық құндылықтар тұрғысынан өзгертуге ұмтылыс деп, демек, АҚШ тарапынан парасаттылықтың жоқтығы жəне қорлау деп қабылдайды. Өйткені бұл Құрама Штаттардың Азиядағы күштер тепе-теңдігін сақтауға қатысты ұлттық мүдделерінің жоқтығына саяды-мыс. Бірақ, егер бұл мəселеде Вашингтонға сенуге болмаса, онда Пекин оған жол беруге мүдделі болмайды. Қытай-американ қатынастарының кілті – бір ғажабы, тіпті адам құқықтары мəселесі бойынша да – жаһандық, əсіресе азиялық, стратегия мəселелері жөніндегі үнсіз ынтымақтастық болып табылады.

	АҚШ-тың Еуропамен ортақ құндылықтары бар, бірақ бұған дейін ол онымен қырғи қабақ соғыс біткеннен кейінгі кезеңге арналған ортақ саясат немесе тиісті институттар əзірлеуге қабілетсіз болып шықты; ал Азияға қатысты ол құндылықтар ортақтығын емес, қажет ортақ стратегия белгілеуге мүмкіндігі бар. Алайда мүлде күтпеген жерден Батыс жарты шарында моральдық жəне геосаяси мақсаттардың дөп келуі, вильсондық жəне «реалполитик» қағидаттарының қосылуы байқалады.

	Құрама Штаттардың Батыс жарты шарындағы саясаты əуелгі кезеңде, шын мəнінде, ұлы держава шапқыншылығының үлгісі болды. 1933 жылы Ф.Рузвельт жариялаған «қайырымды көрші саясаты» ынтымақтастыққа қарай бетбұрыс жасады. 1947 жылғы Рио шарты жəне 1948 жылғы Боготин пакті қауіпсіздікті белгілі бір дəрежеге дейін нығайтты (Америка мемлекеттерінің ұйымы сол қауіпсіздіктің институтына айналған еді). 1961 жылы президент Кеннеди жариялаған Прогресс үшін одақ осынау алысты болжаған саясаттың реципиенттердің енжар бағытының салдарынан сəтсіздікке ұшырайтыны белгілі болса да шет мемелкеттерді қолдау мен экономикалық ынтымақтастық элементтерін енгізген еді.

	Қырғи қабақ соғыс кезінде Латын Америкасының көптеген елдерін өктемшіл, негізінен экономикаға мемлекеттік бақылау жүргізу қағидатын ұстанған əскери үкіметтер басқарды. Бірақ 80-жылдардың басынан Латын Америкасы экономикалық салдықтан айығып, мақтауға тұрарлық ынтымақтылықпен демократияға жəне нарықтық экономикаға бет бұрды. Бразилияда, Аргентина мен Чилиде əскерилерді демократиялық үкіметтер ауыстырды. Орталық Америкада азамат соғыстарына нүкте қойылды. Ойламай қарыз алушылықтан банкротқа ұшырған Латын Америкасы өзін қаржы тəртібіне бағындырды. Бүкіл жерде дерлік мемлекет бақылауында тұрған экономика біртіндеп нарықтық күштердің ықпалына көне бастады.

	1990 жылы Буш жариялаған «Американдық бастамашылық əрекет» жəне Клинтон 1993 жылы табысты аяқтаған Мексикамен һəм Канадамен еркін сауда-саттық туралы Солтүстікамерикандық келісім үшін шайқас Латын Америкасына қатысты американдық саясаттың бүкіл тарихындағы ең жаңашыл саясат болып табылды. Батыс жарты шары бірқатар аспандау мен құлдыраудан кейін, шамасы, енді жаңа əрі ізгі ғаламдық тəртіптің өзекті элементіне айналады. Демократиялық ұлттардың тобы жарты шардың бүкіл аумағында өзінің халықтық басқаруды, нарықтық экономиканы жəне сауда еркіндігін толық жақтайтынын мəлімдеді. Батыс жарты шарында əлі күнге дейін қалып отырған бірден-бір марксистік диктатура – ол Куба; басқа қалған жерлерде экономиканы басқарудың ұлтшыл, тамыр-таныстық əдістерін еркін, шетелдің капитал салымдарына ризашылықпен қарайтын жəне ашық халықаралық сауда жүйелеріне қолдау көрсететін экономика ауыстырады. Өзара міндеттемелерге жəне бірлескен іс-қимылға бағышталған түпкілікті һəм асқақ мақсат – Аляскадан Горн түбегіне дейін еркін сауда аумағын құру болып табылады: мұндай тұжырымдама тіпті бертіндегі кезеңнің өзінде қияли ертегі сияқты көрінетін.

	Бүкіл Батыс жарты шарын қамтыған еркін сауда жүйесі (оны құрудың алғашқы қадамы Еркін сауда жөніндегі солтүстікамерикандық шарт / НАФТА/ болды) екі Американы да ештеңеден тəуелсіз командалық рөлге ие етті. Батыс жарты шары ғаламдық экономикалық өсудің қуатты бөлігіне айналады. Егер дискриминациялық аймақтық топтар басым бола бастаса, көлемді рыногы бар Батыс жарты шары басқа да аймақтық сауда блоктарымен табысты бəсекеге түсе алады; НАФТА мұндай тартыстың алдын алудың немесе тартыс бола қалған күнде төтеп берудің ең тиімді құралы болып табылады. Батыс жарты шары аясынан тыс жатқан елдерге қауымдастырылған мүшелік ұсына отырып, НАФТА, егер олар мұның қағидаттарын ұстануға дайын болса, еркін сауда жүргізуді ынталандыра жəне көбірек шектеу ережелерін талап ететін елдерге қатысты санкциялар қолдана алады. АҚШ өз құндылықтары мен іс жүзіндегі мұқтаждықтары арасындағы тепе-теңдікті іздеуге мəжбүр болған дүниеде американдық идеалдардың жəне геосаяси мақсаттардың Батыс жарты шарында елеулі түрде салтанат құрғаны белгілі болды, нақ сол өңірде АҚШ-тың мүдделері дүниеге келіп, оның алғашқы ірі сыртқы саяси бастамашылықтары көрініс берді.

	Ағымдағы ғасырда үшінші рет жаңа əлемдік тəртіп орнатуға кіріскен АҚШ-тың алдына бірдей мезетте оның ерекшелігін құрайтын екі арбаудың – ол кез келген зұлымдықты жоюы жəне тепе-теңдіктің кез келген бұзылуын тұрақтандыруы керек сияқты ұғымның жəне туа біткен томаға-тұйықтық инстинктінің – арасындағы тепе-теңдікті табу жөніндегі негізгі мақсат шықты. Қырғи қабақ соғыстан кейінгі кезеңде барлық этникалық тəртіпсіздіктерге жəне азамат соғыстарына ұдайы араласу крест жорығы жолына түскен Американы тұралатады, ол өз ізгілігін жетілдіруді шектей отырып, түптің түбінде өзінің қауіпсіздігі мен гүлденуін одан алыстағы, біртіндеп бақылаудан сусып шыққан бөтен қоғамдастықтар қабылдайтын шешімдерге бағынышты етеді.

	1821 жылы Джон Квинси Адамс АҚШ-ты алыс елдердегі құбыжықтармен шайқасудан күні бұрын сақтандырғанда, ол қырғи қабақ соғыстан кейін əлемде қаншама алып құбыжықтар пайда болатынын тіпті елестете де алмаған болар еді. Зұлымдықтың бəрін Америка жалғыз өзі жоя алмайды. Бірақ құбыжықтардың кейбірінің өзі жойылмаса да, беті қайтарылуы тиіс. Бұл жерде əсіресе таңдау өлшемі болу керек.

	Америка басшылары əдетте құрылымдық факторларға емес, дəлелдемелерге көңіл бөледі. Олар үшін өз қарсыластарының есеп-қисабынан гөрі іс-əрекетіне ықпал еткен маңыздырақ. Осының нəтижесінде американдық қоғам тарих сабақтарына мүлде екіұшты көзқарасымен ерекшеленеді. Американдық фильмдер қандай да бір шиеленіскен оқиғаның қалайша жауыздан ізгілік бейнесін жасайтынын көрсетеді (мұнысы кейде мезі қылып та жібереді), ал бұл өткен кезең ешқандай айқындаушы рөл атқармайды-мыс жəне əрқашан қайта бастауға болады-мыс деген елдегі басым түрде қалыптасқан пікірді паш етеді. Шынайы дүниеде жекелеген адамдардың мұндай өзгеріске түсуі селдір кездеседі, ал қоғамдардың өзгеруі одан да селдір болады.

	Тарихтан абстракциялану сахнаның алдына əмбебап заңдар бойынша өмір сүретіндігі жəне өткеніне, географияға немесе басқа да бір төтенше жағдайлардан тəуелді еместігі мадақталатын əмбебап адамның бейнесін шығарды. Ал американдық дəстүрлер ұлттық сипаттарға емес, негізінен əмбебап ақиқаттарға бағышталғандықтан, американ саясаткерлері əдетте ұлттық дүниеден гөрі көпқырлы көзқарасқа іш тартады: оларда қарусыздану, ядролық қаруды таратпау жəне адам құқықтары проблемалары таза ұлттық, геосаяси жəне стратегиялық мəселелерден жоғары тұрады. Өзін тарихпен байлап-матауға көнбеушілік жəне қайта қалыптасу мүмкіндігін табандылықпен насихаттау американдық өмір салтының ғаламат жетістігін, тіпті ғажаптығын көрсетеді. Тарихи сезім кернегенде ұлт өзі қорқатын дүниені өзіне сəуегейлейді, сондықтан ұлттың осыдан үрейленуі халықтың ұлы даналығынан туындаса керек. Солай бола тұра, тарихты менсінбеген адам оны қайталауға душар болады, деген Сантаянаның сөзін сансыз мысалдармен дəлелдеуге болады.

	АҚШ сияқты идеалистік дəстүрлер елі өз саясатын жаңа əлемдік тəртіптің бірден-бір өлшемі ретіндегі күштер тепе-теңдігі қағидатына негіздей алмайды. Бірақ оған тепе-теңдіктің болуы тарихи мақсаттарға қол жеткізудің негізгі алғышарты екендігін естен шығармау керек. Жəне бұл жоғары деңгейдегі мақсаттарға сөзуарлық немесе дəлелсіз жорамал арқылы қол жеткізуге болмайды. Дүниеге келген халықаралық жүйе бұған дейін американдық дипломатия бетпе-бет келіп отырған жүйелердің қай-қайсынан болсын анағұрлым күрделі. Сыртқы саясат дəл қазіргі кезеңдегі дүниеге назар аударуы жəне ұзақ мерзімді бірқатар ынталылықты қамтамасыз етуі керек. Оның басшылары көзге көрінетін бейнелер арқылы ақпарат алу үрдісіне жол ашатын жағдаяттармен айналысуға мəжбүр болады. Мұның бəрі белгілі бір сəттің оқиғалары мен көңіл күйін қабылдаудың эмоциялық сипатына ерекше мазмұн береді, өйткені уақыт басымдықтарды қайта пайымдауды жəне өз мүмкіндіктерін талдауды талап етеді.

	Шынтуайтқа келгенде, «реалполитик» панацея емес. Күштер тепе-теңдігі Наполеон соғыстарынан кейінгі 40 жылдың ішінде өзінің шырқау биігіне жетті. Осынау кезеңде оның кедергісіз қызмет етуінің себебі – тепе-теңдікті қамтамасыз ету үшін күштердің арақатынасы алдын ала жоспарланатын жəне, ең бастысы, ол құндылықтардың ортақтық сезімі арқылы (жоқ дегенде – консервативтік сарайлар арасында) нығайтылып отыратын. Қырым соғысынан кейін осынау құндылықтардың ортақтық сезімі біртіндеп жоғала бастады, ал XVIII ғ. жағдайымен шендестірілген мəселелер қазіргі заманғы технологиялардың жəне қоғамдық пікірдің рөлі артуының салдарынан одан сайын қауіпті бола бастады. Тіпті озбыр мемлекеттер сырттан төнген қатерді пайдаланып қалың бұқараға жүгіне алатын болды, яғни, сырттан төнген қауіп демократиялық пəтуаны алмастырды. Еуропа мемлекеттерінің ұлттық бірігуі халықаралық сахнада қатынасушы адамдардың санын қысқартты жəне күш көрсетуді дипломатиялық комбинациялармен ауыстыру мүмкіндігін азайтты, ал заңды қауымдастықтың күйреуі моральдық шектеулерді жоқ қылды.

	Күштер тепе-теңдігі ұғымын Американың тарихи жек көрушілігіне қарамастан бұл сабақтардың қырғи қабақ соғыстан кейінгі оның сыртқы саясатына тікелей қатысы бар. Тарихта тұңғыш рет АҚШ ең күшті ел болса да халықаралық жүйенің бөлігіне айналды. Əскери тұрғыдан келгенде АҚШ аса ірі держава екендігіне қарамастан ол бұдан əрі ешкімге өз ырқын тели алмайды, өйткені оның қуаты да, идеологиясы да империялық кеудемсоқтыққа орын қалдырмайды. Ал американдық əскери артықшылықты қамтамасыз ететін ядролық қаруға қолданылатын қуатты теңестіретін үрдіс тəн. Сондықтан Құрама Штаттар барған сайын көптеген көрсеткіштері бойынша XIX ғасырдағы Еуропаға ұқсас əлемде қалып отыр. Күштер тепе-теңдігі құндылықтар ортақтығымен нығайтылатын Меттерних жүйесі сияқты бір нəрсе пайда болар деп қана үміттенуге болады. Ал қазіргі заманда бұл құндылықтар демократиялық болуы міндет.

	Алайда Меттернихқа өзінің заңды тəртібін арнайы жасау керек емес еді; ол шын мəнінде бар болатын. Қазіргі əлемде демократия соншалықты əмбебап емес, жария етілген жерінде ол міндетті түрде қатарлас терминдер арқылы көрініс бермейді. АҚШ үшін күштер тепе-теңдігін моральдық консенсус арқылы нығайтқан ақылға қонымды болмақ. Өз-өзіне адал боп қалуы үшін ол демократияға ғалам бойынша бейімділікке негізделген мейлінше көлемді моральдық консенсус шыңдауға тырысуы қажет. Еш уақытта да күштер ара қатынасын талдауды назардан тыс қалдыруға болмайды. Себебі моральдық консенсусқа шақыру күштер тепе-теңдігін бұзатын болса, онда ол адастырады.

	Америка таңдаудың барлық нұсқалары мүмкін болған жəне басқа ешбір қоғамның қолынан келмейтін дүниені жүзеге асыра алған кезеңімен енді біржола қоштасуы керек. Өз тарихының көп бөлігінде оның тіршілігіне сырттан төнген қатер болып көрген емес. Ақыры қырғи қабақ соғыс кезінде мұндай қатер пайда болғанда, ол бұл қатерді толығымен жоқ етті. Сөйтіп, американ тəжірибесі АҚШ қауіп-қатерден именбейтін жəне моральдық қасиеттер мен игі істердің тек тірі үлгісі ретінде мойымайтын əлемдегі бірден-бір ел деген сенімді нығайта түсті.

	Қырғи қабақ соғыс біткен соң əлемде мұндай көзқарас ниет ізгілігін өз құлықтарын теріс мақұлдауға айналдыруы мүмкін. АҚШ дүние жүзіне үстемдік ете алмайтын, не одан бас тарта алмайтын жағдайға тап болса да, бірдей мезетте аса құдыретті һəм толық қауқарсыз болса да, ол өзінің ұлылығын қамтамасыз еткен идеалдардан ешқашан бас тарта алмайды. Бірақ ол өз мүмкіндіктерінің аясы жөнінде өзін жұбата отырып, өз ұлылығына қауіп төнуіне жол бермеуі тиіс. Дүние жүзіндегі көшбасшылық – АҚШ құдыреттілігінің жəне моральдық құндылықтарының ажырамас бөлігі, алайда бұған басқа елдермен одақтасу арқылы оларға мейірім көрсеткісі келетін сияқты, немесе олардың мысын басып, өз ырқын телуге шексіз мүмкіндігі бар сияқты дейтін артықшылықтар кірмейді. АҚШ үшін «реалполитик» қағидаттарын қай кезде қолданса да, оны бостандық үшін арнайы құрылған тарихтағы бірінші қоғамның əуел бастағы құндылықтарын ескерумен ұштастыру қажет. Дегенмен, Құрама Штаттардың өмір сүруі мен ілгерілеуі оның қазіргі шынайылықты көрсететін таңдау қабілетіне байланысты. Əйтпесе сыртқы саясат белгілі ақиқаттарды масайрап айтуға айналады. Осынау құрамдас дүниелердің əрқайсысының салыстырмалы салмағы жəне осынау басымдықтардың əрқайсысымен байланысты баға сынның сипаты жəне саяси көшбасшылардың ауқымдылығы арқылы айқындалады. Бірақ ешбір көшбасшы таңдаудың құны болмайды-мыс немесе тепе-теңдікті қолдау қажет емес-мыс деп мəлімдеуге құқы жоқ.

	Қазіргі дəуірде үшінші рет дүниежүзілік тəртіпке апаратын жолмен қозғала отырып, американ идеализмі əр уақыттағыдай соншалықты маңызды мағынаны сақтайды, тіпті, мүмкін, одан да көбірегіне ие болар. Алайда жаңа дүниежүзілік тəртіп жағдайында оның рөлі осынау жетілмеген əлемде АҚШ-қа таңдаудың бар күдіктерінен өтуге мүмкіндік беретін сенім қалыптастыруға барып тіреледі. Дəстүрлі американ идеализмі американдық мүдделердің іс жүзінде қолданылатын анықтауын жасау үшін қазіргі заманғы шынайы болмысты салиқалы бағамдаумен ұштастыруы тиіс. Өткен кезеңдерде американдық сыртқы саясат саласында жұмсалатын күш-қуатқа ең соңғы пункт жөніндегі елес – оған қол жеткен жағдайда əуел бастағы дүниежүзілік үйлесімдік жай ғана қалпына келтіріледі жəне өз-өзінен орнығады деген қияли елес – шабыт беретін.

	Бірақ бүгінде бұл секілді мəренің болашағы шамалы; американдық идеалдардың жүзеге асуы жекелеген табыстардың жинақталуы жолымен жүретін болады. Қырғи қабақ соғыс кезеңіне тəн шынайы қатердің жəне жаулық идеологияның мүмкіндігі жойылды. Туып отырған əлемдік тəртіпті басқару үшін қажет сенімділіктің – қалыптасқан сəтінде көрнекі бейнесі жоқ болашақ туралы көзқарас жəне үміт пен мүмкіндік арасындағы өзара қатынастар турасындағы пайымдау сияқты – бұрынғыдан да көп абстрактылы сипаты бар. Барлық адамзат үшін бейбітшілік, тұрақтылық, прогресс пен бостандық сияқты өткеннің вильсондық мақсаттары шетсіз-шексіз жол үдерісімен қозғалуға тиіс болады. «Жолаушы, жолдар деген жоқ, – дейді испан мəтелі. – Жолдарды жүрген жасайды».





Сьюзен Стрендж




	Сьюзен Стрендж (1923-1998) Варвик университетінде дəріс оқыған. Журналистік (The Observer) қызметінен басқа Лондон экономика мектебінде жəне Флоренциядағы Еуропа Институтында сабақ берген. Оның ғылыми жұмыстарының аясына халықаралық қарым-қатынастар, халықаралық экономикалық қатынастар, мемлекеттердің сыртқы саяси əрекеттерінің дүниежүзілік рыноктармен арақатынасы, жаһандық нарық экономикасы, мемлекеттер жəне рыноктар, бəсекелес мемлекеттер жəне бəсекелес компаниялар, өндіріс, билік жəне əлемдік тəртіп мəселелері кіреді; ол мораль философиясына ерекше көңіл бөледі.





САЯСИ ЭКОНОМИЯ ЖƏНЕ ХАЛЫҚАРАЛЫҚ ҚАТЫНАСТАР




	Мен жəне кейбір басқа ғалымдар əлемдік жүйені зерделеуде алғаш рет саясат пен экономиканы ұзақ уақыт əрі зиянды түрде бір-бірінен бөлгенді тоқтату керектігі туралы үндеу тастағанымызға 20 жылдан астам уақыт өтті (Strange, 1970, 1972; Kindleberger, 1970; Baldwin, 1971; Keohane and Nye, 1972; Morse, 1976). Ғылымның жалпы қабылданған саласы ретінде халықаралық саяси экономияның бұдан кейінгі дамуы ойдағыдай болды. Көптеген университеттер бұл пəн бойынша курстар енгізді, докторантуралар құрды, оқытушылық бос орындар жөнінде хабарландырулар берді əрі ол орындар тез толтырылды. Саяси экономия тез дамитын салаға айналды, тек қазір ғана, мүмкін, оның дамуы баяулаған шығар, бірақ халықаралық зерттеулерде ол 1970 жылдардың басымен салыстырғанда анағұрлым ілгері орында екені сөзсіз.

	Алайда мұны жетістік деп есептесек, ол ақыл-ой шарықтауының нəтижесі емес еді. Ол тек мен жəне бұл саладағы басқа пионерлер – Роберт Гилпин, Эд Морс, Дэвид Болдуин, Роберт Кохэн жəне Джозеф Най – ұсынған идеяларға ғана аздап қарыздар. Ал бұл идеялардың төркіні: халықаралық қатынастар саласындағы көптеген жұмыстарда, егер реалистердің басым мектебінің терминологиясын пайдалансақ, «жоғары саясатқа» – сыртқы һəм қорғаныс саясатына жəне халықаралық құқық пен қауіпсіздік мəселелеріне – көп көңіл бөлінсе, «төменгі саясатқа» немесе халықаралық экономиканы басқаруға – өте мардымсыз көңіл бөлінген.157



	Халықаралық саяси экономия: оқиғалар жаңғырығы



	Мамандандырылудың жеке саласы ретіндегі халықаралық саяси экономияның (ХСЭ) дүбірі шын мəнісінде идеяларды емес, оқиғаларды көрсететін еді. АҚШ президенті Никсонның бір жақты тəртіппен доллардың еркін бағамын енгізу, алтын терезені жабу жəне басты валюталарды ауыстырудың Вуд ережелеріне Бреттон эпитафиясын жасау жөнінде шешім қабылдағаны жай ғана кездейсоқ дөп келу еді (мұның өзі менің «International Affairs» (Strange, 1970) журналында жарияланған мақаламнан 18 ай өткеннен кейін болған еді, мен ол мақалада саясат пен экономиканы ұзақ уақыт бойы бөлуді тоқтатуға шақырған болатынмын). Оның əрекеті халықаралық ақша-несие жүйесі экономикасының да, саясатының да идеяларына жəне мəселелерін талқылауға алып келді. Бұдан кейінгі екі жылдың ішінде ОПЕК елдері шикізат нарығындағы өте қолайлы конъюнктураны, яғни, 1973 жылғы араб-израиль соғысына дөп келген, өздері жеткізетін мұнайдың бағасын төрт есе көтеру үшін мұнайға деген сұраныстың жоғары деңгейін пайдаланды. Олардың жетістігі – бұл ұзаққа да бармады, өйткені АҚШ-тағы инфляция нақты көлемдегі мұнай бағасының құлдырауына əкеп соқтырды – дамушы елдер тарапынан экономикалық əділеттілік талаптар жəне өнеркəсібі бай елдер тарапынан сауда мен көмек мəселелерінде жақсырақ көзқарас болуына жаңа леп берді. Бұл тек газет мақалаларының тақырыптары мен саяси қайраткерлердің күн тəртібі барған сайын экономикалық жəне, одан басқа, іргелі саяси (бұл жерде нəтиже тек өзгермелі саясаттың ғана емес, өзгермелі нарықтың да нəтижесі деген ұғымда) сипат алған кезеңнің басы ғана болатын.

	1980жылдардағыұзақмерзімдіқарыздағдарысысаясатпенэкономиканың өзара тəуелді екендігіндəлелдейтінкөпмысалдардың тағыбіріболды: олкезде экономикалық оқиғаларды саяси шешімдер тудырған еді де, олардың тереңге кеткен саяси салдарлары болды, ал бұл салдарлар саясат пен экономиканы бөліп тұрған шекараларды да, жекелеген елдердің саяси экономиясын халықаралық саяси экономиядан ажыратып тұрған шекараларды да бұзған-тын. 1981 жылғы американдық қаржы-несие басқарудағы өзгерістер 1982 жылы бүкіл дүние жүзіндегі пайыздық мөлшерлеменің өсуіне алып келді. Бұл өз кезегінде банктерден несие алып, «мерзімі өткен несиелер» деп аталатын қарыздардың қауіпті ауыртпалығымен бетпе-бет келген Мексика, Польша жəне көптеген дамушы елдер үшін қарыздармен жұмыс істеу ауыртпалығын ұлғайтты. Екі саяси мəселе пайда болды: біріншісі – несие алушыларда, екіншісі – борышкерлерде. Біріншіден, бүкіл дүниежүзілік экономиканың тұрақтылығына қауіп төндіріп, жаңағыдай несиелерді қайтаруға ақылға салмай мəжбүрлеген ірі халықаралық банкілер үшін қаншалықты қатер болды? Екіншіден, борышты елдермен қандай қарым-қатынас болу керек жəне, егер олар ұзақ уақыт шетел капиталының кетіп отыруын бастан кешсе, олардың экономикалық даму жоспарлары орындала ма? Қысқасы, тиісті саяси шешімдер қабылданды, соларға сəйкес несие берген банкілер белгілі бір шығындарды есептен шығаруға тиіс болды, бірақ бұл шығындар бүкіл жүйе бұзылатындай жəне борышкер үкіметтер ұзақ уақыт несиенің жеткіліксіздігін көре отырып һəм даму үшін берілген инвестицияларды құрбан ете отырып, 1930-жылдары дефолт жариялағандай, қабілеттері келген кезде өз қарыздарын төлейтіндей соншалықты үлкен болмауы тиіс.

	Əрине, осы жəне осыған ұқсас оқиғалардың арқасында саяси қайраткерлер, ақпарат құралдары мен ғалымдар ХСЭ-ға үлкен көңіл бөлді. Оқиғалар салмағын сезінген үкіметтер мен банкілер шығындар мен пайдаларды, тəуекелдер мен мүмкіндіктерді тек мемлекеттер аясында ғана емес, ұлттық шекаралардан тыс жерлерде де бөліп таратуға ықпал ететін шешімдер қабылдатпас еді. Сондай-ақ экономикалық тиімділікке негізделген өндірістің жəне бөліп таратудың капиталистік жүйесінің тұрақтылығы мен оңтайлылығы күмəнді жағдайда қалды.

	ХСЭ-ның қоғамдық төркініне назардың күшеюіне қарамастан синтездің интеллектуалдық мəселесі əлі шешілмеген-ді. Халықаралық қатынастар саласының мамандары экономикалық феномендерді зерттеді жəне экономикадан иемденіп алынған тұжырымдамаларды, тіпті дəлелдеу əдістерін пайдаланды. Ал экономистер, керісінше, халықаралық қатынастар туралы əдебиеттерді барынша көзге ілмеді. ХСЭ жөніндегі пікірталасқа кірісуге тəуекел қылғанда олар іс жүзінде басқа пəндерден оқшауланған өздерінің дербес терминдеріне иек артатын, немесе кейде əлемдік экономика тарихына сүйенетін жəне өздерінің қорытындыларын жасау үшін салыстырмалы тарихи əдістерді қолданатын. Мұның мысалы ретінде соғыстар арасындағы кезеңде болатын ақша-несие қатынастары туралы, алтын стандарты туралы Барри Эйченгриннің (Eichengreen, 1992) еңбегін жəне басқа да бірқатар нақты тарихи зерттеулерді келтіруге болады. Бұл қазіргі ақшалық-несиелік басқару мəселелері жəне саясатты үйлестіру жөніндегі нақты ақпаратқа сүйенген пайымдаулардың негізі қызметін атқаратын. Солай бола тұра экономистер жаңа классикалық экономиканың жетекші теориялары мен аксиомаларының негізін құрайтын ережелерден бас тарта алмады немесе жай ғана өзгерте алмады. Экономистер үшін байлық жасаудағы тиімділік, бірыңғай экономикалық терминдер арқылы есептелетін пайданың барынша ұлғайтылуы мен шығындардың барынша азайтылуы – ұлттық немесе ғаламдық деңгейдегі жақсы саясаттың басты өлшемі болып қала береді. Басқару мəселелерін зерттеуші жəне халықаралық бизнестің болмысымен міндетті түрде тығыз байланысқан практик-экономистер ғана бірден-бір өлшемнің шеңберінен – кəсіпорын деңгейінде пайданы барынша ұлғайтудан – батыл түрде шықты да, талдаудың неғұрлым пікір əралуандығы, «саясиэкономикалық» түріне бет бұрды. Осы факт қазіргі кезде басқару жөніндегі бизнес мектептері мен журналдарының корпоративтік басқарудың этикалық мəселелеріне қаншалықты назар аударатынын көрсетсе керек. Бұл белгілі оқиғаларға – Италия мен Жапонияны дүр сілкіндірген іскерлік саласындағы дау-жанжалдарды айтпағанда, жуырда ғана іскерлік жəне қаржы саласында айыпталған Максвелл, Надир, Милкен, Трамп сияқтыларға қарсы өткен бірқатар сот мəжілістеріне – тағы да жауап болуы мүмкін. Бұл жерде негізгі ойдың мəні – басқару саласындағы экономистердің моральдық мəселелерге алаңдауы үстемдік үлгісіндегі экономистер арасындағы осы сияқты алаңдаушылықпен бір жерден шықпауында жатыр.

	ХСЭ-ны зерттеудегі ретсіздік халықаралық қатынастар мен халықаралық экономика арасындағы сақталып отырған үзілудің нəтижесі болып шықты. Бұл салада жұмыс істейтін мамандардың бірсыпыра көбінде өзіндік бір ауру, қай бағытта қозғалу керек екендігі турасында сенімсіздік сезімі, тіпті біз қазір қай жерде тұрғанымыз жөнінде абыржулық бар.

	Меніңше, бұл былық-шылық Мерфи мен Туздың таяуда шыққан жинаққа олардың жазған кіріспесіндегіден де сойқан: «Халықаралық саяси экономия, – дейді олар, – ғалымдар арасындағы мұның қалай зерттелетіні туралы келісім арқылы емес, ненің зерттелетіні туралы келісім арқылы көбірек айқындалған сала ретінде дамыды» (Murphy, Tooze, 1991, P. 1). Əрине, ХСЭ-ға қатысы бар сияқты қарастырылатын, əдетте келісілетін, үкіметтердің алаңдаушылығын көрсететін белгілі бір «зерттеу салалары» болады: дүниежүзілік сауда-саттық, айырбастау бағамдары, сыртқы қарыз, шетел инвестициялары жəне əсіресе трансұлттық корпорациялар. Бұл тақырыптар халықаралық зерттеулер жөніндегі саны өсіп келе жатқан əдебиеттер, сондай-ақ конференциялардағы баяндамалар арналған пəннің өзіндік бір ортақ өзегін, негізгі ядросын құрайды.

	Бұл ядроның шеңберінен тыс жерде, меніңше, əлі талқылауға жататын дүние – тəртіптің жəне оның сыртында тұрған түсініктердің бұдан арғы шекаралары – туралы кейбір нақты келісім болуы күмəнді. Тəртіп «оқиғалар» мен мемлекеттердің үкіметтері бір-бірімен жанжалдасқанда немесе ынтымақтасқанда соларды көрсететін газет тақырыптары болып табылатын мəселелермен шектелуі тиіс пе? Əлде тəртіптің əлемдік нарық экономикасында жəне қоғамда көптеген биліктердің таптар, ұрпақтар, жыныстар мен əртүрлі əлеуметтік топтар арасында құндылықтарды бөліп таратуының іргелі қағидаттары бағытында дамуы керек пе? Басқаша айтқанда, біз Ежелгі Грециядағы кеңейтілген отбасы түрінің орнына бəріміз белгілі бір дəрежеде жаһандық үй шаруашылығында тұратынымызды мойындай отырып, тəртіптің «ойкономия» – үй шаруашылығын басқарудың барлық мəнін зерттеу – бастапқы терминін ғаламдық терминдерге аударуы керек пе? Ал егер тəртіп осылайша кеңейетін болса, онда бұдан да кеңірек мəселелер қалай талданбақ? Əдетте сенімсіздікпен нəрсенің шекаралары туралы ғана емес, қолданылуға тиіс əдістер туралы да айтылады. Осы салада ғалымдарды қызықтыратын мəселелердің белгілі бір жиынтығы қалайша жəне қандай негізде таңдалғаны жөнінде анық түсініктеменің жоқтығы таңдандырады. Мұндай жағдайда жалпы теорияның немесе тіпті жалпыға ортақ əдістеменің мүлде жоқтығына таңдануға болмас.





	АБЫРЖУШЫЛЫҚ ЖАҒДАЙЫ



	ХСЭ-ны зерттеуді жалпы əлемдегі оқиғалар тудырып, ал оның дамуын жоғарыда қысқаша жазылған оқиғалар тізбегінің қолдағаны сияқты қазіргі кейбір дүниежүзілік оқиғалар ғылымның пəні мен оның даму бағыттары турасындағы абыржушылықты ұлғайтты.

	Мұндай оқиғаларға, əрине, қырғи қабақ соғыстың аяқталуы жатады. ХСЭ пионерлерінің бірі американдық экономист Ричард Купер болды. Оның ұстанымы былай еді: Кеңес Одағы тарапынан төнген қыр көрсетушілікке қарсы тұру үшін АҚШ көмегіне сүйенген Солтүстік Атлантика одағы оған мүше мемлекеттердің экономикалық саясаты бұдан жақсырақ үйлестірілгенге дейін қауіпті жағдайда қалды (Cooper, 1968). Сауда кедергілерін жəне валюта айырбастауға бақылауды алып тастағаннан кейін ізінше экономикалық интеграция – ұсынылған эвфемизмді қолдансақ – өзара тəуелділік орын алды, ал бұл эвфемизм көп ұзамай əскери саладағы сияқты экономика майданында да елеулі күш-қуатты қажет еткен, кеңінен жайылған дүние болды. Қысқасы, қырғи қабақ соғыс жағдайы бай капиталистік одақты бөлу, сөйтіп əлсірету қатерін төндірген экономикалық мəселелерді академиялық талдауға да, сауда-саттық пен қаржы дипломатиясына да салынатын интеллектуалды инвестицияларды ақтаған еді. Сөйтіп, ХСЭ тек капитализм мен социализм арасындағы күресте тағы бір қаруға айналды.

	Қырғи қабақ соғыс біткен қазіргі кезеңде кедей африкалықтарды, азиялықтарды немесе латынамерикандықтарды айтпаған күнде де еуропалықтар немесе жапондықтар өз саясаттарын үйлестіру туралы алаңдай беруі керек пе? Енді бір американ экономисі – Марина Уитман – қырғи қабақ соғыс жүріп тұрған кезеңдегі халықаралық экономикалық тəртіпті басқару ісін «бұлыңғыр келісім» ретінде сипаттаған болатын, ол «келісім» бойынша бай одақтастар тіпті сауда-саттық жəне қаражат мəселелерінде де Американың көшбасшылығына күмəн келтіруден тартынатын. Бұл олардың американдық «ядролық шатырдың» астындағы өз қауіпсіздігі үшін төлейтін төлем еді (Whitman, 1984).

	Бұлыңғыр келісім ұғымында біршама ақиқат бар екендігіне 1960 жылдардағы ақша-несие тарихы дəлел бола алады. АҚШ-тың кеңестік қатер ең көп төнген еуропалық одақтасы Батыс Германияның саяси қайраткерлері өздерінің экономикалық жəне қаржылық мəселелердегі іс-əрекеттерін Американың сан рет сынға алғанына көне берді, өйткені олар басып кіруге қарсы кепілдік ретінде өз елдерінде орналасқан американ əскерлеріне тəуелді екендігін ұмытпайтын (немесе американдықтар мұны естеріне салып отыратын). Олардың ұстамдылығы де’Голльдің АҚШ долларының шамадан тыс үстемдігін сақтаған жүйесіне ашық шабуылдауына мүлде қарама-қарсы еді. Əрине, француздар мен немістердің бұған əрқилы көзқарасын олардың американдықтардан бірдей емес тəуелсіздігі бойынша түсіндіруге болады, өйткені бұл тəуелсіздік таза несие-ақша мəмілесінен гөрі көп жағдайда əскери бұлыңғыр келісімнің салдары еді.

	Жағдаяттар саяси қатынастарды өзгертеді. Мəселен, демократиялық қоғамдар соғыс кезінде сөз бостандығын немесе баспасөз бостандығын шектеуге жол береді, бірақ бейбітшілік орнағаннан кейін бұл саяси бостандықтарды тез қалпына келтіреді. Дəл сол сияқты АҚШ-тың одақтастары Берлин қабырғасы құлатылғаннан кейін қауіпсіздікке төнетін қатер əлсіресімен-ақ дербес жəне АҚШ-тыкінен өзгеше саясат жүргізу құқығын талап етуі мүмкін. Экономиканы нарықтық, немесе капиталистік тəсілмен басқарудың жəне мемлекеттік-капиталистік жолдың арасындағы жаһандық бəсеке аяқталып келеді; оның орнын индустриалды экономикалар арасындағы бəсекелестіктің бұдан гөрі күрделі түрі басты. Тіпті АҚШ-тың өзінде саяси пікірсайыстар басқа одақтас елдердің бұдан гөрі тиімдірек бағынуына қол жеткізу мəселесін талқылаудан Америка экономикасы қалайша Жапониямен тиімді бəсекеге түсе алады дегенді талқылауға тез арада көшті.

	АҚШ-тағы саяси зейіннің осылайша өзгеруінің ендігі жерде академиялық салдарлары болмақ. Өткен кезеңде батыс елдері одағындағы экономикалық тəртіпті мейлінше қолдау мəселесі халықаралық режимдерді – режимдердің қалыптасуы мен өзгеруін – академиялық тұрғыдан талқылаудың мақсаты һəм қозғаушысы болатын. ХСЭ-дегі талдау жұмыстарының басым көпшілігі Найдың жəне Кохэнның редакциялауымен шыққан алғашқы кітаптан кейін режимдерге – сауда-саттықтың, айырбастау мөлшерлерінің, сыртқы қарыздар мен шетел инвестицияларын басқарудың, қоршаған ортаны қорғаудың, əуе жəне теңіз тасымалдарының, т.с.с. режимдеріне – шоғырландырылған еді. Қазіргі қауіпсіздік құрылымындағы сыртқы өзгерістер осынау режимдермен біржола айналысып кету ісінің саяси тұғырын əжептəуір əлсіретіп жіберді. Режимдерде тəртіптің əділдіктен немесе дербестіктен басым тұруын талап ететін құндылықтар асып-тасып жататындықтан оларды зерттеу сын үшін əрқашан осал тұс болатын (Strange, 1983). Оның үстіне тəртіп ұғымының өзін айқындау даулы еді; американдықтар оны əдетте АҚШ ұлттық мүдделеріне дəлме-дəл сай келетін дүние ретінде қабылдайтын. «Ойын алаңы» тек АҚШ қағидаттары тұрғысынан белгіленетін.

	Əрине, жоғарыда айтылғандардың ешқайсысы да көрнекті неофункционал ғалымдардың халықаралық режимдерді зерделеуге қызығушылығын жоймады. Олардың жұмысына шабыт берген АҚШ үкіметі немесе ОББ (ЦРУ) емес, ұлттық мемлекеттердің өзіндік менмендігін сабасына түсіретін халықаралық институттарға деген керемет сенім болды. Эрнст Хаас Дэвид Митранидің ізбасары еді; Кохэн, Рагги жəне басқалары оның студенттері болатын; бұдан кейінгі жас ұрпақ өз кезегінде Америкада ғана емес, Еуропада да өз көшбасшыларының ізімен жүрді158.

	ХСЭ-дегі осынау жұмыстың заңдылығын көп жағдайда қамтамасыз еткен жəне оны қаражат жағынан қолдап отырған саяси байланыстар ендігі жерде өзінің маңызын жоғалта бастады жəне бұл болашақта бұдан да зор күйде жалғасуы ықтимал. Баламалы мəселелерге – режимдердің негізін құрайтын ішкі саяси жəне халықаралық, саяси жəне экономикалық, корпоративтік жəне мемлекетаралық мəмілелерге – көңіл бөлу режимдердің өзінен гөрі жақсырақ нəтиже берер еді. Халықаралық ұйымдарды зерттейтін студенттер үшін режимдерге көңіл аудару табиғи нəрсе. Бірақ бұл жерде əділдікпен жəне басқа құндылықтармен салыстырғандағы тəртіпке, сондай-ақ мемлекеттер шеңберінде, немесе үкіметтер мен кəсіпорындар, басқа əлеуметтік топтар арасында басқа мəмілелерге орын бермейтін үкіметаралық келісімдерге алдын ала сенім арту секілді объективсіздік қарсы шығады. Сондай-ақ режимдерді зерттегенде ұйымдарды статистикалық тұрғыдан талдау жағына қарай ойысу орын алады, ал ол ұйымдар өздерін қолдайтын келісімдер күйрегеннен кейін де ұзақ уақыт қызметін жалғастыруы мүмкін.

	Өйткені келісім жасағанда билік балансының уақыт өте өзгеруі жəне келісім жасаушылардың мақсаттары да өзгеруі мүмкін екендігі белгілі болғандықтан, келісімдерге негізделген талдау əдісі режимдерді талдауға қарағанда динамикалық факторларды анағұрлым жіті ескереді.

	Қырғи қабақ соғыстың аяқталғанынан басқа ХСЭ-ні зерттеуде бүгінде болып отырған абыржушылықтың себебіне айналған екінші, ұзақ мерзімді өзгеріс пайда болды. Бұл ұлттық экономикалардың дүниежүзілік нарық экономикасына бірігуінің күшеюі. Аталмыш өзгеріс мемлекеттерге сөзсіз ықпал етеді, бірақ мемлекеттен тыс жерде– халықаралық саяси экономияның барлық негізгі төрт құрылымында, ең бастысы, несиелер мен қаржылардың барған сайын біріге түскен құрылымдарында жəне өндірістің барған сайын трансұлттық болатын құрылымында – пайда болады (Strange, 1988; Stopford and Strange, 1991). Мұның нəтижесінде мемлекет дербестігі едəуір қысқарады, бұл қысқару жөнінде экономистер мен саяси зерттеушілердің көпшілігінен гөрі басқа əлеуметтік ғылымдар өкілдерінің – антропологтардың, социологтардың, тіпті географтардың – білім көлемі анағұрлым қомақты болып келеді (Dicken, 1986; Mann, 1986; Giddens, 1990; Skliar, 1991; Corbridge and Thrift, 1994).

	Дəлелдер бəріне аян. Бүгінде еш мемлекет ғаламдық нарықтық экономикадан бөлектеніп шыға алмайды. Бұрынғы КСРО-ның мұрагер мемлекеттері, Бирма (қазіргі Мьянма), Қытай Халық Республикасы, Үнді, Иран, Вьетнам жəне Оңтүстік Африка бұл фактіні құлықсыздау болса да қабылдайды жəне өз экономикаларына капитал салуға шетел компанияларын тарту мақсатында əрекет етеді, өндірушілер одан сайын бəсекеге қабілетті болуы үшін, ал дүниежүзілік рынок бағалары жеке меншік сектор үшін шынайы экономикалық белгілер рөлін атқаруы үшін өздерінің жабық ұлттық рыноктарын ырықтандырады. Бұған Куба мен Солтүстік Кореяның да көнетіні күмəн тудырмайды, ол тек уақыттың мəселесі. Алайда осынау таңдаудың салдары, сол таңдаудың шектеулілігін түсіну, былайша айтқанда, фундаменталды болып табылады жəне таяудағы болашақта өте қажет болмақ. Дүниежүзілік рыноктың бөліктері үшін – мейлі ол мұнай, жартылай өткізгіштер немесе əуе тасымалдары болсын –бəсекелестік нарық заңдарын жəне орныққан құрылымдарды қабылдау деген сөз. Шетел компаниялары үшін бəсекелестік негізгі қаржы орталықтары мен халықаралық банкілер, сақтандыру компаниялары, заң фирмалары жəне бухгалтерлік компаниялар белгілейтін шарттарды қабылдау деген сөз. Қосылу – шарықтау мен құлдырауға жəне осыдан туатын, өзгеріп отыру мен ұдайы рационалды болмайтын рынокқа тəн қауіптерге сезімтал болу деген сөз. Өз кезегінде бұл – негізгі əлемдік рыноктарға қол жеткізуді ұлттық үкіметтерден гөрі көбірек бақылауда ұстайтын, жетекші технологиялары бар жəне олардың пайдаланылуын қадағалайтын шетел компанияларымен келіссөздер жүргізу императивін қабылдау деген сөз; олармен ынтымақтасу сондай-ақ экономикалық өсу үшін жəне тұрақты төлем балансы үшін қажет шетелдің адам һəм қаржы ресурстарына қол жеткізуге септігін тигізеді (Stopford and Strange, 1991. Ch. 2). Тəуелсіз мемлекеттердің үкіметтері үшін мүмкін болған саяси шешімдердің көпшілігі олар үшін қол жетпейтін дүниеге айналды. Қандай нұсқалар əлі ашық күйінде қалып отыр – бұл қазір көптеген мемлекеттер болмашы ғана бақылауда ұстайтын сұрақ.

	Сонымен, егер мемлекет бұдан əрі ішкі экономикасына бақылау жүргізе алмаса – саяси қайраткерлер өзін өзі қорғау мақсатында олардың шешімдері экономикалық өсуге, инфляция деңгейіне жəне жұмыспен қамтуға ықпал етеді деп мəлімдесе де, – егер өзінің тəуелсіз императивтерін телитін əлемдік рыноктың экономикасынан шығуға қабілетсіз болса, онда халықаралық қатынастар саласындағы ғалымдарға мемлекет əлі күнге дейін халықаралық саясаттағы талдаудың алғашқы бірлігі болып табылады деп талап ету қиынға түседі. Бұл талдау бірлігі екендігіне жəне мемлекеттің шешімдері нəтижеге əсер етуі мүмкін екендігіне күмəн тумайды. Алайда бұрынғы мемлекеттік айрықша құзіретке трансұлттық құрылымдардың араласуы мемлекет өзінің талдау бірлігі рөлін басқалармен – басқа мемлекеттермен жəне басқа мемлекеттік емес құрылымдармен – бөліседі деген сөз. Ол нəтижелерге ықпал ете алады (бұл қабілет барған сайын ассимметриялыққа айнала берсе де), бірақ ол бұдан əрі сол нəтижелерді тіпті өзінің аумақтық шекаралары аясында айқындайды деп нық айта алмайды.

	Ғаламдық экономикалық құрылымдарға қатысты мемлекеттердің осалдығының біршама көрсеткіштік мəні бар мысалын өткен онжылдықтағы Францияның тəжірибесі алға тартады. 1960 жылдары, тіпті 1970 жылдары да Франция туралы демократиялық саяси жүйедегі экономикалық жоспарлау мен басқарудың моделі ретінде əңгіме болатын.159 Франция тіпті барлық азимуттар бойынша өзінің қорғаныс саясатының тəуелсіздігін мəлімдеді. Бірақ 1982 жылы сайланған социалистік президент нарық қысымының салдарынан экономикалық стратегияда лезде кері бұрылыс істеді. Сондай-ақ қорғаныс өнеркəсібіндегі өндірістік шығындардың өсуіне байланысты Франция ұлттық қауіпсіздік мəселелерінде НАТО-мен жəне немістермен барған сайын көбірек ымыраға баруға мəжбүр болды. 1992 жылға таман, француз франкін тек қана неміс Бундесбанкінің көмегімен ұстап тұрған кезеңде, Голль жақтастарының дербестікке ұмтылуы мүлде жойылғандай болып еді.

	Академиялық сенімсіздіктің жəне абыржушылықтың үшінші негізгі көзі, меніңше, үшінші дүниенің əлсіз елдері коалициясының күйреуі болды. ХСЭ-ның ең ірі құрамдас бөліктерінің бірі, бұл пəнді бай индустриалдық əлем мойындағанға дейін, либерализм мен еркін рынок идеологиясы емес жəне ұлтшылдық идеологиясы емес еді. Р.Гилпин (Gilpin, 1987. Ch. 2) оны «марксизм» деп атап, осы ұғымда сынға алады. Бірақ шын мəнінде бұл құрамдас бөліктің тұжырымдамалары мен құндылықтарының кейбіреулері Маркстікі болғанымен, ол марксизмге барып тірелмейді. Оны капиталистік нарықтық экономиканы түбегейлі əділетсіз, сондықтан қате деп қарастырғандардың бəрі қолдаған еді. Еркін нарықтың артықшылығы – түптің-түбінде дүние байлардан кедейлерге үлестірілетіндігінде деген либералдық мəлімдемелерді тек марксистер ғана теріске шығарған жоқ; біреулер индустриаландыруға кешігіп жеткендердің біріншілер сияқты жоғары өмір деңгейіне рахаттанатындығына күмəндана береді; енді біреулер əр адам күндердің күнінде экономикалық өсу мен дамудың шарықтауына қол жеткізе ме деген сұраққа жауап іздеді.

	Бұл сыни, немесе құрылымдық теория капиталистік жүйенің қателіктерінің орнын жаһандық жəне ұлттық деңгейде ішкі істерге саяси араласу толтыра алады деп есептейтіндер тарапынан да қолдау табатын. Мұндай араласуға тəн таратып бөлу ассимметриясы қомақты көмектің жəне бұдан гөрі ықыласты сауда саясатының арқасында, сондай-ақ бай елдерде орналасқан трансұлттық корпорациялардың рөлінің өзгеруінің арқасында жақсаруы мүмкін. Оны Рауль Пребиштің талдауымен жəне ұсыныстарымен келіскен барлық латынамерикандықтар, азиялықтар мен африкалықтар ғана емес, көптеген еуропалықтар жəне Брандтың есебін жақтаған басқалар да құптады. Пребиш өзінің БҰҰ-ның Латын Америкасы бойынша Экономикалық комиссиясының басшысы лауазымын пайдалана отырып, даму жолындағы елдердің сауда-саттық жағдайын жақсарту жəне оларға экономикалық көмек беру жөнінде кеңейтілген дəйектерді алға тартты. Осыған ұқсас проблемалар Вилли Брандтың Еуропа əл-ауқатының идеалы бай Солтүстік пен кедей Оңтүстік арасындағы қатынастарға қолданылуы керек деп дəлелдеуде болған Экономикалық даму жөніндегі тəуелсіз комиссиясына шабыт берді (Brandt, 1980). Бірақ Америкада мұндай социал-демократиялық дəстүр болмағандықтан Брандт пен Пребиштің есептерін жұртшылық салқын қабылдады. 1990 жылдың басына қарай жаңа халықаралық экономикалық тəртіп туралы, тауар тұрақтылығының бірыңғай бағдарламасы жəне басқа реформалық идеялар туралы пікірсайыстарға нүкте қойылды. Брандтың есебі ұмытылды. Тіпті алғашында трансұлттық корпорацияларды бақылау үшін Нью-Йоркта құрылған БҰҰ-ның арнайы орталығы өзінің бағдарын өзгертті. Ендігі оның мақсаты – трансұлттық корпорацияларға қарсы тұру немесе оларды ұлт меншігіне алу емес, олармен ынтымақтасу, конструктивті түрде мəмілеге келу болды.

	Қазіргі кезде құрылымшылдық талдау дамушы елдерді əлемдік нарық экономикасына кірігу нəтижесінде созылмалы артта қалушылыққа «мəжбүр» етуі арқылы өзінің қателігін көрсетті деуге болады. Андре Гундер Франк, неомарксистер (мəселен, Самир Амин) сияқты əлемдік жүйенің құрылымшылдарын, сол сияқты Анд шарты бойынша келіссөздер жүргізген немесе БҰҰ-ның сауда мен даму жөніндегі Конференциясының (UNCTAD) жəне сауда мен көмек саласындағы жаңа экономикалық саясаттың рөлін көтеруді талап еткен саяси қайраткерлерді Шығыс Азиядағы жаңа индустриалдық елдердіңізбасарлары шатастырып жіберді. Олар капиталистік жүйе ұйымдастырған небір кедергілерге қарамастан тұтас онжылдық ішінде жыл сайынғы өсу қарқынының 7-10 пайызға жеткенінің куəсі болды, басқа елдер де осындай табыстарға қол жеткізер еді. 77 дамушы ел – шын мəнінде олардың саны жүзден артық – тобының коалициялық стратегиясының орнына жаңа одақтастар табу мақсатындағы: не ОШАМҚ(АСЕАН)-тағы жəне басқа да аймақтық топтардағы сияқты көршілес мемлекеттердің, не шетел фирмалары, банкілері жəне кеңесшілері арасындағы гоббстік шайқас болды. Кейбір акторлардың бұл өзгерістерге алаңдаушылығы уақыты бойынша артта қалмаса да, басқалары (əдетте анағұрлым ескі мемлекеттер) дəстүрлі көзқарастарды ұстанды, олар «азиялық жолбарыстарға» дамудың жапондық жолымен жүруге барлық жағдайдың тек ерекше бір арнада тоғысуы мүмкіндік берді деп дəлелдеуде.160





ҚАБЫЛДАУДАҒЫ ƏРҚИЛЫЛЫҚ




	Бұл жерде көптеген американдық оқырмандарды халықаралық саяси экономияның қазіргі ахуалына мен берген сипаттама ойландырып тастауы мүмкін. Олар «Не қылған ретсіздік? Қандай абыржушылық?» деп сұрары хақ, себебі американдық халықаралық саяси экономиканың алғы шебіндегі «International Organization» жорналының беттерінде нақ осы ретсіздік пен абыржушылық мəселелері өте-мөте аз, нашар көрініс тапқан.

	Американдық жəне американдық емес қабылдаудың арасындағы айырмашылықтың екі ықтимал түсіндіруі бар. Біріншісі: американ ғалымдарының көпшілігі бұл саланы Гилпиннің (Gilpin, 1987) «Халықаралық (inter-national)161 қатынастардың саяси экономиясы» (дефис – менікі) атты танымал еңбегінің атына жəне Спероның (Spero, 1977), сондай-ақ Блейк пен Уолтерстің (Blake, Walters, 1976) ертеректегі мəтіндеріне сəйкес түсінеді. Олардың пікірінше, аталмыш сала ең алдымен ұлттық мемлекеттер үкіметінің күн тəртібінде көрініс табатын тікелей экономикалық мəселелердің саяси астарына көңіл бөледі. Сондықтан да оқытылатын пəндердің көбі бұрынғыша «Халықаралық экономикалық қатынастар саясаты» деп аталады. Тіпті олар өздерінің талдауларының мəні халықаралық саяси экономия дегенде, тар шеңберде – сыртқы саясатты зерттеу саласы сияқты, бірақ қорғаныс саясатынан немесе екі жақты я көп жақты одақтардан өзгеше сыртқы экономикалық саясат сияқты қарастырады. АҚШ-та таяуда байқалған «стратегиялық сауда саясатына», сауда бəсекелестерін іш тарта анықтау үшін жиі болатын эвфемизмге қызығушылық халықаралық саяси экономияның тек осы аз көлемді тұжырымдамасын ғана көрсетеді.

	Екінші түсіндіру АҚШ-тағы халықаралық саяси экономияның экономикалық теория өктемдігінің құрбаны болуымен байланысты. ХСЭ-ны экономистер «басып алған» болып шықты немесе ол, кем дегенде, солардың өз ортасында ең кең тараған тұжырымдамалар мен əдістемеліктерге сəйкес проблемаларды тану тəсілдеріне бағынды. Жас американ ғалымдарының жасаған қорытындысы бойынша, қызмет бабында көтерілудің, салиқалылық пен танымалдылықтың сенімді жолдарының бірі – іс-əрекеттерді түсіндіру əдісі ретіндегі ойындар теориясын пайдалану арқылы əдетте шынайылықты қаталдыққа бағындыра отырып, демек, себептер мен мақсаттар турасындағы біршама əдеттен тыс жəне тіпті таңқаларлық болжамдар ұсыну үшін дайындала отырып, экономистерге еліктеу болып табылады (Gole, Cameron and Edwards, 1983; Hodgson and Screpanti, 1991; Colander and Brenner, 1992). Осынау екі түсіндіру міндетті түрде бірін-бірі жоққа шығармайды.

	Олар бірлесе де, əрқайсысы жеке-жеке де американдық қабылдау тəсілінің өзіне-өзі елеулі шоғырлануы арқылы толықтырыла алады. АҚШ-та газеттер мен теледидардың жаңалықтар бағдарламалары «шетелдік» жаңалықтарға (əрине, егер іске американ əскерлері араласса немесе араласуы мүмкін болса, онда жағдай басқаша) ешқандай қызығушылықтың жоқ екендігін көрсететінідей, дəл солай көптеген американ ғалымдарының ғылыми жұмыстары сыртқы əлем идеяларына жəне оны қабылдауға тіпті жайбарақат түрде не естімейтін, не көрмейтін кейіпке енеді. Бұны тек мен ғана байқап, бұл жөнінде мен ғана шағым айтып жүрген жоқпын; Ванкувердегі сөзінде Карл Холсти мұны дəл Ричард Хигготт сияқты түсіндірген еді (Holsti, 1985; Higgott, 1991).

	Бірақ сыртқы əлемге немқұрайдылықпен қарау – соны құбылыс емес, ол өнеркəсіпте «бөтен өнертабыс синдромы» ретінде белгілі. Солай бола тұра халықаралық саяси экономияның мағынасына жауап беретін, қалай істелу керек екендігін анықтай отырып экономикаға басымдық беретін халықаралық саяси экономияның анықтауын табанды ұстану үрдісі таяуда ғана пайда болған үрдіс. Пəннің мəні мен əдістері үшін екі құбылыстың да үлкен маңызы бар.

	Плюралистер немесе трансұлттық қатынастар туралы Кохэн мен Найдың (Keohane and Nye, 1972) мақалалар жинағынан бастау алатын тəуелсіздік мектебі, меніңше, халықаралық қатынастар саяси экономиясының анықтауына тоқтала отырып, əлемдік қоғам мен экономиканың саяси экономиясын радикалды түрде жаңаша зерттеудің жарты жолын ғана өтті. Олардың акторлар сияқты мемлекеттен өзге объектілерді жəне бейбітшілікпен һəм соғыспен байланысты емес мəселелерді талқылауға енгізуі əділ болды. «Құрылымды» тек саяси терминдер тұрғысынан, яғни, мемлекеттер арасындағы билік құрылымдары, супер елдер, ұлы елдер, орта елдер жəне басқа мемлекеттердің иерархияларының терминдері тұрғысынан қарастыруда бұл мектеп кілт тоқтады, əрі осы уақытқа дейін орнынан қозғалған жоқ. Бұдан келіп АҚШ билігінің əлсіреуіне жалпы алаңдаушылық туындайды. Халықаралық саяси экономияны осылай түсінгенде нəтижеге қосполярлы, мультиполярлы немесе гегемониялық «билік геометриясы» əсер етеді. Жүйенің жұмыс істеу тəсілін немесе жүйенің ақаулы болуын нақ осы дүние айқындайды. Бұл жерде экономикалық үдерістер саяси құрылым аясында жүреді деп есептелінеді.162 Бұл кері үдеріске – қазіргі экономикалық құрылым шеңберінде жүріп жатқан саяси өзгерістерге жол бермейді жəне экономикалық һəм əлеуметтік құрылымдарды саяси құрылыммен – аумақтақ мемлекеттердің халықаралық жүйесімен қатар өмір сүруші ретінде қарастыруға мүмкіндік бермейді. Плюралистер экономикалық құрылымдар нəтижелердің үстінде тұратын биліктің өзіндік дербес түрлерін құра алады жəне құрады, дегенмен келіспейді. Нақ осындай уəж келтіру үшін «структурация» деген ыңғайсыз сөзді қолданатын Гидденсті ешкім көзге ілмейді. Осынау параллель құрылымдарды жоққа шығаруда халықаралық қатынастар саяси экономиясының мемлекеттер немесе ұлттық экономикалар үшін «дистрибутивті салдарлары» бар дүниежүзілік жүйеде «Кім неге қол жеткізді?» деген сұрақпен шектелу үрдісі байқалады. Халықаралық саяси экономия саясаттың ұлттық қоғамдық талдауында тек қана жеңіл жаттығуына айналады. АҚШ (немесе кез келген басқа ел) Х не Y жағдайында өз мүдделерін қорғау үшін не істеуі керек? Вашингтон, я Бонн, я Мəскеу қандай саясатты мақұлдауы керек?

	Бұл осалдықты талдау менің «Мемлекет жəне нарық» (Strange. States and Markets, 1988) атты еңбегімдегі талдау сұлбасының басты мақсаты болатын. Бұл жерде бағамдаудың «мəні» жүйенің компоненттері емес, оның өзі жеке адамдар һəм əлеуметтік топтардың барлық түрлері үшін қалай жəне қандай дистрибутивті салдарлар арқылы жауап беретіндігі көрсетіледі. Осынау нəтижелер құрылымдық биліктің əрқилы түрлерін көрсетеді; нəтижелерге жаһандық саяси экономияның бір емес, барлық төрт алғашқы құрылымының – қауіпсіздік құрылымының, өндіріс құрылымының, қаржы құрылымының жəне білім құрылымының – əсері болғанда билігі жүреді. Олардың əрқайсысында да нарық мемлекет сияқты үдерістерді айқындайтын болып табылады. Кей мемлекеттер нарықтың – бидайдың немесе мұнайдың, немесе еуровалюталық несиелердің – жұмыс істеу тəсілін қалыптастыратын, одан кейін өзгерте алатын болса да, нарық оған қатысатындардың бəріне шектеулер қояды, қауіп төндіреді немесе тиісті мүмкіндіктер тудырады. Тіпті мемлекеттің басымдығы ақиқат сияқты көрінетін қауіпсіздік құрылымының ахуалына да (заңды түрде күш көрсетуге монополиясы болғандықтан) нарық барған сайын ықпал ете береді. Нарықтың ядролық қаруға жəне ядролық технологияларға қолжетімдігі аздап болса да шектеулі түрде қалды. Алайда оның тіпті ең жоғары технологиялық «кəдімгі» қаруға қолжетімдігі ашық сипат алды, мемлекет қолдайтын кəсіпорындар қару-жарақ нарығындағы өз үлесі үшін жанталаса бəсекеге түсті, ал ататын қаруға қолжетімділік іс жүзінде мүлде реттелмеді. Осынау нарықтық құрылымның салдарлары таяуда Солтүстік Ирландиядағы, Американың шалғай түкпірлеріндегі, Босниядағы немесе Бомбейдегі отбасыларына төнген қатерден көрінді. Мұны тек үкіметаралық саяси жүйедегі жай ғана билік құрылымымен түсіндіруге болмайды.

	Мұның ақиқаттығы несие ашатын қаржы құрылымына да, шикізат, тауарлар һəм қызметтер өндірісінің сипатын, орналасқан жерін жəне үдерісін айқындайтын өндірістік құрылымға да қатысты; бұл жерде шешім қабылдайтын үкімет министрлері емес, кəсіпорындардың менеджерлері. Бұл жасалатын жəне мойындалатын білімнің түрі таңдалатын, оны қордаландырудың, сақтаудың жəне берудің əдістері мен тəсілдері таңдалатын білімнің құрылымы үшін де ақиқат болып табылады. Мемлекет қоғамдағы негізгі заңды билік ретінде осынау құрылымдардың қайсында болмасын маңызды таңдау істегенімен олар ықпал мен өз логикасына ие болады, ал бұлардың аясында үкіметтердің, кəсіпорындардың, əлеуметтік қозғалыстар мен əлеуметтік топтардың, гендерлер мен ұрпақтардың аз ғана таңдауы бар немесе мүлде жоқ – олар тек өз функцияларын ғана атқарады. Біз Джон Стопфорд екеуміз «Бəсекелес мемлекеттер, бəсекелес компаниялар» (Rival States, Rival Firms. Stopford and Strange, 1991) атты еңбегімізде келтірген уəжіміз осынау іргелі алғышартқа негізделген. Өндірістік құрылымдағы технологиялық өзгерістердің үдеген қарқыны тудырған өзгеріс үкіметтер үшін шетел фирмаларын назардан шығарып тастау немесе жазалау емес, олармен келіссөз жүргізуді басты мəселе етті. Сөйтіп, дипломатия үшбұрыштық болып шықты – мемлекеттер мен фирмалар арасындағы, фирмалар арасындағы, екі немесе одан да көп мемлекеттер арасындағы. Бірақ бұл халықаралық қатынастар саяси экономиясының авторлары саяси құрылымның өзгергені сияқты жазғанындай өзгерістің нəтижесі емес еді.





	ЭКОНОМИСТЕРГЕ ЕЛІКТЕУ



	Өткен онжылдықтың көп бөлігінде халықаралық саяси экономия саласындағы АҚШ-та жазылған əдебиеттердің қомақты үлесі либералды немесе неоклассикалық экономиканың əдістері мен тұжырымдарына еліктеу үрдісін көрсетті. Мəселен, Розенау (Rosenau, 1990) ұлтаралық қатынастарды талдай отырып, экономикадан алынған микро-жəне макродеңгейлер теориясына бөлуді пайдаланған еді (яғни, жеке бастың іс-əрекеттері мен жүйелі өзара іс-əрекеттер деңгейінде). Институттарға өз мүддесі жəне сенімі итермелеген Кохэн үкіметтердің саясатта ынтымақтас болудағы сəтсіздіктерін түсіндіру үшін ойындар теориясын (Keohane, 1984; Axelrod, 1981) жария етті (мұны пайдаланғандардың ішінде бірінші болуы да мүмкін). Басқалар Кохэннің соңынан ерді де, ішкі саясатты зерттеудегі ойындар теориясының үдей танымал болуы саяси ғылым бөлімдеріне бірлескен қорытындылар істеуге жəне халықаралық һəм ұлттық саясатты зерттеу үшін курстар ұсынуға мүмкіндік берді.

	Өз басым бұл үрдісті қате деп, түптің түбінде халықаралық саяси экономия саласындағы ғалымдарға, қазіргі кездегі көптеген экономистерге сияқты, тарихшылардың, социологтардың, демографтардың, географтардың, психологтар мен көптеген басқа да мамандардың табыстарын қабылдауға ашық болуға мүмкіндік бермейтін тығырыққа апарар жол деп санаймын. Алайда қысқа мерзімді мағынада экономика ғылымына осылайша еліктеу, бəлкім, халықаралық саяси экономияны зерттеуге жаңа қатаңдық көлеңкесін түсіреді жəне оның айналасына бұрынғыдан да тар, бірақ анағұрлым айқын шекара түзейді. Ол ғалымдардың белгілі бір салада жəне белгілі бір топтармен жұмыс істеу ықыласына іш тартады. Осынау шектеуші қабырғалар аясында бизнес пен саясаттың шынайы əлеміндегі ыңғайсыз оқиғаларды жəне өзінікіне ұқсамайтын басқа пəндердегі ғалымдардың байқауларын көзге ілмеу оңай. Логикалық пайымдауларды басты назарда ұстайтын ұстаздық тəсіл ретінде ойындар теориясының пайдасы айқын. Ал шектеулі рационалдық тұжырымдамасына негізделген зерттеу əдісі ретінде ойындар теориясының елеулі олқылықтары бар. Алғаш рет 1950 жылы экономист Герберт Саймонның еңбегінде көрініс берген бұл тұжырымдаманы экономистер де, сондай-ақ бихевиористер де иемденіп, соңғылар халықаралық қатынастарда жиі пайдаланды. Шын мəнісінде Саймон дəстүрлі экономика ғылымы үшін максимумдық, немесе оңтайландырушы, іс-əрекет тұжырымдамасын қанағаттанарлық нəтиже табу қағидатымен алмастыруды ұсынды. Бұл шешім қабылдаушы адамдардың бір емес, көптеген мақсаттарға, олардың əрқайсысы үшін белгілі бір стандарттарға сай болатындай, қол жеткізетін, немесе қанағаттандыратын саясатты таңдап ала алатынына жəне таңдайтынына жол беретін еді. Бірақ бұл болжам шешімдердің статикалық дүниеде қабылданатынына мегзейді. Ал шындығында үкіметтердің министрлері трансұлттық корпорациялардың менеджерлері сияқты биліктің бір емес, жеке өздері ешуақытта статикалық болып табылмайтын кем дегенде төрт құрылымында бір мезетте жұмыс істейді; сондықтан олар көптеген ойындарды бір мезетте ойнауға міндетті; оның үстіне олардың артық көретін дүниелері жəне əріптес-ойыншылардың артық көретін дүниелері ылғи да динамикалық өзгерістер жағдайында болады. Демек, шынайы өмірде шешім қабылдаушы адамдар белгісіздікті азайтудың түрлі жолдарын пайдалануы жəне операциялық шығындарды қысқартуы керек, сондықтан зерттеу құралы ретіндегі ойындар теориясының іс жүзіндегі əлеуеті шынайы əлемдегі салдарларды түсіндіргенде аса шектеулі болуы тиіс.

	Əрине, саяси экономистер үшін экономикалық теорияның тартымдылығы оның əлеуметтік ғылымдардың ішіндегі (мүмкін) ең ғылыми емес ретіндегі (яғни, алдын ала болжам мен жорамал жасау мүмкіндіктеріне негіз болатын іс-əрекеттің қайталану əлеуетіне – шынайы болмыспен бас қатырмай-ақ – неғұрлым қатаң талаптар қоятын ғылым ретіндегі) əлеуметтік беделінен ғана туындап қоймайды. Бұл тартымдылық сондай-ақ экономикалық дамудың, айырбас бағамдарының, ақша құнсыздануының, жұмыссыздықтың, инвестиция енгізудің жəне т.б. жалпы теориялары сияқты көптеген жалпы теорияларды дамыту қажеттігімен байланысты. Экономикалық теорияның ықтимал жетістіктеріне еліктеуге құлықты болу оның əдістеріне еліктеуге бастайды. Сөйтіп, басқа ғалымдар экономистердің əлеуметтік те, саяси да беделін жəне, əрине, олардың ресурстарға қолжетімділігін, бөлісуге тырысады.

	Алайда мен, еліктеушілердің басында жиі кездесетіндей, экономистерге еліктеуші халықаралық саяси экономияның өкілдері болып табылатын ғалымдар олардың модельдерінің орнына жаңа идеялар, жаңа əдістер, жаңа пікірталастар келгенде ұмытыла ма деп күдіктенемін. Қазірдің өзінде экономикалық теорияның танымалдығы кейбір экономистерді артқа – халықаралық саяси экономияны зерттеу үшін, меніңше, əр уақытта да мықты негіздері бар экономика тарихына қарай – жетелеп отыр. Бродель, Чиполла немесе Полани сияқты тарихшылардың еңбектері нəтиже қалыптастыратын құрылымдық жəне басқа факторлардың күрделілігін көрсетеді. Бұл күрделілік рационалдықтың қандай да бір тұжырымдамасының аясына сыймайтын секілді.





	БҰДАН ƏРІ НЕ БОЛМАҚ?



	Халықаралық саяси экономияның бұдан əрі дамуы үшін, біріншіден, саясат пəнін қайта айқындау қажет. Саясаттанушылар өте ұзақ уақыт бойы саясат үкіметтердің не істейтіндігінен, қалай қызмет ететіндігінен жəне қалай бір-бірімен қатынас құратындығынан тұрады деп ойлап келді. Бəз біреудің айтқанындай, мемлекет саясат пəнін «отарлап алған» еді. Сондықтан американдық (я болмаса британдық, француздық, жапондық немесе басқа да бір) саясат бойынша, жергілікті билік органдарының саясаты бойынша, салыстырмалы саясат бойынша, дүниежүзілік саясат бойынша бағыт-бағдарлар бар. Солардың бəрінің ортасында мемлекет тұр. Бірақ, бұдан көп жыл бұрын француз авторы Бертран Жувенель (Jouvenel, 1954) көрсеткендей, бір адам немесе топ өз мақсаттарына жету үшін басқалардың қолдауы мен көмегін қажет ететін жағдайдың бəрінде адамдар саясатқа қатысады.

	Бұл қағидат саясаттың табиғатын басқаша қарастыруға мүмкіндік береді. Ол бұдан əрі мемлекетке, үкіметтің қызметіне тірелмейді. Демек, фирмалардың басшылары сапаның белгілі бір стандарттарына қол жеткізу үшін өз менеджерлері мен жұмысшыларының немесе жеткізіп берушілердің қолдауына, немесе өз акционерлері мен несие алушыларының сенімін сақтауға ұмтылғанда, олар саясатқа араласады. Бизнесті басқару тек қана бірқатар тиімді экономикалық айырбастан анағұрлым жоғары тұрған дүние екенін онымен айналысқан кез келген адам біледі. Қарама-қайшы мүдделерді жөнге келтіру, командалар тізбегін айқындау, жауапкершілік аясын анықтау жəне келіспеушіліктерді реттеу қажет болады. Бұдан басқа осынау бизнеске тартылған адамдардың бəрінің бойына біршама көшбасшылық, біршама мақсатты сезіну, біршама сенім қасиеттерін дарыту қажет.

	Осылай болғанда үкіметтің шеңберінен тыс жерде саясат шағын көлемде ғана жүреді: демеушілер саясатқа атсалысады; қайырымдылық мақсаттарға ақша жинайтын адамдар «өз мақсаттарына жету үшін басқалардың қолдауын һəм көмегін» қажет етеді. Кейбіреулердің мақсаты жай бос сөз болуы мүмкін – мəселен, теннис клубын басқару немесе автомобиль бірлестігі турасында келіссөздер жүргізу, немесе сəбиге күтім жасау жөніндегі кезекшілік кестесін жасау, т.с.с. Алайда бұл үдерістер де саяси болып табылады жəне экономикалық ұтымдылықтан да жоғары саяси дағдылардың болуын талап етеді; мұндаймен айналысқан кез келген адам бұған келіседі. Университеттердегі факультет басшылары да саяси рөл ойнайды, əрі сол рөлде өздерінің ұстаздық немес ғалымдық тəжірибесіне қарамастан жетістікке жетуі немесе сəтсіздікке ұшырауы мүмкін.

	Егер бұл көзқарас назарға алынса, онда саясат жəне экономика əлемдерінің бір-бірінен бөлінбейтіндігі жəне бөлінуі мүмкін емес екендігі түсінікті болады. Егер экономикалық айырбасқа қатысушылар бір мезетте саясатпен айналысса, сондай-ақ саяси келіссөздерге, мысалы, коалициялар құру жөніндегі, қатысушылар қаражат жинау мен дауыс жинауға да араласса, онда екі үдеріс осынау құрылымдар орын алған үдеріс аясында бірге зерттелуі һəм талдануы тиіс.

	Екіншіден, билік тұжырымдамасы да түбегейлі кеңейтілуі керек. Саясаттанушылар мен социологтар билік ұғымын ресурстарға жай ғана бақылау жасау аясынан жəне тікелей мəжбүрлеу шеңберінен анағұрлым кеңейтіп жақсы бастама жасады. Луман теріс санкциялар қолданудың ерекшеліктерін баса айтады (ол неге оң санкцияларға жеңіл қарайтынын мен түсіне алмадым; қамқоршылық жүйесі саясаттың өзін зерттеу сияқты соншалықты ескі дүние емес пе?). Биліктің үш деңгейі туралы Лакестің идеясы (Lukes, 1974) көп адамдардың көңілінен шықты. Тікелей мəжбүрлеуші биліктен басқа ол мен «құрылымдық билік» деп атаған дүниені – тек күн тəртібін белгілейтін ғана емес, институттар қалыптастыратын, сондай-ақ мен білім құрылымы деп атаған идеялар патшалығындағы жəне құзіреттер заңдылығының анықтауын беретін билікті – бөліп көрсетті; соңғының негізінде қисынның жəне дəлелдеу мен таңдау əдістерінің бір түрі қабылданады, ал басқалары қабылданбайды.

	Ал үшінші деңгейге санадан тыс, жоспарсыз немесе алдын-ала болжанған мақсатсыз жүзеге асатын билік тиісінше кіре ме, бұл арасы əзірше анық емес. Əдейі жүргізілмеген билік ең алдымен көп адамдар экономикалық билік ретінде қарастыратын нарық билігіне қатысты, бірақ мен саяси жəне экономикалық биліктің арасына айқын айырмашылық жүргізуге болатынына келіспеймін, өйткені біреуінде бар элемент əрқашан екіншісінде де болады. Саясат туралы тайыз ойлайтындар нарық сияқты соншалықты бейнесі көмескі дүниеге қалайша билік тəн болатынын түсіну қиындығына тап болады. Алайда шынайы өмірде нарық операторының билігін сол нарықтың ұйымдастырылу тəсілінен айырып алу қиынға соғады. Мəселен, «Де Бирс» компаниясының алмас сатушылары мен сатып алушыларының үстінен орнатқан билігін еске алайықшы. «Де Бирс»-тің алмас нарығы Оңтүстік Африка үкіметі тарапынан келісіле отырып жəне оның толық қолдауымен ғасырға таяу уақытта түзілген еді. Сондықтан оператор ретіндегі «Де Бирстің» билігін компания жұмыс істейтін алмас нарығының билігінен бөліп алуға болмайды. Дəл сол сияқты барлық үкіметтердің тірлік үшін өзара мүдделілігі бар халықаралық қоғамдастықтың құрылымын «қарға қарғаның көзін шұқымайды» деген қағиданы мегзейтін келісімдердің тұтас бір жиынтығы қолдап отырады. Демек, дүниежүзілік нарық экономикасының құрылымдары нарықта жұмыс істейтіндерге, олар бұған ұмтыла ма, жоқ па, қалай билік беретін болса, дəл сол сияқты жүйенің өзі оның құрамындағы мемлекеттерге сондай билік береді.

	Бұл Роберт Кокстың «Өндіріс, билік жəне əлемдік тəртіп» (Cox. Production, Power and World Order, 1987) атты еңбегіндегі талдауға қайшы емес – ол мұнда əлеуметтік күштер мен нəтижелер арасындағы айнымалы шама ретіндегі халықаралық саяси жүйеге ерекше назар аударғанымен, мен мемлекеттер жүйесі қолдайтын қауіпсіздік құрылымын қаржы, өндіріс жəне білім құрылымдарынан бөлер едім.

	Осы себептерге байланысты, меніңше, халықаралық қатынастарды зерттеудегі реализм мен неореализм де, экономиканы зерттеудегі тепе-теңдіктің неоклассикалық ұғымы да тығырыққа тірейді, сондықтан ұмытылуы керек. Олар халықаралық саяси экономия үшін төте жолдар емес, – culs-de-sac, strade senza uscita163. Егер біз саяси жəне экономикалық іс-əрекеттің шынайы синтезіне қол жеткізгіміз келсе, онда, ерте ме, кеш пе, қайтып оралуға, сосын бəрін жаңадан бастауға тура келеді.

	Мақсат – жаһандық үйдегі салдарларды жəне оларды тудырған дүниелерді айқын талдауда жатыр. Бұл «салдарлардың» ішіне дистрибутивті нəтижелер де, жалпы жүйедегі құндылықтардың тиісті тұтастығы да кіреді. Халықаралық саяси экономияның жүзеге асу тəсілінің əділдікті қамтамасыз еткеннен гөрі байлық өндіруге аз ықпал етуі жалғасып отыр ма? Ол дербестікті немесе таңдау еркіндігін қамтамасыз ете ме? Түптің түбінде бұл қазір немесе таяудағы уақытта тұрақтылық пен қауіпсіздікті қамтамасыз ете ме? Осынау құндылықтардың кез келгеніне арналған «кім үшін?» деген дистрибутивті сұрақ бар ма? Қандай əлеуметтік, экономикалық, этникалық немесе діни топтар үшін жүйе байлықтың, қауіпсіздіктің, əділеттіліктің немесе таңдау еркіндігінің басым бөлігін қамтамасыз етеді?

	Мен үшін бастауға қайта оралу деген əдетте мораль философиясы деп аталатын дүниеге қайта оралу дегенді білдіреді. Менің түсінуімше, мораль философиясы іргелі құндылықтарды: олар адамзат қоғамының реттелуінде қалай көрініс беруі жəне олардың арасындағы кикілжіңдер қалай шешілуі мүмкін – соларды қарастыратын. Мораль философиясы – ал кейбір философтар осы уақытқа дейін – кез келген қоғамдағы құндылықтарды талдаумен, оларды бір мезетте біріктірумен жəне таратып бөлумен айналысады. Қазіргі бірден-бір айырмашылық: біздің көріп отырғанымыз – жаһандық қоғам жəне оның негізінде іс жүзіндегі əлемдік саяси экономия. Басқаəлеуметтікғылымдардыңсияқтыморальфилософиясыныңкөкжиектері бұдан əрі мемлекеттердің шекараларында тұйықталып қалмайды. Сол себепті талдауды мораль философиясынан бастау – халықаралық саяси экономия мəселелерін талдауға келгенде ұлтшылдыққа немесе кез келген басқа фанатизмге қарсы кепіл бола алады.

	Талдаудың аясынан қаншалықты тысқары шығуға, сосын нұсқамаларға ауысуға болады – бұл енді субъективті мəселе. Нормативті дəйектермен шабыттанған кейбір ғалымдар құндылықтарды түрліше біріктіруге мақсатты ықпал етуді жəне жекелеген құндылықтардың əртүрлі дистрибутивті нəтижелерін қорғауы мүмкін. Баз біреулерді тек қана өлшемдерді, өндіріс, қаржы, қауіпсіздік пен білім құрылымдарын жəне олардың қалай пайда болғанын объективті, дəл талдауға талпыныс қызықтыруы мүмкін. Макиавеллидің солтүстікафрикалық замандасы Ибн-Хальдун сияқты олардың мақсаты тек «заттардың осылай болғандығы қалай жəне неге осылай болған» деген қарапайым сұраққа жауап табуға саяды (Lacoste, 1984. P. 177). Тацит тарихты өнер деп бағаласа, Ибн-Хальдун оны Солтүстік Африканың əлеуметтік һəм экономикалық құрылымдарындағы саяси өзгерістердің негізгі себептерін іздестіре отырып, ғылымға айналдыруға тырысты. Халықаралық қатынастардағы реалистік бағыттың алдында тұрған Макиавеллимен қарама-қарсылық ғаламат. Макиавелли əміршіге мемлекетті жəне оның басқалармен қарым-қатынастарын бақылауда ұстай отырып, қалай аман қалу жөнінде кеңес айтпақ еді. Қазіргі кезде қарапайым боп көрінетін себептерге байланысты, меніңше, халықаралық саяси экономияны зерттеу бүгінде Макиавеллидікінен гөрі Ибн-Хальдунның идеяларын көбірек қажет етеді.

	Қорыта келе, осы ойларды оқыту мен зерттеудің іс жүзіндегі терминдеріне айналдыра отырып, баса айтарымыз – екі императив бар екендігі. Біріншісі, оқытылатын курстарға да, ғылыми-зерттеу жұмыстарына да тəуелсіз қатысы бар – халықаралық саяси экономияны зерттеу саласын мемлекеттік-орталықтық көзқарастан неғұрлым алысырақ орынға ауыстыру. Зерттегенде жəне талдағанда негізгі назар жүйеге жəне ондағы құндылықтардың бірігуіне аударылуы тиіс. Сұрақтар əрдайым: мұндай нəтиженің пайда болуы қандай саяси һəм экономикалық жолдардан басталды жəне қандай саяси һəм экономикалық құрылымдардың арқасында мүмкін болды? дегеннен басталуы керек. Себептерден кейін салдарлар келеді: кім ұтты? Кім құнын төледі? Кім қауіпке басын тікті? Кім жаңа мүкіндіктерге ие болды?

	Екінші императив – жоғарыда келтірілген екі жағдайды іс жүзінде пайдалану: саясаттың шекараларын кеңейту жəне оған құрылымдық та, салыстырмалы да биліктің – басқалардың идеяларына, олардың несиелерге қолжетімдігіне, қауіпсіздігінің келешегіне, өндірушілердің де, тұтынушылардың да материалдық тұрмысын жақсарту мүмкіндігіне ықпал ету билігі де кіретін етіп – сол биліктің тұжырымдамасын кеңейту. Бұл екі өзгерістің мегзейтіні – себептер іздестіргенде біз мемлекеттен тысқары жерлерге, яғни, нарықтарға һəм нарық операторларына жəне олардың сыртында тұрған мемлекеттік емес билікке көз тігеміз. Салдарлар іздегенде де біз тағы «ұлттан» бөлек тұрған адамдар ассоциацияларын – таптарды, ұрпақтарды, шыққан тектерді, тіпті түрлерді, яғни, мемлекеттен тыс жерлерді назарға аламыз.





Сэмюэль Хантингтон




	Сэмюэль Хантингтон 1927 жылы 18 сəуірде Нью Йорк қаласында дүниеге келді. Ол бакалавр дəрежесін 1946 жылы Иель университетінде, магистр дəрежесін 1948 жылы Чикаго университетінде, философия ғылымдарының докторы дəрежесін 1951 жылы Гарвардта иеленді. 1959-1962 жылдары Колумбия университетінде əскери зерттеулер институтының директоры болды. Гарвардқа қайтып келгеннен кейін 1967-1969, 1970-1971 жылдары үкімет департаментінің төрағасы қызметін атқарды. Бұдан кейін Дж.Олин атындағы Стратегиялық зерттеулер институтының директоры, 1996 жылы Гарвард академиясының төрағасы болды. 1977-1978 жылдары Ақ Үйде ұлттық қауіпсіздік кеңесінде қауіпсіздікті жоспарлаудың үйлестірушісі қызметін атқарды, көптеген ғылыми кеңестердің мүшесі. Хантингтон оннан аса кітаптың, тоқсаннан аса ғылыми мақаланың авторы жəне баспагері. Оның «Өркениеттер қақтығысы жəне əлемдік тəртіп» атты кітабы 1996 жылдың күзінде жарық көріп, 22 тілге аударылды.





ӨРКЕНИЕТТЕР ҚАҚТЫҒЫСЫ МА?




	Болашақ жанжалдың моделі



	Əлемдік саясат жаңа кезеңге енгенде ақыл-ой иелері бізге оның келешектегі кейпіне қатысты долбарлар ағынын бірден төгіп жіберді: тарихтың соңы, ұлттар-мемлекеттер арасындағы дəстүрлі бəсекелестікке қайта оралу, жан-жаққа бағытталған үрдістер тегеурінен ұлттар-мемлекеттердің трайбализмге жəне жаһандануға қарай құлдырауы, т.б. Бұл долбарлардың əрқайсысы туып келе жатқан болмыстың жекелеген қырын қамтиды. Алайда бұл жерде мəселенің ең маңызды, өзекті төркіні назардан тыс қалады.

	Менің ойымша, туып келе жатқан əлемде жанжалдардың негізгі көзі идеология да, экономика да болмайды. Адамзатты бөлетін маңызды шекараларды жəне жанжалдардың басым көздерін айқындайтын мəдениет болады. Халықаралық істерде басты кейіпкер ұлт-мемлекет болмақ, алайда жаһандық саясаттағы ең елеулі жанжалдар түрлі өркениеттерге жататын ұлттар мен топтардың арасында жүреді. Өркениеттер қақтығысы дүниежүзілік саясаттың басым факторына айналатын болады. Өркениеттер арасындағы межелер – болашақ майдандар шебі деген сөз.

	Өркениеттер арасындағы болашақ жанжалдар – қазіргі заманғы ғаламдық жанжалдардың өрістеуінің аяқталу кезеңі. Бүгінгі халықаралық жүйені қалыптастырған Вестфалия бітімінен кейінгі бір жарым ғасыр ішінде батыс өңірлерде жанжалдар негізінен өзінің бюрократиялық аппаратын кеңейтуге, əскерін ұлғайтуға, экономикалық қуатын нығайтуға, ең бастысы – өз иеліктеріне жаңа жерлер қосып алуға тырысқан корольдер, императорлар, абсолюттік жəне конституциялық монархтар арасында қанат жайды. Бұл үдеріс ұлттар-мемлекеттерді дүниеге əкелді, содан Ұлы Француз революциясынан бастап жанжалдардың негізгі межесі билеушілердің арасынан гөрі ұлттардың арасына көбірек түсе бастады. Р.Р.Палмердің сөзімен айтсақ, 1793 жылы «корольдер арасындағы соғыстар бітіп, халықтар арасындағы соғыстар басталды».

	Осынау модель XIX ғ. бойы сақталды. Оны жоюды бастаған бірінші дүниежүзілік соғыс еді. Содан соң орыс революциясының жəне оған жауап ретіндегі реакцияның нəтижесінде ұлттар жанжалының орнына идеологиялар жанжалы келді. Басында бұл жанжалдың тараптары коммунизм, нацизм жəне либералдық демократия, содан кейін – коммунизм жəне либералдық демократия болды. Қырғи қабақ соғыс кезінде бұл жанжал екі аса ірі мемлекет арасындағы күреске айналды, ал бұлардың ешқайсысы да еуропалық классикалық ұғымдағы ұлт-мемлекет емес еді. Олардың өзіндік сəйкестілігі идеологиялық категорияларда тұжырымдалды.

	Билеушілер, ұлттар-мемлекеттер жəне идеологиялар арасындағы жанжалдар негізінен батыс өркениеттерінің жанжалы еді. У.Линд оларды «Батыстың азаматтық соғыстары» деп атады. Бұл дүниежүзілік соғыстарға, сондай-ақ XVII, XVIII, XIX ғасырлардағы соғыстарға қаншалықты қатысты болса, қырғи қабақ соғысқа да əділетті түрде соншалықты қатысты. Қырғи қабақ соғыстың аяқталуына халықаралық саясат дамуының батыстық кезеңінің аяқталуы дөп келді. Енді Батыс пен батыстық емес өркениеттер арасындағы өзара іс-əрекеттер алға шықты. Осынау жаңа кезеңде батыстық емес өркениеттердің үкіметтері мен халықтары бұдан былай тарих нысандары – батыстық отарлау саясатының нысанасы – ретінде көрінбейді, олар Батыспен қатар тарихты өздері жылжыта һəм жасай бастайды.



	Өркениеттер табиғаты



	Қырғи қабақ соғыс кезінде əлем «біріншіге», «екіншіге» жəне «үшіншіге» бөлінген еді. Бірақ содан кейін мұндай бөлудің мəні жойылды. Қазіргі кезде елдерді олардың саяси жəне экономикалық жүйелерін, экономикалық даму деңгейін негізге алып емес, мəдени жəне өркениеттік өлшемдерге сүйеніп топтастырған орынды.

	Сөз өркениет туралы болғанда назарда не тұрады? Өркениет дегеніміз қандай да бір мəдени мəнді білдіреді. Деревнялар, аймақтар, этникалық топтар, халықтар, діни қауымдар – бұлардың бəрі мəдени əр тектіліктің түрлі деңгейлерін көрсететін өзіндік ерекше мəдениетке ие. Оңтүстік Италиядағы деревня өз мəдениеті бойынша Солтүстік Италиядағы нақ сондай деревнядан айрықша болуы мүмкін, бірақ олар бəрібір италиялық селолар болып қала береді, оларды немістікімен шатастыра алмайсың. Өз кезегінде еуропалық елдердің оларды қытай немесе араб əлемінен айрықша ететін ортақ мəдени сипаттары бар.

	Осы жерде біз мəселенің мəнісіне жеттік. Өйткені батыс əлемі, араб аймағы жəне Қытай анағұрлым кең мəдени қауымдастықтың бөлшектері емес. Олар өркениеттер болып табылады. Біз өркениетті ең жоғарғы дəрежедегі мəдени қауымдастық ретінде, адамдардың мəдени сəйкестілігінің ең кең көлемді деңгейі ретінде айқындай аламыз. Келесі саты адам баласын басқа тіршілік иелерінен айырып көрсететін нəрсені құрайды. Өркениеттерді тіл, тарих, дін, салт-дəстүрлер, институттар сияқты объективті түрдегі ортақ қырлардың барлығы, сондай-ақ адамдардың жеке тұрғыдан өз-өзіне сəйкестілігі айқындайды. Өз-өзіне сəйкестіліктің түрлі деңгейлері бар: мəселен, Рим тұрғыны өзін римдік, итальяндық, католик, христиан, еуропалық, батыс əлемінің адамы деп сипаттай алады. Өркениет – қауымдастықтың адам оған өзін-өзі қатысты ететін ең кең түрдегі деңгейі. Адамдардың мəдени сəйкестілігі өзгеруі мүмкін, нəтижесінде белгілі бір өркениеттің құрамы мен шекарасы өзгереді.

	Өркениет өте көп халықты қамтуы мүмкін – мəселен, Қытайды алайық, ол туралы бірде Л.Пай: «Бұл өзін ел ретінде көрсеткен өркениет» деп айтқан екен.

	Алайда оның саны тіпті аз болуы да мүмкін – мысалы, Кариб бассейні аралдарындағы ағылшын тілді тұрғындардың өркениеті сияқты. Өркениеттің құрамына, мəселен, батыс, латынамерикандық немесе араб өркениеттері сияқты бірнеше ұлттар-мемлекеттер, я болмаса Жапониядағы секілді біреу-ақ кіруі мүмкін. Əрине, өркениеттердің бір-бірімен араласуы, бірінің үстіне бірі келуі, өзіне қосымша өркениеттер енгізуі айқын нəрсе. Батыс өркениеті екі негізгі нұсқада кездеседі: еуропалық жəне солтүстікамерикандық, ал ислам өркениеті араб, түрік жəне малай өркениеттері болып бөлінеді. Осының бəріне қарамастан өркениеттер белгілі бір тұтастыққа ие. Олардың арасындағы шекаралардың айқындығы сирек болғанымен, олар нақты шынайылыққа ие. Өркениеттер серпінді келеді: оларда өрістеу де, құлдырау да бар, ыдырау да, бірігу де бар. Сондықтан əр тарихшы студентке белгілі болғандай, өркениеттер жер бетінен жойылады, олар уақыт шаңының астында қалады.

	Батыста халықаралық сахнаның басты кейіпкерлері ұлттар-мемлекеттер деп саналады. Бірақ олар бұл рөлде тек бірнеше ғасырда ғана көрініс береді. Адамзат тарихының үлкен бөлігі – бұл өркениеттер тарихы. А.Тойнбидің есептеуінше, адамзат тарихы 21 өркениетті білген. Қазіргі заманда солардың алтауы ғана бар.



	Өркениеттер қақтығысынан неге қашып құтылуға болмайды?



	Өркениет деңгейіндегі сəйкестіліктің мəні арта түседі де əлемнің келбеті жеті-сегіз ірі өркениеттердің өзара іс-əрекеттерінің барысында қалыптасады. Бұларға батыстық, конфуцийлік, жапондық, исламдық, индуистік, православиелік-славяндық, латынамерикандық жəне, бəлкім, африкалық өркениеттер жатады. Болашақтың ең елеулі жанжалдары өркениеттер арасындағы меже сызығының бойымен қанат жаяды. Неге?

	Біріншіден, өркениеттер арасындағы айырмашылық жай ғана ақиқат емес. Олар анағұрлым маңызды. Өркениеттер өз тарихы, тілі, мəдениеті, дəстүрлері жəне, ең бастысы, діні бойынша біріне-бірі ұқсамайды. Əртүрлі өркениеттердің адамдары құдай мен адамның, жеке адам мен топтың, азамат пен мемлекеттің, ата-аналар мен балалардың, күйеуі мен əйелінің арасындағы қарым-қатынастарға əрқилы қарайды; олардың құқықтар мен міндеттердің, бостандық пен мəжбүрліктің, теңдік пен иерархиялықтың бір-біріне қатысты мəні туралы көзқарастары əртүрлі болады. Бұл айырмашылықтар ғасырлар бойы қалыптасады. Олар таяудағы болашақта жойылмайды. Олар саяси идеологиялар мен саяси режимдердің арасындағы айырмашылықтарға қарағанда анағұрлым іргелі. Əрине, айырмашылық міндетті түрде жанжалға апарып соқпайды, ал жанжал дегеніміз міндетті түрде зорлық-зомбылық емес. Бірақ ғасырлар бойғы ең созылмалы жəне қантөгісті жанжалдар тек қана өркениеттер арасындағы айырмашылықтардың салдарынан туындаған. Екіншіден, əлем барған сайын тарылуда. Əртүрлі өркениет халықтарының арасындағы өзара қарым-қатынас күшеюде. Бұл өркениеттік өзіндік сана-сезімнің өрістеуіне, өркениеттер арасындағы айырмашылықтарды пайымдаудың жəне өркениет аясындағы қауымдастықтың тереңдеуіне бастайды. Франциядағы солтүстікафрикалық иммиграция француздардың араздық сезімін өршітсе де, олардың басқа иммигранттарға – «Польшадан шыққан игі ниетті католиктер мен еуропалықтарға» – деген ізгі тілектілігін нығайта түсті. Американдықтар Канада мен еуропалық елдер салатын аса ірі инвестицияларға қарағанда жапон капиталына мейлінше жиырыла қарайды. Бəрі Д.Хорвиц жазған сценарий бойынша жүреді: «Нигерияның шығыс аудандарында ибо халқының адамы не ибо-оуэрри, не ибо-онича болады. Бірақ Лагоста ол тек ибо, Лондонда нигериялық. Ал Нью-Йоркта – африкалық». Əртүрлі өркениеттер өкілдерінің арасындағы өзара қарым-қатынастар олардың өркениеттік өзіндік сана-сезімін нығайтады, ал бұл өз кезегінде тарих тереңіне кететін немесе осылайша қабылданатын келіспеушілік пен дұшпандықты ушықтыра түседі.

	Үшіншіден, дүние жүзіндегі экономикалық жаңғыру жəне əлеуметтік өзгерістер үдерісі адамдардың тұрған жерімен дəстүрлі сəйкестілігін бұлыңғыр етіп жібереді, əрі бір мезетте сəйкестілік көзі ретіндегі ұлттар-мемлекеттердің рөлін əлсіретеді. Осының нəтижесінде пайда болған «шұңқырларды» көбіне-көп фундаменталдық қозғалыстар түріндегі діндер толтырады. Мұндай қозғалыстар тек исламда ғана емес, батыс христиандықта да, иудаизмде де, буддизмде де, индуизмде де қалыптасты. Көптеген мемлекеттер мен конфессияларда фундаментализмді білімді жастар, орта таптардан шыққан жоғары біліктілікті мамандар, еркін кəсіп өкілдері, бизнесмендер қолдайды. Г.Вайгель айтқандай, «əлемнің дінге қайта бас ұруы – ХХ ғ. аяғындағы басты əлеуметтік құбылыстардың бірі». Діннің қайта өрлеуі немесе, Ж.Кепельдің сөзімен айтқанда, «құдайдың есе қайтаруы», сəйкестілік пен ұлттық шекаралар аясынан тыс шыққан қауымдастыққа қатыстылық үшін – өркениеттерді біріктіру үшін негіз құрайды.

	Төртіншіден, Батыс рөлінің қосарлануы өркениеттік өзіндік сана-сезімнің өрістеуіне себеп болды, соған мəжбүр етті. Бір жағынан, Батыс өз қуатының шырқау биігінде тұр, ал екінші жағынан, мүмкін нақ сол себепті де шығар, батыстық емес өркениеттер арасында өз тектеріне қайта оралу жүріп жатыр. Қазір Жапонияның «Азияға қайта оралуы» туралы, Неру идеялары ықпалының тамамдалуы мен Үндінің «үнділенуі» туралы, Таяу Шығыста батыс социализм һəм ұлтшылдық идеяларының сəтсіздікке ұшырауы жəне «исламның жаңғыруы» туралы, ал соңғы жылдары Борис Ельцин елінің орыстандырылуы жəне шым-шытырықтандырылуы туралы айтыс-тартысты жиі естуге тура келеді. Өз құдіретінің шырқау биігінде тұрған Батыс əлемге батыстық емес кейіп бере алатын, жеткілікті ырқы мен ресурсы, ұмтылысы бар батыстық емес елдермен бетпе-бет келді.

	Бұрындары батыстық емес елдердің бетке ұстар топтары əдетте мейлінше Батыспен байланысқан, Оксфордта, Сорбоннда немесе Сандхерстте білім алған жəне батыстық құндылықтар мен өмір салтын бойына сіңірген адамдардан тұратын. Ал бұл елдердің халқы негізінен өздерінің ежелгі мəдениетімен мықты байланысын сақтаған еді. Бірақ қазір бəрі өзгерді. Көптеген батыстық емес елдерде бетке ұстар топтардың салиқалылыққа бет бұруы жəне өз мəдени тегіне қайта оралуы қарқынды жүруде. Мұнымен қатар батыстық, негізінен американдық дəстүрлер, өмір салты мен мəдениеті қалың жұртшылықтың арасында танымал бола бастады.

	Бесіншіден, мəдени ерекшеліктер мен айырмашылықтар экономикалық жəне саяси ерекшеліктер мен айырмашылықтарға қарағанда онша өзгеріске түсе қоймайды, сол себепті оларды шешу немесе ымыраға тіреу күрделірек. Бұрынғы Кеңестер Одағында коммунистер демократ бола алар еді, байлар кедейлерге, ал кедейлер байларға айнала алар еді, бірақ қалай болғанда да орыстар эстондықтар, ал əзірбайжандар армяндар бола алмас еді.

	Таптық жəне идеологиялық жанжалдарда өзекті сұрақ «Сен кім жағындасың?» болатын. Ал адам қай жақты да таңдай, сондай-ақ таңдаған тұғырнамасын өзгерте алатын. Өркениеттер жанжалында сұрақ басқаша қойылады: «Сен кімсің?». Мəселе ненің берілгендігі жəне оның өзгермейтіндігі туралы. Жəне біз Босния, Кавказ, Судан тəжірибесінен білгеніміздей, бұл сұраққа берілетін жауап ретсіз болғанда, ол адамның маңдайына сол жерде оқ тиеді. Дін адамдарды шыққан тегінен гөрі анағұрлым қатаң бөледі. Адам жартылай француз немесе жартылай араб, тіпті осы екі елдің де азаматы болуы мүмкін. Ал жартылай католик не жартылай мұсылман болу анағұрлым күрделі.

	Енді, ең соңында экономикалық регионализмнің күшейіп келе жатқанын айту керек. Еуропада ішкіаймақтық сауда айналымының үлесі 1980 жылдан 1989 жылға дейін 51-ден 59 пайызға, Оңтүстік-Шығыс Азияда – 33-тен 37 пайызға, Солтүстік Америкада – 32-ден 36 пайызға өсті. Осыған қарағанда, аймақтық экономикалық байланыстардың рөлі арта түседі. Бір жағынан, экономикалық регионализм жетістіктері бір өркениетке жату түйсігін бекітеді. Ал екінші жағынан, экономикалық регионализм егер ол өркениет ортақтығына негізделсе ғана табысты болады. Еуропалық Қоғамдастық еуропалық мəдениет пен батыс христиандығының ортақ негіздеріне орныққан. НАФТА-ның (еркін сауданың солтүстікамерикалық аймағы) жетістіктері Мексика, Канада жəне Америка мəдениеттерінің жалғасып отырған жақындасуына байланысты. Ал Жапония, мəселен, Оңтүстік-Шығыс Азияда осындай экономикалық қоғамдастық құруда қиындыққа тап болып отыр, өйткені Жапония – жалғыз ғана өзіндік қоғам жəне өркениет. Жапонияның Оңтүстік-Шығыс Азияның басқа елдерімен сауда жəне қаржы байланыстары қаншалықты мықты болғанымен, олардың арасындағы мəдени айырмашылықтар Батыс Еуропа немесе Солтүстік Америка үлгісіндегідей аймақтық экономикалық бірігу жолымен ілгерілеуге кедергі келтіруде.

	Керісінше, мəдениет ортақтығы, бір жағынан, Қытай Халық Республикасы, екінші жағынан, Гонконг, Тайвань, Сингапур жəне теңіздің арғы бетіндегі басқа Азия мемлекеттерінде орын тепкен қытай қауымдастықтары арасындағы экономикалық байланыстардың шапшаң өсуіне айқын ықпал етіп отыр. Қырғи қабақ соғыс аяқталсымен мəдениет ортақтығы идеологиялық айырмашылықтарды тез ығыстырады. Құрылықтық Қытай мен Тайвань уақыт өткен сайын жақындасуда. Егер мəдениет ортақтығы экономикалық бірігудің алғышарты десек, онда Қытай, шамасы, болашақ шығысазиялық экономикалық блоктың орталығына айналады. Шынтуайтында, бұл блок түзіліп келеді. Ол туралы М.Вайденбаум былай деп жазады: «Аймақта Жапонияның мысы басым болса да, Қытайдың негізінде Азиядағы өнеркəсіптің, сауданың жəне қаржы капиталының жаңа орталығы шапшаң пайда болуда. Бұл стратегиялық кеңістікте қуатты технологиялық жəне өндірістік потенциал (Тайвань), ұйымдастыру, маркетинг жəне қызмет салаларында үздік дағдылы кадрлар (Гонконг), коммуникациялардың тығыз жүйесі (Сингапур), қуатты қаржы капиталы (осы елдердің үшеуі де), сондай-ақ ұлан-байтақ жер, табиғат жəне еңбек ресурстары (құрылықтық Қытай) бар... Осынау дəстүрлі əулетті негізді дамытуға құрылған ықпалды қоғамдастық Гуанчжоудан Сингапурға дейін жəне Куала-Лумпурдан Манилаға дейін шарықтап жатыр. Бұл Шығыс Азия экономикасының ұйтқысы»164.

	Мəдени-діни ұқсастық сондай-ақ 10 араб емес мұсылман елдерін (Иран, Пəкстан, Түркия, Əзірбайжан, Қазақстан, Қырғызстан, Түркменстан, Тəжікстан, Өзбекстан жəне Ауғанстан) біріктіретін Экономикалық ынтымақтастық ұйымының негізінде де жатыр. Аталмыш ұйымды 60-жылдары үш мемлекет – Түркия, Пəкстан жəне Иран – құрған болатын. Оған кіретін кейбір елдердің көшбасшыларының Еуропалық Қоғамдастыққа кіруге жол жабық екенін түйсінуі ұйымды жандандыруға жəне кеңейтуге маңызды түрткі болды. Дəл сол сияқты КАРИКОМ, орталықамерикандық ортақ рынок жəне МЕРКОСУР ортақ мəдени негізге құрылған. Алайда Кариб бассейні аралдарындағы елдерді жəне Орталық Американы біріктіруге тиіс бұдан да көлемдірек экономикалық қауымдастық құруға талпыныс нəтиже бермеді – əзір ағылшын жəне латын мəдениеттерінің арасына көпір тұрғызу жүзеге аспай отыр.

	Этникалық һəм діни терминдерде өз сəйкестілігін анықтай отырып, адамдар өздері мен басқа этносқа, дінге жататын адамдардың арасындағы қарым-қатынастарды «біз» жəне «олар» қарым-қатынастары ретінде қарастыруға бейім тұрады. Шығыс Еуропадағы жəне бұрынғы Кеңес Одағы аумағындағы идеологияланған мемлекеттердің жойылуы этникалық сəйкестілік пен қарама-қайшылықтың дəстүрлі түрлерін бірінші қатарға шығаруға мүмкіндік берді.

	Мəдениет пен діндегі айырмашылықтар саяси мəселелердің, мейлі бұл адам құқығы немесе эмиграция болсын, коммерция немесе экология болсын, кең ауқымы бойынша пікір алшақтығын тудырады. Географиялық жақындық Босниядан Монакоға дейін өзара аумақ талап етушілікті қоздырып отырады. Бірақ бəрінен де маңызды дүние – Батыстың өз құндылықтарын: жалпыадамзаттық ретінде демократия мен либерализмді таратуға, əскери басымдықты сақтауға жəне өзінің экономикалық мүдделерін орнықтыруға тырысуы – басқа өркениеттердің қарсылығына тап болуда. Үкіметтер мен саяси топтардың барған сайын халықты жұмылдыруға жəне идеология негізінде коалициялар қалыптастыруға шамасы келмеуге айналды, сондықтан олар дін мен өркениеттің ортақтығына назар аудара отырып, қолдау табуға жиірек талпына бастады.

	Сонымен, өркениеттер жанжалы екі деңгейде қанат жаюда. Микродеңгейде өркениеттер арасындағы меже сызығы бойында тұратын топтар жер үшін жəне бір-біріне билік орнату үшін көбіне қанды күрес жүргізуде. Макродеңгейде əртүрлі өркениеттерге жататын елдер əскери жəне экономикалық салалардағы ықпал үшін бəсекелес болып отыр, олар өзінің саяси жəне діни құндылықтарын орнықтыруға тырыса отырып, халықаралық ұйымдар мен үшінші елдерге бақылау орнату үшін күресуде.



	Өркениеттер арасындағы меже сызықтары



	Егер қырғи қабақ соғыс жылдарында дағдарыстар мен қантөгістердің негізгі көздері саяси жəне идеологиялық шекаралар бойына шоғырландырылса, қазір олар өркениеттер арасындағы меже сызықтарына ойысты. Қырғи қабақ соғыс Еуропаны «темір перде» саяси һəм идеологиялық тұрғыдан бөлген кезден басталды. Бірақ Еуропаның идеологиялық бөлінуі жойылуы мұң екен, оны батыс христиандыққа – бірінші жағынан, православие мен исламға – екінші жағынан, мəдени бөлу қайта жанданды. Бəлкім, Еуропадағы ең маңызды бөлу сызығы, У.Уоллистің пікірінше, 1500 жылға таман қалыптасқан батыс христиандықтың шығыс шекарасы. Ол Ресей мен Финляндия арасындағы, Балтық елдері мен Ресейдің арасындағы қазіргі шекараның бойымен өтіп, Белоруссия мен Украинаны бөледі де, Трансильванияны Румынияның қалған жерлерінен бөліп батысқа қарай бұрылады, сосын Югославияны басып отырады да, қазіргі Югославияның қалған жерлерінен Хорватия мен Словенияны бөліп жатқан сызыққа дəлме-дəл дөп келеді. Балканда бұл сызық, əрине, Габсбург жəне Осман империялары арасындағы тарихи шекараға сəйкес келеді. Бұл сызықтың солтүстігіне жəне батысына қарай протестанттар мен католиктер тұрады. Олардың Еуропа тарихымен ортақ тəжірибесі бар: феодализм, Ренессанс, Реформация, Ағарту, Ұлы француз революциясы, өнеркəсіп революциясы. Олардың экономикалық жағдайы əдетте шығысқа қарай тұратындардан анағұрлым жақсы. Қазір олар ортақ еуропалық экономика аясындағы бұдан да тығыз ынтымақтастыққа жəне демократиялық саяси жүйелердің бірігуіне үміт арта алады. Аталмыш сызықтың шығысына жəне оңтүстігіне қарай православиелік христиандар жəне мұсылмандар тұрады. Тарихи тұрғыдан келгенде олар Осман немесе патша империясына жататын жəне оларға Батыстың тағдырын айқындаған тарихи оқиғалардың тек жаңғырығы ғана жетті. Экономикалық жағынан олар Батыстан артта қалуда əрі тұрақты демократиялық саяси жүйелер құруға да дайындығы одан азға ұқсайды. Енді бүгін таңда Еуропадағы басты демаркациялық сызық ретінде мəдениеттің «барқыт пердесін» идеологияның «темір пердесі» ауыстырды. Югославиядағы оқиғалар мұның тек саяси айырмашылықтар сызығы ғана емес, кейде қантөгісті жанжалдар сызығы болатынын көрсетті.

	Батыс пен ислам өркениеттерін бөлетін меже сызығы бойындағы жанжал, міне, 13 ғасыр созылып келеді. Арабтар мен маврлардың ислам пайда болуынан бастап Батысқа жəне Солтүстікке ілгерілеуі тек 732 жылы аяқталды. XI-XIII ғасырлар бойы кресшілер Қасиетті Жерге христиандық əкеліп, онда христиандық басқару орнатпақ болды жəне табысқа қолдары кейде жетіп, кейде жетпеді. XIV-XVII ғасырларда бастамашылық осман түріктерінің қолына өтті. Олар өз билігін Таяу Шығыс пен Балканға жайды, Константинопольді басып алды жəне екі рет Венаны қоршап қамауға алды. Алайда XIX ғ. – XX ғ. басында осман түріктерінің билігі құлдырай бастады. Солтүстік Африка мен Таяу Шығыстың үлкен бөлігі Англияның, Францияның жəне Италияның бақылауында қалды.

	Екінші дүниежүзілік соғыс аяқталғанда шегінетін кезек Батысқа келді. Отар империялар жойылды. Алдымен араб ұлтшылдығы, сосын мұсылман фундаментализмі өзін əйгі етті. Батыс оны энергия көздерімен жабдықтап отырған Парсы шығанағы елдеріне ерекше тəуелді болып қалды – мұнайы көп мұсылман елдері ақшаға, ал құлқы болғанда, қаруға да байыды. Арабтар мен Батыстың бастамашылығымен құрылған Израильдің арасында бірнеше соғыс болды. 50-жылдардың өне бойында Франция Алжирде толассыз қанды соғыс жүргізді. 1956 жылы британ жəне француз əскерлері Египетке басып кірді. 1958 жылы американдықтар Ливанға кірді. Кейін олар онда бірнеше рет қайтып отырды, сондай-ақ Ливияға шабуыл жасап отырды жəне Иранмен болған көптеген əскери қақтығыстарға қатысты. Бұған жауап ретінде араб жəне ислам лаңкестері кем дегенде үш таяушығыстық үкіметтің қолдауымен əлсіздердің тəсілін пайдаланып, батыстың ұшақтары мен ғимараттарын жара бастады, адамдарды кепілдікке алды. Батыс пен араб елдерінің арасындағы соғыс жағдайы 1990 жылы АҚШ Парсы шығанағына бір араб елдерін басқаларының басқыншылығынан қорғау үшін үлкен əскер жібергенде өзінің шырқау шегіне жетті. Бұл соғыс аяқталсымен НАТО жоспарлары «оңтүстік шекаралардың» бойындағы ықтимал қатерді жəне тұрақсыздықты ескере отырып жасалынды.

	Батыс пен ислам əлемінің арасындағы əскери қарама-қарсылық ғасыр бойы жалғасып келеді жəне оның жұмсару мүмкіндігі жөнінде ешқандай ниет байқалмайды. Керісінше, ол бұдан бетер ушығуы мүмкін. Парсы шығанағындағы соғыс көптеген арабтарды мақтаныш сезіміне бөледі – Саддам Хусейн Израильге шабуыл жасап, Батысқа қарсылық көрсетті. Бірақ солай бола тұра, ол соғыс Батыстың Парсы шығанағында əскери күшін орналастыруынан, оның қуатының басымдығынан жəне өз тағдырын өзі айқындауға қабілетсіздігінен туындаған зəбір көрушілік пен қорлық сезімдерді де дүниеге əкелді. Оның үстіне көптеген араб елдері – сыртқа мұнай шығаратындар ғана емес – тақап келген экономикалық жəне əлеуметтік дамудың деңгейі басқарудың автократиялық түрлерімен қабыспайтын болды. Оларда демократия енгізу талпынысы барған сайын күшейіп келеді. Кейбір араб елдерінің саяси жүйелері біршама ашық сипат алуда. Бірақ бұл негізінен ислам фундаменталистерінің пайдасына жүре бастады. Қысқасы, араб əлемінде батыстық демократия батысқа қарсы саяси күштерді нығайтып отыр. Бəлкім, бұл өткінші құбылыс болар, бірақ ол ислам елдері мен Батыстың арасындағы қарым-қатынастарды күрделендіретіні сөзсіз.

	Бұл қарым-қатынастарды демографиялық факторлар да күрделендіреді. Араб елдеріндегі, əсіресе Солтүстік Африкадағы, халықтың үдей өсуі Батыс Еуропа елдеріне эмиграцияны ұлғайтуда. Өз кезегінде батысеуропалық елдер арасындағы ішкі шекараларды біртіндеп жою аясында эмигранттардың қаптауы өткір саяси шиеленіс тудырды. Италияда, Франция мен Германияда нəсілдік баскөтерушілік барған сайын ашық сипат алуда, ал 1990 жылдан бастап араб жəне түрік эмигранттарына байланысты саяси дүрдараздық пен зорлық-зомбылық көрсету ұдайы өрістеп отыр.

	Екі жақ та ислам жəне батыс əлемдері арасындағы өзара іс-əрекеттерден өркениеттер жанжалын көруде. «Батысты келешекте мұсылман əлеміне қарама-қарсы тұру күтіп тұр, – деп жазады мұсылман дінідегі үнді журналисі М.Акбар. – Ислам əлемінің Магрибтан Пəкстанға дейін кең жайылуының өзі жаңа əлемдік тəртіп үшін күреске алып келеді». Осыған ұқсас тұжырымды Б.Льюис те жасайды: «Біздің алдымызда көңіл күйі мен қозғалыстың оларды пайдаланғысы келетін саясат пен үкіметтердің бақылауына бағынбайтын мүлде басқа деңгейдегілері тұр. Бұл қалай десек те өркениеттер жанжалы болып шығады – бəлкім, біздің иудейлік-христиандық дəстүрге, біздің дүниелік қазіргімізге жəне екеуінің де жаһандық өктемдік жүргізуіне қарсы біздің ежелгі бəсекелесіміздің иррационалдық, бірақ тарихи уағдалы реакциясы болмақ».165

	Тарихтың өне бойында араб-ислам өркениеті пұтқа табынушылыққа, анимистік көзқарасқа, ал бүгінде көбіне Оңтүстіктің христиандық қара түсті халқына ұдайы қарама-қарсылық жағдайында болды. Бұрын мұндай антагонизм құл сатушы араб жəне қара түсті құл бейнесінде көрініс беретін. Ал қазір ол Судандағы араб жəне қара түсті халықтар арасындағы ұзаққа созылған азамат соғысы, Чадтағы көтерілісшілер (Ливия қолдайтын) мен үкімет арасындағы қарулы күрес, Горн мүйісіндегі православиелік христиандар мен мұсылмандар арасындағы шиеленіскен қарым-қатынастар, сондай-ақ Нигериядағы мұсылмандар мен христиандар арасындағы қантөгіске дейін баратын саяси жанжалдар ретінде көрініс береді. Африка құрылығында христиандықтың жаңғыру жəне таралу үдерісі осынау өркениетаралық меже сызығы бойында зорлық-зомбылық ықтималдығын тек қана өрістетеді. Жағдайдың ушығуының белгісі 1993 жылғы ақпанда Хартумда Иоанн II Павел папаның сөйлеген сөзі болды. Онда ол Судандағы христиандық аз жұртшылыққа қарсы бағытталған исламдық үкіметтің іс-қимылдарын айыптаған еді.

	Ислам аймағының солтүстік өңірлерінде жанжал негізінен православиелік жəне мұсылман халықтары арасында қанат жаюда. Бұл жерде Босния мен Сараеводағы қырғынды, сербтер мен албандар арасындағы бітпейтін күресті, Болгариядағы болгарлар мен саны аз түріктер арасындағы шиеленіскен қарым-қатынастарды, осетиндер мен ингуштар, армяндар мен əзірбайжандар арасындағы қанды қақтығыстарды, Орта Азиядағы орыстар мен мұсылмандар арасындағы жанжалдарды, Ресей мүддесін қорғау мақсатында Орта Азия мен Кавказда орыс əскерлерін орналастыруды еске алған лəзім. Дін қайта өрістеп отырған этникалық өзіндік сəйкестілік отына май құюда, сол себепті бұл орыстарды олардың оңтүстік шекараларының қауіпсіздігі туралы алаңдатады. Бұл алаңдаушылықты А.Рузвельт сезген болатын. Ол былай деп жазды: «Ресей тарихының көп бөлігі славяндар мен түркілер арасындағы шекаралық күреске толы болды. Бұл күрес бұдан мың жылдан артық уақыт бұрын Ресей мемлекетінің негізі құрылған кезеңде басталған еді. Славяндардың шығыстағы көршілерімен жүргізген мың жылдық күресі – тек Ресей тарихын ғана емес, ресейлік мінез-құлықты түсінудің кілті. Бүгінгі ресейлік болмысты түсіну үшін көптеген ғасырлар бойы орыстардың назарын аударып келген түркі этникалық тобы туралы ұмытуға болмайды».166

	Өркениеттер жанжалының тамыры Азияның басқа аймақтарында да тереңге кеткен. Мұсылмандар мен индустар арасындағы тарих тұңғиығына кеткен күрес бүгінде тек Пəкстан мен Үнді арасындағы бəсекелестіктен ғана емес, Үндінің ішіндегі жауынгерлігі күшейіп келе жатқан үнділік топтар мен үлесі əжептəуір мұсылмандар арасындағы діни араздықтың күшеюінен де көрініп отыр. 1992 жылдың желтоқсанында Айодха мешіті қиратылғаннан кейін Үнді зайырлы һəм демократиялық болып қала ма, немесе индустық мемлекетке айнала ма, деген сұрақ кесе көлденеңдеді. Шығыс Азияда Қытай барлық дерлік көршілеріне аумақтық талап етушілік білдіруде. Ол Тибетте пұтқа табынушыларды қатыгездікпен талқандады, ал қазір саны аз түркі-мұсылман халықтарына да дəл соны істеуге дайын. «Қырғи қабақ» соғыстың аяқталуына қарай Қытай мен АҚШ арасындағы қарама-қарсылық адам құқығы, сауда жəне жаппай қырып-жоятын қаруды таратпау мəселесі салаларында ерекше ушықты, оның жұмсаруына ешқандай үміт жоқ. Дэн Сяопин 1991 жылы айтқандай, «Қытай мен Америка арасындағы жаңа қырғи қабақ соғыс жалғасуда».

	Дэн Сяопиннің сөзін Жапония мен АҚШ арасындағы барған сайын күрделенген қарым-қатынасқа да қаратып айтуға болады. Мəдени айырмашылықтар бұл елдердің арасындағы экономикалық дау-дамайды күшейтуде. Əр тарап қарсыласын нəсілдік тұрғыдан кінəлайды, бірақ, шынтуайтқа келгенде, АҚШ жағынан бөлектену нəсілдік емес, мəдени сипатта жүреді. Іргелі құндылықтары, ұстанымдары мен мінез-құлықтары бойынша бір-бірінен соншама алыс тұратын басқа екі қоғамды көз алдына елестету өте қиын. АҚШ пен Еуропаның экономикалық дүрдараздықтары да бұдан кем түспейді, бірақ олар соншалықты саяси бедерлі əрі эмоциялық бояуы қалың емес, өйткені американдық жəне еуропалық мəдениеттер арасындағы қарама-қайшылықтардың салмағы американдық пен жапондық өркениеттер арасындағы қарама-қайшылықтарға қарағанда анағұрлым жеңіл.

	Əртүрлі өркениеттер өзара іс-əрекет жасағанда зорлық-зомбылық болу мүмкіндігінің деңгейі өзгеруі ықтимал. Американдық жəне еуропалық кіші өркениеттер арасындағы қарым-қатынастарда жалпы Батыс пен Жапония арасындағы сияқты экономикалық бəсекелестік басымырақ. Солай бола тұра Еуразияға жайылып бара жатқан тіпті «этникалық тазалауға» дейін баратын этникалық жанжалдар селдір деп мүлде айтуға болмайды. Олар əртүрлі өркениеттерге жататын топтардың арасында жиірек кездеседі жəне мұндайда аса қатігез түрде өтеді. Еуразия құрлығының өркениеттері арасындағы тарихи қалыптасқан шекаралар қазір жанжалдар отына оранып отыр. Бұл жанжалдардың шарықтау шиеленісі əсіресе Солтүстік Африка мен Орта Азия арасындағы кеңістікте жарты ай тəрізді созылып жатқан ислам əлемінің шекарасында айқын көрініс береді. Бірақ зорлық-зомбылық көрсету, бір жағынан, мұсылмандар, екінші жағынан, Балкандағы православиелік сербтер, Израильдегі еврейлер, Үндідегі индустар, Бирмадағы буддалықтар жəне Филиппиндегі католиктер арасындағы жанжалдарда да орын алуда. Қай жерде болмасын ислам əлемінің шекарасы қанға бөгуде.



	Өркениеттердің топтасуы: «бауырлас елдер» синдромы



	Бір өркениетке жататын топтар немесе елдер басқа өркениеттің адамдарымен соғыс жағдайына тап болғанда, əрине, өз өркениетінің өкілдеріне сүйенуге тырысады. Қырғи қабақ соғыстың аяқталуына қарай жаңа əлемдік тəртіп қалыптаса бастады, соның барысында бір өркениетке жату, немесе Х.Д.С.Гринвейдің айтуынша «бауырлас елдер синдромы», ынтымақтастық пен коалициялардың негізгі қағидаты ретінде саяси идеологияның жəне күштер балансын қолдаудың дəстүрлі пайымдауларының орнына келді. Соңғы кездердегі жанжалдардың бəрі – Парсы шығанағындағы, Кавказдағы, Босниядағы – бұл синдромның біртіндеп пайда болғанын дəлелдейді. Рас, бұл жанжалдардың ешбірі де толыққанды соғыс болған жоқ, бірақ олардың қай-қайсысында болмасын өркениеттердің іштей бірігу элементтері болды. Жанжалдардың өрістеуіне қарай аталмыш фактордың маңызы арта беретін сияқты. Оның бүгінгі рөлі – болашақтың жаршысы болу.

	Бірінші. Парсы шығанағындағы жанжал барысында бір араб елі екіншісіне басып кірді, содан кейін араб, батыс жəне басқа елдер коалициясымен күреске түсті. Саддам Хусейннің жағына ашық аз ғана мұсылман елдері шықса да, көптеген араб елдерінің билеуші топтары оған ресми емес түрде қолдау көрсетті, сол себепті ол араб халықтары арасында кең танымал болды. Ислам фундаменталистерінің бəрі де сыртында Батыс тұрған Кувейт пен Сауд Арабиясының үкіметтерін емес, Иракты қолдады. Араб ұлтшылдығына май құя отырып, Саддам Хусейн исламға ашық жүгінді. Ол жəне оның жақтастары бұл соғысты өркениеттер арасындағы соғыс етіп көрсетуге тырысты. «Бұл Иракқа қарсы дүние жүзінің соғысы емес, – делінеді Меккедегі Ум Аль Кура университеті исламтану факультетінің деканы Сафар Аль Хавалидің кең танымал болған сөзінде, – бұл Батыстың исламға қарсы соғысы». Иранның діни көшбасшысы аятолла Али Хомейни Иран мен Ирак арасындағы бəсекелестіктен аттап өтіп, Батысқа қарсы қасиетті соғысқа шақырды: «Американдық басқыншылыққа, ашкөздікке, жоспарлар мен саясатқа қарсы күрес ғазауат болып есептеледі, кім де кім бұл соғыста қаза тапса, ол азап шегуші шейіт санатына қосылады». «Бұл соғыс тек Иракқа қарсы емес, бүкіл арабтар мен мұсылмандарға қарсы жүргізіліп отыр», – деп мəлімдеді Иордания королі Хусейн.

	Араб билеуші топтары мен халықтары көпшілігінің Саддам Хусейнді қолдауда бірігуі мұның алдында Иракқа қарсы коалицияға кірген араб үкіметтерін өз іс-əрекеттерін шектеуге жəне бұқаралық мəлімдемелерін жұмсартуға мəжбүр етті. Араб үкіметтері ара жіктерін аша бастады немесе Батыстың Иракқа қысым жасауын жалғастыруға, оның ішінде 1992 жылдың жазында ұшақтар ұшуға тыйым салынатын аймақ енгізуге жəне 1993 жылдың қаңтарында Иракты бомбылауға, қарсы шықты. 1990 жылы Иракқа қарсы коалицияға Батыс, Кеңес Одағы, Түркия жəне араб елдері кіретін. 1993 жылы онда іс жүзінде тек Батыс пен Кувейт қана қалды.

	Батыстың Иракқа қарсы батылдығын оның босниялық мұсылмандарды сербтерден қорғай алмағандығымен жəне Израильдің БҰҰ қарарларын орындамағаны үшін оған қарсы санкциялар қолданбағандығымен салыстыра келіп, мұсылмандар Батысты қосарлы мораль ұстанады деп кінəлайды. Алайда өркениеттер қақтығысы жүріп жататын əлем – ол қосарлы мораль сөзсіз болатын əлем: біріншісі «бауырлас елдерге» қатысты қолданылса, екіншісі басқаларға қатысты қолданылады.

	Екінші. «Бауырлас елдер» синдромы сондай-ақ бұрынғы Кеңес Одағы аумағындағы жанжалдарда да көрініс береді. Армяндардың 1992-93 жылдардағы əскери жетістіктері Түркияның өзіне діні, этникалық жəне тілі жағынан туыстас Əзірбайжанды қолдауын күшейтуге түрткі болды. «Түркия халқы да əзірбайжандар сияқты сезім шарпуына оранды, – деп мəлімдеді 1992 жылы бір жоғары лауазымды түрік шенеунігі. – Біз қысым астында қалдық. Біздің газеттер армяндардың жауыздығын əшкерелеген суреттерге толы. Бізге: бұдан əрі де шынымен бейтараптық саясатын жүргізе береміз бе? – деген сұрақ қойылды. Шамасы, біз Арменияға бұл аймақта ұлы Түркия бар екендігін көрсетуіміз керек». Мұнымен Түркияның президенті Тұрғұт Озал да келісіп, Арменияны сəл-пəл қорқытып қою керек деді. 1993 жылы ол «Түркия əлі өзінің азуын көрсетеді!» деп қайталады. Түркияның əскери-əуе күштері армян шекарасы бойында барлау ұшуларын жүргізді. Түркия Арменияға азық-түлік жеткізуді жəне əуе қатынастарын тоқтатты. Түркия мен Иран Əзірбайжанды бөлшектеуге жол бермейтінін мəлімдеді. Кеңес үкіметі ғұмырының соңғы жылдарында билік басында коммунистер отырған Əзірбайжанды қолдады. Алайда Кеңес Одағының ыдырауына байланысты саяси себептерді діни себептер алмастырды. Енді Ресей əскерлері армяндар жағында соғысуда, ал Əзірбайжан Ресей үкіметін ол 180 градусқа ауытқып шыға келді де, христиандық Арменияны қолдауда, деп айыптап отыр.

	Үшінші. Бұрынғы Югославиядағысоғыстыалсақ, бұлжердебатыс қоғамы босниялық мұсылмандарға іш тарта жəне қолдай, ал сербтер тарапынан болған зұлымдыққа үреймен һəм жеркенушілікпен қараған еді. Солай бола тұра ол мұсылмандарға хорваттар тарапынан жасалған шабуылдарға жəне Босния мен Герцеговинаны бөлшектеуге онша алаңдамады. Югославия ыдырауының бастапқы кезеңінде Германия күтпеген жерден дипломатиялық бастамашылық жəне қысым танытып, Еуропалық Қоғамдастыққа мүше қалған 11 мемлекетті өзі сияқты Словения мен Хорватияны тануға көндірді. Осынау екі католиктік мемлекеттің позициясын нығайту үшін Ватикан Словения мен Хорватияны Еуропалық Қоғамдастыққа дейін таныды. АҚШ та Еуропаның ізімен жүрді. Сөйтіп, еуропалық өркениеттің озық елдері өздерінің діндестерін қолдау үшін топтасты. Бұдан соң Хорватия Орталық Еуропадан жəне Батыстың басқа елдерінен мол қару алып жатыр деген хабарлар түсе бастады. Екінші жағынан, Борис Ельцин үкіметі православиелік сербтермен қарым-қатынасты бүлдірмеу үшін əрі Ресейді Батысқа қарсы қоймау үшін орталықтық саясат ұстануға тырысты. Десе де, ресейлік консерваторлар мен ұлтшылдар (олардың арасында халық депутаттары да аз болмады) сербтерге тиісті қолдау көрсетпеді деп үкіметті жазғырды. 1993 жылдың басында серб əскерлерінде бірнеше жүз ресейлік азамат қызмет атқарды, ал Сербияға, хабарларда айтылғандай, Ресей қаруы жеткізіліп тұрған.

	Өз кезегінде исламдық үкіметтер мен саяси топтар Батысты босниялық мұсылмандарды қорғамады деп жазғырады. Иран басшылары бүкіл дүние жүзі мұсылмандарын Боснияға көмек көрсетуге шақырды. БҰҰ тыйым салуына қарамастан Иран Боснияға солдаттар мен қару-жарақ жіберді. Иранның қолдауымен ливандық топтар босниялық қарулы күштерді ұйымдастыру жəне үйрету үшін жауынгерлер жіберді. 1993 жылы Боснияда жиырмадан аса мұсылман елдерінен 4000 жуық мұсылман соғысқа қатысты деген дерек бар. Сауд Арабиясының жəне басқа мемлекеттердің үкіметтері Боснияны бұдан да пəрменді түрде қолдауды талап еткен фундаменталистік топтар тарапынан күшті қысым көре бастады. Хабарларға сүйенсек, 1992 жылдың аяғында Сауд Арабиясы босниялық мұсылмандарды қару-жарақпен жəне азық-түлікпен жабдықтауды шын мəнісінде қаржыландырып отырды. Бұл олардың соғысқа қабілеттілігін сербтерге қарағанда анағұрлым арттырды.

	30-жылдары Испаниядағы азамат соғысы мұнда саяси тұрғыдан фашистік, коммунистік жəне демократиялық болған елдердің араласуына əкеп соқтырған еді. Қазір, 90-жылдары, Югославиядағы жанжал мұсылман, православиелік жəне батысхристиандық болып бөлінетін елдердің араласуына тіреп отыр. Бұл параллель байқалмай қалмады. «Босния мен Герцеговинадағы соғыс Испаниядағы азамат соғысы жылдарындағы фашизмге қарсы күрестің эмоционалдық баламасына айналды, – деді Сауд Арабиясының бір шолушысы. – Бұл соғыста қаза тапқандар мұсылман бауырларын азат ету жолында өмірлерін құрбан еткен азап шегушілер деп есептеледі».

	Жанжалдар жəне зорлық-зомбылық көрсету бір өркениетке жататын мемлекеттер арасында да, сондай-ақ бұл елдердің ішінде де болуы мүмкін. Бірақ олар əдетте өркениеттер арасындағы жанжалдар сияқты соншалықты қарқынды əрі көлемді емес. Бір өркениетке жату зорлық-зомбылықтың ықтималдығын, егер сондай жату болмаса, зорлық-зомбылық міндетті түрде орын алатын жағдайда, төмендетеді. 1991-92 жылдары көптеген адамдарды Ресей мен Украина арасындағы даулы аумақтар – бірінші ретте Қырым, содан соң Қара теңіз флоты – үшін, ядролық қару жəне экономикалық мəселелер үшін əскери қақтығыстың мүмкіндігі алаңдатты. Алайда, егер бір өркениетке жатудың қандай да бір рөлі болса, онда Ресей мен Украина арасындағы қарулы жанжалдың ықтималдығы үлкен емес. Бұлар, ғасырлар бойы тығыз байланыста болған, негізінен православиелік діндегі, екі славян халқы. Сондықтан 1993 жылдың басында жанжалға түрткі болған себептерге қарамастан, екі ел басшылары дүрдараздықты жоя отырып, табысты келіссөздер жүргізе алды. Бұл кезде бұрынғы Кеңес Одағының аумағында мұсылмандар мен христиандар арасында айтарлықтай ұрыстар жүріп жатты; тікелей қақтығысқа дейін барған шиеленісу Балтық жағалауында батыс жəне православиелік христиандар арасындағы қарым-қатынастарды айқындады; бірақ орыстар мен украиндықтар арасында іс зорлық-зомбылық көрсетуге жеткен жоқ.

	Өркениеттердің топтасуы бұған дейін шектеулі түрде болды, бірақ бұл үдеріс даму үстінде жəне оның болашақтағы əлеуеті əжептəуір болмақ. Парсы шығанағындағы, Кавказдағы жəне Босниядағы жанжалдардың жалғасуына байланысты əртүрлі елдердің позициясын жəне елдер арасындағы үйлеспеушілікті барған сайын өркениетке жатушылық айқындауда. Бұл тұрғыдан келгенде популистік түсінік ұстанған саяси қайраткерлер, діни көшбасшылар, бұқаралық ақпарат құралдары қалың жұртшылықтың оларға қолдау көрсетуін қамтамасыз ететін жəне құбылмалы үкіметтерге қысым жасауға мүмкіндік беретін қуатты қаруға ие болды. Таяудағы болашақта Босния мен Кавказдағы жанжалдар сияқты өркениеттер арасындағы меже сызығы бойынша басталған жергілікті дау-дамайлардың ірі көлемді соғысқа айналу қаупі бар. Келесі дүниежүзілік соғыс, егер ол басталатын болса, өркениеттер арасындағы соғыс болмақ.



	Батыстың қалған əлемге қарсы тұруы



	Басқа өркениеттермен салыстырғанда Батыс қазір өз қуатының шырқау биігінде тұр. Оның бұған дейінгі қарсыласы – екінші алпауыт ел əлемнің саяси картасынан жоғалды. Батыс елдерінің арасында əскери жанжалдың болуы ақылға сыймайды, Батыстың əскери қуатымен ешкім теңесе алмайды. Жапонияны есептемегенде, Батыстың экономикалық бəсекелесі жоқ. Ол саяси салада, қауіпсіздік саласында, ал Жапониямен бірге – экономика саласында көш басында тұр. Дүниежүзілік саяси мəселелер жəне қауіпсіздік мəселелері АҚШ-тың, Ұлыбританияның жəне Францияның басшылығымен, дүниежүзілік экономикалық мəселелер – АҚШ-тың, Германия мен Жапонияның басшылығымен ықпалды шешіліп отырады. Бұл елдердің барлығы бір-бірімен тығыз қарым-қатынас орнатқан, өз аясына кіші елдерді, батыс əлеміне жатпайтын елдердің бəрін кіргізбейді. БҰҰ Қауіпсіздік Кеңесі немесе Халықаралық валюта қоры қабылдаған жəне Батыстың мүддесін көздейтін шешімдер əлем жұртшылығына дүние жүзі қоғамдастығының зəру қажеттіліктеріне сəйкес шешімдер ретінде ұсынылады. «Дүниежүзілік қоғамдастық» тіркесінің өзі «еркін əлем» тіркесін ауыстырған эвфемизмге айналды. Ол АҚШ-тың жəне басқа батыс елдерінің мүдделерін білдіретін іс-əрекеттерге дүниежүзілік заңдылық сипат беруге бағышталған.167 Халықаралық валюта қоры жəне басқа халықаралық экономикалық ұйымдар арқылы Батыс өзінің экономикалық мүдделерін жүзеге асырады жəне басқа елдерге өз пайымдауы бойынша экономикалық саясат телиді. Батыс емес елдерде Халықаралық валюта қорын, сөзсіз, қаржы министрлері жəне тағы біреулер қолдайды, бірақ халықтың басым көпшілігінің ол туралы пікірі онша жақсы емес. Г.Арбатов Қор шенеуніктеріне «басқалардың ақшасын рахаттана тартып алатын, оларға экономикалық жəне саяси мінез-құлықтың демократиялық емес əрі жат ережелерін таңатын жəне оларды экономикалық бас еркінен айыратын необольшевиктер» деп сипаттама береді.

	БҰҰ Қауіпсіздік Кеңесінде Батыс басымдыққа ие, сондықтан оның шешімдері тек кейде ғана Қытай тарапынан болатын вето жұмсартқаны болмаса, Батысқа Иракты Кувейттен қуып шығу үшін жəне оның қару-жарағының күрделі түрлерін, сондай-ақ қарудың осындай түрлерін жасап шығару қабілетін жою үшін БҰҰ атынан күш қолдануға заңды негіздің болуын қамтамасыз етті. АҚШ-тың, Ұлыбританияның жəне Францияның Қауіпсіздік Кеңесі атынан Панамерикан авиакомпаниясының ұшағын жарды деген күдіктілерді ұстап беру жөніндегі Ливияға қойған талабы бұрын құлақ естімеген дүние еді. Ливия бұл талапты орындаудан бас тартқанда, оған санкциялар қолданылды. Араб əскерлерінің ең күштісін тас талқан еткен Батыс ойланбастан бүкіл араб əлеміне өзінің бар салмағымен қысым түсіре бастады. Шынтуайтқа келгенде, Батыс халықаралық ұйымдарды, əскери қуатты жəне қаржы ресурстарын өз басымдығын орната, батыстық мүдделерді қорғай жəне батыстық саяси һəм экономикалық құндылықтарды орнықтыра отырып, əлемді билеу үшін қолданады.

	Міне, батыстық емес елдер бүгінгі əлемді кем дегенде осылай қабылдайды, əрі олардың көзқарастарында ақиқаттың аз емес екендігі де рас. Биліктің көлеміндегі айырмашылықтар мен əскери, экономикалық жəне саяси билік үшін күрес Батыс пен басқа өркениеттер арасындағы жанжал көздерінің бірі болып табылады. Жанжалдың енді бір көзі – мəдениеттегі, базалық құндылықтар мен сенімдердегі айырмашылықтар. В.С.Нейполдың пайымдауынша, батыстық өркениет – əмбебап жəне барлық халықтар үшін жарамды. Беткі деңгейден қарағанда батыс мəдениетінің көп дүниесі шын мəнінде қалған əлемге сіңісіп кеткен. Бірақ тереңдегі деңгейде батыстық көзқарастар мен идеялар басқа өркениеттерге тəн көзқарастар мен идеялардан түбегейлі басқаша. Исламдық, конфуцийлік, жапондық, индуистік, буддалық жəне православиелік мəдениеттерде индивидуализм, либерализм, конституционализм, адам құқығы, теңдік, бостандық, заңның үстемділігі, демократия, еркін рынок, шіркеуді мемлекеттен бөлу сияқты батыстық идеялар табу қиын. Батыстың осынау идеяларды насихаттауға бағытталған күш-қуаты кейде «адам құқығының империализміне» қарсы араздық реакциясын тудырады жəне өз мəдениетінің ежелгі құндылықтарын нығайтуға септеседі. Мұны, мəселен, батыстық емес елдердің жастарының діни фундаментализмді қолдауы дəлелдейді. Тіпті «əмбебап өркениеттің» мүмкін болуы туралы тезистің өзі – батыстық идея.

	Ол көптеген азиялық мəдениеттердің партикуляризміне, бір адамдарды басқалардан бөлектейтін ерекшеліктерге тікелей қарама-қарсы жағдайда тұрады. Шынында да, əртүрлі қоғамдағы жүз құндылықтық мақсаттың маңыздылығын салыстырмалы түрде зерттеу көрсеткеніндей, «Батыста бірінші дəрежелі маңыздылығы бар құндылықтардың қалған əлемдегі маңызы анағұрлым төмен».168 Саяси салада бұл айырмашылықтар Құрама Штаттардың жəне Батыстың өзге мемлекеттерінің басқа елдердің халықтарына батыстық демократиялық идеялар мен адам құқығын күштеп таңуынан айқын көрінеді. Басқарудың қазіргі демократиялық түрі тарихи Батыста қалыптасқан. Егер ол батыстық емес кей елдерде орныққан болса, бұл тек батыс отарлығының немесе қысымының салдары ғана болып табылады.

	Сонымен, болашақта əлемдік саясаттың орталық өзегі, К.Махбубани айтқандай, «Батыс пен қалған əлемнің» арасындағы жанжалға жəне батыстық емес өркениеттердің батыстың қуаты мен құндылықтарына қарсы реакцияға айналады.169 Осы тақылеттес реакция əдетте төмендегі үш түрдің біреуіндегідей, немесе олардың үйлесімділігіндей, көрініс береді.

	Біріншіден, бұл өзі ең соңғы нұсқа, батыстық емес елдер Солтүстік Корея мен Бирманың ізін баса отырып, оқшаулануға бет бұрады – өз елдеріне Батыстың енуіне жəне іруіне жол бермейді, сол себепті, шынтуайтқа келгенде, Батыс үстемдік жүргізіп отырған дүниежүзілік қоғамдастықтың өміріне араласудан бас тартады. Бірақ мұндай саясат жүргізу өте қымбатқа түседі, сондықтан тек санаулы ғана елдер оны толық қабылдайды.

	Екінші мүмкіндік – Батысқа қосылуға жəне оның құндылықтары мен институттарын қабылдауға тырысу. Халықаралық қарым-қатынастар теориясының тілінде мұны «пойыздың басқышына жармасып үлгеру» деп атайды.

	Үшінші мүмкіндік – экономикалық жəне əскери қуатты арттыра жəне Батысқа қарсы басқа батыстық емес елдермен ынтымақтаса отырып, Батысқа қарама-қарсылық орнатуға талпыну. Осымен бір мезетте шынайы ұлттық құндылықтар мен институттарды сақтауға, басқаша айтқанда, вестернеленуге емес, жаңғыруға болады.



	Қақ жарылған елдер



	Болашақта, адамдардың белгілі бір өркениетке жатуы өзіндік сəйкестіліктің негізіне айналғанда, Кеңес Одағы немесе Югославия сияқты халқында бірнеше өркениеттік топтар бар елдер ыдырауға бет алады. Бірақ іштей қақ жарылған елдер де бар – мəдени тұрғыдан əжептəуір біркелкі сияқты көрінгенімен, оларда нақ қандай өркениетке жатады деген мəселеде келісім болмайды. Олардың үкіметтері əдетте «пойыздың басқышына секіріп мініп», Батысқа қосылғысы келеді, алайда бұл елдердің тарихының, мəдениетінің жəне дəстүрлерінің Батыспен ортақ ештеңесі жоқ.

	Іштей қақ жарылған елдің ең айқын жəне типтік үлгісі – Түркия. ХХғ. аяғындағы түрік басшылығы Ататүрік дəстүрлеріне адалдығын сақтады жəне өз елін қазіргі заманғы, батыс тұрпатты секуляризацияланған ұлттар-мемлекеттерге жатқызды. Ол Түркияны Парсы шығанағындағы соғыс кезінде НАТО бойынша Батыстың одақтасы қылды, ол елді Еуропалық қоғамдастыққа қабылдануына қол жеткізгісі келеді. Солай бола тұра түрік қоғамының жекелеген элементтері ислам дəстүрлерінің қайта жаңғыруын қолдайды жəне Түркия негізінде таяушығыстық мұсылман мемлекеті деп тұжырымдайды. Оны қойып, Түркияның саяси элитасы өз елін батыстық қоғам деп есептесе, Батыстың саяси элитасы мұны мойындамайды. Түркия ЕҚ-ға қабылданбай тұр, ал мұның шын себебі, президент Озалдың сөзімен айтқанда, «біздің мұсылман, ал олардың христиан екендігінде, бірақ олар бұл туралы ашық айтпайды». Меккені қабылдамаған, сондай-ақ өзін Брюссель қабылдамаған Түркия қайда баруы керек? Жауаптың «Тəшкент» болуы ықтимал. КСРО-ның күйреуі Түркияға Греция жағалауларынан Қытайға дейінгі кеңістікте жеті елді қамтитын қайта жаңғырған түрік өркениетінің көшбасшысы болудың бірегей мүмкіндігін ашты. Батыстың қолдауына сүйенген Түркия өзі үшін осынау жаңа сəйкестілікті құруға бар күш-қуатын салды.

	Соңғы онжылдықта осыған ұқсас жағдайда Мексика да қалды. Егер Түркия өзінің Еуропаға тарихи қарама-қарсылығынан бас тартса жəне оған қосылуға тырысса, бұрын Құрама Штаттарға қарсы тұру арқылы өзіндік сəйкестілікке қол жеткізген Мексика енді осы елге еліктеуге жəне Еркін сауданың солтүстікамерикандық аймағына (НАФТА) кіруге тырысады. Мексикалық саясаткерлер аса зор мəселені – Мексиканың сəйкестілігін қайта тұжырымдауды – шешумен айналысуда жəне осы мақсатта уақыты келгенде түбегейлі саяси өзгерістерге түрткі болатын іргелі экономикалық реформалар жүргізуде. 1991 жылы президент Карлос Салинастың бірінші кеңесшісі маған Салинастың үкіметі жүргізіп жатқан өзгерістер туралы егжей-тегжейлі айтқан еді. Ол əңгімесін бітіргенде мен: «Сіздің сөздеріңіз маған қатты əсер етті. Шамасы, сіздер Мексиканы латынамерикандық елден солтүстікамерикандық елге айналдырғыларыңыз келетін сияқты». Ол маған таңдана қарады да саңқ ете түсті: «Дұп-дұрыс! Біз нақ осылай істегіміз келеді, бірақ, əрине, бұл туралы ешкім ашық айтпайды!». Бұл ескерту Мексикада да Түркиядағы сияқты жаңа ұлттық сəйкестілікке ықпалды қоғамдық күштер қарсы тұратынын көрсетеді. Түркияда Еуропаға бағыт ұстаған саяси қайраткерлер исламға қарай ишаралар жасауға мəжбүр болды (Озал Меккеге қажылыққа барды). Дəл сол сияқты Солтүстік Америкаға бағыт ұстаған Мексика көшбасшылары Мексиканы латынамерикандық ел деп есептегендерге қарай ишара істеуге мəжбүр болды (Гвадалахардағы Салинас ұйымдастырған жоғары деңгейдегі иберия-американ кездесуі).

	Іштей екіге жарылу тарихи тұрғыдан əсіресе Түркияны терең қопарып кетті. Құрама Штаттар үшін «іштей жарылған» ең жақын ел – Мексика. Жаһандық масштабта іштей ең көлемді жарылған ел Ресей болып қала береді. Ресей батыстың бөлігі ме, немесе ол аса ерекше, православиелік-славяндық өркениетті басқара ма, деген сұрақ, əрине, Ресей тарихында бірнеше рет қойылды. Коммунистер жеңгеннен кейін проблема одан əрі шым-шытырық сипат алды: батыс идеологиясымен қаруланған коммунистер оны Ресей жағдайына бейімдеді, сосын осынау идеология атынан Батыспен бəсекеге түсті. Коммунистік үстемдік батыстықтар мен славянофилдер арасындағы тарихи айтыс-тартысты күн тəртібінен алып тастады. Бірақ коммунизмнің беделі түскеннен кейін орыс халқы бұл мəселемен қайта бетпе-бет келді.

	Президент Ельцин Ресейді батыс əлемінің «қалыпты» еліне айналдыруға тырысып, батыстық қағидаттар мен мақсаттарды ұстанды. Алайда билік басындағы топтың та, ресей қоғамының қалың бұқарасының да бұл жөніндегі пікірлері əрқилы. Ресейді вестерндеуге сабырлы қарсылық көрсетушілердің бірі С.Станкевичтің есептеуінше, Ресей оны еуропалық ел, дүниежүзілік экономикалық жүйенің бөлігі жəне бүгінгі дамыған елдердің Жетеулігінен кейінгі сегізінші нөмір ететін «атлантизм» бағытынан бас тартуы тиіс, ол Атлант одағының жетекші елдері Германия мен АҚШ-қа иек артпауы керек. Таза «еуразиялық» саясатты да қабыл алмай отырғанымен Станкевич Ресей шекарадан тыс жерлерде тұратын орыстарды қорғауға басты назар аударуы керек деп санайды. Ол Ресейдің түркілік жəне мұсылмандық байланыстарына мəн бере отырып, мынаны талап етеді: «Ресейдің ресурстары бұдан гөрі қолайлы түрде қайта бөлінуі, оның басымдықтары, байланыстары мен мүдделері Азияның пайдасына – Шығыс бағытына қарай қайта қаралуы керек. Бұл тұрғыдағы адамдар Ельцинді Ресейдің мүдделерін Батысқа бағындырғаны үшін, оның қорғаныс қуатын əлсіреткені үшін, дəстүрлі одақтастарды, мəселен, Сербияны, қолдаудан бас тартқаны үшін жəне халықты сансыз зардап шегуге ұрындырған экономикалық жəне саяси реформалар жолын таңдағаны үшін сынайды. Ресей «бірегей еуразиялық өркениет» болып табылады деп 20-жылдардың өзінде жазған П.Савицкий идеяларына қызығушылықтың қайта туындауы да осынау үрдістің көрінісі.170 Бұдан да қаттырақ шығатын, кейде ашық ұлтшылдық, антибатыстық жəне антисемиттік түрдегі дауыстар да бар. Олар Ресейдің əскери қуатын қайта жаңғыртуға жəне Қытаймен, мұсылман елдерімен бұған дейінгіден гөрі тығыз байланыс орнатуға шақырады. Ресей халқы саяси элитадан бетер іштей бөлінген. 1992 жылдың көктеміндегі елдің еуропалық бөлігінде жүргізілген қоғамдық пікір сауалнамасы көрсеткеніндей, халықтың 40 пайызы Батысқа оң көзбен қараса, 36 пайызы сол көзбен қарайды. 90-жылдардың басындағы Ресей өзінің бүкіл тарихындағыдай іштей жарылған ел болып қалды.

	Іштей жарылған ел қайтадан өзінің мəдени сəйкестілігіне келу үшін үш шарт орындалуы тиіс. Біріншіден, бұл елдің саяси жəне экономикалық элитасы жалпы осынау қадамды қолдап, оған оң пиғыл танытуы керек. Екіншіден, оның халқы жаңа сəйкестілік қабылдауға, мейлі құлықсыз болса да, келісуі тиіс. Үшіншіден, іштей жарылған ел енгісі келетін өркениеттің үстем топтары «дүниеге жаңа келгенді» қабылдауға дайын болуы керек. Мексика жағдайында үш шарт та орындалған болатын. Турция жағдайында – алғашқы екеуі. Ал енді Батысқа қосылғысы келетін Ресеймен мəселе қалай болады – бұл мүлде түсініксіз. Либералды демократия мен марксизмленинизмнің арасындағы жанжал бүкіл айырмашылықтарға қарамастан сырттай болса да бостандық, теңдік жəне гүлдену тəрізді бірдей негізгі мақсаттар қойған идеологиялар жанжалы болды. Бірақ дəстүршілденген, авторитарлық, ұлтшылданған Ресей мүлде басқа мақсаттарға ұмтылатын болады. Батыстық демократ кеңестік марксистпен салиқалы айтыс-тартысқа түсе алатын. Ал мұндай жағдайдың орыс дəстүршілімен болуы ақылға сыймайды. Енді егер орыстар марксист болудан бас тартып, либералдық демократияны қабылдамаса жəне өздерін батыс адамдарындай емес ресейлік ретінде ұстай бастаса, онда Ресей мен Батыс арасындағы қарым-қатынастар қайтадан алшақтық һəм араздық кейпіне енуі мүмкін.171



	Конфуций-ислам блогы



	Батыстық емес елдердің Батысқа қосылу жолында тұрған кедергілер тереңдігі мен күрделілігі жөнінен əртүрлі болады. Латын Америкасы мен Шығыс Еуропа елдері үшін олар онша үлкен емес. Ал бұрынғы Кеңес Одағының православиелік елдері үшін – анағұрлым елеулі. Бірақ ең күрделі кедергілер мұсылман, конфуций, индуист жəне будда халықтарының алдынан шығады. Батыс əлемінің ассоциациялық мүшесі сияқты осы тұрғыдағы бірегей позицияға Жапонияның қолы жетті: кейбір қарым-қатынастарда ол батыс елдерінің санатына қосылады, бірақ олардан өзінің маңызды өлшемдері бойынша өзгеше екендігі сөзсіз. Мəдениет немесе билік пайымдаулары бойынша Батысқа қосылғысы келмейтін не қосыла алмайтын елдер өзінің экономикалық, əскери жəне саяси қуатын арттыра отырып, онымен бəсекелестікке түседі. Олар бұған ішкі даму есебінен де, басқа батыстық емес елдермен ынтымақтасу есебінен де қол жеткізеді. Мұндай ынтымақтастықтың ең белгілі мысалы – батыстық мүдделерге, құндылықтар мен күш-қуатқа қыр көрсету ретінде қалыптасқан конфуций-ислам блогы.

	Қазір батыс елдерінің бəрі дерлік өздерінің əскери арсеналдарын қысқартуда. Ельцинның басшылығымен Ресей де соны істеуде. Ал Қытай, Солтүстік Корея жəне бірқатар таяушығыстық елдер əскери əлеуетін елеулі түрде ұлғайтуда. Осы мақсатта олар батыс һəм батыстық емес елдерден қару-жарақ сатып алуда жəне өздерінің əскери өнеркəсібін дамытуда. Осының нəтижесінде Ч.Кроутхемм «қарулы елдер» феномені деп атаған феномен пайда болды, ал «қарулы елдер» дегеніміз мүлде Батыс елдері емес. Басқа нəтиже – қару-жараққа бақылау орнату тұжырымдамасын қайта пайымдау. Қару-жараққа бақылау орнату идеясын ұсынған Батыс болатын. Қырғи қабақ соғыс бойы мұндай бақылаудың алғашқы кезектегі мақсаты, бірінші жағынан, Құрама Штаттар мен олардың одақтастары, екінші жағынан, Кеңес Одағы мен оның одақтастары арасындағы тұрақты əскери тепе-теңдікке қол жеткізу еді. Қырғи қабақ соғыстан кейінгі дəуірде қару-жараққа бақылау орнатудың ең бірінші мақсаты – батыстық емес елдердің болашақта батыстық мүдделерге қауіп төндіретін əскери əлеуетін бодырмау. Бұған қол жеткізу үшін Батыс халықаралық келісімдерді, экономикалық қысымды жəне қару-жарақ пен əскери технологиялардың орнын ауыстыруға бақылау орнатуды пайдаланады.

	Батыс пен конфуций-ислам мемлекеттері арасындағы жанжал көп жағдайда (əрине тек бұған ғана байланысты емес) ядролық, химиялық жəне биологиялық қару, баллистикалық ракеталар жəне мұндай қаруды жеріне жеткізетін басқа күрделі құралдар, сондай-ақ оларды басқару, қадағалап байқау жүйелері мен нысананы жоятын басқа да электрондық құралдар мəселелері төңірегінде шоғырланады. Батыс таратпау қағидатын жалпыға ортақ жəне міндетті норма ретінде, ал таратпау жəне бақылау туралы келісімдерді – бұл норманы жүзеге асырудың жолы ретінде жария етеді. Қазіргі заманғы қарудың түрлерін таратуға септесетіндерге түрлі санкциялар жүйесі, ал таратпау қағидатын ұстанатындарға артықшылықтар жүйесі көзделген. Əрине, негізгі назар Батысқа дұшпандық танытатын немесе болашақта осыған саятын елдерге аударылады.

	Өз кезегінде батыстық емес елдер өздерінің қауіпсіздігі үшін қажет деп есептейтін кез келген қаруды сатып алуға, жасап шығаруға жəне орналастыруға өз құқығын қорғайды. Олар Үнді қорғаныс министрінің «Парсы шығанағындағы соғыстан қандай сабақ алдыңыз?» деген сұраққа: «Егер сіздерде ядролық қару болмаса, Құрама Штаттармен байланыспаңыздар» деген жауабындағы шындықты толығымен игерді. Ядролық, химиялық жəне ракеталық қару кəдімгі қару-жарақ саласындағы Батыстың ғаламат артықшылығына – мүмкін, бұл қателік те шығар – болашақ қарама-қарсылық ретінде қарастырылады. Əрине, Қытайда ядролық қару бар. Пəкстан мен Үнді оны өз аумақтарында орналастыра алады. Солтүстік Корея, Иран, Ирак, Ливия жəне Алжир оған ие болғысы келетінін жасырмайды. Жоғары дəрежелі иран шенеунігі бүкіл мұсылман елдерінде ядролық қару болуы керек деп мəлімдеді, ал Иран президенті 1988 жылы «химиялық, биологиялық һəм радиологиялық шабуыл жасайтын жəне қорғанатын қару» жасап шығаруға үндеген жарлық шығарыпты-мыс.

	Батысқа қарсы əскери əлеует құруда Қытайдың əскери қуатының ұлғаюы жəне оны бұдан əрі де өрістету қабілеті маңызды рөл атқарады. Қытай қарқынды экономикалық дамуының арқасында əскери шығындарды ұдайы өсіруде жəне өзінің əскерін пəрменді жаңғыртуда. Ол бұрынғы Кеңес Одағы елдерінен қару-жарақ сатып алып, қашық радиусқа ықпал ететін өзіндік баллистикалық ракеталар жасау жөнінде жұмыстар жүргізіп жатыр, ал 1992 жылы алғашқы қуаты бір мегатонна болатын ядролық сынақ жарылысын жүзеге асырды. Өз ықпалын кеңейту саясатын жүргізе отырып, Қытай əуеде ұшақтарға жанармай құю жүйесін жасауда жəне ұшақ таситын кемелер сатып алуда. Қытайдың əскери қуаты жəне оның Оңтүстік-Қытай теңізінде үстемдік етуге ұмтылуы Оңтүстік-Шығыс Азияда жанталаса қарулануға себеп болып отыр. Қытай сыртқа қару-жарақ пен əскери технологиялар шығаратын ірі экспортерға айналды. Ол Ливия мен Иракқа ядролық қару жəне уландырғыш газдар шығару үшін пайдаланылуы мүмкін шикізат жеткізіп отыр. Оның көмегімен Алжирде ядролық қару жасап шығару жəне зерттеулер жүргізу үшін реактор салынды. Қытай Иранға ядролық технология сатты, американ мамандарының пікірінше, ол тек қана қару жасау үшін пайдаланылуы мүмкін. Пəкстанға Қытай 300 мильдік радиусқа ықпал ете алатын ракета бөлшектерін жеткізді. Біраз уақыттан бері Солтүстік Кореяда ядролық қару жасау бағдарламасы əзірленіп жатыр – бұл ел Сирия мен Иранға ракетаның жаңа түрлері мен ракеталық технология сатқаны белгілі. Əдетте қару-жарақ жəне əскери технология тасқыны Оңтүстік-Шығыс Азиядан Таяу Шығысқа қарай ағылады. Алайда кері бағыттағы қозғалыс та байқалады. «Стингер» ракеталарын Қытай, мəселен, Пəкстаннан алды.

	Сонымен, конфуций-исламдық əскери блок құрылды. Оның мақсаты – өз мүшелеріне Батыстың əскери қуатына қарсы күш құру үшін қажет қару-жарақ пен əскери технологиялар сатып алуға көмектесу. Блоктың ғұмыры ұзақ бола ма, болмай ма – белгісіз. Бірақ ол бүгін таңда, Д.Маккерди айтқандай, «ядролық қару таратушылар мен олардың жақтастары басқарған опасыздар одағы» болып табылады. Ислам-конфуций елдері мен Батыс арасындағы жанталаса қаруланудың жаңа белесі басталды. Бұған дейінгі кезеңде əр тарап қару-жарақты тепе-теңдікке қол жеткізу үшін немесе қарсы жақтан басым болу мақсатында жасап шығаратын. Қазір бір жақ қарудың жаңа түрлерін ойлап тауып, шығарып жатса, екінші жақ өзінің əскери əлеуетін қысқарта отырып, қару-жарақты мұндай көбейтуді шектеуге жəне оған тыйым салуға тырысады.



	Батысқа арналған қорытындылар



	Бұл мақалада өркениеттік сəйкестілік сəйкестіліктің барлық басқа түрлерін алмастырады, ұлттар-мемлекеттер жойылады, əр өркениет саяси тұрғыдан бірегей əрі тұтас болады, сондай-ақ өркениет ішіндегі түрлі топтар арасында жанжалдар мен күрес тоқтатылады деп мүлде тұжырымдалмайды. Мен тек мынадай болжамдар ғана ұсынамын:

	1) өркениеттер арасындағы қарама-қайшылықтар маңызды əрі өмірде нақты бар;

	2) өркениеттік сана-сезім өрістеуде;

	3) өркениеттер арасындағы жанжал жаһандық жанжалдың басым түрі ретінде идеологиялық жəне басқа да жанжалдардың орнына келеді;

	4) тарихи тұрғыдан келгенде батыстық өркениет аясындағы ойын болып табылатын халықаралық қарым-қатынастар одан əрі вестернсізденеді жəне батыстық емес өркениеттер енжар объектілер емес, белсенді əрекет етуші тұлғалар ретінде қатысатын ойынға айналады;

	5) саясат, экономика жəне қауіпсіздік салаларындағы ықпалды халықаралық институттар өркениеттер арасынан гөрі өркениеттің өз ішінде тезірек қалыптасады;

	6) əртүрлі өркениеттерге жататын топтар арасындағы жанжалдар бір өркениеттің ішіндегі жанжалдардан гөрі анағұрлым жиірек, ұзақ мерзімді жəне қантөгісті болады;

	7) əртүрлі өркениеттерге жататын топтар арасындағы қарулы жанжалдар ең ықтимал əрі қауіпті шиеленіс көзі, болашақ дүниежүзілік соғыстар көзі болып табылады;

	8) Батыс пен қалған əлем арасындағы қарым-қатынастар халықаралық саясаттың негізгі өзегіне айналады;

	9) кейбір іштей жарылған батыстық емес елдердің саяси элиталары оларды батыстық санатына қосуға тырысқанымен, көптеген жағдайда елеулі кедергілерге тап болады;

	10) таяудағы болашақта жанжалдардың негізгі ошағы Батыс пен бірқатар ислам-конфуций елдерінің арасындағы қарым-қатынастар болады.

	Бұл өркениеттер арасында жанжалдар болса екен деген ниетті негіздеу емес, болашақтың долбарлы елесі. Ал егер менің болжамым ұғынықты болса, онда батыс саясаты үшін мұның мəні қандай екендігі жөнінде ойлану қажет. Бұл жерде қысқа мерзімді пайда мен ұзақ мерзімді реттеу арасындағы айқын айырмашылыққа көз жеткізу керек. Қысқа мерзімді пайда тұрғысынан қарасақ, Батыстың мүдделері мыналарды талап етеді:

	1) өз өркениеті аясында, ең алдымен Еуропа мен Солтүстік Америка арасында, ынтымақтастық пен бірлікті нығайту;

	2) мəдениеті батыстыққа жақын келетін Шығыс Еуропа жəне Латын Америкасы елдерін Батыстың құрамына кіріктіру;

	3) Ресеймен жəне Жапониямен ынтымақтастықты қолдау һəм кеңейту;

	4) жергілікті өркениетаралық жанжалдардың өркениеттер арасындағы толық көлемді соғыстарға айналуының алдын алу;

	5) конфуций жəне ислам елдерінің əскери қуатының өсуін шектеу;

	6) Батыстың əскери қуатын қысқартуды баяулату жəне оның Шығыс жəне Оңтүстік-Шығыс Азиядағы əскери басымдығын сақтау;

	7) конфуций жəне ислам елдері арасындағы жанжалдар мен келіспеушіліктерді пайдалану;

	8) батыстық құндылықтар мен мүдделерге бүйрегі бұратын басқа өркениеттердің өкілдерін қолдау;

	9) батыстық мүдделер мен құндылықтарды паш ететін жəне заңдастыратын халықаралық институттарды нығайту жəне бұл институттарға қатысу үшін батыстық емес елдерді тарту.

	Ұзақ мерзімді келешекте, əрине, басқа өлшемдерге бағыт ұстану қажет. Батыс өркениеті бір мезетте əрі батыстық, əрі қазіргі замандық болып табылады. Батыстық емес өркениеттер батыстық болмай-ақ қазіргі заманғы болуға тырысқан еді. Бірақ осы кезге дейін тек Жапонияның ғана бұл істе толық табысқа қолы жетті. Батыстық емес өркениеттер алдағы уақытта да байлыққа, технологияға, біліктілікке, жабдықтарға, қару-жараққа, яғни, «қазіргі заманғы болу» ұғымына кіретін дүниенің бəріне, ие болуға талпынысын тоқтатпайды. Бірақ солай бола тұра, олар жаңғыртуды өздерінің дəстүрлі құндылықтарымен жəне мəдениетімен ұштастыруға тырысады. Олардың экономикалық жəне əскери қуаты нығаяды, Батыстан қалуы қысқарады. Батысқа қуаты өзіне тетелес, бірақ құндылықтары мен мүдделері жағынан өте-мөте бөлек осынау өркениеттермен санасуға тура келеді. Бұл оның өз əлеуетін басқа өркениеттермен қарым-қатынаста Батыстың мүдделерін қорғауды қамтамасыз ететін деңгейде ұстауын талап етеді. Алайда Батыс осынау өркениеттердің іргелі діни жəне философиялық негіздерін анағұрлым тереңірек түсінуге де міндетті болады. Ол бұл өркениеттердің адамдары өз мүдделерін қалай түйсінетінін зерделеуі тиіс. Батыстық жəне басқа өркениеттер арасындағы ұқсастық элементтерін табу қажет болады. Өйткені көз жетер болашақта бірегей əмбебап өркениет қалыптаса қоймас. Керісінше, əлем бір-біріне ұқсамайтын өркениеттерден тұратын болады жəне олардың қай-қайсысына да басқалардың бəрімен қатар ғұмыр кешуге тура келеді.





ДЕМОКРАТИЯЛЫҚ ҮДЕРІСТІҢ БОЛАШАҒЫ: ӨКТЕМДІК ЖҮРГІЗУДЕН ТОПТАСУҒА ҰМТЫЛЫС




	Дүние жүзінде демократияның кең таралуы ХХ ғасырдың соңғы үш онжылдығындағы ең маңызды саяси феномен екендігі сөзсіз. Алғашқы серпінді Оңтүстік Еуропада – Испанияда, Португалияда, Грецияда – алған демократияландыру толқыны Латын Америкасымен жүріп өтіп, ондағы Кубадан басқа елдердің барлығын шарпыды. Одан кейін ол Азияға ауысып, Филиппинде, Тайваньда, Оңтүстік Кореяда, Пəкстанда жəне Бангладеште авторитарлық режимдердің орнына демократиялық түрде сайланған үкіметтер келді. 1989 жылы демократия толқыны Шығыс Еуропаға, одан екі жыл өткен соң Кеңес Одағына келіп жетті. Бұрынғы КСРО-ның барлық республикаларында тағайындалған коммунист көшбасшыларды сайланған көшбасшылар ауыстырды. Демократия Йемен жəне Иордания сияқты Таяу Шығыс елдеріндегі электораттық үдеріс рөлінің артуы арқылы да көрініс берді. Африкада көптеген диктаторлар демократиялық рəсімдердің арқасында биліктен аластатылды; бірқатар африкандық елдерде саяси күштердің жалпыұлттық конференциялары жəне дөңгелек үстелдері өтті; жəне де, ең маңыздысы, демократия жолына Оңтүстік Африка мықтап түсті. Демократиялық леп тіпті бұдан бұрын мұны еш күтуге болмайтын елдерден де есіп қоя берді. Мəселен, бұдан біраз уақыт бұрын 90-жылдардың басында Албанияда, Моңғолияда, Непал мен Бенинде билік басына демократиялық жолмен сайланған үкіметтер келеді деп кім ойлаған? Дүние жүзінің бəрінде əскери хунталарды, жеке-дара диктатураларды жəне бірпартиялық жүйелерді демократиялық үкіметтер ығыстырды. Нью-Йоркте орналасқан «Фридом хаус» ұйымы жыл сайын дүние жүзіндегі бостандық ахуалының толық талдауын жариялайды. 1972 жылы ол 42 елді еркін елдер деп атттестацияласа, 1991 жылы оның есебінше бұл көрсеткіш 75-ке жеткен.

	Демократияның аумақтық əсерлі кеңеюін бақылай отырып, екі маңызды сəтті назарда ұстаған жөн.

	Біріншіден, демократия теңсіздік, сыбайлас жемқорлық, тиімсіздік, əділетсіздік жəне біліксіз шешімдер қабылдау мəселелерін міндетті түрде шешпейді. Бірақ ол жеке адамның бостандығына кепілдік беретін, оны адам құқықтарының жаппай бұзылуынан жəне ар-намысының тапталуынан қорғайтын институттандыру жағдайларын қамтамасыз етеді. Демократия – бұл зорлықшыл рақымсыздыққа қарсы құрал, солай болғандықтан ол адамдарға басқа да əлеуметтік мəселелерді шешуге мүмкіндік береді.

	Екіншіден, дүние жүзінде демократияның жайылуы мемлекеттер арасындағы соғыс ықтималдығын азайтады. Жаңа тарихтың іргелі деректерінің бірі – ХIХ ғасырдың басында АҚШ-та қазіргі демократияның орнауынан бастап демократиялық елдер арасында, кейбір ұсақ-түйектерді есептемегенде, соғыс болған емес. Мұның себебі де бар. Егер жоғарыдағы тезистің əділдігін мойындасақ, онда дүние жүзінде демократиялық үкіметтер санының өсуі салдарынан соғыс ашуға негіздің өзі мейлінше азаяды.

	1974 жылдан кейін демократияның кеңеюі біз бəрін қамтыған ғаламдық демократиялық революцияны бастан кешудеміз деген көзқарас тудырды. Көпшіліктің пікірінше, демократия қарыштап қадам басуда, демек, ол жуық арада бүкіл дүние жүзінде жеңіске жетеді. Бұл көзқарас əсіресе Шығыс Еуропада коммунизмнің күйреуінен кейін нық орнады. Бір бақылаушылар «демократия жеңді», – деп жариялады. Енді біреулері оны «болашақтың толқыны» деп, «демократияның жаһандануын» мерекеледі. Фрэнк Фукуяма өзінің жиі ауызға алынатын мақаласында тарихтың аяқталғанын жəне «адамзаттың саяси құрылымының соңғы түрі ретіндегі батыстық либералдық демократияның əмбебаптанғанын» жария етті. Жеңімпаз демократияландыру толқынының қуатты қысымынан озбырлықтың Кубадағы, Бирмадағы, Солтүстік Кореядағы немесе кез келген басқа елдегі сияқты соңғы тіректерінің күйреуі – ол тек уақыттың ісі болмақ.

	Осынау оптимизмнің негізі бар ма? Үстіміздегі онжылдықта демократияның жеңіс шеруінің екпіні соңғы 20 жылдағыдай жалғаса бере ме? Менің бұған күмəнім бар. Шынымды айтсам, бұл жерде мен пессимизмге жақындаумын. Пессимистік болжаулардың үлкен бір артықшылығы – не сенікі дұрыс болып шығады, не сен жағымды таңданысқа тап боласың. Бұдан он жыл бұрын мен батыс əлемінің аясынан тыс жерде, Латын Америкасын есептемегенде, демократия орныға қоймас деп едім. Соңғы он жылдың оқиғалары менің қателескенімді көрсетті, мен бұған, əрине, тек қуанамын. Бəлкім, бұдан кейін де оқиғалар ағымы менің болжамдарымды теріске шығарар. Солай болар деп үміттенемін де. Алайда демократияландырудың қазіргі толқыны күшін жоғалта бастады, сондықтан ол таяу арада өзінің шырқау биігіне жетеді немесе тіпті сəл кері кету болуы да мүмкін, деп айтуға көп негіз бар. 70-жылдардың басында Иберия түбегінде пайда болып, кейін 40 шақты елге тараған соңғы демократияландыру толқыны қазір өзінің өктемдік (экспансиялық) кезеңінен топтасу кезеңіне көшуде. Бұл идея мен осы мақалада айтқым келген мəселенің ең бастысы.

	Оқиғалар неге басқаша емес, нақ осылай өрбуде?

	Біріншіден, белгілі бір экономикалық жəне мəдени жағдайлар демократияландыруға оң ықпал ететінін баса айту керек. Олардың ішінде экономикалық дамудың салыстырмалы түрдегі жоғары деңгейі мен батыс мəдениеті (батыс христиандығын қосқандағы құндылықтарымен бірге) деп аталатын дүниенің басымдығы бар. Бүгін таңда Сингапурды есептемегенде жоғары немесе орташа жоғары кіріс деңгейі (ХҚДБ жіктеуі бойынша) бар елдердің бəрі іс жүзінде демократиялық елдер болып табылады. Дəл сол сияқты барлық батыс мемлекеттеріне немесе Батыстың (Кубадан жəне кейбір басқаларынан басқа) күшті ықпалына тап болған елдерге демократиялық құрылым тəн. Нақ осы айтылған алғышарттар əлсіз болған жерде демократияландыру байқалмайды. Бұл не кедей, не мəдениеті бойынша батыстық емес қоғамдар. «Фридом хаустың» тізіміндегі «еркін» айдарына жататын 75 елдің тек бесеуі ғана Азияда (Жапония, Оңтүстік Корея, Моңғолия, Непал, Бангладеш), екеуі – мұсылман əлемінде (Бангладеш жəне Солтүстік Кипрдегі Түрік республикасы) жəне үшеуі христиандықтың шығыс тармағына жатады (Греция, Болгария, Кипр Республикасы). Балтық елдерін қоспағанда Кеңес Одағының қираған орнында пайда болған мемлекеттердің бір де біреуі «еркін» деп жіктелмейді. Сөйтіп, қазіргі кезде демократия Батыс жəне Орталық Еуропада, Солтүстік жəне Оңтүстік Америкада, сондай-ақ Азияның шеттерінде басымдыққа ие. Ал бұрынғы Кеңес Одағының басым аумағында, Қытайда, Оңтүстік Азияның кең байтақ аумақтарында, араб əлемінде, Иранда жəне Африка елдерінің көбінде ол жоқ. Бұл өңірлерге демократия жайыла ма? Бəрі де экономикалық жəне мəдени факторлардың жиынтығына байланысты болмақ.

	Мəселен, бұрынғы кеңестік республикаларды алсақ, онда демократияның болашағы туралы Балтықтың экономикалық тұрғыдан анағұрлым ілгері кеткен протестанттық-католиктік елдері жайында оптимизммен айтуға болады. Ал енді кавказдық жəне ортаазиялық кедей мемлекеттердегі демократияның болашағы тым сүреңсіз. Мəдени дəстүрлерін православие айқындайтын, ал экономикалық ахуалын аралық деп сипаттауға болатын республикаларда екіұштылық басым. Ресейде ескі коммунистік гвардиядан шыққан демократияның қарсыластары 1991 жылы іске аспаған тамыз төңкерісінен кейін жəне бұдан екі ай өткен соң Ельцин кеңес парламентін таратып жібергеннен кейін жеңіліс тапты. Сол кезде жеңіске жеткен Ельцин еді, алайда кейінірек Жириновскийдің табысты болу уақыты туды... Ельцин Ресей үшін көптеген қажет реформаларды жүзеге асырды, бірақ ол мұны I Петр стилінде істеді. Ельциндік Ресей демократиялық бола алар еді, бола алмас та еді. Ресейдегі оқиғалар басқа кеңестен кейінгі республикалардың, Моңғолияның жəне Шығыс Еуропаның саяси дамуына зор ықпал етті. Сондықтан АҚШ пен Батыстың жалпы ең маңызды сыртқы саяси міндеті – Ресейдегі демократияның дамуы мен топтасуына септестік көрсету.

	Соңғы онжылдықта Қытайда ғаламат тез экономикалық өрістеу байқалады. Бұл елде, əсіресе оның оңтүстік бөлігінде, қуатты жеке меншік сектор, ал онымен бірге буржуазияның елеулі тобы өсіп шықты, орта тап пайда бола бастады. Келешекте бұл топтар үлкен саяси ашықтыққа, пікір еркіндігіне, тіпті, бəлкім, демократияға ілгерілеу үшін серпін бере алады. Алайда бұл бағыттағы қадамдар тез жəне оңай бола қоймайды. Қытай халқының басым көпшілігі əлі де шаруалар болып отыр; конфуцийлік құндылықтар мен тəжірибе бұрынғысынша өзінің мықты тұғырын сақтауда, ал Қытайдың саяси басшылығы батыстық демократия принциптері мен адам құқықтарын елегісі келмейтінін ашық білдіре отырып, өктемшіл саяси жүйеден бас тартпайтынын көрсетуде. Солай бола тұрса да, егер мəселені тереңірек байыптасақ, экономикалық өрістеудің жалғасуы демократияландыру жолында тұрған мəдени жəне саяси кедергілерді бұза алады. Сонымен, Ресейдегі демократияның жағдайы таяудағы да, алыстағы да болашақта қандай болары белгісіз. Ал Қытайдағы демократияға деген көзқарас оның таяудағы болашақта жайсыз болатынын, ал алыс болашақта жайлы болуы мүмкін екендігін білдіреді. Осылай болатынын Азияның демократиялық емес басқа да елдері туралы айтуға болады.

	Мұсылмандық Таяу жəне Орта Шығыста демократияландырудың азын-аулақ жемісін фундаменталистік топтар пайдаланды, ал бұл Алжирде, Тунис пен Египетте жазалау саясатының қайта жаңғыруына əкеп соқтырды. Бұл елдердің қазіргі көшбасшылары, егер демократия билік басына фундаменталистік күштерді алып келетіндей болса, сол демократияның қандай да болмасын түрінің орнығуына келісе қоймас; алайда Йорданиядағы 1993 жылғы сайлау көрсеткеніндей, электоралдық үдеріске қатысу жаңағыдай топтардың, əсіресе оларға ел басқару жауапкершілігін алуға тура келетін болса, қысымын азайтуы жəне олардың сайлаушылар алдындағы беделін төмендетуі мүмкін. (Индус фундаменталистік партиясы да өзі билік басына келген үнді штаттарында сайлаушылардың қолдауына ие бола алмағанын айтудың реті келіп тұр). Демократияландыру Африкаға енді-енді жетті – бұл құрлық елдерінің көбінде шамалы тайпалық негізге сүйенген қатал диктатура, əскери топтар жəне/немесе режимдер билік жүргізуде. Мұнда демократияға қарай қозғалыс экономикалық дамудың, бірақ бұдан əзір үміт шамалы, жəне кейде драмалық сипат алатын христиандандырудың функциясы болып табылады. Демократияның болашағы біршама дамыған экономикасы бар, аз да болса ақ нəсілді халқы бар (кезінде ол апартеидты насихаттаған болса, қазір батыстық либералды-демократиялық құндылықтарды қолдайды), Африка ұлттық конгресінің саяси тəжірибелі басшылығы бар Оңтүстік Африкада анағұрлым жарқын деуге болады.

	Келтірілген дəлелдер демократия тек батыс елдерінде ғана қанат жаюы мүмкін дегенді білдірмейді. Əрине, бұл олай емес, дегенмен оның батыстық емес қоғамдарда дамуы, Түркия сияқты кейбір елдерді есептемегенде, негізінен батыс ықпалының, батыс отарлауының немесе батыс мемлекеттерінің əскери басып алуының салдары болды. Қазіргі заманғы демократия протестанттық мəдениеттің жемісі ретінде дүниеге келді. Католиктік елдерге ол көп кешігіп жетті жəне 70-80 жылдары демократияландырудың бүгінгі толқыны ең алдымен нақ соларды шарпыды. Бұл елдердің демократияға ойысуы көп жағдайда католиктік шіркеу тұғырнамасындағы алға басудың жəне үстем мəдениетте белгілі бір өзгерістерге əкелген 50-60 жылдарғы экономикалық дамудағы жетістіктердің нəтижесі болып табылады. Бұл, бəлкім, басқа ешбір жерде Испаниядағыдай анық көрінбес. 1950 жылы испан мəдениеті əлі негізінен дəстүрлі, корпоративті, өктем, этатистикалық жəне антилибералдық болды десем, қателеспеспін. 60-жылдары Лауреано Лопес Родо Испанияда ЖҰӨ жан басына шаққанда 2 мың доллар болғанда ол демократиялық елге айналады деп болжам жасаған еді. Бұл жүзеге асты: 1975 жылға таман экономикалық даму – индустрияландыру, урбанизацияландыру, орта тапты көтеру, дүниежүзілік экономикаға кірігу – испан мəдениетінде іргелі өзгерістер жүргізіп, оны батысеуропалық демократиялардағыға ұқсас етті.

	Демек, экономикалық даму елдің мəдениетін ол демократияға жайлы болатындай етіп өзгерте алады. Егер бұл тезис ақиқат болса, онда экономиканың ілгерілеуі мұсылман, будда, православиелік жəне конфуцийлік қоғамдарға ықпал етуі тиіс. Бірақ Шығыс Азияны есептемегенде, батыстық емес əлем экономикасының дамуы артта қалуда, бұл тұрғыдан келгенде анағұрлым жақсы жағдайдағы қиыршығыстық елдерде мəдени өзгерістер, шамасы, көп жылдарға созылуы мүмкін. Демократияландырудың жуырдағы толқыны демократиялық нормаларды экономикалық тұрғыдан жақсырақ дамыған елдерге жəне батыс мəдениеті басымырақ қоғамдардың бəріне дерлік тарату жөнінде тарихи маңызды мəселені шешті. Демократияны одан əрі жаю талпынысы экономикалық жəне/немесе мəдени сипаттағы аса елеулі кедергілерге тап болмақ.

	Демократияны зорлықпен тарату мəселесіне теріс пиғылмен қараудың екінші бір себебі – ол тарихтың диалектикалық табиғаты. Белгілі бір бағыттағы кез келген елеулі қозғалыс түптің түбінде өзінің қуатын жоғалтады да, қарсы үрдіс тудырады. Мұны демократияландыруға қатысты да айтуға болады. Оның 1974 жылдан бастау алатын қазіргі толқыны – дүние жүзі тарихындағы үшінші толқын. Біріншісі ХIХ ғасырдың басында АҚШ-та дүниеге келіп, өзінің шырқау биігіне бірінші дүниежүзілік соғыстан кейін, əлемде отыздан аса демократиялық мемлекет пайда болғаннан кейін жетті. 1922 жылы Муссолинидің Римге шеруі қайтарма толқынның басы іспеттес болды, сөйтіп, 1942 жылдың қарсаңында əлемде бар-жоғы 12 демократиялық ел қалды. Демократияландырудың екінші толқыны екінші дүниежүзілік соғыстан кейінгі кезеңге дөп келді жəне 60-жылдардың аяғына дейін созылды. Одан кейін кері кетушілік орын алды да, 1973 жылы демократиялық үкіметтердің саны бұдан он жыл бұрынғыдан (36) азайып кетті (30). Осы логикаға сүйенсек, таяудағы жылдарда үшінші қайтарма толқынды күтуіміз керек. Тіпті сол уақыттың өзі туды деп есептеуге де негіз бар. Демократияға бас сұққандай болған Судан, Нигерия, Гаити, Перу көп ұзамай диктаторлық режимге қайта оралды. 1992 жылы «Фридом хаус» он жылдан аса уақыт ішінде тұңғыш рет дүниеде демократиялық елдер қатарының өскендігі туралы айта алмады. Оның 1993 жыл бойынша есебінің өзіне мынадай тақырып қойылған – «Бостандық шегініп барады». Бұл ұйымның бағалауынша, «еркін» қоғамдарда тұрып жатқан адамдардың саны 300 миллионға, ал «еркін емес» қоғамдардағылардың – 531 миллионға өскен. 42 елде бостандық деңгейі төмен түсіп, тек 19 елде ғана ол өскен. Бүгінде əлем халықтарының тек 19 пайызы ғана «еркін» қоғамдарда өмір сүруде. Бұл 1976 жылдан бергі ең төмен цифр болып табылады.

	1974 жылдан кейінгі демократиялық экспансияны демократиялық күштер бір елден кейін бір елді азат ете беретін əскери науқан ретінде көзге елестетуге болады. Алайда кез келген генерал шабуылшылардың кейде ет қызуымен тым алға шығып кететінін де біледі. Ал мұндайда əскери сап жайылып кетеді де, қарсы жақтың нəтижелі қарсы шабуыл жасауына тиімді жағдай туып қалады. Тіпті 1944 жылы Франциядағы одақтастардың шабуылға шығуы сияқты əсерлі операциялардың кезінде де қайта топтасу жəне басып алынған аумақтарда бекіну үшін əскерлерге демалыс беруге тура келіп отырады. Демократияландырудың үшінші толқыны нақ осы кезеңге жеткен сияқты.

	Оңтүстік Еуропаны айтпағанда, жаңа демократиялық елдерде демократияның болашағы беймəлім болып тұр. Өзінің Латын Америкасындағы ахуалға жасаған ауқымды шолуын аяқтай келе, д-р Ларри Даймонд мынадай қорытынды жасайды: «жалпы, аймақ демократияға қарай қозғалуда өзінің тоқырау нүктесіне жетті, мұндайда шегініс тепе-теңдікке қол жеткізеді жəне тіпті жетістіктерден де асып түседі». 1993 жылдың қорытындысы бойынша жасаған баяндамасында «Фридом хаус» «еркін» елдер ретінде тек алты латынамерикан мемлекетін ғана атайды; Куба мен Гаити «еркін емес» деп, ал қалған он екі ел – «шамалап еркін» деп жіктеледі. Соңғы топ елдерінің көпшілігінде үкіметтер билік басына демократиялық рəсімдер арқылы келді, бірақ бұл жерде не сайлаудың əділдігі күмəнді, не үкіметтер өздері адам құқықтарын өрескел бұзды, я болмаса осыған жол берді. Оның үстіне Перуда, Венесуэлада, Гватемалада жəне Гаитиде төңкеріс жасауға тырысушылық та болды. Көптеген елдерде – Бразилия мен Чилиден Гватемала мен Сальвадорға дейін – əскерилер саяси сахнаның сыртында тұрған ықпалды күш болып отыр. Бұл құрлықта сыбайлас жемқорлықтың көлемі қатерлі бола бастады, Бразилия мен Венесуэла президенттеріне импичмент жариялануы, сондай-ақ Аргентина президентіне сыбайлас жемқорлықпен айналысты деген ауыр айып тағылуы осының дəлелі.

	Жалпы жағдайдың өзгеруіне байланысты адамдардың өз өміріндегі ең басты зұлымдық туралы көзқарастарының өзгеруі де демократия жолынан ауытқуды одан сайын ықтимал етеді. Адамдар қатал, зорлықшыл диктатурадан зардап шеккенде олардың басты мақсаты мұндай режимді жою болады. Бірақ бұл мақсат орындалысымен басымдықтар да өзгереді. Бостандық пен адам құқықтарының орнына бірінші реттегі мақсат ретінде экономикалық ахуал, заңдылық пен реттілік мəселелері келеді. Бұл мақсатты демократия диктатурадан артық іске асыра ала ма, жоқ па – ол белгісіз. Альберто Фухимори Перудағы демократияны тоқтатты, бірақ іле-шала «Сендеро Луминосоны» басып, заңдылық пен тəртіпті қалпына келтіру жөнінде маңызды қадамдар жасады жəне экономикалық реформалар жүргізуге кірісті. 1993 жылы Перу экономикасы 7 пайыздық өсуді – Оңтүстік Америкадағы ең жоғарғы деңгейді – көрсетті. Аргентина президенті Карлос Менем де аздап өктемділік тəсілдер қолдана отырып, экономика саласында осындай табыстарға қол жеткізді. Соның арқасында Фухимори да, Менем де қоғамдық пікір тұрғысынан келгенде зор беделге ие болды. Қысқасы, елде бостандық пен демократия орнасымен адамдар ең алдымен экономикалық жақсы жағдай жəне өз қауіпсіздігі туралы ойлай бастайды, ал бұл мəселені шешу тəжірибелі өктемшіл көшбасшыларға оңайырақ түседі.

	Шығыс Еуропа мен бұрынғы Кеңес Одағындағы жағдай да соншалықты сенімсіз. Мұнда этникалық көпшілік азшылықтардың құқықтарын шектейді, кейде тіпті аяқ асты етеді. Əсіресе антисемитизм мен цыгандарды қудалау бедерлене бастады. Кейбір елдерде коммунистік аппарат өзінің елеулі ықпалын бұрынғыша сақтап отыр. Баспасөз бостандығын шектеу мысалдары көбеюде. Теледидар мен радио үкіметтің қатаң бақылауында, редакторларды өлтіру жəне бұқаралық ақпарат құралдарына қысым көрсету оқиғалары да кездеседі. Адамдардың бұрынғы өктемшіл замандағы заңдылық пен тəртіпті аңсауы күшейе түседі. Социологиялық сауалнамаға сəйкес, Румынияда жəне басқа елдерде халықтың көпшілігі коммунизм жылдарында, тіпті Чаушескудің тұсында да, өмірдің анағұрлым жақсы болғандығын айтады. Тек бір ғана демократиялық көшбасшы – Грузиядағы Гамсахурдиа – қатал тиран болып шықты, ал басқалардың, оның ішінде Борис Ельцин де бар, өктемшілдік пиғылдары айқын көрінді.

	Латын Америкасындағы сияқты Шығыс Еуропададажаңадемократиялық үкіметтер бұған дейінгі өктемшіл режимдердің ресми лауазым иелері жасаған қылмыстарға қатысты қандай ұстанымда болуы керектігі жөнінде мəселені əлі шеше алмай келеді. Мұндағы саяси партиялар, егер мықты көшбасшының тұлғасымен байланысты болмаса, əдетте əлсіз əлі беделі шамалы. Екі аймақта да үкіметтердің көпшілігі экономикалық тұралау жағдайында жүргізілуге тиіс көлемді экономикалық реформалардың қажеттігімен бетпе-бет келді. Кейбір жағдайда, мəселен, Аргентина мен Польшада, бұл мəселеде бірқатар жетістіктер бар, бірақ басқа елдерде реформалар баяулады, экономикалық қиындықтар ұлғаюда, ал инфляция, жұмыссыздық жəне кедейшілік жалпыға ортақ құбылысқа айналды.

	Сонымен, екі факт көзге ұрып тұр. Біріншіден, демократияға барар жолдағы ең үлкен кедергілер батыстық емес жəне бай емес елдерге тəн. Екіншіден, аса қиын мəселелер, тіпті дағдарыс деуге де болады, демократия таяуда ғана келген елдердің көпшілігіне тəн. Демократияны дамытуға мүдделілердің басымдықтарын айқындағанда нақ осы фактілер тұрғысынан келу керек. Демократияландыру үдерісі əлі аяқталмаған маңызды мемлекеттерде демократияға көшуді ұдайы қолдау бірінші реттегі мақсат болуы тиіс. Солардың ішінде ең маңыздысы – Ресей, сондай-ақ Оңтүстік Африка жəне Мексика. Алайда Латын Америкасының, Шығыс Еуропаның жəне Шығыс Азияның демократия соңғы жиырма жылда орныға бастаған көптеген елдерінде бұл үдерісті нығайтудың қажеттігі де ерекше. Керісінше, конфуцийлік, исламдық жəне африкандық өңірлердегі қоғамдарға демократия енгізуге бағышталған қаражат пен ресурстар салудың елеулі мəдени жəне/немесе экономикалық тосқауылдарға тап болатындықтан нəтижесі мардымсыз болып шығады. Бүгінде күн тəртібінде демократияны күшпен енгізу емес, бірігу, топтасу мəселесі тұр.

	Жаңа демократиялардың топтасуы шыдамдылық тəрбиелеу жəне заңның үстемділігін қамтамасыз ету, əскерилердің жəне бұрынғы коммунистік бюрократиялардың билігін азайту, сондай-ақ адам құқықтарын өрескел бұзуға кінəлі бұрынғы өктемшіл биліктердің басшыларына қандай шара қолдану керектігін айқындау сияқты əртүрлі бағыттағы іс-əрекеттерді талап етеді. Бұл арада мен назарды екі негізгі салаға аудармақпын (бұл салаларда, ертеректегі жəне бертіндегі тəжірибе көрсеткеніндей, жаңа демократияларды нығайту мүмкіндіктері негізделген).

	Ең алдымен саяси институттарды мейлінше нығайту керек. Саяси институттар жүйесі тұйыққа тірелу ықтималдығы мен фрагменттілігін азайтатындай, пəрменді жəне жауапты шешімдер қабылданатындай, сондай-ақ биліктің бір тармағына өкілеттіліктің шамадан тыс шоғырлануын болдырмайтындай етіп құрылуы керек. Бұл талаптар кейде бір-біріне қайшы келіп жатады, ал олардың қажет түрде қабысуы қоғамның нақты ахуалына байланысты өзгеріп отырады. Институционалдық құрылымның əмбебап рецепті болмайды, бірақ əмбебап, бір тұрпатты қателіктер бар, соларды болдырмауға тырысу керек. Соңғы онжылдықтардың тəжірибесі конституция дайындаушылар мен институттарды дүниеге келтірушілерге кейбір ұсыныстар жасауға мүмкіндік береді.

	Біріншіден, пропорционалды өкілділіктің ұшқары түрлерінен аулақ болған жөн. Олар шектен тыс фрагменттілікке апарып соғады, мəселен, Польшаның заң шығарушы органында елдегі 29 партияның өкілдері болды, бірақ мұнда олардың ешқайсысының 13 пайыздан артық орындары болмады. Поляктар бұл жүйені неміс үлгісі бойынша реформалап, парламенттегі өкілділік үшін 5 пайыздық меже енгізгенде, ондағы партиялардың саны 6-ға дейін қысқарды.

	Екіншіден, пропорционалды өкілділік негізінде қалыптастырылатын заң шығарушы жиылысты жəне тікелей дауыс беру арқылы сайланатын президентті қисындастыру институционалдық тұйыққа жəне билік берекесінің қашуына əкеп соғады. Мемлекеттің басты атқарушы тұлғасы жəне заң шығарушылар билік басына əртүрлі сайлау қағидаттары негізінде келеді əрі олардың сыртында электораттың əртүрлі секторлары тұруы мүмкін, күшті саяси партиялар құруға құлық жоқ болғандықтан дағдарыстық ахуал жəне институционалдық дау-дамай пайда болады. Бұл Бразилия мен Венесуэладағы сияқты мемлекет басшысын орнынан түсіруге, немесе Перу мен Гватемаладағы атқарушы билік басшысы мұрындық болған сəтті я сəтсіз төңкеріске, немесе Аргентинадағыдай парламентті көзге ілмейтін жəне декреттер арқылы билік жүргізетін президенттік басқаруға əкеп соқтырады. Мұның бəрін болдырмау үшін профессор Хуан Линц жəне басқалар латынамерикандық елдерге парламенттік республика үлгісін қабылдауды ұсынады. Баламалы жол – пропорционалды өкілділіктен мажоритарлық жүйеге көшу (a single member district system). Бұл биліктің атқарушы жəне өкілетті тармақтарының арасындағы келіспеушіліктің деңгейін төмендетіп қана қоймай, қоспартиялы жүйенің дүниеге келуіне септеседі.

	Үшіншіден, күшті қоспартиялы жүйе партиялық жүйелердің басқа түрлеріне қарағанда пəрменді шешімдер қабылдау жəне жауапты үкімет қалыптастыру үшін көбірек жақсы жағдай жасайды. Мəселен, партиялардың тек біреуі ғана үкіметтіқалыптастыратынжəнеоныбақылапотыратынбасымдыққаиеболғанда, бұл Италиядағыдай, Жапониядағыдай жəне Үндідегідей жаппай сыбайлас жемқорлыққа негіз құруы мүмкін. Парламенттік үкіметі бар көппартиялы жүйе əдетте саяси өзгерістер жүргізуді қиындатады, өйткені əр партия «өз» сайлау округтеріне жүгінеді, сайлау партиялар арасындағы дауыстардың бөлінуіне елеулі өзгерістер енгізе алмайды, ал партия көшбасшыларының коалицияларын алмастыру арқылы бірін-бірі ауыстырып отыратын үкіметтер құрылады. Екінші жағынан, күшті қоспартиялы жүйе олардың бірінің билік басында болуын, ал екіншісінің жауапты оппозиция жəне өз сəтін күтетін баламалы үкімет құруын көздейді. Электораттың билікті басқарушы партияның қолында қалдыруы да, немесе оны оппозицияға тапсырып, оған өз үкіметін құруға мүмкіндік беруі де ықтимал. Электоралдық бəсекенің динамикасы екі партияны да олардың көшбасшыларын экстремистерді өз қатарында ұстауға мəжбүрлей отырып, саяси спектрдің орталығына ойысуға итермелейді. Төтенше жағдайлар пайда болғанда басты екі партияның көшбасшылары қатерлі ахуалды жеңу үшін ортақ бағдарлама əзірлеуге, тіпті «үлкен коалиция» қалыптастыруға да, оңай бара алды.

	Енді ең соңында, көпшіліктің əдеттегі басқару түрлері нəсілдік, этникалық, діни жəне аймақтық межелер бойынша қатаң бөлінген қоғамдарда жұмыс істемейді. Ешбір қауымдастық топ билікке маңайлатылмайтын мəңгілік аздықтың рөлінде қала беруге келіспейді. Қауымдастық топтардың өз сипатына жəне санына сəйкес, мысалы, Оңтүстік Африкадағы сияқты, мемлекеттік басқару ісіне атсалысуының қандай да бір тетіктері қажет. Бұл Еуропаның шағын елдерінде, Малайзияда жəне 30 жыл бойы Ливанда өзін жақсы қырынан көрсеткен консоциативті демократия (consociational democracy) түрінде болуы да мүмкін. Екінші бір жол – партиялар мен кандидаттардың бір емес əртүрлі қауымдастықтарға жүгінуін жақтайтын электоралдық тұғырнаманы қабылдау, бұл Шри Ланканың баламалы сайлау жүйесінде орын алған, немесе Екінші Нигерия республикасында жүзеге асырылған еді.

	Қазір конституциялық жаңалықтар енгізу жəне институционалдық тəжірибелер жүргізу кезеңі туды. Жаңа демократиялар бір-бірінен, сондай-ақ ескі демократиялардан – ал олардың кейбірі Италиядағыдай, Израильдегідей жəне Жапониядағыдай институционалдық құрылымдарын өзгерту кезеңін бастан кешіп жатыр – үйренері көп.

	Жаңа демократиялардың енді бір маңызды мақсаты – экономикалық реформалар жүргізу, экономикадағы мемлекеттің рөлін азайту жəне нарықтық қатынастарды ынталандыру. Бұл бұрынғы коммунистік елдердегі əкімшілдік-əміршілдік экономикаға да, Латын Америкасы мен басқа да көптеген жерлерде басым болған этатистикалық экономикаға да тəн. Саяси демократияландыруға қарағанда экономикалық реформа анағұрлым күрделі əрі ауыртпалығы мол. Сайлаудан гөрі рыноктар ұйымдастыру көп қиын. Экономикалық реформаның əдетте қалың бұқара халық үшін ауыртпалығы мейлінше салмақты болады. Бірақ ерекше маңызды бір дүние – ол ХIХ ғасырдың басындағы ұсақ есепшілдіктің құлдырауынан бастап экономикалық ырықтандырудың тарихи оқыс оқиғасы болған емес. Жаңа һəм ескі демократиялар бұл жолмен байқап көру жəне қателесу тəсілдері арқылы қозғалуға мəжбүр. Бірақ кейбір сабақтарды таяудағы тəжірибеден-ақ алуға болады.

	Экономикалық реформаны сайлаудағы біршама қомақты жеңістен кейін іле-шала бастаған жөн. Бұл жерде өзгерістер жүргізуге мұрындық болған адамның реформалардың идеологиялық жақтасы болуы мүлде міндетті емес. Бірқатар жағдайда – Ямайкада, Венесуэла мен Аргентинада – реформаларды популистік көпірме сөздің арқасында билік басына келген көшбасшылар бастаған. Реформа жүргізу үшін əрқашанда атқарушы биліктің күшті басшысы болу керек, сондықтан да жаңа демократиялар жағдайында басқарудың президенттік немесе жартылай президенттік түрі болғаны жөн. Соңғы бірнеше жылда реформаларды бірден, «естен тандыру терапиясы» əдісімен бе, əлде біртіндеп, бірінен соң бірін жүргізу керек пе, деген сұрақ төңірегінде көп айтыс болды. Əрине, қандай да бір сабақтастық қажет, əрі парасаттылық бізге алдымен экономикалық тұрақтанудан бастап, содан кейін ғана нарықты дамытуға, бағалар мен айырбастау курстарын босатуға жəне ең соңында жекешелендіруге көшу керектігін көрсетеді. Солай бола тұра, барлық реформаларды жедел əрі бір мезетте жүргізетін үкіметтер жетістікке тезірек қол жеткізеді. «Естен тандыру терапиясы» Боливияда, Польшада, Аргентинада, тіпті Ресейде де тиісті нəтиже берді. Ал реформаны анағұрлым баяу əрі біртіндеп жүргізу қарқынын таңдаған елдерде жағдай көп нашар болды. Реформалар шымбайына батқан топтар міндетті түрде реформаларды əлсіретуге, тіпті кейін кетіруге тырысады; сол себепті сөредегі серпіннің қуаты жеткілікті болса, онда үкіметтің реформаның мəнін құрбандыққа шалмай-ақ ымыраға қол жеткізуіне мүмкіндігі мол болады.

	Реформалауда табысқа жету үшін сырттан көрсетілетін көмек те ұдайы қажет болмақ, сондықтан шетелдік агенттіктер көмектесудің алғышарты ретінде қатаң үнемдеу тəртібін сақтауды, бағаны ырықтандыруды жəне инфляцияны тізгіндеуді талап ете отырып, үкіметтерге тəртіпке шақыру тұрғысынан ықпал етет алады. Алайда демократиялар тарапынан ең жақсы көмек олардың өздеріндегі реформаларды жеріне жеткізу жəне жаңа демократиялық елдерден келетін импорт жолындағы тосқауылды азайту болып табылар еді. Мəселен, Солтүстікамерикандық еркін сауда ассоциациясы (НАФТА) туралы келісім Мексикадағы экономикалық реформалар, экономикалық даму жəне демократияландыру үшін ғаламат ынталандыру қызметін атқаруға қабілетті болды. Сол тəрізді Батыс Еуропаның Шығыс Еуропа елдеріндегі демократияны нығайтуға ықпал етуінің ең тиімді тəсілі – олармен сауда жасауда шектеуді алып тастау немесе барынша азайту.

	АҚШ жəне Еуропа қоғамдастығы 70-80-жылдары демократияны таратуда белсенді көмек көрсетті. Олардың демократияны топтастыруға қазір қабілеті бар ма? Олар бұған дейін демократия болмаған елдерге соны енгізуден гөрі жаңағы айтқан демократияны топтастыруға көбірек дайын сияқты. Демократиясы жоқ жерлер – бұл, Африканы есептемегенде, батыстың ықпалы шектелген жəне əдетте сол ықпал батыстық менмендік һəм «адам құқықтарының империализмі» ретінде наразылық тудыратын аймақтар болып табылады. Солай бола тұра, АҚШ пен Еуропа одағының демократияны орнықтыруға өздері көмектескен жерлерде – Латын Америкасында, Шығыс Еуропада жəне Шығыс Азияның шеткі аймақтарында – оның топтасуына қолдау көрсету үшін қажет дүниенің бəрі қолдарында бар. Аталмыш аймақтарда демократияның аяқтан тік тұрып кетуіне септесу Батыстың сыртқы саясатының ең басты басымдығына айналуы тиіс, ал Құрама Штаттарда бұл қазірдің өзінде іске асуда.

	«Қырғи қабақ соғыс» жүрген қырық жыл бойы Кеңес Одағын тежеп отыру американдық саясаттың басты мақсаты болды. «Қырғи қабақ соғыс» аяқталып, КСРО ыдырағаннан кейін бұл мақсаттың мəні кетті, сол себепті АҚШ-тың алдынан жаңа сұрақ шықты: сыртқы саясаттың ендігі басым мəселесі қандай болмақ? Американдық саясатты жəне АҚШ-тың əлемдегі рөлін қайта қалыптастыратын мақсат немесе мақсаттар қандай?

	1990 жылдың наурызында, Шығыс Еуропада коммунизм құлағаннан кейін бірнеше ай өткен соң АҚШ-тың мемлекеттік хатшысы Джеймс Бейкер бұл сұраққа ресми жауап берді. «Тежеу қабырғасының ар жағында демократия жатыр, – деді ол. – Ескі диктаторларды орнын жұлып тастау уақыты тез өтеді; жаңа демократиялар құру уақыты басталды. Сондықтан да президент Буш біздің жаңа миссиямызды демократияны жылжыту жəне нығайту ретінде айқындады. Бұл мақсат Американың идеалдарына да, мүдделеріне де сай келеді». Бұдан екі жылдан аз уақыт өткеннен кейін бұл тақырыпты өзінің президенттік науқанында губернатор Билл Клинтон іліп əкетті, сол науқан кезінде ол көп сөздерінің бірін сыртқы саясаттың нақ осы бір төркініне, яғни демократияға ықпалдасу мəселесіне күш салуға, толығымен арнады. Бұл АҚШ-тың сыртқы əлемдегі басты мақсаты, деп Клинтон басып айтты. Билік басына келгеннен кейін ол бұрынғы кеңес республикаларында демократияны нығайтуды аса маңызды басымдық ретінде жариялай, адам құқықтары туралы мəселе бойынша Қытайға қысым көрсете отырып, ол белгіленген стратегияны жүзеге асыруға тырысты.

	Бұдан 150 жыл бұрын Алексис де Токвиль: «Біздің айналамызда ұлы демократиялық революция жүріп жатыр... бұл тарихтың ең ортақ, ең ежелгі жəне ең тұрақты үрдісі... Ол əмбебап, ол ұзақ мерзімді, ол ұдайы адамның араласуынан сытыла береді, сөйтіп, бүкіл оқиғалар, барлық адамдар сияқты, оның ілгерілеуіне өз үлестерін қосады», – деп жазыпты. Токвиль өз заманында тым опитимист болған екен. Демократиялық революцияның жаһандық жеңісін жариялаған біздің замандастарымыз туралы да соны айтуға болады. Қазіргі тарихи сəтте демократия үшін оны əлеуметтік жəне экономикалық жағдайлары жайсыз қоғамдарға тарату жолымен емес, əкелінген жерлерде соны нығайту жəне тереңдету жолымен ілгерілету мүмкін. Демократия қырыққа таяу жаңадемократиялық елдердің тек кейбіреуінде ғана толығымен тамыр жайды. Қалғандарының бəрінде оның болашағы зор күмəн туғызады, тіпті қауіпті жағдайда қалуы мүмкін. Егер келесі жүзжылдықтың басында бұл қатер азайса, күдік сейілсе, ал жаңағы айтқан қырыққа тарта елдердің көбінде демократия тұрақтанса жəне нығайса, онда демократия жақтастарының бүгінгі ұрпағы жақсы жұмыс істеді, деп есептеуге болады. Топтасу дегеніміз толқу мен шегіну емес. Ол əр елде демократиялық институттар мен демократиялық тəжірибенің күшейгенін көрсетеді, сондай-ақ демократиялық қоғамдастықтардағы халықаралық байланыстарды нығайту деген сөз. Демократияландырудың үшінші толқынының табысты аяқталуы оның төртінші толқынының іргетасын қалайды, ал ол демократияны батыстық емес жəне əлемнің анағұрлым кедей аймақтарына, яғни, əлі оның жоқ жерлеріне алып келеді. Өлер алдындағы өзінің ең соңғы сөзінде, екінші дүниежүзілік соғыстағы демократияның жеңісі қарсаңында Франклин Делано Рузвельт былай деген еді: «Біздің ертеңгі жасампаздығымыздың бірден-бір шегі – ол біздің бүгінгі күдіктеріміз. Сондықтан, келіңдер, алға тек жүрегіміздегі қуатты да іскер сенімімізбен қадам басайық». Бұл сөздерге, меніңше, Франциско Фернандес Ордонес те қол қояр еді.





Збигнев Бжезинский




	Збигнев Бжезинский (1928) – поляк текті американдық, 1928 жылы Львов қаласында туған, американ əлеуметтанушысы жəне мемлекет қайраткері. «Постиндустриялық қоғам» теориясы нұсқаларының бірі болып табылатын «технотронды қоғам» тұжырымдамасының авторы. 1977-1981 жылдары президент Дж. Картердің ұлттық қауіпсіздік жөніндегі көмекшісі қызметінде болған. Бүгінде Стратегиялық жəне халықаралық зерттеулер орталығының кеңесшісі жəне Джон Хопкинс атындағы университеттің Осы заманғы халықаралық зерттеулер мектебінің американ сыртқы саясаты профессоры. АҚШ-тың Каспий – Орта Азия аймағындағы мұнай геосаясаты тұжырымдамасының авторы.

	1997 жылы Збигнев Бжезинский өзінің ең танымал болған «Ұлы шахмат тақтасы» кітабын жарыққа шығарды. Онда ол бірполярлы əлем жағдайындағы АҚШ планетарлық үстемдігінің іргелі қағидаттарын тұжырымдады.





ҰЛЫ ШАХМАТ ТАҚТАСЫ




	І-тарау

	ЖАҢА ТҰРПАТТЫ ГЕГЕМОНИЯ



	ГЕГЕМОНИЯ ДА ƏЛЕМ СИЯҚТЫ ЕСКІ ДҮНИЕ. Алайда əлемдегі американдық артықшылық өзінің қарышты қадамдарымен, ғаламдық масштабтарымен жəне жүзеге асыру тəсілдерімен ерекшеленеді. Тек бір ғана ғасырдың бойында Америка ішкі өзгерістердің, сондай-ақ халықаралық оқиғалардың ширақ дамуының арқасында Батыс жарты шарындағы салыстырмалы түрдегі оқшауланған елден мүдделері мен ықпалының көлемі бойынша дүниежүзілік дəрежедегі державаға айналды.





ƏЛЕМДІК ҮСТЕМДІККЕ АПАРАТЫН ҚЫСҚА ЖОЛ




	1898 жылғы испан-американ соғысы Америка үшін құрлықтан тыс жердегі алғашқы басып алу соғысы болды.172 Соның арқасында Американың билігі алысқа, Тынық мұхит аймағына, Гавайдан асып Филиппинге дейін жайылды. Жаңа ғасыр қарсаңының өзінде Американың стратегиялық жоспарлау жөніндегі мамандары екі мұхиттағы əскери-теңіз үстемдігі доктринасын əзірлеумен айналысты, ал американ əскери-теңіз күштері Британия «теңіздерді билейді» деген қалыптасқан пікірді дауға салуды бастады. Американдықтардың бұдан бұрын осы ғасырда «Монро доктринасында» жария етілген жəне «тағдырдың жазуы» туралы тұжырымдар ақтайтын, Батыс жарты шарында қауіпсіздіктің бірден-бір сақтаушысы мəртебесіне ұмтылысы Атлант мұхитында да, Тынық мұхитта да əскери-теңіз үстемдігін жеңілдеткен Панама каналының құрылысынан кейін одан сайын арта түсті.

	Американың қарқынды геосаяси кеудемсоқтығының негізін елдің жедел индустриялануы қамтамасыз етті. Бірінші дүниежүзілік соғыс басталардың алдында Американың экономикалық əлеуеті əлемдік ЖҰӨ-нің 33% құраған еді де, бұл Ұлыбританияны жетекші индустриалдық мемлекет дəрежесінен айырды. Экономикалық өсу динамикасының бұлай тамаша қарыштауына сынақтар мен жаңашылдықты қоштаған мəдениет септігін тигізді. Американ саяси институттары жəне еркін нарықтық экономика кеудемсоқтығы мол, бос нəрсеге сене бермейтін өнертапқыштар үшін теңдесі жоқ мүмкіндіктер тудырды, олардың жеке мақсаттарының орындалуына ескірген жеңілдіктер немесе қатаң əлеуметтік иерархиялық талаптар кедергі бола алмайтын. Қысқасы, ұлттық мəдениет аса талантты адамдарды шетелден тарта отырып жəне тез өз ортасына сіңіре отырып, ғажап түрде экономикалық өрістеуге септік жасады, ұлттық құдыреттіліктің өктемдік жүргізуін жеңілдетті.

	Бірінші дүниежүзілік соғыс американ қарулы күштерін Еуропаға жаппай төгу үшін алғашқы мүмкіндік болды. Салыстырмалы түрде оқшаулықта тұрған ел өзінің бірнеше жүз мыңнан тұратын əскерін тез арада Атлант мұхитынан асырды: бұл өзінің көлемі мен масштабы жөнінен теңдесі жоқ трансмұхиттық əскери экспедиция болды, тұңғыш рет халықаралық аренада жаңа ірі əрекет етуші тұлғаның пайда болғанын паш етті. Еуропалық мəселелерді шешуде американдық қағидаттарды қолдануға бағытталған алғашқы ірі дипломатиялық қадамдардың жасалуына да соғыстың тиісті жағдай жасағаны маңызды болып табылады. Вудро Вильсонның атақты «он төрт тармағы» еуропалық геосаясатқа американдық қуатқа сүйенген американ идеализмін бүрку болды. (Бұдан он бес жылдай бұрын Құрама Штаттар Ресей мен Жапония арасындағы қиыршығыстық жанжалды реттеуде жетекші рөл атқарған болатын, сөйтіп өзінің халықаралық мəртебесінің өскенін тағы бір дəлелдеген еді.) Осылайша американ идеализмі мен американ күшінің қоспасы өзін дүниежүзілік аренада танытты.

	Бірақ мəселенің басын ашып айтсақ, қайткенде де бірінші дүниежүзілік соғыс ғаламдық емес, алдымен еуропалық соғыс болды. Алайда оның күйретуші сипаты басқа əлемнен еуропалық саяси, экономикалық жəне мəдени артықшылықтың аяқталуының басы екендігін көрсетті. Соғыс барысында ешбір еуропалық мемлекет өзінің шешуші басымдығын көрсете алмады, оның нəтижесіне елеулі ықпал еткен фактор жанжалға салмағы өсіп келе жатқан еуропалық емес мемлекеттің – Американың кірісуі болды. Бұдан кейін Еуропа ғаламдық саясаттың субъектісінен гөрі барған сайын оның объектісіне айнала бастады.

	Солай бола тұра, Американың əлемдік көшбасшылығының осынау қысқа ғана жарқ етуі бұл елдің дүниежүзілік істерге ұдайы араласуына əкеп соққан жоқ. Керісінше, Америка өзі үшін мақтаулы оқшаулық пен идеализм комбинациясының шебіне тез шегінді. 20-жылдардың ортасы мен 30-жылдардың басында Еуропа құрлығында тоталитаризм күш ала бастаса да, сол кезеңде екі мұхитта да британ əскери-теңіз күштерінен айқын басым түсетін қуатты флоты бар Америка мемлекеті бұрынғысынша халықаралық істерге араласпады. Американдықтар əлемдік саясаттан тыс тұрғанды жөн көрді.

	Осынау тұғырмен Америкаға құрлықтық арал ретінде қарайтын көзқарасқа негізделген американдық қауіпсіздік тұжырымдамасы ұштасып жатты. Американдық стратегия өз жағалауларын қорғауға бағытталған болатын, демек, өз сипаты бойынша тар ұлттық еді, жəне де халықаралық немесе жаһандық пайымдауларға аз көңіл бөлінетін. Негізгі халықаралық ойыншылар бұрынғысынша еуропалық мемлекеттер болды жəне Жапонияның рөлі қарқындай бастады.

	Дүниежүзілік саясаттағы еуропалық дəуір екінші дүниежүзілік соғыстың, шын мəнісіндегі жаһандық соғыстың, барысында толығымен өзінің шегіне жетті. Соғыс қимылдары бір мезетте үш құрлықта жүрді, Атлант жəне Тынық мұхиттары үшін де қиян-кескі ұрыстар болды; өте алыс орналасқан батыс еуропалық аралдың жəне соншалықты алыста жатқан шығысазиялық аралдың тиісінше өкілдері болып табылатын британ жəне жапон солдаттарының өздерінің туған жағалауларынан мыңдаған миль қашықтағы үнді-бирма шекарасында қақтығысуы соғыстың ғаламдық сипатын көрсеткен еді. Еуропа мен Азия бірыңғай ұрыс даласына айналды.

	Егер соғыс нацистік Германияның айқын жеңісімен аяқталғанда, біртұтас еуропалық держава ғаламдық ауқымдағы үстемдік етушіге айналар еді. (Жапонияның Тынық мұхиттағы жеңісі оған Қиыр Шығыста жетекші рөл ойнауға мүмкіндік берер еді, бірақ, шынтуайтқа келгенде, ол бұрынғысынша аумақтық масштабтағы гегемон ғана болып қала берер еді.) Мұның орнына Германияның жеңілісі негізінен екі еуропалық емес жеңімпаздың – Құрама Штаттардың жəне Кеңес Одағының – айқындалуымен бітті, ал олар Еуропадағы дүниежүзілік үстемдік үшін бітпеген даудың мұрагерлеріне айналды.

	Бұдан кейінгі 50 жыл əлемдік үстемдік үшін болған екі полюсты американ-кеңес күресі жағдайында өтті. Құрама Штаттар мен Кеңес Одағы арасындағы тайталас кейбір жағдайда геосаясаткерлердің сүйікті теорияларының жүзеге асқаныболып шықты: ол Атлант мұхитында да, Тынық мұхитта да үстемдік жүргізген əлемдегі жетекші əскери-теңіз державасын еуразиялық жерлердің үлкен бөлігін алып жатқан дүние жүзіндегі ең ірі құрғақтағы державаға қарсы қойды (жəне де кеңес-қытай блогы Моңғол империясының көлемін анық еске салатын кеңістікті қамтыды). Геосаяси тұрғыдан таратып салу мейлінше айқын болды: Солтүстік Америка бүкіл дүние жүзі үшін дау-дамайда Еуразияға қарсы тұрды. Жеңгенінің жер бетінде шынайы үстемдікке қолы жетер еді. Жеңіс түпкілікті болғанда. Бұған ешкім де кедергі бола алмас еді.

	Қарсыластардың əрқайсысы бүкіл дүние жүзіне өзінің қажетті қадамдарды ақтап алатын жəне жеңістің сөзсіз болатындығына сенімін орнықтыратын тарихи оптимизмге толы идеологиялық ұранын таратты. Еуропаның өзінің аумағында ешқайсына ешуақытта шешуші үстемдік етудің сəті түспеген əлемдік гегемония орнатуға империялық еуропалық үміткерлермен салыстырғанда қарсыластардың қайсы болмасын өзінің дербес кеңістігі ішінде анық үстемдік жүргізді. Жəне де қайсы болмасын өз идеологиясын өзінің вассалдарының һəм тəуелді мемлекеттерінің үстінен орнатқан билігін нығайту үшін пайдаланды, ал бұл кей жағдайда діни соғыстар заманын еске салды.

	Жаһандық геосаяси жайылудың жəне өзара жарысқа түскен догмалардың жария əмбебаптығының комбинациясы тайталасқа теңдесі жоқ қуат берді. Алайда жаһандық астарға толы қосымша фактор да тайталасты шын мəнінде теңдессіз дүние етті. Ядролық қарудың пайда болуы екі басты бəсекелестер арасындағы болашақ классикалық үлгідегі соғыс тек өзара қырғынға ғана соқтырмайды, ол адамзаттың елеулі бөлігі үшін құрып кету қаупін тудырады, деген сөз. Сөйтіп, жанжалдың қарқын алуы екі жақтан да көрсетілген аса жоғары дəрежелі ұстамдылықтың арқасында тізгінделіп отырды.

	Геосаяси тұрғыдан келгенде жанжал негізінен Еуразияның өзінің шет аймағында өтіп жатты. Қытай-кеңес блогы Еуразияның үлкен бөлігінде үстемдік етті, бірақ ол оның шет аймақтарын бақылауда ұстаған жоқ. Солтүстік Америкаға ұлы Еуразия құрлығының қиыр батыс жағалауында да, қиыр шығыс жағалауында да нық орнығудың сəті түсті. Сөйтіп, осынау құрлықтық плацдармдарды қорғау (Батыс «майданда» бұл Берлинді құрсауға алуда, ал Шығыста – Корей соғысында көрініс берді) кейін қырғи қабақ соғыс ретінде белгілі болған дүниенің алғашқы стратегиялық сынағы болды.

	Қырғи қабақ соғыстың соңғы кезеңінде Еуразия картасында үшінші – Оңтүстік – қорғаныс «майданы» пайда болды. Кеңес əскерлерінің Ауғанстанға басып кіруі Американың екіжақтық өткір жауап реакциясын – Кеңес Армиясының жоспарларын бұзу мақсатында Ауғанстандағы ұлттық қарсыласу қозғалысына АҚШ тарапынан тікелей көмек көрсетуді жəне кеңестік саяси һəм əскери күштің Оңтүстікке қарай қандай да бір жылжуының алдын алу үшін тізгіндеуші құрал ретіндегі американ əскери күштерін Парсы шығанағы ауданында кең көлемді ұлғайтуды тездетті. Құрама Штаттар Парсы шығанағы ауданын қорғаумен, сондай-ақ Батыс жəне Шығыс Еуразиядағы өзінің қауіпсіздік мүдделерін қамтамасыз етумен бірдей дəрежеде айналысты.

	Солтүстік Американың еуразиялық блоктың бүкіл Еуразияға берік үстемдік орнатуға бағытталған іс-əрекеттерін ойдағыдай тежеуі (бұл жерде екі жақ та ядролық соғыс қаупіне байланысты тікелей əскери қақтығысқа барудан бой тартты) тайталастың əскери емес жолдармен аяқталуына əкеп тіреді. Саяси өміршеңдік, идеологиялық икемділік, экономиканың серпінділігі мен мəдени құндылықтардың тартымдылығы шешуші факторларға айналды.

	Америка бастаған коалиция өзінің бірлігін сақтап қалғанда, қытай-кеңес блогы екі онжылдықтан аз уақытта күйреуге ұшырады. Бір есептен, мұндай жағдай коммунистік лагердің иерархиялық жəне догматикалық, оның үстіне тым нəзік сипатымен салыстырғанда демократиялық коалицияның керемет икемділігінің арқасында мүмкін болды. Бірінші блок өз тұғырын көрсету үшін тек бір ғана салмақты орталығы бола отырып, догматикалық ортодоксалды көзқарасқа басты назар салды. Ал екінші блоктың формальды доктринасы болмағанымен ортақ құндылықтары бар еді. Американың басты одақтастары оның өзінен көп əлсіз болатын, ал Кеңес Одағы Қытайға өзіне тəуелді мемлекет ретінде мүлде қарай алмайтын-ды. Түпкілікті нəтиженің бұлай болуына себеп болған тағы бір жайт бар еді: америка жағы экономикалық жəне технологиялық тұрғыдан анағұрлым серпінді болып шықса, Кеңес Одағы біртіндеп тоқырау кезеңіне ене бастады жəне экономикалық өсу тұрғысынан да, əскери технологиялар тұрғысынан да пəрменді бəсекелестікке түсе алмады. Өз кезегінде экономикалық құлдырау идеологиялық азуды күшейтті.

	Шын мəнісінде кеңестік əскери қуат жəне оның Батыс өкілдерін тітіреткен үрейі ұзақ уақыт бойы бəсекелестер арасындағы елеулі асимметрияны жасырып келді. Америка анағұрлым бай еді, технологиялар дамыту саласында анағұрлым алға кеткен-ді, əскери салада анағұрлым икемді əрі алғы шепте, сондай-ақ əлеуметтік тұрғыдан келгенде анағұрлым жасампаз жəне тартымды болды. Идеологиялық сипаттағы шектеулер де Кеңес Одағының жасампаздық əлеуетін əлсіретті, оның жүйесін одан сайын сірестіре, ал экономикасын одан сайын шығынды жəне ғылыми-техникалық тұрғыдан мейлінше бəсекеге қабілетсіз ете түсті. Бейбіт жарыс барысында Америка жақтың таразы басы бəрібір басып кетуші еді.

	Түпкі нəтижеге мəдени реттегі құбылыстар да елеулі ықпал етті. Америка басқарған коалиция түгелімен дерлік американ саяси жəне əлеуметтік мəдениетінің көптеген атрибуттарын оң дүние ретінде қабылдады. Американың Еуразия құрлығының батыс жəне шығыс шет аймақтарында жатқан екі ең маңызды одақтастары – Германия мен Жапония – бүкіл американдық болмысқа тіпті жүгенсіз тамсана отырып, өз экономикаларын қайта қалпына келтірді. Америка болашақтың өкілі ретінде, сұқтануға тұратын жəне еліктеуге лайық қоғам ретінде жаппай қабылданды.

	Керісінше, мəдени тұрғыдан келгенде Ресейді оның Орталық Еуропадағы вассалдарының басым көпшілігі жек көрді, ал өзінің басты жəне барған сайын көнуден қала бастаған шығыстағы одақтасы Қытайдың жек көрушілігі бұдан да асып түсті. Орталық Еуропа өкілдері үшін Ресей үстемдігі олар философия һəм мəдениет тұрғысынан өз үйі деп есептейтін дүниеден – Батыс Еуропадан жəне оның христиандық діни дəстүрлерінен оқшауландыру болды. Тіпті оны қойып, бұл Орталық Еуропаның тұрғындары, кейде əділетке жатпаса да, мəдени даму жағынан өзінен төмен деп есептеген халықтың үстемдігі болып табылды.

	Қытайлықтар үшін «Ресей» – «аштық жайлаған жер» деген мағына сияқты болғандықтан, олар оған ашық жек көрушілікпен қарайтын. Алғашқыда қытайлықтар кеңес үлгісінің əмбебаптығы жөнінде Мəскеудің талап етушілігіне тек баяу ғана күмəн білдірсе, қытай коммунистік революциясынан кейінгі онжылдықтың ішінде олар Мəскеудің идеологиялық басымдығына табанды түрде қыр көрсету деңгейіне көтерілді, тіпті солтүстік варвар көршілеріне өзінің дəстүрлі жек көрушілігін ашық білдіре бастады.

	Ең ақырында, Кеңес Одағының өз ішінде оның орыс ұлтына жатпайтын 50 пайыз халқы да Мəскеудің үстемдігімен келіспейтін. Орыс емес халықтардың біртіндеп саяси оянуы украиндықтар, грузиндер, армяндар мен əзірбайжандар кеңестік билікті мəдениеті өздерінікінен жоғары емес халықтың тарапынан болып отырған жат империялық үстемдіктің бір түрі деп есептеуі болып табылды. Орта Азияда ұлттық мақсаттар, бəлкім, əлсіздеу болған шығар, бірақ ондағы халықтардың көңіл-күйін өздерінің ислам əлеміне жататынын барған сайын тереңірек түйсіну жалындата берді, бұған жер-жерлерде отаршылдықтан босанудың іске асып жатқандығы туралы мəліметтер де май құя түсті.

	Бұдан бұрын тарихта болған көптеген империялар сияқты Кеңес Одағы ақырында тікелей əскери жеңілістің емес, экономикалық жəне əлеуметтік проблемалар тездеткен ыдырау үдерісінің құрбаны болып іштен жарылды да, бөлшектеніп кетті. Оның тағдыры ғалымның төмендегі көрегендікпен айтылған сөзінің дəлелі іспеттес: «...империялар өзінің негізінде тұрақсыз болып табылады, өйткені бағынышты элементтер əрқашан дербестіктің жоғары дəрежесін артық көреді, ал бұл элементтердегі қарсы элиталар мүмкіндік пайда болғанда ұдайы бұдан да жоғары дербестікке қол жеткізу қадамдарын жасайды. Бұл тұрғыдан келгенде империялар құлайды емес; олар, кейде тіпті аса жылдам болғанымен де, əдетте өте баяу қирап, бөлшектенеді».173



	БІРІНШІ ƏЛЕМДІК ДЕРЖАВА



	Бəсекелесі күйрегеннен кейін Құрама Штаттар бірегей жағдайда қалды. Олар бірінші жəне бірден-бір шын мəніндегі əлемдік державаға айналды. Алайда Американың ғаламдық үстемдігі оның анағұрлым шектеулі, аумақтық көлеміне қарамастан кей жағдайда бұрынғы империяларды еске салады. Ол империялардың қуаты өзінің вассалдарының, тəуелді мемлекеттердің, протектораттар мен отарлардың иерархиясына сүйенген еді де, империяға кірмейтіндердің бəрін əдетте варварлар деп есептейтін. Осынау бұрыннан қалған терминді кейде қазіргі кездегі Американың ықпалында тұрған бірқатар мемлекеттерге пайдалануға болмайды деп айту қиын. Өткен кезеңдердегідей, Американың «империялық» билікті қолдануы көп жағдайда орасан зор экономикалық жəне технологиялық ресурстарды əскери мақсаттарға тез жұмылдыру қабілетінің, басым ұйымшылдықтың, американдық өмір салтының айқын болмаса да, бірақ елеулі мəдени тартымдылығының, серпінділіктің жəне американдық əлеуметтік һəм саяси бетке ұстар топқа тумысынан бəсекелестік рухтың тəн болуының нəтижесі.

	Бұл қасиеттер бұрынғы империяларға да тəн болатын. Еске бірінші болып Рим түседі. Рим империясы екі жарым ғасыр бойы алдымен солтүстік, сосын батыс жəне оңтүстік-шығыс бағыттағы аумақтарды ұдайы жаулау жолымен, сол сияқты Жерорта теңізінің бүкіл жағалауына пəрменді теңіз бақылауын орнату арқылы құрылған болатын. Географиялық тұрғыдан ол өзінің шырқау шегіне шамамен б.д. 211 жылы жетті. Рим империясы біртұтас дербес экономикасы бар орталықтандырылған мемлекет болды. Оның империялық билігі күрделі саяси жəне экономикалық құрылым арқылы сақтықпен, мақсатты түрде жүзеге асырылып отырды. Астанадан бастау алатын, стратегиялық тұрғыдан жан-жақты ойластырылған құрғақтағы жəне теңіздегі жолдар жүйесі əртүрлі вассалды мемлекеттер мен бағынышты провинцияларда орналасқан рим легиондарын (қауіпсіздікке елеулі қатер төнген жағдайда) тез қайта топтастыруға жəне шоғырландыруға мүмкіндік беретін болған.

	Империяның мейлінше дамыған кезеңінде шекарадан тыс жерлерде орналастырылған рим легиондарында 300 мыңнан кем адам болмаған: бұл орасан зор күш еді, ал римдіктердің тактика мен қару-жарақтағы артықшылығын, сондай-ақ орталықтың тез арада күшті қайта топтастыра алатын қабілетін ескерсек, ол нағыз өлім себетін қуат болатын. (Бір ғажабы, 1996 жылы бұдан халқы анағұрлым көп алпауыт ел Америка өз иеліктерінің сыртқы шекараларын тысқары жерлерде 296 мың кəсіби солдаттарды орналастыру арқылы қорғаған еді.)

	Алайда Римнің империялық билігі де маңызды психологиялық шынайылыққа сүйенген. «Civis Romanus sum» («Мен – Рим азаматымын») деген сөздер өз-өзіне берген ең жоғары баға, мақтаныш көзі жəне көпшілік ұмтылатын дүние болатын. Рим азаматының биік мəртебесі, кейін ол тегі римдік емес адамдарға да берілді, империяның «ерекше миссиясы» сезімін ақтайтын мəдени артықшылықтың көрінісі еді. Бұл шынайылық римдік билікті заңдастырып қана қойған жоқ, ол Римге бағынғандарды сіңісіп кетуге жəне империялық құрылымға кірігуге бейімдеді. Сөйтіп, билік басындағылар үшін өзінен-өзі түсінікті нəрсе сияқты болып көрінген жəне бағыныштылар мойындаған мəдени артықшылық империялық билікті нығайта берді.

	Осынау ең жоғарғы жəне көп жағдайда дау тудырмаған империялық билік үш ғасырдай уақыт өмір сүрді. Бір кездегі көршілес Карфаген мен шығыс шекарадағы Парфян империясының қыр көрсетулерін ескермегенде, нашар ұйымдастырылған жəне мəдени тұрғыдан келгенде Римнен көп төмен тұрған сыртқы, негізінен варварлық, əлем көп жағдайда тек жекелеген шабуыл жасауға ғана қабілетті еді. Империя əзір өзінің ішкі өміршеңдігі мен бірлігін ұстап тұрғанда, сыртқы əлем онымен бəсекелес бола алмайтын.

	Рим империясының күйреуіне түптің түбінде негізінен үш себеп алып келді. Біріншіден, бір орталықтан басқару үшін империя тым үлкен болып кетті, ал оны Батысқа жəне Шығысқа бөлу автоматты түрде оның билігінің монополиялық сипатын жойды. Екіншіден, ұзақ уақыт бойғы империялық тəкаппарлық саяси элитаның ұлылыққа ұмтылысын біртіндеп ірітіп тоздырған мəдени гедонизмге алып келді. Үшіншіден, ұзаққа созылған инфляция да жүйенің əлеуметтік құрбандыққа бармай-ақ өзін-өзі қолдап отыру қабілетін бұзды, ал бұған азаматтар дайын емес еді. Мəдени дағдарыс, саяси бөліну жəне қаржылық инфляция – бəрі қосыла келіп Римді тіпті империя шекарасына жақын жатқан варварлар үшін де қауқарсыз қылып жіберді.

	Қазіргі заманғы стандарттар бойынша Рим шын мəніндегі əлемдік держава болмады, ол аумақтық қана держава еді. Бірақ сол кездегі құрлықтардың бір-бірінен оқшау екендігін ескергенде, тікелей немесе алыс жатқан бəсекелестердің болмауынан оның аумақтық билігі толыққанды болатын. Сөйтіп, Рим империясы өзі тұтас бір əлем болды, оның басым саяси ұйымы мен мəдениеті оны кейінгі, географиялық масштаб бойынша одан да зор, империялық жүйелердің алдыңғысы етті.

	Алайда тіпті жоғарыда айтқандарды ескергеннің өзінде Рим империясы жалғыз емес-тін. Рим жəне Қытай империялары бір-бірі туралы білмесе де бір кезеңде пайда болған. Б.д.д. 221 жылға қарай (Рим мен Карфаген арасындағы Пуника соғысы кезеңі) Цинь сол кездегі жеті мемлекетті бірінші Қытай империясына біріктіріп, бұл ішкі елді сыртқы варварлардан қорғау үшін Солтүстік Қытайда Ұлы қытай қорғанын салуға түрткі болды. Бұдан көп кейінгі, шамамен б.д.д. 140 жылы қалыптаса бастаған Хань империясы өзінің көлемі жағынан да, ұйымдастырылуы жағынан да одан бетер ғаламат еді. Христиандық дəуір туған кезеңде оның билігінде кем дегенде 57 миллион халық тұрды. Бұл теңдесі жоқ, адам айтқысыз сан, ол орталықтандырылған жəне жазалаушы бюрократиялық аппарат арқылы жүзеге асырылатын аса пəрменді орталық басқару болғандығын дəлелдейді. Империяның билігі осы заманғы Кореяның аумағына, Моңғолияның жекелеген аудандарына жəне қазіргі Қытай жағалауының үлкен бөлігіне жайылды. Алайда Рим сияқты Хань империясын да ішкі сырқаттар жегідей жеді, сол себепті оның б.д. 240 жылы үш тəуелсіз мемлекетке бөлінуі жалпы күйреуді тездетті.

	Қытайдың бұдан арғы тарихы қайта қосылу мен кеңеюдің, одан соң құлдырау мен ыдыраудың қайталанып отырған циклдарынан тұрды. Қытайға бірнеше рет дербес, оқшауланған, сырттан ешқандай ұйымдасқан бəсекелестер қауіп төндірмеген империялық жүйелер құрудың сəті түсті.

	Хань мемлекетінің үшке бөлінуі б.д. 589 жылы аяқталды да, осының нəтижесінде империялық жүйеге ұқсас құрылым пайда болды. Дегенмен, Қытайдың империя ретінде ең өзін-өзі мықтап орнықтыруы мəнжүрлердің басқару кезеңіне, əсіресе Цзинь əулетінің бастапқы кезеңіне дөп келді. XVIII ғасырдың басына таман Қытай тағы да толыққанды империя болды, ондағы империялық орталық бүгінгі Корея, Үндіқытай, Таиланд, Бирма жəне Непал енетін вассалды жəне тəуелді мемлекеттердің қоршауында болды. Сөйтіп, Қытайдың ықпалы бүгінгі ресейлік Қиыр Шығыс аумағынан Оңтүстік Сібір арқылы Байқал көліне жəне қазіргі Қазақстан аумағына, содан соң оңтүстік бағыттаҮнді мұхитына қарай жəне Лаос пен Солтүстік Вьетнам арқылы шығысқа жайылды.

	Римдегі сияқты, империя қаржы, экономика, білім жəне қауіпсіздік салаларындағы күрделі жүйе болды. Ұлан-ғайыр аумақты жəне онда тұрып жатқан 300 миллионнан астам халықты бақылауда ұстау осынау барлық құралдардың көмегімен, тамаша тиімді шабармандық байланыс қызметі көмек ететін орталықтандырылған саяси билікке иек арту арқылы іске асырылды. Бүкіл империя Пекиннен тараған сəулелер секілді жəне аудандардың шекарасын белгілеген төрт аймаққа бөлінді, шабарман оларға тиісінше бір, екі, үш немесе төрт аптаның ішінде жете алатын. Кəсіби дайындығы жоғары жəне бəсекелестік негізде іріктелетін орталықтандырылған бюрократиялық аппарат бірлік тұғырының беріктігін қамтамасыз етті.

	Римдегі сияқты нығыз əрі терең тамыр жайған мəдени артықшылық сезімі (мұны Конфуций ілімі – империялық тіршілік тұрғысынан келгенде мақсатқа сай, үйлесімділікке, иерархияға жəне тəртіпке бағышталған философиялық ілім күшейте түсті) бірлікті нығайтып, заңдастырып жəне қолдап отырды. Қытай – Аспан асты империясы – одан тыс жерлерде тек варварлар тұратын Əлемнің кіндігі ретінде қарастырылды. Қытайлық болу мəдениетті болу дегенді білдірді, сол себепті қалған əлем Қытайға барынша сыйластықпен қарауға тиіс деп есептелді. Осынау ерекше артықшылық сезімі қытай императорының – тіпті XVIII ғасырдың аяғына қарай Қытайдың құлдырауы тездей бастаған кезеңнің өзінде – Ұлыбритания королі III Георгке берген жауабының өне бойынан аңқып тұр (корольдің елшілері сый ретінде кейбір британ өнеркəсіп тауарларын ұсына отырып, Қытайды сауда-саттық қарым-қатынас орнатуға тартпақ болған еді):

	«Біз, аспан қалауымен болған император, Англия короліне біздің ұйғарымымызды назарына алуын ұсынамыз:

	Төрт теңіздің арасындағы кеңістікке билігін жүргізіп отырған Аспан асты империясы... селдір кездесетін жəне қымбат заттарға қызықпайды... дəл сол сияқты біз сіздің елдің өнеркəсіп тауарларын бір мысқал да қажетсінбейміз... Сондықтан біз... сізге қызмет ететін елшілеріңізге аман-есен үйлеріне қайтуды бұйырдық. Сіз, о Король, тек өзіңіздің берілгендігіңізді нығайта отырып жəне мəңгі бағынышты болуыңызға ант ете отырып, біздің тілегімізге сəйкес əрекет істеуге тиістісіз».

	Бірнеше қытай империяларының құлдырауы мен жойылуы да алдымен ішкі факторлардың салдарынан болды. Моңғол жəне кейінгі шығыс «варварларының» мерейі үстем болуының себебі: іштей қажығандық, азып-тозу, гедонизм жəне экономикалық һəм əскери салаларда жасампаздық қабілеттің жоғалуы Қытайдың жігерін əлсіретті де, содан соң оның күйреуін тездетті. Сыртқы күштер Қытайдың осынау сырқатын пайдаланды: Британия – 1839-1842 жылдардағы «апиын» соғысы кезінде174, Жапония – бұдан бір ғасыр кейін, мұның өзі терең мəдени қорланушылық тудырды да, Қытайдың бүкіл ХХ ғасырдағы іс-əрекетін айқындады; қытайлықтардың тумысынан мəдени артықшылық сезімі мен империядан кейінгі кемсітулікке душар болған саяси тірлігінің арасындағы қарама-қайшылық қорланушылықты одан бетер күшейтті.

	Рим сияқты империялық Қытайды бүгінде көп жағдайда аймақтық держава ретінде жіктеуге болар еді. Алайда өзінің шарықтау дəуірінде Қытай үшін дүниеде оған тең келетін ешкім болмаған-ды, яғни, басқа еш ел оның империялық мəртебесіне қыр көрсете алмас еді немесе, егер Қытай одан əрі өктемдікке бара берсе, қарсы шығуға да шамасы болмас еді. Қытайлық жүйе ең алдымен ортақ этникалық болмысқа негізделген дербес жəне өзін-өзі қолдап отыратын жүйе еді (орталық биліктің этникалық тұрғыдан жат жəне географиялық тұрғыдан шет жатқан бағындырылған мемлекеттерге проекциясы шектеулі болатын).

	Аса көп жəне басым этникалық өзек Қытайға өз империясын кезең-кезеңмен қайта қалпына келтіріп отыруға мүмкіндік берді. Бұл тұрғыдан келгенде Қытай басқа империялардан өзгеше еді, соңғыларда саны аз, бірақ гегемонистік мақсаттарды басшылыққа алған халықтардың өздерінен саны анағұрлым артық этникалық тұрғыдан жат халықтардың үстінен уақытша үстемдік орнатып жəне оны қолдап отырудың жолы болды. Бірақ бұл империялардың саны аз этникалық өзегінің басым жағдайы бұзылса, империяны қайта қалпына келтіру туралы сөз болуы мүмкін емес-ті.

	Əлемдік державаның бүгінгі анықтамасына қандай да бір ең жақын ұқсастық табу үшін біз Моңғол империясының айрықша құбылысына назар аударуымыз керек. Ол қуатты жəне жақсы ұйымдастырылған қарсыластармен кескілескен күрес нəтижесінде пайда болды. Жеңіліс тапқандардың ішінде Польша мен Венгрия корольдіктері, Қасиетті Рим империясының күштері, бірнеше орыс княздіктері, Бағдат халифаты жəне кейінде тіпті қытайдың Сунь əулеті де болды.

	Шыңғысхан мен оның ізбасарлары өздерінің аймақтық қарсыластарына соққы бере отырып, осы заманғы геосаясат саласының мамандары «əлемнің жүрегі» немесе əлемдік үстемдіктің тірек нүктесі деп белгілеген аумаққа орталықтандырылған бақылау орнатты. Олардың еуразиялық құрлықтық империясы Қытай теңізінің жағалауларынан Кіші Азияда Анатолияға жəне Орталық Еуропаға дейін жайылды. Тек сталиндік қытай-кеңес блогының шарықтаған кезеңінде ғана Еуразия құрлығында жақын жатқан аумақтарға орталықтандырылған бақылау орнату көлеміне қатысты Моңғол империясына лайықты бəсекелес табылған еді.

	Рим, Қытай жəне Моңғол империялары кейінгі дүниежүзілік үстемдіктен үміткердің аймақтық ізашарлары болатын. Жоғарыда айтылғандай, Рим мен Қытайда империялық құрылым саяси тұрғыдан да, экономикалық тұрғыдан да дамудың жоғары деңгейіне жетті, ал орталықтың мəдени артықшылығын барлық жерде мойындау маңызды біріктіруші рөл атқарды. Керісінше, Моңғол империясы көп жағдайда жаулап алушылыққа сүйене отырып (оның артынша жергілікті жағдайларға үйрену, тіпті ассимиляциялану орын алатын), саяси бақылауды сақтады.

	Моңғолияның империялық билігі негізінен əскери үстемдікке сүйенді. Күштердің тез орнын ауыстыру мен оларды дер кезінде шоғырландырудың керемет мүкіндіктерімен ұштастырылған тамаша һəм қатал басым əскери тактиканы қолданудың арқасында қол жеткен моңғол үстемдігі өзімен бірге ұйымдасқан экономикалық немесе қаржылық жүйе ілестірген емес, жəне де моңғолдардың билігі мəдени артықшылық сезіміне сүйенген жоқ. Өзінен-өзі қайта өркендеп отыратын билеуші тап болу үшін моңғол əміршілерінің саны тым аз еді, сол себепті кез келген жағдайда айқын қалыптасқан, санаға терең сіңген мəдени, тым құрығанда этникалық артықшылық сезімнің болмауы империялық бетке ұстар топтың бойынан аса қажет жеке бастың сенімділігін жоғалтты.

	Шынтауайтқа келгенде, моңғол билеушілері өздері бағындырған, көп жағдайда мəдени тұрғыдан өздерінен жоғары тұрған халықтармен біртіндеп араласып кетуге бейім екендіктерін көрсетті. Мысалы, ұлы хандықтың қытай бөлігінің императоры болған Шыңғысханның немерелерінің бірі Конфуций ілімінің аса ынталы таратушысы болып шықты; екіншісі Парсы елінің сұлтаны болып тұрғанда хақ мұсылманға айналды; ал үшіншісі мəдени тұрғыдан келгенде Орталық Азияның парсылық əміршісі болды.

	Міне, нақ осы фактор – басым саяси мəдениеттің болмауынан билеушілердің өз қол астындағыларға сіңісіп кетуі, сондай-ақ империяның негізін қалаған ұлы Ханның ізбасарын айқындау мəселесінің шешілмеуі нəтижесінде империяның жойылуына алып келді. Бір орталықтан басқару үшін Моңғол мемлекеті тым ұлан-ғайыр болып шықты, ал бұл мəселені империяны бірнеше дербес бөліктерге бөлу арқылы шешуге тырысу ассимиляцияға ұшырауды жəне империяның ыдырауын одан бетер тездетті. 1206 жылдан 1405 жылға дейін – екі ғасыр – өмір сүрген аса ірі құрғақтағы дүниежүзілік империя ақырында із-түзсіз жойылып кетті.

	Бұдан кейін Еуропа дүниежүзілік биліктің кіндік ортасына жəне əлемге билік орнату үшін болған негізгі шайқастардың аренасына айналды. Шынында да, Еуразия құрлығының шағын ғана солтүстік-батыс шеті шамамен үш ғасырдың ішінде теңіздегі басымдығының арқасында бірінші рет нағыз əлемдік үстемдікке қол жеткізді жəне жер шарының барлық құрлықтарында өз тұғырын сақтай алды. Батысеуропалық империялық гегемондардың санының, əсіресе өздеріне бағынғандармен салыстырғанда, онша көп емес екенін айту лəзім. Дегенмен ХХ ғасырдың басында Батыс жарты шардан тыс жерлерде тек Қытай, Ресей, Оттоман империясы жəне Эфиопия ғана Батыс Еуропаның үстемдігінен ада еді (Батыс жарты шары да бұдан екі ғасыр бұрын Батыс Еуропаның бақылауында болатын жəне онда тұратындар негізінен еуропалық эмигранттар мен олардың ұрпақтары еді).

	Солай бола тұрса да, батысеуропалық үстемдік Батыс Еуропаның əлемдік билікке қол жеткізуіне тең емес-ті. Шынтуайтында, еуропалық өркениеттің əлемдік үстемдігі жəне Еуропаның фрагментарлық құрлықтық билігі орын алды. Моңғолдардың немесе кейін Ресей империясының «Еуразия жүрегін» құрғақта жаулап алуынан өзгеше дүние – мұхиттың арғы бетіндегі еуропалық империализмге мұхиттың арғы бетіндегі географиялық ашулар мен теңіз сауда-саттығын ұлғайту арқылы қол жеткізілді. Алайда бұл үдеріске де жетекші Еуропа мемлекеттерінің арасындағы тек мұхиттың арғы бетіндегі доминиондар үшін ғана емес, Еуропаның өзіндегі үстемдік үшін де ұдайы күрес кірді. Бұл жағдайдың геосаяси салдарының мəні – Еуропаның əлемдік үстемдігі Еуропадағы қандай да бір еуропалық мемлекеттің үстемдігінің нəтижесі болған жоқ.

	Жалпы, XVII ғасырдың ортасына дейін бірінші дəрежелі еуропалық мемлекет Испания болды. XV ғасырдың аяғына қарай ол мұхиттың арғы бетінде иеліктері жəне əлемдік үстемдіктен дəмесі бар ірі империялық державаға айналды. Оның біріктіруші доктринасы жəне империялық миссионерлік талпынысының қайнар көзі дін еді. Шынында да, Тордесилья (1794 ж.) жəне Сарагосс (1529 ж.) шарттарындағы дүние жүзін испан һəм португал отарларына формальды түрде бөлінуін бекіту үшін Испанияның жəне оның теңіздегі бəсекелесі Португалияның арасына папаның араласуы қажет болды. Солай бола тұра, Англиямен, Франциямен жəне Голландиямен бетпе-бет келгенде Испания өзінің үстемдігін Батыс Еуропаның өзінде де, мұхиттың арғы бетінде де қорғай алмады.

	Испанияның басымдығынан Францияның басымдығы бірте-бірте аса берді. Оны еуропалық бəсекелестері құрлықта да, мұхиттың арғы бетінде де ұдайы тізгіндеп отырғанымен, ол 1815 жылға дейін ілгері тұрған еуропалық держава болды. Наполеон басқарған кезеңде Франция өзінің Еуропадағы шынайы көшбасшылығын орнатуға мейлінше жақындады. Егер оның бұған қолы жеткенде, ол да əлемдік үстем держава мəртебесін алар еді. Алайда оның еуропалық коалициямен күресте жеңіліс табуы құрлықтағы салыстырмалы күштер тепе-теңдігін қайта қалпына келтірді.

	Келесі ғасыр ішінде бірінші дүниежүзілік соғысқа дейін əлемдік теңіз үстемдігі Ұлыбританияда болды, Лондон əлемнің басты қаржы жəне сауда орталығына айналды, ал британ флоты «толқындарда билік жүргізді». Ұлыбританияның мұхиттың арғы бетіндегі құдыреттілігі айқын еді, бірақ əлемдік үстемдікке бұдан бұрынғы еуропалық үміткерлер сияқты, Британ империясы жалғыз өзі Еуропада басымдық көрсете алмады. Оның орнына Британия күштер тепе-теңдігінің айлалы дипломатиясына жəне ақыр соңында Ресейдің немесе Германияның құрлықтағы үстемдігіне кедергі келтіру үшін ағылшын-француз келісіміне сенім артты.

	Мұхиттың арғы бетіндегі Британ империясы алғашқыда географиялық ашулардың, сауда-саттық пен жаулап алудың күрделі комбинациясының арқасында құрылған еді. Алайда ол беріктікті бойына өзінен бұрынғы Рим мен Қытай немесе өзінің француз жəне испан бəсекелестері сияқты мəдени артықшылық тұжырымдамасынан жиды. Бұл артықшылық империялық билеуші тап тарапынан көрсетілетін тек менмендік мəселесі ғана емес, тегі британдыққа жатпайтын көптеген азаматтардың көзқарасы еді. ОАР-дың бірінші қара нəсілді президенті Нельсон Мандела былай деген: «... мен британ мектебінде тəрбиелендім, ал сол кезде Британия дүниедегі бар жақсылықтың үйі еді. Мен Британияның, британ тарихы мен мəдениетінің бізге еткен ықпалын жоққа шығармаймын». Империялық орталықтың билігін сақтау үшін ірі əскери құралымға сүйену қажеттігін азайтуда ойдағыдай қорғалған жəне оңай мойындалған мəдени артықшылық өз рөлін атқарды. 1914 жылға қарай бірнеше мың ғана британ əскери қызметкерлері мен азаматтық қызметкерлер 11 миллиондай шаршы миль жерді жəне 400 миллионға таяу британдық еместерді бақылауда ұстап отырды.

	Қысқасы, Рим өз үстемдігін негізінен анағұрлым жетілген əскери құрылымның жəне мəдени тартымдылықтың көмегі арқылы қамтамасыз етті. Қытай ортақ этникалық құрамға құрылған империяны басқара отырып жəне өз бақылауын күшті дамыған мəдени артықшылық есебінен нығайта отырып, көп жағдайда тиімді бюрократиялық аппаратқа сүйенді. Өз билігінің негізі ретінде Моңғол империясы жаулау барысында озық əскери техниканы пайдалануды жəне сіңісіп кетуге бейімділікті ұштастырды. Британдықтар (испандықтар, голландықтар жəне француздар сияқты) олардың туы сауда-саттығының дамуы соңынан ілесіп отырған сайын өздеріне артықшылық қамтамасыз етіп отырды; олардың бақылау орнатуы да жақсы жетілдірілген əскери құрылым мен мəдени өзін таныту арқылы қолдау тауып отырды. Алайда бұл империялардың бірде-бірі шынайы əлемдік болған жоқ. Тіпті Ұлыбритания да нағыз əлемдік держава болмады. Ол Еуропаны бақылауда ұстаған жоқ, тек онда күштер тепе-теңдігіне демеу көрсетіп отырды. Британиының халықаралық үстемдігі үшін тұрақты Еуропаның маңызы шешуші болды да, Еуропаның өзін-өзі жоюы Британияның басшылық рөлінің біткенін білдірді.

	Керісінше, Америка Құрама Штаттарының əлемдік держава ретіндегі көлемі мен ықпалы бүгінде теңдесі жоқ болып отыр. Олар бүкіл əлемнің мұхиттары мен теңіздерін бақылап қана отырған жоқ, теңіз десанты күштерімен жағалаулық бақылау үшін сенімді əскери мүмкіндіктер дүниеге келтірді, ал бұл оларға құрғақта елеулі саяси салдарлары бар билік жүргізуге мүмкіндік береді. Олардың əскери легиондары Еуразияның батыс жəне шығыс шеттерінде нық бекінді. Оның үстіне олар Парсы шығанағын бақылауда ұстап отыр. Американың вассалдары мен тəуелді мемлекеттері (олардың кейбіреулері Вашингтонмен бұдан да берік ресми байланыстар орнатуға тырысады) бүкіл Еуразия құрлығына жайылды.

	Американың экономикалық серпінділігі дүние жүзінде оның жетекшілік рөлін қамтамасыз ету үшін қажет алғышарт қызметін атқарады. Алғашында, тікелей екінші дүниежүзілік соғыстан кейін, Американың экономикасы барлық басқа елдердің экономикаларынан тəуелсіз болды жəне жалғыз өзі əлемдік ЖҰӨ-нің 50 пайызынан астамын қамтамасыз етті. Батыс Еуропа мен Жапонияның экономикалық қайта өркендеуі, одан кейін Азиядағы экономикалық серпінділіктің бұдан да гөрі кең құбылысы əлемдік ЖҰӨ-нің американдық үлесі соғыстан кейінгі пропорционал емес жоғары деңгеймен салыстырғанда түбінде қысқаруға тиіс болатынын білдірді. Солай бола тұра, əлемдік ЖҰӨ-нің американдық үлесі, бұдан да нақтырақ айтсақ, оның əлемдік өнеркəсіп өндірісінің көлеміндегі үлесі шамамен 30 пайыз деңгейінде тұрақтанды, бұл тікелей екінші дүниежүзілік соғыстан кейінгі ерекше жылдардан басқа осынау ғасырдың көп бөлігі үшін қалыпты жағдай болды.

	Бəрінен де маңыздысы, Америка ең жаңа ғылыми ашуларды əскери мақсатта пайдаланудағы өзінің көшбасшылығын сақтап қана қойған жоқ, одан əрі кеңейтті де, осылайша шын мəнінде ғаламды қамтыған, дүниеде бірден-бір, техникалық тұрғыдан еш салыстыруға келмейтін қарулы күштер құрды. Осы кезеңнің бəрінде Амерка экономиканы дамыту үшін шешуші маңызы бар ақпараттық технологиялар саласында өзінің елеулі артықшылығын сақтады. Бүгінгі экономиканың алдыңғы секторларындағы Американың басымдығы, əсіресе экономика салаларында шешуші маңызы бар өнімділік мəселесі бойынша американдықтардың батысеуропалық жəне жапондық бəсекелестерімен салыстырғанда өз басымдығын сақтағанын, тіпті ұлғайтқанын ескерсек, бəлкім, таяу жылдарда оның технологиялық үстемдігін еңсеру оңай болмасын көрсетті.

	Сөз жоқ, Ресей мен Қытай Америка гегемондығын күйзеле қабылдайтын елдер қатарына жатады. 1996 жылдың басында, Ресей президенті Борис Ельциннің Пекинге сапары барысында, олар бұл турасында бірлескен мəлімдеме жасады. Мұның үстіне, олардың АҚШ-тың өмірлік маңызды мүдделеріне қауіп төндіре алатын ядролық қаруы бар. Осы кезеңде жəне таяудағы болашақта бұл елдер өзін-өзі жоятын ядролық соғысты бастай алғанымен, ешқайсысы да бұл қырғында жеңіске жете алмайды – ащы шындық, міне, осында. Өзінің саяси ырқын күштеп таңу үшін əскерлерін алыс жерлерге жібере алу мүмкіндігі болмағандықтан жəне технологиялық тұрғыдан Америкадан көп артта қалғандықтан олардың бүкіл дүние жүзінде ұдайы саяси ықпал көрсету үшін құралдары жоқ (немесе таяудағы уақытта өздерін мұндай құралдармен қамтамасыз ете алмайды).

	Қысқасы, Америка əлемдік биліктің шешуші маңызы бар төрт саласында басым позицияға ие:: əскери салада оның теңдессіз ғаламдық кеңейту мүмкіндіктері бар; экономика саласында оның жекелеген бағыттарында Жапония мен Германия (бұл елдердің ешқайсына да əлемдік құдыреттіліктің басқа айырмашылық қырлары тəн емес) тарапынан болатын бəсекеге қарамастан əлемдік дамудың негізгі қозғаушы күші ретінде қала береді; технологиялық тұрғыдан ол ғылым мен техниканың жетекші салаларында абсолютті көшбасшылықты сақтауда; мəдениет саласында оның кей қарапайымдылығына қарамастан Американың теңдессіз тартымдылығы, əсіресе дүние жүзі жастары арасында, белгілі, – мұның бəрі Құрама Штаттардың əлемнің ешбір мемлекетінде жоқ саяси ықпалын қамтамасыз етеді. Нақ осынау төрт фактордың ұштасуы Американы осы сөздің толық мағынасында бірден-бір əлемдік алпауыт держава етті.





	АМЕРИКАНДЫҚ ЖАҺАНДЫҚ ЖҮЙЕ



	Халықаралық масштабтағы Американың артықшылығы бұрынғы империялық жүйелермен ұқсастық көзқарас тудырғанымен, айырмашылықтар өте елеулі. Олар аумақтық шекаралар мəселесінің аясынан тыс жатыр. Американың қуаты ішкі американдық тəжірибені көрсететін айқын американдық пішіннің жаһандық жүйесі арқылы білінеді. Осынау ішкі тəжірибеде негізгі орынды американдық қоғамның, сондай-ақ оның саяси жүйесінің плюралистік сипаты алады.

	Бұрынғы империяларды саяси ақсүйек элиталар құрған болатын жəне оларды көптеген жағдайда өктемшіл немесе абсолютті режимдер басқарды. Империялық мемлекеттер халқының негізгі бөлігі не саяси бейтарап болды, не бертінгі тарихта болғандай, оны империялық сезімдер мен нышандар дендеп алатын. Ұлттық даңққа ұмтылу, «ақ адамның ауыртпалығы», «өркениеттендіру миссиясы» – мұның бəрі, жеке адамның баю мүмкіндіктері туралы айтпағанның өзінде, империялық арандатушылықты қолдауға жұмылдыру үшін жəне биліктің иерархиялық империялық пирамидаларын сақтау үшін қызмет етті.

	Америка жұртшылығының сырттағы американдық білек күшін көрсетуге көзқарасы көп жағдайда екіұшты болды. Екінші дүние жүзілік соғысқа Американың қатысуын көпшіліктің қолдауына негізінен Жапонияның Перл-Харборға шабуыл жасағандағы естен тандырған оқиға себеп болды. Құрама Штаттардың қырғи қабақ соғысқа алғашында, Берлин блокадасына дейін, жəне одан кейінгі Кореядағы соғысқа қатысуы солғын ғана қолдау тапты. Қырғи қабақ соғыс аяқталғаннан кейін Құрама Штаттардың бірден-бір ғаламдық күш ретіндегі мəртебесі жұртшылықты онша масаттандырған жоқ, қайта оның орнына шекарадан тыс жерлердегі американдық мақсаттарға анағұрлым шектеулі түсінік беру үрдісі пайда болды. 1995 жəне 1996 жылдары қоғамдық пікірге жүргізілген сауалнама көпшіліктің негізінен ғаламдық билікті жеке-дара пайдаланғаннан гөрі оны басқалармен «бөліскен» жөн деп санайтынын көрсетті.

	Осынау ішкі факторларға байланысты американдық жаһандық жүйе бұрынғы империялық жүйелерге қарағандатолықтыру (кооптация) əдістеріне анағұрлым көбірек ерекше ден қояды (мəселен, жеңілген қарсыластары Германиямен, Жапониямен, одан кейін тіпті Ресеймен болғандағыдай). Ол, бəлкім, өзінің демократиялық ұстанымдары мен институттарының тартымдылығын кəдеге жарата отырып, тəуелді шетел элиталарына етілетін ықпалды бір мезетте жанама түрде пайдалануға мол үміт артады. Жоғарыда айтылғандардың бəрін жаһандық коммуникациялар, халықтық сауық құру жəне бұқаралық мəдениет салаларындағы американдық үстемдіктің ауқымды, бірақ айқын сезіле бермейтін ықпалы, сондай-ақ американдық технологиялық артықшылық пен жаһандық əскери орын алушылықтың болашақ аса зор ықпалы нығайта түседі.

	Мəдени артықшылық американдық жаһандық қуаттың жеткілікті бағаланбаған қыры болып табылады. Баз біреулер өзінің эстетикалық құндылықтары туралы не ойласа да, американдық бұқаралық мəдениеттің магниттік тартуы, əсіресе дүние жүзінің жастары үшін, ересен екені аян. Оның көркемдігі, мүмкін, ол өзі насихаттайтын өмір сүюшілік сападан бастау алатын шығар, бірақ, əйтеуір, бүкіл дүние жүзінде оның тартымды екендігі даусыз. Американың телевизиялық бағдарламалары мен фильмдері əлемдік рыноктың төрттен үшін алады. Американдық көпшілікке танымал музыка да үстемдік етуде, дүние жүзінде американдықтардың əуестіктеріне, олардың тамақ ішісіне жəне тіпті киім киісіне еліктеу барған сайын белең алуда. Интернеттің тілі – ағылшын, сол себепті ғаламдық компьютерлік «былшылдың» басым көпшілігі де Америкадан жəне бұл ғаламдық əңгімелердің мазмұнына ықпал етеді. Ең соңында, Америка қазіргі заманғы білім алам деушілер үшін нағыз Меккеге айналды; Құрама Штаттарға шамамен жарты миллиондай шетел студенттері ағылады жəне солардың ең қабілетті дегендері үйлеріне қайтпай осында қалады. Америка университеттерін бітірушілерді қай құрлықта болмасын кез келген үкіметтен кездестіруге болады.

	Көптеген шетелдік демократиялық саясаткерлердің стилі американдыққа барған сайын ұқсай түсуде. Шетелдерде тек Джон Ф. Кеннедиді ғана шын ниетпен құрметтеп қоймайды, тіпті бертіндегі (атақ-даңқы шамалы болса да) американ саяси көшбасшылар да мұқият зерттеудің жəне саяси еліктеудің объектілеріне айналды. Жапон жəне ағылшын сияқты əртүрлі мəдениеттердің саясаткерлері (мысалы, 90-жылдардың ортасындағы жапон премьер-министрі Р.Хасимото жəне британ премьер-министрі Тони Блэр Картерге, Клинтонға немесе Доулуға еліктейтін) Билл Клинтонның отбасындағы мінез-құлқын, жұртшылықпен қарым-қатынастағы тактикасын жəне популистік бірлестігін айна-қатесіз қайталауды өте орынды деп тапқан. Американдық саяси дəстүрлермен байланысты демократиялық идеалдар кейбіреулер американдық «мəдени империализм» ретінде қабылдайтын дүниені одан сайын нығайтуда. Демократиялық басқару түрлері аса кең тараған дəуірде американдық саяси тəжірибе еліктеу үшін барған сайын стандарт қызметін атқаруда. Бүкіл дүние жүзінде жазулы конституцияның өзектік жағдайына жəне іс жүзінде қаншалықты төмендетілгеніне қарамастан заңның саяси ұстанымсыздықтан басым тұруына аса зор мəн берілуі американдық конституциялық басқару пішінінің күшін пайдаланады. Соңғы кезде бұрынғы коммунистік елдердің азаматтардың əскерилерден басымдығын мойындауына да (əсіресе НАТО-ға мүше болу үшін алғышарт ретіндегі) жай адамдар мен əскерилердің арасындағы қатынастардың американдық жүйесі күшті ықпал етті.

	Сондай-ақ демократиялық американдық саяси жүйенің танымалдығы мен ықпалы əлемдік еркін сауда-саттыққа жəне кедергісіз бəсекелестікке ерекше назар аударатын американдық кəсіпкерлік экономикалық модельдің тартымдылығының өсуімен қатар жүреді. Əл-ауқаты жалпыға бірдей жоғары деңгейдегі батыстық мемлекет (оның кəсіпкерлер мен кəсіподақтар арасындағы «мəселелерді шешуге қатысу құқығының» германдық төркінін қоса есептегенде) өзінің экономикалық серпіндігін жоғалтқан сайын еуропалықтардың көбі, егер Еуропа бұдан бетер кері кетсін демесе, анағұрлым бəсекеге қабілетті жəне тіпті қатал американдық экономикалық мəдениеттен үлгі алуы керек деп есептейді. Тіпті Жапонияның өзінде экономикалық іс-əрекеттегі индивидуализм экономикалық табыстың қатар жүретін қажетті шарты ретінде мойындалады.

	Сөйтіп, Американың саяси демократияға жəне экономикалық дамуға басты назар аударуы көп жағдайда пайдаланылатын қарапайым идеологиялық айғақпен ұштасады: жеке табысқа ұмтылу байлыққа кенелте отырып, бостандықты нығайтады. Идеализм мен эгоизмнің түпкілікті қоспасы күшті комбинация болып табылады. Адамның өзін-өзі танытуы – бұл үлгі көрсете отырып жəне байлық жасай отырып, бір мезетте басқаларға пайда келтіре алатын, былайша айтқанда, құдайдың берген құқығы. Бұл – қуатымен, амбицияларымен жəне жоғары бəсекеге қабілеттігімен өзіне тартатын доктрина.

	Американдық даму жолына еліктеу біртіндеп бүкіл əлемге жайылып отырғандықтан бұл жанама жəне бір қарағанда консенсустық американдық гегемония орнату үшін анағұрлым жайлы жағдай жасайды. Ішкі американдық жүйе жағдайындағыдай, осынау гегемония өз соңынан билік жəне ықпал саласында ортақ пəтуа мен көрінбейтін асимметрия жасауға арналған өзара тəуелді институттар мен рəсімдердің кешенді құрылымын ілестіре жүреді. Сөйтіп, американдық жаһандық артықшылық бүкіл дүние жүзін матаған одақтар мен коалициялардың күрделі жүйесі арқылы нығайтылуда.

	Солтүстік Атлантика Шарты ұйымы (НАТО) Құрама Штаттарды тіпті ішкіеуропалық істерде де басты əрекет істейтін тұлғаға айналдыра отырып, Еуропаның неғұрлым дамыған һəм ықпалды мемлекеттерін Америкамен байланыстырып отыр. Жапониямен екі жақты саяси жəне əскери байланыстар ең қуатты азиялық экономиканы Құрама Штаттарға тəуелді етті, сөйтіп Жапония іс жүзінде Американың протекторатына айналды (қалай болғанда да, қазіргі кезде солай). Америка сондай-ақ дүниеге келіп жатқан транстынықмұхиттық көпжақты ұйымдардың, мəселен, Азиялық-Тынық мұхиттық экономикалық ынтымақтастық форумы (АРЕС) сияқты, жұмысына қатыса отырып, аймақ істеріндегі басты əрекет етуші тұлғаға айналды. Басты жарты шар негізінен сыртқы ықпалдан қорғаулы болғандықтан, бұл Америкаға мұндағы көпжақты ұйымдарда басты рөл ойнауға мүмкіндік береді. Парсы шығанағындағы арнайы қауіпсіздік шаралары, əсіресе 1991 жылғы Иракқа қарсы қысқа жазалау операциясынан кейін, осынау экономикалық тұрғыдан маңызды аймақты Американың əскери қорықты өңіріне айналдырды. Тіпті бұрынғы кеңес аумақтарында да американдықтар материалдық тұрғыдан қолдау көрсетіп отырған «Бейбітшілік үшін əріптестік» бағдарламасы сияқты НАТО-мен анағұрлым тығыз ынтымақтастық жобалары өріс тапты.

	Одан басқа, мамандандырылған ұйымдардың ғаламдық желісін, əсіресе «халықаралық» қаржы институттарын, американдық жүйенің бөлігі деп есептеу керек. Халықаралық валюта қоры (ХВҚ) жəне Дүниежүзілік банк жаһандық мүдделерді білдіреді деуге, ал бүкіл дүние жүзін олардың клиенттері деп атауға болады. Алайда, шын мəнінде, оларда американдықтар басым жəне соларды құруда, мəселен, 1944 жылғы Бреттон-Вудстегі конференцияда, Американың бастамашылығы байқалады.

	Осынау кең жайылған жəне күрделі жаһандық жүйенің бұрынғы империялардан айрымашылығы – ол иерархиялық пирамида болып табылмайды. Керісінше, Америка өзара тəуелді əлемнің кіндік ортасында тұр; бұл əлемде билік түптің түбінде бір ғана көзден – нақтылап айтсақ, Вашингтоннан, Колумбия округінен – бастау алып, ұдайы икемдеу, диалог, диффузия жəне формальды ортақ пəтуаға ұмтылу арқылы жүзеге асырылады. Сондықтан билік саласындағы саяси ойындар тек осында ғана, əрі Американың ішкі ережелері бойынша, жүргізілуі тиіс. Дүние жүзінің Американың жаһандық гегемониясындағы демократиялық үдерістің өзекті жағдайына жоғары қошемет көрсетуінің төркіні, бəлкім, сол шетелдердің ішкіамерикандық саяси мəмілелерге қатысу дəрежесінде жатса керек. Шетел үкіметтері мүмкіндігінше өздерімен этникалық немесе діни тамырлас американдықтарды бірлесіп жұмыс істеуге тартуға тырысады. Сондай-ақ, шетел үкіметтерінің көпшілігі өз мəселелерін ілгерілету үшін, əсіресе конгресте, американ астанасында тіркелген һəм жұмыс істейтін мыңға жақын шетелдік «мүдделер топтарына» қосымша американдық лоббистерді жалдайды. Американдық этникалық қауымдастықтар да Американың сыртқы саясатына ықпал етуге тырысады, əсіресе еврей, грек жəне армян лоббиі ең пəрменді ұйымдасқан болып табылады.

	Сөйтіп, американдық артықшылық американдық жүйенің көптеген қырларын шетелдерде көшіріп қана емес, қайта тудыратын жаңа халықаралық тəртіпті дүниеге келтірді. Оның негізгі бағыттары мыналар:

	- ұжымдық қауіпсіздік жүйесі, оның ішінде біріккен командование жəне қарулы күштер, мысалы, НАТО, Қауіпсіздік туралы американ-жапон шарты жəне т.б.;

	– аймақтық экономикалық ынтымақтастық, мысалы, АРЕС, NAFTA(Еркін сауда туралы солтүстікамерикандық келісім), жəне мамандандырылған жаһандық ынтымақтастық ұйымдары, мысалы, Дүниежүзілік банк, ХВҚ, ДСҰ (Дүниежүзілік сауда ұйымы);

	- тіпті Құрама Штаттардың басымдығы болса да бірлескен шешімдер қабылдауға ерекше назар аударатын рəсімдер;

	- маңызды одақтарда демократиялық мүшелікті жоғары бағалау;

	- ескінің сарқыны ретіндегі жаһандық конституциялық жəне заңдық құрылым (Халықаралық Соттан Босниядағы əскери қылмыстарды қарау жөніндегі арнайы трибуналға дейін).

	Бұл жүйенің үлкен бөлігі қырғи қабақ соғыс кезінде Құрама Штаттардың өзінің басты бəсекелесі – Кеңес Одағын – тізгіндеуге бағытталған əрекеттерінің бір бөлігі ретінде пайда болды. Сөйтіп, ол басты бəсекелестің іргесі шайқалып кеткенде жəне Америка бірінші һəм бірден-бір жаһандық державаға айналғанда ғаламдық қолданысқа дайын тұрған еді. Бұл жүйенің мəнін саясаткер Дж. Джон Айкенберри жақсы ашып берді:

	«Ол Құрама Штаттардың төңірегінде шоғырлану жəне американдық үлгінің саяси тетіктері мен ұйымдық ұстанымдарын көрсету тұрғысынан келгенде гегемондық болды. Ол заңды болғандықтан жəне екіжақты өзара əрекет арқылы сипатталғандықтан, бұл либералды тəртіп еді. Еуропалықтар (жəне жапондықтар, деп қосуға болады) өз қоғамдары мен экономикаларын американдық гегемонияға сəйкес келетіндей етіп қайта құра жəне біріктіре алды, бірақ өздерінің дербес һəм жартылай тəуелсіз саяси жүйелерін байқап көру үшін де орын қалдырды... Осынау кешенді жүйенің дамуы жетекші батыс елдерінің арасындағы қатынастарға «үй ішілік» сипат беру үшін қызмет етті. Кей кезеңдерде бұл елдердің арасында шиеленіскен жанжалдар тұтанып отырды, бірақ мəселенің мəнісі сол жанжалдардың мызғымас, тұрақты жəне мейлінше айқын саяси тəртіптің аясына сыйғызылғандығында еді... Бұдан былай соғыс қаупі болмайды».175

	Бүгінде бұл теңдессіз американдық жаһандық гегемонияның бəсекелесі жоқ. Бірақ ол таяудағы жылдарда өзгеріссіз қала ала ма?





	2-тарау

	ЕУРАЗИЯЛЫҚ ШАХМАТ ТАҚТАСЫ



	АМЕРИКА ҮШІН БАСТЫ ГЕОСАЯСИ ЖҮЛДЕ – Еуразия.

	Мыңжылдықтың жартысында дүниежүзілік істерде аймақтық үстемдік үшін қырқысқан жəне жаһандық билікке қол жеткізгісі келген еуразиялық мемлекеттер мен халықтардың ықпалы басым болды. Бүгінде Еуразиядағы басшы рөлді еуразиялық емес мемлекет ойнайды жəне Американың Еуразия құрлығындағы басымдығы қаншалықты ұзақ əрі пəрменді сақталса, оның жаһандық біріншілігі бұған соншалықты тікелей байланысты.

	Бұл шарттың уақытша екендігі белгілі. Бірақ оның ұзақтығы жəне одан кейін не болатындығы тек Американың əл-ауқаты үшін ғана емес, жалпы алғанда бүкіл дүние жүзіндегі бейбітшілік үшін де ерекше маңызы бар. Бірінші жəне бірден-бір жаһандық державаның кенеттен пайда болуы ерекше жағдай тудырды: Американың əлемдік аренадан кетуінің немесе күтпеген жерден қарымды бəсекелестің пайда болуының салдарынан осы сияқты басымдыққа тез қол жеткізу жалпы халықаралық тұрақсыздыққа апарып соғар еді. Шынында да, бұл ғаламдық анархия тудырар еді. Гарвард саясаткері Сэмюэль П.Хантингтонның батыл тұжырымы дұрыс болса керек:

	«Ғаламдық мəселелерді шешуде басқа елден гөрі Құрама Штаттардың көбірек ықпал етуі жалғасып отырған əлеммен салыстырғанда Құрама Штаттардың басымдығы болмайтын əлемде зорлық-зомбылық пен тəртіпсіздік анағұрлым көп жəне демократия мен экономикалық өсу аз болмақ. Құрама Штаттардың ұдайы халықаралық басымдығы американдықтардың бақуаттығы мен қауіпсіздігі үшін жəне бостандықтың, демократияның, ашық экономикалар мен жер бетіндегі халықаралық тəртіптің болашағы үшін ең маңызды дүние болып табылады».176

	Осыған байланысты Американың Еуразияны қалай «басқаратыны» сыни тұрғыдан келгенде маңызды болып табылады. Еуразия жер шарындағы ең ірі құрлық жəне геосаяси тұрғыдан өзекті орын алады. Еуразияда үстемдік ететін мемлекет ең дамыған жəне экономикалық жағынан өнімді əлемдік аймақтардың үштен екісін бақылауда ұстар еді. Тіпті картаға бір қарағанның өзі Еуразияға бақылау орнату Батыс жарты шар мен Океанияны дүние жүзінің орталық құрлығының геосаяси шет аймағына айналдыра отырып, автоматты түрде Африканы бағындыруды ілестіре кететінін болжауға мүмкіндік береді. Əлем халқының 75 пайызы Еуразияда тұрады, сондай-ақ əлемдік физикалық байлықтың үлкен бөлігі де оның кəсіпорындарында һəм жерінің қойнауында жатыр. Еуразияның үлесіне дүниежүзілік ЖҰӨ-нің 60 пайызы жəне белгілі əлемдік энергетика қорларының төрттен үшіне жуығы тиесілі.

	Сондай-ақ Еуразияда əлемнің саяси ең белсенді жəне серпінді мемлекеттері орналасқан. Құрама Штаттардан кейінгі келесі ең ірі алты экономика мен қарулануға ең көп қаржы жұмсайтын алты ел Еуразияда жатыр. Барлық ашық ядролық державалар да (біреуінен басқа) жəне барлық жасырын ядролық державалар да (мұнда да біреуінен басқа) Еуразияда. Аймақтық гегемонияға жəне жаһандық ықпалға ең көп халқы бар екі үміткер Еуразияда. Американдық артықшылыққа барлық болашақ саяси жəне/немесе экономикалық қыр көрсетулер Еуразиядан шығуда. Бəрін қосқанда еуразиялық құдіреттілік американдықтан анағұрлым асып түседі. Американың бағына қарай, Еуразия саяси тұрғыдан біртұтас бола қоймас, өйткені ол бұл үшін тым орасан зор.





Сөйтіп, Еуразия жаһандық үстемдік үшін күрес жүріп жатқан шахмат тақтасы болып табылады. Геостратегияны – геосаяси мүдделерді стратегиялық басқаруды – шахматпен салыстыруға болса да, біршама сопақшалау болып келетін еуразиялық шахмат тақтасының басында екі емес, əрқайсысының əртүрлі билік дəрежесі бар бірнеше ойыншы ойнауда. Жетекші ойыншылар шахмат тақтасының батыс, шығыс, орталық жəне оңтүстік бөліктерінде орналасқан. Шахмат тақтасының батыс бөлігінде де, шығыс бөлігінде де салыстырмалы түрде халқы көп кеңістікте бірнеше құдіретті мемлекет құраған халқы тығыз аймақтар бар. Ал Еуразияның шағын батыс шет аймағын алатын болсақ, Американың қуаты тікелей сонда тамыр жайған. Қиыр Шығыстағы құрлық – оның бірнеше жақын аралдарға қамалған ширақ қарсыласының аумағы мен кішігірім қиыршығыстық түбектің жартысы американдық үстемдіктің енуіне жол ашқанымен – барған сайын қуатты жəне тəуелсіз болуға айналған, үлкен халықты бақылауда ұстайтын ойыншының мекені болып табылады.

	Батыс жəне шығыс шет аймақтардың арасындағы кеңістікте халықтың тығыздығы шамалы, ол қазіргі кезде саяси тұрақсыз жəне ұйымдық тұрғыдан бөлшектенген ұлан-ғайыр орталық кеңістік болып табылады (бұл кеңістікті бұрын американ басымдығының құдіретті бəсекелесі, бір кезде Американы Еуразиядан ығыстырып шығаруды мақсат еткен бəсекелес алып тұрған). Осынау үлкен орталық еуразиялық үстірттің оңтүстігінде саяси тұрғыдан анархиялық, бірақ энергетика қорларына бай, шығыс мемлекеттері үшін де, батыс мемлекеттері үшін де болашақтағы маңызы зор, өзінің оңтүстігінде халқы тығыз, аймақтық гегемониядан үміткер елі бар аймақ жатыр.

	Осынау орасан зор, жиектері адам таң қаларлық, Лиссабоннан Владивостокқа дейін созылып жатқан еуразиялық шахмат тақтасында «ойын» фигуралары орналасқан. Егер орталық бөлікті Америка басым тұрған Батыстың жайылып отырған орбитасына енгізу мүмкін болса, егер оңтүстік аймақта бір ойыншы үстем болып шықпаса жəне егер Шығыс Американы өзінің теңіздің арғы бетіндегі базаларын тастап кетуге мəжбүр ететіндей ғып бірікпесе, онда Америка жеңіске жетеді деп айтуға болады.. Ал егер орталық бөлік Батысқа тойтарыс берсе, белсенді біртұтасқа айналса жəне не Оңтүстікті бақылауға алса, не ірі шығыс мемлекеттің қатысуымен одақ құрса, онда Американың Еуразиядағы жетекші рөлі бірден төмендейді. Егер екі ірі шығыс ойыншысы қалайда бірігетін болса да, солай болмақ. Ең соңында, егер батыстық əріптестер Американы оның батыс шет аймақта отырған жерінен қуып шықса, бұл автоматты түрде Американың еуразиялық шахмат тақтасындағы ойынға қатысуының соңы дегенді білдіреді (тіпті бұл, бəлкім, түптің түбінде орталық бөлікте орын алған тірілген ойыншыға батыс жиектерді бағындыру дегенді білдіреді).

	Көпшіліктің мойындауынша, американдық жаһандық гегемонияның масштабы тым үлкен, бірақ терең емес, оны ішкі де, сыртқы да шектеулер тізгіндеп отырады. Американдық гегемонияның бұрынғы империялардан айырмашылығы – ол тікелей басқаруды жүзеге асыруды емес, шешуші ықпал етуді көздейді. Тек Еуразияның көлемі мен көпқырлылығы, сондай-ақ оның кейбір мемлекеттерінің құдіреттілігі ғана американдық ықпалдың тереңдігін жəне оқиғалар барысын бақылауда ұстаудың көлемін шектейді. Осынау мегақұрлықтың тіпті экономикалық тұрғыдан ең табысты жəне саяси тұрғыдан аса көрнекті əлемдік державаға да бағынуы оңай емес, өйткені ол ғаламат үлкен, халқы тым тығыз қоныстанған, мəдени тұрғыдан əртүрлі жəне оған тарихи кеудемсоқтығы мол һəм саяси қарымды өте көп мемлекеттер кіреді. Бұл – геостратегиялық шеберліктің, байтақ еуразиялық шахмат тақтасында американдық ресурстардың мұқият таңдалуының жəне салиқалы орналастырылуының маңызы зор екендігінің алғышарты.

	Америка өз үйінде тым демократияшыл болғандықтан шекарадан тыс жерде диктатор болмайтыны да факт болып табылады. Бұл американдық қуатты пайдалануды, əсіресе оның əскери үрей тудыру мүмкіндігін шектейді. Бұдан бұрын да ешуақытта əуегейлік демократия халықаралық үстемдікке қол жеткізген емес. Күтпеген қатер пайда болған немесе қоғамның өз ішкі бақуаттылығын сезінуіне қауіп төнген жағдайды есептемегенде, құдіреттіліке ұмтылу халықтың құлшынысына бағыт беретін мақсат болып табылмайды. Күрес барысында қажет болатын өзінен-өзі экономикалық бас тарту (яғни, əскери шығындар) жəне адам құрбандығы (тіпті кəсіби əскерилердің арасында да құрбандықтың болуы) демократиялық инстинкттермен еш қабыспайды. Демократия империялық жұмылдыруға қас.

	Оны қойып, американдықтардың көпшілігі өздерінің бірден-бір дүниежүзілік алпауыт ел болған жаңа мəртебесінен ешқандай ерекше қанағаттанарлық сезімге бөленіп отырған жоқ. Американың қырғи қабақ соғыстағы жеңісіне байланысты саяси «салтанаты», жалпы, салқын қабылданды əрі ең либералды пиғылдағы түсіндірушілердің бір бөлігі тарапынан мысқыл нысанасына айналды. Америка үшін оның бұрынғы Кеңес Одағымен жарысындағы тарихи жеңісінің салдарына саяси тұрғыдан келгенде, бəлкім, ең тартымды екі көзқарас бар: бір жағынан, қырғи қабақ соғыстың аяқталуы жер шарындағы Американың беделіне байланысты салдарларға қарамастан əлемдегі американдық белсенділіктің едəуір төмендегенін бəрібір ақтап береді, деген пікір қалыптасты; екінші жағынан – нағыз интернационалдық көпжақты əрекет етудің уақыты туды, сол үшін Америка тіпті өз егемендігінің бір бөлігін құрбан етуі тиіс, деген көзқарас орын алған. Екі идеялық мектептің де өздеріне-өзі қатты сенген жақтастары бар.

	Американ басшылығының алдында тұрған дилемманы əлемдік жүйенің өзінің сипатындағы өзгерістер күрделендірді: қазірде тікелей күш қолдану өткен замандардағыдай оңай шаруа емес. Ядролық қару саясат немесе тіпті қорқыту құралы ретіндегі соғыстың пайдалылығын анағұрлым азайтты. Мемлекеттердің ұлғайып отырған экономикалық өзара тəуелділігі экономикалық бопсаны саяси тұрғыдан қолданудың пəлендей табысқа жеткізбейтінін көрсетеді. Сөйтіп, икемделу, дипломатия, коалициялар құру, кооптация жəне саяси көзірлерді салиқалы түрде пайдалану еуразиялық шахмат тақтасында геосаяси билікті ойдағыдай жүзеге асырудың негізгі құрамдас бөліктеріне айналды.





	ГЕОСАЯСАТ ЖƏНЕ ГЕОСТРАТЕГИЯ



	Американдық жаһандық басымдықты пайдалану – халықаралық қатынастарда саяси география принциптік тұрғыдан маңызды пайымдау болып қалатындығын жіті түйсініп барып əрекет ету қажеттігін көрсетеді. Бірде Наполеон «өзіңнің географияңды білу – өзіңнің сыртқы саясатыңды білу деген сөз», деп мəлімдесе керек деген əңгіме бар. Алайда біздің саяси географияның маңызын түсінуіміз биліктің соны шындығына бейімделуі тиіс. Халықаралық қатынастар тарихының үлкен бөлігі үшін аумақтық бақылау саяси жанжалдардың орталығы болып отырған. Ұлтшылдық пайда болған кезеңнен бастап көптеген қырғын соғыстардың себебі не үлкен аумаққа қол жеткізуге бағытталған өзінің ұлттық мүдделерін қанағаттандыру, не «қасиетті» жерден айырылуға байланысты ұлттық шығынға ұшырау сезімі болған. Мемлекеттің-ұлттың іс-əрекетін басқаратын негізгі серпін – аумақтық императив десек, артық айтқандық емес. Империялар да өмірлік маңызы бар географиялық игіліктерді мұқият ойластырылған жаулап алу жəне ұстап тұру арқылы құрылған; мəселен, Гибралтар, Суэц каналы немесе Сингапур сияқты өңірлер империялық бақылау жүйесінде өзекті тосқауылдар немесе құлыптар қызметін атқарған.

	Ұлтшылдық пен аумақтық иелік арасындағы ең қысылтаяң байланысты нацистік Германия жəне императорлық Жапония көрсеткен еді.

	«Мыңжылдық рейх» құру талпынысы бір саяси шатырдың астына бүкіл неміс тілді халықтарды біріктіру мақсатының аясынан асып шығып жатты жəне Украинаның астықты аймақтарын, сондай-ақ басқа да славян жерлерін (олардың халықтары империялық иеліктерге арзан құлдық еңбек беріп тұруға тиіс еді) бақылауда ұстау ниетіне шоғырландырылған болатын. Маньчжурия аумағына, ал кейінірек мұнай шығатын голландиялық Ост-Үндіге тікелей иелік ету жапондықтардың ұлттық қуатын жəне жаһандық мəртебесін өсіру үшін аса маңызды болып көрінгендіктен олар осынау беймаза идеядан арыла алмады. Сол сияқты, ғасырлар бойғы Ресейдің ұлттық ұлылығы оның аумақ қосып отыруымен теңестірілген; тіпті ХХ ғасырдың соңында Ресей өмірлік маңызы бар мұнай құбырының айналасында тұратын шешен халқын бақылауда ұстау жөнінде өзінің табанды талап қоюын мұндай бақылау Ресейдің ұлы держава ретіндегі мəртебесі үшін принциптік тұрғыдан маңызды деген мəлімдеме арқылы түсіндірді.

	Мемлекеттер-ұлттар əлемдік жүйенің негізгі буындары болып қалуда. Ұлыдержавалық ұлтшылдықтың құлдырауы мен идеологиялық компоненттің əлсіреуі жаһандық саясаттың эмоционалдық мəнін төмендеткенімен, ядролық қару күш қолдану мəселесіне елеулі тізгіндеуші сəт енгізсе де, аумақтарға иелік етуге негізделген бəсекелестік халықаралық қатынастарда əлі де басым болып отыр (тіпті оның түрлеріне бүгін таңда анағұрлым өркениетті тұрпатқа ену үрдісі тəн болса да). Бұл бəсекелестікте мемлекеттің-ұлттың сыртқы саяси басымдықтарын белгілеу үшін географиялық жағдай əлі де мəселенің бастапқы көзі болып қалуда, ал ұлттық аумақтың көлемі бұрынғысынша мəртебе мен күштің ең маңызды өлшемі ретіндегі мəнін сақтап отыр.

	Алайда көптеген мемлекеттер-ұлттар үшін аумақтық иеліктер мəселесі кейін өзінің маңызын жоғалта бастады. Кейбір мемлекеттердің сыртқы саясатын қалыптастыруда аумақтық дау-дамайлар маңызды сəт боп қалып отырған жағдайда, ол дау-дамайлар аумақтарды ұлғайту арқылы ұлттық мəртебені нығайту емес, көбіне-көп этностық бауырларына өзін-өзі билеуге келісім бермеуіне байланысты өкпелеу мəселесі (олардың тұжырымынша, бұл бауырлары «отан-анаға» қосылу құқынан айырылған) немесе көршісінің этностық аз жұртшылыққа нашар қарауына байланысты наразылық проблемасы болып табылса керек.

	Ұлттық билеуші бетке ұстар топтар мемлекеттің ұлттық мəртебесін немесе осы мемлекеттің халықаралық ықпалының дəрежесін айқындауда аумақтық емес, басқа факторлар анағұрлым принциптік рөл атқаратынын мойындауға біршама жақындады. Экономикалық қажыр-қайрат пен оның технологиялық инновацияларда көрініс табуы да күштің негізгі өлшемі бола алады. Мұның бірден-бір мысалы – Жапония. Бірақ солай бола тұра, мемлекеттің тікелей басымдықтарын айқындаушы оның географиялық жағдайы болып табылатын үрдіс əлі де болса орын алуда: оның əскери, экономикалық жəне саяси күші неғұрлым көп болса, солғұрлым бұл мемлекеттіңөзінің тікелей көршілеріненбасқаөмірлік геосаясимүдделерінің, ықпалының жəне басқа дүниелерге араласуының радиусы кең болады.

	Бертінге дейін геосаясат саласындағы жетекші талдаушылар биліктің теңіздегіден гөрі құрғақтағы мəні терең бе, жəне де бүкіл құрлыққа бақылау орнату тұрғысынан келгенде Еуразияның нақты қандай аймағының өмірлік маңызды рөлі бар, деген мəселе төңірегінде пікір таластырушы еді. Аса көрнекті геосаясаткерлердің бірі Харольд Мак Киндер осы ғасырдың басында үлкен пікірсайыстың бастамашысы болды, сол пікірсайыстан кейін оның еуразиялық «тірек аумағы» тұжырымдамасы (ол бойынша, оған бүкіл Сібір мен Орта Азияның үлкен бөлігі кіруі тиіс-тін), ал кейінірек – құрлықта жетекшілік ету үшін өмірлік маңызды плацдарм ретіндегі Орталық жəне Шығыс Еуропаның «жүрегі» тұжырымдамасы дүниеге келді. Ол өзінің «жердің өзегі» тұжырымдамасын атақты нақылы арқылы кең танымал етті:



	Шығыс Еуропаны кім билесе, сол Жердің жүрегіне иелік етеді;

	Кім Жердің жүрегін билесе, сол Əлемдік Аралға (Еуразияға) иелік етеді; Кім Əлемдік Аралды билесе, сол əлемге иелік етеді.



	Германияның кейбір жетекші саяси географтары өз елінің «Drang nach Osten» (Шығысқа ұмтылу) ұранын, оның ішінде Карл Хаусхофердің Мак Киндер тұжырымдамасын герман стратегиялық қажеттіліктеріне бейімдеуін, негіздеу үшін геосаясатқа мойын бұрды. Бұл тұжырымдаманың анағұрлым тұрпайы елесін Адольф Гитлердің неміс халқы «Lebensraum» (тіршілік кеңістігі) қажет етеді деп баса назар аударғанынан байқауға болады. Осы ғасырдың бірінші жартсындағы кейбір еуропалық ойшылдар геосаяси тепе-теңдіктің шығысқа қарай ойысатынын алдан ала болжады, бұл жағдайда Тынық мұхит аймағы, соның ішінде Америка мен Жапония, құлдырау кезеңіне енген Еуропаның ізбасарына айналуға тиіс-тін. Осынау ойысудың алдын алу үшін француз саяси географы Поль Деманжон, басқа да француз геосаясаткерлері сияқты, тіпті екінші дүниежүзілік соғыстың алдында-ақ еуропалық мемлекеттердің бұдан бетер тығыз бірігуіне үндеген еді.

	Бүгінде геосаяси мəселе бұдан былай Еуразияның қай географиялық бөлігі құрлыққа үстемдік жүргізу үшін бастапқы нүкте болып табылады, немесе құрғақтағы билік маңызды ма, əлде теңіздегі ме, дегенге барып тірелмейді. Геосаясат аумақтық пайымдаудан жаһандыққа ілгеріледі, бұл жерде бүкіл Еуразия құрлығындағы басымдық ғаламдық басымдық үшін өзекті негіз қызметін атқарады. Қазіргі кезде Құрама Штаттар, еуропалық емес держава, халықаралық масштабта жетекші болуда, əрі олардың билігі Еуразия құрлығының үш шет аймағына тікелей жайылып жəне солар арқылы оның ішкі аудандарындағы мемлекеттерге өзінің зор ықпалын тигізіп отыр. Алайда нақ жер бетіндегі ең маңызды соғыс қимылдары театрында – Еуразияда – белгілі бір кезеңде Америкамен болашақ бəсекелестік дүниеге келуі мүмкін. Сөйтіп, назарды негізгі əрекет етуші тұлғаларға шоғырландыру жəне іс-қимылдар театрын дұрыс бағамдау АҚШ-тың Еуразиядағы геосаяси мүдделерін келешектегі басқару тұрғысынан келгенде Құрама Штаттардың геостратегиясын қалыптастырудың бастапқы нүктесі болуы тиіс. Сондықтан екі негізгі қадам жасау қажет болады:

	- бірінші: күштердің халықаралық бөлінуінде болашақ маңызды ысырылу тудыратын жəне еуразиялық мемлекеттердің саяси бетке ұстар топтарының негізгі сыртқы саяси мақсаттарын, сондай-ақ қойылған мақсаттарды жүзеге асыруға тырысудың ықтимал салдарларын табатын қуатқа ие, геостратегиялық тұрғыдан келгенде серпінді еуразиялық мемлекеттердің басын ашып алу керек; не анағұрлым белсенді геостратегиялық əрекет қылатын тұлғалар үшін, не аймақта тиісті ахуал қалыптастыру үшін орналасуы жəне/немесе тірлігі катализаторлық əсер ететін географиялық тұрғыдан принциптік маңызы бар еуразиялық мемлекеттерді дəл көрсету керек;

	- екінші: АҚШ-тың өміршеңдік мүдделерін сақтау һəм ілгерілету мақсатында жоғарыда айтқандардың орнын толтыру, қосу жəне/немесе бақылау үшін оның нақты саясатын тұжырымдау керек, сондай-ақ жаһандық масштабтағы АҚШ-тың нақты саяси бағыттарының арасында өзара байланыс орнататын, бəрін қамтитын геостратегия тұжырымдамасын жасау керек.

	Қысқасы, Құрама Штаттар үшін еуразиялық геостратегияға Американың екі тең дəрежелі мүддесін сақтай отырып, геостратегиялық тұрғыдан келгенде серпінді боп табылатын мемлекеттерді мақсатты басқару жəне геосаяси тұрғыдан келгенде катализатор мемлекеттермен абайлап араласу кіреді: таяу болашақта – өзінің айрықша жаһандық билігін сақтау, ал алыс болашақта – сол билікті одан əрі институтталған жаһандық ынтымақтастыққа айналдыру. Ежелгі империялардың аса қатаң кезеңдеріндегі терминологияны қолданып айтсақ, империялық геостратегияның үш ұлы міндеті мынаған саяды: вассалдар арасындағы астыртын сөз байласудың алдын алу жəне олардың ортақ қауіпсіздікке тəуелділігін сақтау, қол астындағылардың бағыныштылығын сақтау жəне оларды қорғауды қамтамасыз ету, варварлардың бірігуіне жол бермеу.





	ГЕОСТРАТЕГИЯЛЫҚ ƏРЕКЕТ ЕТУШІ ТҰЛҒАЛАР ЖƏНЕ ГЕОСАЯСИ ОРТАЛЫҚТАР



	Билік жүргізуге немесе қазіргі геосаяси жағдайды Американың мүдделеріне əсер ететіндей дəрежеде өзгерту үшін өз шекараларынан тыс жерде ықпал етуге қабілетті жəне ұлттық ерік-жігері бар мемлекеттер белсенді геостратегиялық əрекет етуші тұлғалар болып табылады. Геосаяси тұрғыдан келгенде олардың тұрақсыздыққа əлеуеті жəне бейімі бар. Ұлттық ұлылыққа ұмтылу ма, идеологиялық жүзеге асушылық па, діни мессиалық немесе экономикалық өрлеу ме – əйтеуір қандай себеппен болмасын, кейбір мемлекеттер шын мəнінде аймақтық үстемдікке немесе дүниежүзілік көлемде сондай тұғырға қол жеткізуге тырысады. Олардың мұнысына мұрындық болатын тереңге кеткен, күрделі себептер туралы Роберт Браунинг өте дəл айтқан: «...адамның бірдеңеге созылып қол жеткізу мүмкіндігі сол бірдеңені ұстап алу мүмкіндігінен асып түсуі керек, олай болмаса аспан не үшін тұр?». Сөйтіп, жоғарыда айтқан мемлекеттер Американың қуатын аса мұқият түрде сыни бағамдайды, олардың мүдделері тоғысатын аяны немесе одан тыс жерде американдық мүдделермен қарама-қайшылыққа түсетін шеңберді айқындайды, содан кейін американдық саясатпен бірде үйлесетін, бірде оған қарама-қарсы келетін өзіндік дербес анағұрлым шектеулі еуразиялық мақсаттар қалыптастырады. Құрама Штаттар осындай себептер түркі болатын еуразиялық мемлекеттерге ерекше көңіл бөледі.

	Геосаяси орталықтар – бұл мəні күші мен себептерден емес, олардың маңызды орналасуынан жəне геосаяси тұрғыдан əрекет ететін тұлғалар тарапынан болашақта залал көруі салдарынан туындайтын мемлекеттер. Əдетте геосаяси орталықтар өздерінің географиялық орналасу ахуалына сүйенеді, ал бұл кей жағдайда оларға маңызды аудандарға қолжетімділікті бақылау, я болмаса маңызды геосаяси əрекет етуші тұлғаларға қорлар алуға рұқсат бермеу тұрғысынан келгенде ерекше рөл береді. Басқа жағдайларда геосаяси орталық мемлекет үшін немесе тіпті геосаяси аренада өмірлік маңызы бар аймақ үшін қалқан бола алады. Кейде геосаяси орталықтың болуының бұдан гөрі белсенді көрші жатқан геостратегиялық əрекет етуші тұлғалар үшін өте-мөте елеулі саяси жəне мəдени салдарлары бар деуге болады. Сөйтіп, қырғи қабақ соғыстан кейінгі кезеңнің өзекті еуразиялық геосаяси орталықтарын бірдейлендіру, сондай-ақ оларды қорғау Американың жаһандық геостратегиясының принциптік мəнісі болып табылады.

	Басынан бастап айтатын нəрсе – барлық геостратегиялық əрекет етуші тұлғалар əдетте маңызды да қуатты елдер болғандықтан, маңызды да қуатты елдердің бəрі автоматты түрде геостратегиялық əрекет етуші елдерге айналмайды. Мəселен, геостратегиялық əрекет етуші тұлғаларды бірдейлендіру біршама оңай болса да, бұл тізімде кейбір шын мəніндегі маңызды елдердің болмауы негіздеуді талап етуі мүмкін.

	Ағымдағы жағдайда бүкіл əлем көлемінде кем дегенде бес геостратегиялық əрекет етуші тұлға мен бес геосаяси орталық (бұл жерде соңғы екеуі де, бəлкім, əрекет етуші тұлға ретінде шамалап жіктелуі мүмкін) Еуразияның жаңа саяси картасында бірдейлене алады. Франция, Германия, Ресей, Қытай жəне Үнді ірі һəм белсенді фигуралар болып табылса, Ұлыбритания, Жапония жəне Индонезия (баршаның мойындауынша, өте маңызды елдер) бұл жіктеуге жатпайды. Украина, Əзірбайжан, Оңтүстік Корея, Түркия жəне Иран принциптік маңызды геосаяси орталықтар рөлін ойнаса, Түркия да, Иран да өздерінің біршама шектеулі мүмкіндіктерінің аясында геостратегиялық белсенді елдер қатарына кіреді.

	Қазіргі кезеңде Еуразияның батыс жиегіндегі өзекті жəне серпінді геостратегиялық əрекет етуші тұлғалар Франция мен Германия екендігін айтса да жеткілікті. Олардың екеуі үшін де біріккен Еуропаның бейнесі себеп болып табылады, алайда мұндай Еуропа қаншалықты жəне қалай Америкамен байланысқан түрде қалуы керектігі жөнінде пікірлері үйлеспейді. Бірақ екеуі де Еуропада амбициялық жаңа бірдеңе түзгісі, сөйтіп, статус-квосын өзгерткісі келеді. Мəселен, Францияның кейбір маңызды мəселелерде Құрама Штаттардың тұжырымдамасынан өзгеше өзінің дербес Еуропаның геостратегиялық тұжырымдамасы бар, сондықтан ол Ресейді Американың, ал Ұлыбританияны – Германияның алдында өздерін тиімсіз жағынан көрсетуге мəжбүр етуге бағытталған тактикалық маневрлерге қатысуға бейім; бұл жерде ол өзінің салыстырмалы түрдегі əлсіздігінің орнын толтыру үшін тіпті франко-герман альянсына иек артады.

	Оны қойып, Францияның да, Германияның да бұдан гөрі кең іс-қимыл шеңберінің көлемінде ықпал ету үшін жеткілікті түрде күші мен табандылығы бар. Франция бірігетін Еуропадағы орталық саяси рөлге ұмтылып қана отырған жоқ, ол өзін бірыңғай мүдделері бар жерорта теңіздік-солтүстік африкалық елдер тобының кіндік ортасы ретінде қарастырады. Германия барған сайын өзінің Еуропаның ең маңызды мемлекеті – аймақтың экономикалық «тракторы» жəне Еуропалық Одақтың қалыптасып келе жатқан көшбасшысы – ретіндегі ерекше мəртебесін түйсінуде. Германия қайта теңдікке жеткен Орталық Еуропа үшін ерекше жауапты екенін сезеді, ал бұл кей жағдайда Орталық Еуропаға жетекшілік еткен Германия туралы бұрынғы елесті еске түсіреді. Бұдан басқа, Франция да, Германия да Ресеймен қарым-қатынаста оларға Еуропаның мүдделеріне өкілдік ету міндеті жүктелген деп есептейді, ал Германия өзінің географиялық орнына байланысты тіпті Ресеймен екі жақты ерекше келісімдердің ұлы тұжырымдамасын ұстанады (теориялық тұрғыдан болса да).

	Ұлыбритания қарама-қарсылық тұрғысынан келгенде геостартегиялық фигура болып саналмайды. Ол ұстанатын маңызды тұжырымдамалар көп емес, Еуропаның болашағы туралы амбициялық жорамалдармен өзін алдандырмайды, əрі жалпы жағдайының біршама төмендеуі оның Еуропадағы күштер тепе-теңдігін ұстап тұратын мемлекеттің дəстүрлі рөлін ойнау мүмкіндігін де төмендетіп жіберді. Еуропаны біріктіру туралы мəселедегі екіұштылық, сондай-ақ əлсіреп бара жатса да Америкамен ерекше өзара қатынастарға берілгендік Ұлыбританияны Еуропаның болашағын таңдаудың маңызды нұсқалары тұрғысынан келгенде ешкімді қызықтырмайтын мемлекетке айналдырды. Көп жағдайда Лондон еуропалық ойыннан өзін-өзі шығарды.

	Еуропалық комиссиядағы бұрынғы жоғары лауазымды британ қайраткері сэр Рой Денман өз естеліктерінде жазғанындай, сонау 1955 жылы Мессинде өткен конференцияда Еуропалық Одақ құру туралы мəселе алдын ала қаралғанда Ұлыбританияның ресми өкілі Еуропа архитекторларына үзілді-кесілді мынаны мəлімдеген еді:

	«Сіздер талқылап жатқан болашақ келісімді баршаның мақұлдайтынына үміт жоқ; ол бойынша келісімге қол жеткен күннің өзінде, ол іске асады деп үміттенуге болмайды. Ал іске асқанның өзінде Ұлыбритания үшін мүлде қолайсыз болып шығады... Сау болыңыздар, мырзалар! Сəттілік тілеймін».177 Бұдан 40 жылдан артық уақыт өткенімен жоғарыда айтылған сөздер шынайы біріккен Еуропа құру мəселесіне көп жағдайда Ұлыбритания ұстанған қағидаттың анықтамасы болып қалып отыр. Ұлыбританияның 1999 қаңтарынан бастап жоспар бойынша жұмыс істей бастайтын Экономикалық жəне Монетарлық одаққа қатысқысы келмеуі бұл елдің өз тағдырын Еуропамен сəйкестендіруге құлықты емес екендігін көрсетеді. Осынау көзқарастың мəні 90-жылдардың басында-ақ тамаша жинақталған:

	- Ұлыбритания саяси бірігу мақсатынан бас тартады;

	- Ұлыбритания еркін сауда негізінде экономикалық бірігу моделін басқасынан артық көреді;

	- Ұлыбритания сыртқы саясатты, қауіпсіздікті жəне қорғанысты Еуропалық қоғамдастықтың (ЕҚ) құрылымдық шеңберлерінен тыс үйлестіргенді ұнатады;

	- Ұлыбритания ЕҚ-да өз беделін толығымен селдір пайдаланады.178

	Ұлыбритания Америка үшін өзінің маңызын, сеніңіз, əлі де сақтап отыр. Ол Қоғамдастық арқылы белгілі бір жаһандық ықпал етуді жалғастыруда, бірақ бұрынғыдай тыным көрмейтін ірі держава болудан, сондай-ақ оның іс-əрекеттеріне амбициялық армандар себеп болудан қалған. Ол Американың негізгі жақтасы, аса ықыластас одақтасы, өмірлік маңызы бар əскери базасы жəне принциптік маңызды барлау жұмысында сенімді əріптесі болып табылады. Оның достығына дем беріп отыру керек, бірақ оның саяси бағытын жіті қадағалап отырудың қажеті жоқ. Ол – тамаша табыстарға масаттанған, тыныш жатқан геостратегиялық фигура, қазіргі кезде Франция мен Германия негізгі əрекет етуші тұлғаларға айналған ұлы Еуропадағы арандатулардан көп жағдайда қалыс қалып отырған ел.

	Орта көлемді басқа еуропалық мемлекеттер – бұлардың көбі НАТО-ның жəне/немесе Еуропалық Одақтың мүшелері – не Американың жетегінде келеді, не біртіндеп Германия мен Франциядан кейінгі қатарға тұра бастады. Олардың саясатының аса кең аймақтық ықпалы жоқ, жəне де өздерінің негізгі бағытын өзгертуге жағдайы да жоқ. Осынау кезеңде олар геостратегиялық əрекет етуші тұлғалар да, геосаяси орталықтар да бола алмайды. Мұны НАТО мен ЕҚ-ның аса маңызды болашақ орталықеуропалық мүшесі Польша туралы да айтуға болады. Геостратегиялық əрекет етуші тұлға болу үшін Польша тым əлсіз, сол себепті оның бір-ақ жолы бар – Батыспен бірігу. Бұдан да маңыздысы, ескі Ресей империясының жойылуы жəне Польшаның Атлант альянсымен де, сондай-ақ жаңа туып келе жатқан Еуропамен де нығаю үстіндегі байланысы Польшаның стратегиялық таңдауын бір мезетте шектеп отырғанымен, оны барған сайын тарихи теңдесі жоқ қауіпсіздікпен қамтамасыз ете түсуде.

	Ресейдің оның əлсіреген мемлекеттігіне жəне, бəлкім, созылмалы сырқатына қарамастан ірі геостратегиялық əрекет етуші тұлға болып қалып отырғанын еске салудың қажеті жоқ болар. Оның барлығының өзі бұрынғы Кеңес Одағының байтақ еуразиялық кеңістігі аясындағы тəуелсіздік алған мемлекеттерге елеулі ықпал көрсетеді. Ол амбициялық геосаяси мақсаттарға үміт артады жəне мұны барған сайын ашық жария ете бастады. Қуатын қайта қалпына келтірісімен-ақ ол да өзінің батыс һəм шығыс көршілеріне елеулі ықпал ете бастайды. Бұдан басқа, Ресейге алдағы уақытта əлі Америкамен өзара қатынастар тұрғысынан келгенде: ол дос па, немесе қас па? – деген өзінің негізгі геостратегиялық таңдауын жасау керек болады. Ол, мүмкін, бұл мəселеде Еуразия құрлығында таңдаудың елеулі нұсқалары бар екендігін жақсы түсінеді. Көп дүние ішкі саяси ахуалдың дамуына жəне əсіресе Ресейдің еуропалық демократия бола ма, немесе қайтадан еуразиялық империяға айнала ма – соған байланысты. Тіпті өзінің бірнеше «кесектерін», сондай-ақ еуразиялық шахмат тақтасында маңызды тұғырларының кейбіреуін жоғалтқанына қарамастан, ол қайткенде де, сөзсіз, əрекет етуші тұлға боп қала береді.

	Осы сияқты, саяси аренада Қытайдың ірі əрекет етуші тұлға болып табылатынын дəлелдеудің қажеті бола қоймас. Қытай қазірдің өзінде маңызды аймақтық державаға айналды, жəне де ұлы державалық тарихы болғандықтан һəм əлемнің кіндік ортасы ретіндегі қытай мемлекеті туралы көзқарасты сақтай отырып, шамасы, бұдан да үлкен дүниеге үміт артады. Қытай ұстанып отырған таңдау нұсқалары Азиядағы күштердің геосаяси арақатынасына ықпал ете бастады, ал оның экономикалық қозғаушы қабілеті əлбетте оған мықты қуат та, ұлғая түсетін амбиция да береді. «Ұлы Қытайдың» қайта тірілуімен қатар Тайванның мəселесі де назардан тыс қалмайды, ал бұл Қиыр Шығыстағы американдық көзқарасқа міндетті түрде əсер етеді. Кеңес Одағының ыдырауы Қытайдың батыс шетінде бірқатар мемлекеттердің пайда болуына алып келсе, оларға қытай көшбасшылары немқұрайды қарап қала алмайды. Сөйтіп, əлемдік аренадағы Қытайдың анағұрлым белсенді рөлі де Ресейге едəуір ықпал ететін болады.

	Еуразияның шығыстағы шет аймақтарына парадокс тəн. Жапония дүниежүзілік қатынастарда ірі держава болып табылады, ал американ-жапон альянсы əдетте – жəне мұның өзі дұрыс та – ең маңызды екі жақты қатынастар ретінде айқындалады. Əлемдегі ең қабырғалы державалардың бірі ретінде Жапонияға, бəлкім, бірінші класты саяси державаның əлеуеті тəн. Алайда ол мұны аймақтық басымдыққа кез келген ұмтылыстан мұқият қаша отырып жəне оның орнына Американың қанатының астында əрекет етуді ұнатып, пайдаланбай отыр. Еуропадағы Ұлыбритания жағдайы сияқты Жапония құрлықтық Азияның саяси шырғалаңына араласпауды жөн көреді, ал мұның, тіпті аз болса да, себебі – көптеген бауырлас азиялықтардың Жапонияның аймақтағы жетекші саяси рөлге дəмелене беруіне ежелден келе жатқан жаулығы болып табылады.

	Жапонияның мұндай ұстамды саяси көзқарасы, өз кезегінде, Құрама Штаттарға Қиыр Шығыста қауіпсіздік қамтамасыз ету жөнінде орталық рөл ойнауға мүмкіндік береді. Сөйтіп, Жапония геостратегиялық əрекет етуші тұлға болып табылмайды, ал оны мұндайға тез айналдыратын, əсіресе, егер Қытай немесе Америка күтпеген жерден өзінің қазіргі саясатын өзгертсе, талассыз əлеует Құрама Штаттарға американ-жапон қатынастарын мұқият əлпештеуге ерекше міндет жүктейді. Əрі бұл Америка мүлде айрықша байқап отыруға тиіс жапондық сыртқы саясат емес, бұл – Америка өте байыпты түрде таратуға тиіс жапондық ұстамдылық. Американ-жапон саяси байланыстарының қандай да бір елеулі əлсіреуі аймақтағы тұрақтылыққа міндетті түрде ықпал етер еді.

	Серпінді геостратегиялық əрекет етуші тұлғалардың тізімінде Индонезияның жоқтығын негіздеу оңай. Оңтүстік-Шығыс Азияда Индонезия маңызды ел болып табылады, бірақ оның тіпті аймақтың өзінде ықпал ету мүмкіндіктері экономикасының нашар дамуының, жалғасып отырған ішкі саяси тұрақсыздығының, архипелагқа кіретін аралдардың шашырандылығының жəне елдің ішкі қаржы-қаражатындағы қытай азшылдығының өзекті рөлі тереңдетіп отырған этникалық жанжалдарға шалдыққыштығының салдарынан шектеулі. Кей жағдайда Индонезия қытайдың оңтүстіктегі ұмтылыстарына елеулі кедергі бола алар еді. Ақыр соңында Австралия мұны мойындады. Бір кезде ол индонезиялық өктемшілдіктен қорыққан-тын, бірақ кейін қауіпсіздік саласындағы бұрынғыдан бетер тығызырақ бола бастаған австралия-индонезия ынтымақтастығын қуаттай бастады. Алайда Индонезияны аймақтағы басым əрекет етуші тұлға ретінде қарастыруға болатыннан бұрын бірігу мен тұрақты экономикалық жетістік кезеңі қажет болмақ.

	Керісінше, Үндістан аймақтық держава ретіндегі өзінің қалыптасу үдерісін бастан кешуде жəне өзін дүниежүзілік көлемдегі болашақ ірі əрекет етуші тұлға ретінде қарастырады. Ол өз бойынан Қытайдың бəсекелесін де көреді. Бəлкім, бұл өзінің ежелгі мүмкіндіктерін асыра бағалау шығар, бірақ Үндістан, сөзсіз, Оңтүстік Азиядағы ең күшті мемлекет болып табылады, жəне де ол мұндай жетістікке Пəкстанды қорқытудан немесе бопсалаудан гөрі, Қытайдың ядролық арсеналына тепе-теңдік орнату үшін қол жеткізді. Үндістан өзінің аймақтық рөлін өзінің көршілеріне, сондай-ақ Үнді мұхитына да қатысты геостратегиялық тұрғыдан пайымдай алады. Алайда қазіргі кездегі оның амбициялары Американың еуразиялық мүдделерінің тек шет өңірлеріне ғана жанасады. Сөйтіп, геостратегиялық əрекет етуші тұлға ретіндегі Үндістан Ресей мен Қытай сияқты дəрежедегідей геосаяси мазасыздықтың көзі бола алмайды. Еуразиялық шахмат тақтасындағы жаңа һəм маңызды кеңістік – Украина – геосаяси орталық болып табылады, өйткені оның өзінің тəуелсіз мемлекет ретінде бар болуы Ресейді трансформациялауға көмектеседі. Украинасыз Ресей еуразиялық империя болудан қалады. Украинасыз Ресей империялық мəртебе үшін əлі күресуі мүмкін, бірақ ол негізінен азиялық империялық мемлекет болып қалар еді жəне басын көтеріп келе жатқан Орта Азиямен титықтататын ұзақ жанжалдан арыла алмас еді (егер бұлай бола қалса, Орта Азия жуырда ғана қол жеткен тəуелсіздігінен айырылғанына ренжір еді жəне Оңтүстіктің оған дос ислам мемлекеттері тарапынан қолдау көрер еді). Қытай да, оның осы аймақтағы таяуда тəуелсіздік алған мемлекеттерге қызығушылығының өсуін ескергенде, бəлкім, Ресейдің Орта Азиядағы басымдығының қандай да болмасын қалпына келтіруіне қарсы шығар еді. Алайда, егер Мəскеу 52 миллион халқы жəне ірі ресурстары, сондай-ақ Қара теңізге шығатын жолы бар Украинаға қайта бақылау орнатса, онда Ресей автоматты түрде Еуропа мен Азияға кең жайылған қуатты империялық мемлекетке айналу үшін тағы да мүмкіндікке ие болмақ. Украинаның тəуелсіздігінен айырылуы Орталық Еуропаға бірден əсер етер еді де, Польшаны біріккен Еуропаның шығыс шебіндегі геосаяси орталыққа айналдырар еді.

	Ұлан-ғайыр энергетикалық ресурстары бар Əзірбайжан да геосаяси тұрғыдан келгенде өзінің шектеулі аумақтық көлеміне жəне халқының аса көп еместігіне қарамастан маңызды рөл атқарады. Бұл Каспий теңізі бассейнінің жəне Орта Азияның байлықтары бар үлкен ыдыстың тығыны іспеттес. Егер Əзірбайжан толығымен Мəскеу бақылауына көшсе, онда Орта Азия мемлекеттерінің тəуелсіздігін іс жүзінде еш мəні жоқ ұғым ретінде қарастыруға болады. Егер Əзірбайжан тəуелсіздігінің күші жойылса, онда бұл елдің өзіндік жəне өте қомақты мұнай қорлары да Ресейдің бақылауына бағындырылуы ықтимал. Ресейдің бақылауындағы аумақтардың үстімен өтпейтін мұнай құбырлары арқылы Батыстың рыноктарымен біріктірілген тəуелсіз Əзірбайжан да озық жəне энергия тұтынатын экономикаларды Орта Азияның энергиялық тұрғыдан бай республикаларына жеткізетін ірі магистральға айналады. Əзірбайжан мен Орта Азияның болашағы дəл Украина жағдайындағы дəрежедегіей принципті түрде Ресейдің кім бола алатынына (не бола алмайтынына) байланысты.

	Түркия мен Иран Ресейдің өз билігін жоғалтуын пайдаланып, каспий-ортаазия аймағында қайткенде де ықпал орнатумен айналысуда. Сол себепті, оларды геостратегиялық əрекет етуші күштер деп есептеуге болар еді. Алайда бұл екі мемлекет те ішкі елеулі проблемалармен бетпе-бет келіп, олардың биліктің күштерін орналастырудағы ірі аймақтық өзгерістер жүргізу мүмкіндігі шектеулі болып қалуда. Оның үстіне, олар қарсыластар болғандықтан бір-бірінің ықпалын жоққа шығарады. Мысалы, Түркия ықпалды рөлге қол жеткізген Əзірбайжанда Ресей үшін Иранның позициясы (мұның өзі əзірбайжандықтар өз жерінде ұлттық толқуларға баруы мүмкін деген мазасызданудан туындайтын) анағұрлым пайдалы болып шықты.

	Бірақ Түркия да, Иран да ең алдымен маңызды геосаяси орталықтар болып табылады. Түркия Қара теңіз аймағын тұрақтандырады, одан Жерорта теңізіне баруды бақылауда ұстайды, Кавказда Ресейді теңестіреді, əлі де болса мұсылман фундаментализмінің уытын қайтарушы болып қалуда жəне НАТО-ның оңтүстіктегі зəкірі іспеттес. Тұрақсызданған Түркия, бəлкім, оңтүстік Балканда зорлық-зомбылықтың еркін жайылуына мүмкіндік беріп, бір мезетте Ресейдің жуырда тəуелсіздік алған Кавказ мемлекеттерінің үстінен бақылау жүргізуін қалпына келтірер еді. Дəл сол сияқты Иран өзінің Əзірбайжанға екіұшты көзқарасына қарамастан Орта Азиядағы жаңа саяси санқилылықты тұрақтандыру үшін қолдау көрсетеді. Ол Парсы шығанағының шығыс жағалауында басым түсуде, ал оның Құрама Штаттарға бүгінгі дұшпандығына қарамастан тəуелсіз болуы бұл аймақтағы американдық мүдделерге кез келген болашақ Ресей тарапынан төнетін қатер үшін тосқауыл рөлін атқарады.

	Ең соңында, Оңтүстік Корея – Қиыр Шығыстың геосаяси орталығы. Оның Құрама Штаттармен тығыз байланысы Америкаға Жапония үшін қалқан рөлін ойнауға жəне осы арқылы оған тəуелсіз əрі қуатты əскери державаға айналдырмауға мүмкіндік береді. Оңтүстік Кореяның мəртебесіндегі кез келген елеулі өзгеріс – мейлі ол бірігумен байланысты болсын, мейлі ұлғайып келе жатқан Қытай ықпалына өтуге байланысты болсын – міндетті түрде Американың Қиыр Шығыстағы рөлін түбегейлі өзгертер еді, сөйтіп, Жапонияның да рөлін өзгертер еді. Əрі Оңтүстік Кореяның өсіп келе жатқан экономикалық қуаты оны бұдан да гөрі маңызды «кеңістікке» айналдырады, ал бұған бақылау орнатудың құндылығы барған сайын арта түспек.

	Жоғарыда келтірілген геостратегиялық саяси күштер мен геосаяси орталықтардың тізімі тұрақты да, өзгермейтін де болып табылмайды. Бір кезеңдерде кей мемлекеттер оған енгізілуі немесе одан шығарылуы мүмкін. Бəлкім, қандай да бір көзқарас тұрғысынан келгенде Тайваньды немесе Таиландты, Пəкстанды немесе, мүмкін, Қазақстанды я Өзбекстанды да соңғы санатқа кіргізу қажет болатындай жағдай қалыптасуы ғажап емес. Алайда жоғарыда айтылған елдердің қайсысының төңірегіндегі болмасын бүгін таңдағы ахуал бізді бұлай істеуге əзір мəжбүрлеп отырған жоқ. Олардың қайсысының болмасын мəртебесіндегі өзгерістер елеулі оқиға болып табылар еді де, күштердің орналасуында əжептəуір алға басуға түрткі болар еді, бірақ мұның салдары тым алысқа апаруы күмəнді. Егер кімде-кім Тайваньды Қытайдан бөле-жара қарастыратын болса, онда ол жаңағы тізімнен шығатын бірден-бір ел болмақ. Бірақ тіпті солай болған күннің өзінде де бұл мəселе, егер Қытай Құрама Штаттарға қыр көрсете жəне осы арқылы Американың Қиыр Шығыстағы саяси беделіне кең көлемде қауіп төндіре отырып, өзінің елеулі күшін аралды басып алуға жұмсағанда ғана, күн тəртібіне шығар еді. Оқиғалар барысының бұлай болу ықтималдығы шамалы, бірақ Қытайға қатысты АҚШ саясатын қалыптастыруда осынау пайымдауларды қалайда назарда ұстау қажет.





	МАҢЫЗДЫ ТАҢДАУ ЖƏНЕ ЫҚТИМАЛ ПРОБЛЕМАЛАР



	Орталық əрекет етуші күштердің жəне өзекті орталықтардың басын ашып алу жалпы американдық саясаттың таңдауларын (дилеммаларын) айқындауға жəне Еуразия суперқұрлығында ірі проблемалар пайда болуының алдын алуға көмектеседі. Бұл дүниелердің бəрін төмендегі бес негізгі мəселеге жіктеуге болады:

	- Америка үшін қандай Еуропаның жөні дұрыс, демек, ол қандай Еуропа құру үшін септесуі тиіс?

	- Американың мүдделеріне сай болуы үшін Ресей қандай болуы керек жəне бұл үшін Америка не жəне қалай істеуі керек?

	- Орталық Еуропада жаңа «Балкандардың» пайда болу мүмкіндіктері қаншалықты жəне осының нəтижесінде пайда болуы мүмкін қатерді барынша азайту үшін Америка не істеуі керек?

	- Қытайдың Қиыр Шығыстағы қандай рөлін қолдау керек жəне мұның салдарлары тек Құрама Штаттар үшін ғана емес, Жапония үшін де қандай болуы мүмкін?

	- Құрама Штаттардың мүдделері үшін аса қауіпті болатын қандай еуразиялық коалициялар пайда болуы мүмкін жəне оларды дүниеге келтірмеу үшін не істеу керек?



	АҚШ əрқашанда да өзінің біртұтас Еуропа құру ісін жақтайтынын мəлімдейтін. Сонау Кеннеди əкімшілігі басқарған заманнан бері «тең əріптестікке» шақыру əдеттегі ұранға айналған-ды. Ресми Вашингтон Еуропаны əлемдік көшбасшылықтың жауапкершілігі мен ауыртпалығын Америкамен бөлісу үшін біршама қуатты, бірегей құрылым ретінде көргісі келетінін ұдайы мəлімдеп келеді.

	Бұл кəдімгі көпірме сөз. Алайда Құрама Штаттар іс жүзінде соншалықты айқын, соншалықты табанды емес. Шын мəнісінде Вашингтон Еуропаның бойынан əлемдік істердегі нағыз тең дəрежелі əріптесті көргісі келе ме немесе оның көңілі тең емес одаққа ауа ма? Мəселен, Таяу Шығыста – географиялық тұрғыдан Америкадан гөрі еуропаға жақын орналасқан жəне онда бірнеше еуропалық мемлекеттің ежелден өз мүдделері бар аймақта – Құрама Штаттар Еуропамен көшбасшылықты бөлісуге дайын ба? Еске бірден Израильге байланысты мəселелер түседі. Иран мен Ирак жөніндегі АҚШ пен еуропалық елдер арасындағы келіспеушіліктерді Құрама Штаттар тең əріптестер арасындағы мəселе сияқты емес, бағынбау мəселесі ретінде қарастырады.

	Еуропаның бірігу үдерісін американдық қолдау дəрежесі жөніндегі екіұштылық еуропалық бірліктің анықталуы туралы мəселені де, əсіресе, біріккен Еуропаны қай ел басқаруы керек (жалпы, мұндай ел болуы керек пе) деген мəселені де қамтиды. Вашингтон Еуропада француздықтан гөрі германдық көшбасшылыққа анық бүйрегі бұрғанымен, Еуропаның бірігуі мəселесіндегі Лондонның айырғыштық ұстанымына еш қарсылық көрсетіп отырған жоқ. Француз саясатының дəстүрлі бағытын ескергенде, мұны түсінуге болады, алайда бұл таңдаудың да белгілі бір салдарлары бар, ол салдарлар Германияға қарсы тұру мақсатындағы тактикалық француз-британ келісімдерінің дүркін-дүркін пайда болуына септесуінде, сондай-ақ американ-герман коалициясына қарсы тұру мақсатындағы Францияның əр кезеңде Мəскеуге жалбақтауында көрініс береді.

	Нағыз біртұтас Еуропаның дүниеге келуі – əсіресе, егер бұл сындарлы американ көмегімен жүзеге асуға тиіс болса – Америка мен Еуропа арасындағы байланыстырушы сақина ретіндегі НАТО блогының құрылымы мен үдерістерінде елеулі өзгерістер болуын талап етеді. НАТО Еуропа істеріндегі американдық ықпалдың жүзеге асырушы негізгі тетігі ғана емес, Батыс Еуропадағы саяси тұрғыдан келгенде аса маңызды американдық əскери мекемесінің негізі болып табылады. Алайда еуропалық бірлік аталмыш құрылымның, дəстүрлі терминологиямен айтқанда, гегемон жəне оның вассалдары болатын одағының орнына, біршама тең боп келетін екі əріптеске негізделген одағының жаңа шындығына бейімделуді талап етеді. 1996 жылы НАТО шеңберінде Батысеуропалық одақтың (БЕО) – Батыс Еуропа елдерінің əскери коалициясының – рөлін арттыруға бағытталған қарапайым шараларға қарамастан, бұл мəселеге күні бүгінге дейін көп жағдайда көңіл бөлінбейді. Сөйтіп, біріккен Еуропаға байланысты шынайы таңдау НАТО-ны алысты көздей отырып қайта құруды талап етеді, ал бұл одақ шеңберінде Американың басшылық рөлінің төмендеуіне апарып соғады.

	Қысқасы, американ жағы өзінің Еуропаға қатысты ұзақ мерзімді стратегиясында еуропалық бірлік жəне Еуропамен шынайы əріптестік мəселелерінің басын анық ашып алуы керек. Еуропаның біртұтас, демек, тəуелсіз болуын шын мəнісінде қалайтын Америка өзінің бүкіл беделімен Еуропаның саяси һəм экономикалық бірігуін нақты жақтайтын еуропалық күштерді қолдауы тиіс. Сондай-ақ бұл стратегия АҚШ пен Ұлыбритания арасындағы ерекше қатынастардың бір кезде батасы берілген соңғы белгілерінен бас тарту дегенді білдіреді.

	Біріккен Еуропа құру турасындағы саясат – мейлі еуропалықтардың өздерімен бірлесе отырып – Еуропаның географиялық шекаралары туралы өте маңызды мəселеге де көңіл аударуы тиіс. Еуропалық Одақ қаншалықты шығысқа қарай жылжуы керек? ЕО-ның шығыс шектері НАТО-ның шығыс шекарасына дөп келуі керек пе? Осынау екі сұрақтың алғашқысы бойынша шешім, шамасы, Еуропаның өзінде қабылдануы тиіс, бірақ бұл мəселе турасындағы еуропалық елдердің пікірі НАТО-ның шешіміне тікелей əсер етпек. Екінші мəселе бойынша шешім қабылдау, алайда, Құрама Штаттардың қатысуымен болуы мүмкін, ал АҚШ НАТО-да бұрынғыдай шешуші дауысқа ие. Орталық Еуропа елдерін ЕО-ға да, НАТО-ға да қабылдау мəселесі барған сайын ризашылыққа бөленуде, сондықтан мұның іс жүзіндегі маңызы назарды Балтық республикалары мəртебесінің, мүмкін, Украина мəртебесінің болашағына шоғырландыруға мəжбүрлейді.

	Сөйтіп, жоғарыда айтылған еуропалық таңдау мен Ресейге қатысты екінші таңдаудың арасында маңызды біршама дөп келушілік бар. Ресейдің болашағы туралы сұраққа Еуропамен тығыз байланысқан демократиялық Ресейге артықшылық беріледі деп мəлімдей отырып, оңай жауап беруге болады. Мүмкін, демократиялық Ресей Америка мен Еуропа ұстанатын құндылықтарға қолдау көрсетер еді, демек, оның бұдан да тұрақты жəне ынтымақтастыққа негізделген Еуразия құруда кіші əріптеске айналуы өте-мөте ықтимал. Алайда Ресейдің кеудемсоқтығы оны демократиялық мемлекет ретінде жай ғана мойындау мен сыйлауға қол жеткізуден асып түсер еді. Ресейдің сыртқы саяси истеблишмент шеңберінде (негізінен бұрынғы кеңес шенеуніктерінен тұратын) күні бүгінге дейін ерекше еуразиялық рөл ойнағысы келушілік терең тамыр жайған, яғни, ол рөлдің мəні – жаңадан құрылған посткеңестік мемлекеттер Мəскеуге бағынуға тиісті болуы керек. Осынау контексте Ресей қоғамдастығының кейбір ықпалды саясаткерлері тіпті Батыстың достық саясатын Ресейді оның əлемдік держава ретіндегі заңды құқығын жоюға бағытталған саясат ретінде қарастырады. Міне, мұны екі ресейлік геосаясаткер былайша тұжырымдайды:

	«Құрама Штаттар мен НАТО елдері Ресейдің өзін-өзі құрметтеу сезімін ақылға қонымды шеңберде сыйлағанымен, солай бола тұра, олар тіпті теориялық тұрғыдан болсын Ресейге дүниежүзілік саясатта Кеңес Одағына тиесілі болған нөмірі екінші держава мəртебесін алуға үміттенуіне мүмкіндік беретін геосаяси негіздерді бұлжытпай əрі дəйектілікпен жоюда».

	Оның үстіне, Америка «қазіргі кезде Батыс құрып отырған еуропалық кеңістіктің жаңа ұйымы шын мəнінде əлемнің осы бөлігіндегі жаңа, біршама үлкен емес жəне əлсіз ұлттық мемлекеттерге олардың НАТО-мен, ЕО-мен жəне т.б.

	жақындасуы арқылы көмек көрсету идеясы негізінде құрылады»179, – деген саясат жүргізеді деп есептеледі.

	Жоғарыда келтірілген дəйексөздер АҚШ-тың алдында тұрған таңдауды – бұл өзі біршама қате түсінік болса да – жақсы айқындайды. Ресейді саяси да, əскери де тұрғыдан болсын міндетті түрде нығайтатын экономикалық көмекті оған қандай дəрежеге дейін көрсету керек жəне бір мезетте жаңа тəуелсіз мемлекеттерге олардың өз тəуелсіздігін қорғау жəне нығайту жөніндегі ұмтылыстарында қаншалықты көмектесу керек? Ресей бір мезетте қуатты əрі демократиялық мемлекет бола ала ма? Егер ол қайта қуатқа ие болса, онда өзінің жоғалтқан империялық иеліктерін қайтарып алғысы келмей ме жəне сондай жағдайда əрі империя, əрі демократия бола ала ма?

	АҚШ-тың Украина мен Əзірбайжан сияқты маңызды геосаяси орталықтарға қатысты саясаты бұл мəселені айналып өтуге мүмкіндік бермейді, сол себепті Америка күштерді тактикалық орналастыру жəне стратегиялық мақсат жөнінде қиын таңдаудың алдында тұр. Ресейдің іштей сауығуы Ресейді демократияландыру үшін жəне түптің-түбінде еуропаландыру үшін қажет. Алайда оның империялық қуатының қандай да болмасын қалпына келтірілуі осы екі мақсатқа да зиян тигізуі мүмкін. Оны қойып, Америка мен кейбір еуропалық мемлекеттер арасында нақ осы мəселе бойынша, əсіресе ЕО мен НАТО-ны кеңейту мəселесінде, келіспеушіліктер пайда болуы мүмкін. Ресейді осы екі құрылымға ықтимал үміткер деп есептеуге бола ма? Онда Украинаға қатысты не істеу керек? Ресейді аталмыш құрылымдарға жібермеуге байланысты ұтылыстар өте терең болуы мүмкін – ресейлік түйсікте Ресейдің ерекше өзіндік орны туралы идея жүзеге аса бастайды, – алайда ЕО мен НАТО-ның əлсіреуінің салдарлары да тұрақсыздандыратын болуы ықтимал.

	Орталық Еуразияның ірі жəне геосаяси тұрғыдан аумалы кеңістігінде тағы да бір үлкен белгісіздік көрініс береді; бұл белгісіздік түрік һəм иран орталықтарының ықтимал осалдығының салдарынан шегіне жеткен. Ол Қара теңізде Қырым арқылы Ресейдің жаңа оңтүстік шекараларын бойлай тікелей шығысқа өтеді, қытайдың Синьцзян провинциясының шекарасымен жүріп отырып, Үнді мұхитына қарай төмен түседі, содан батысқа Қызыл теңізге қарай бет алады да, кейін солтүстікке Жерорта теңізінің шығыс бөлігіне таман көтеріледі, сосын Қырымға қайтып оралады; ондағы шамамен 25 елде 400 миллионға жуық адам тұрады, бұл елдердің барлығы дерлік этникалық тұрғыдан да, діни тұрғыдан да əртекті, жəне де іс жүзінде олардың ешқайсы да саяси тұрақты емес. Бұл елдердің кейбірі ядролық қаруға ие болу үдерісін бастан кешіп жатуы мүмкін.

	Оңай тұтанатын өшпенділік пара-парасын шығарған жəне өзара бəсекелес құдыретті көршілердің қоршауындағы осынау ұлан-ғайыр аймақ, бəлкім, ұлттық мемлекеттер арасында соғыс жүріп жататын орасан зор майдан даласы да, созылмалы этникалық һəм діни зорлық-зомбылық үстемдік еткен өңір (дұрысырағы осы) де болып табылады. Үнді тізгіндеуші фактор ретінде көріне ме немесе өз ырқын Пəкстанға күштеп таңу үшін кейбір мүмкіндіктерді пайдалана ма, бұл көп жағдайда ықтимал жанжалдардың аймақтық шеңберіне əсер етеді. Түркия мен Ирандағы ішкі шиеленісулер, шамасы, күшейіп қана қоймайды, керісінше, қопарылу қаупі бар аймақтағы бұл мемлекеттердің тұрақтандырушы рөлін едəуір төмендетеді. Мұндай оқиғалар өз кезегінде, бəлкім, халықаралық қоғамдастықтың Орталық Азияның жаңа мемлекеттерін өзіне сіңдіру үдерісін қиындатады, сондай-ақ Парсы шығанағындағы қауіпсіздікке (оны қамтамасыз етуде басты рөлді Америка ойнайды) кері əсерін тигізеді. Қайткенде де мұнда Америка да, халықаралық қоғамдастық та үлкен проблемаға тап болуы мүмкін, ал бұл проблемамен салыстырғанда бұрынғы Югославияда таяуда орын алған дағдарыс ештеңе емес сияқты көрінер.

	Осынау тұрақсыз аймақтағы проблеманың бір бөлігі – Американың жетекшілік рөліне ислам фундаментализмінің қыр көрсетуі болуы мүмкін. Американдық өмір салтына деген діни жаулықты өршіте отырып жəне араб-израиль жанжалынан ұтыс таба отырып, ислам фундаментализмі бірнеше батысқа берілген таяушығыс үкіметтерінің тұғырын быт-шыт етуі жəне нəтижесінде Американың аймақтық мүдделеріне, əсіресе Парсы шығанағы ауданында, қауіп төндіруі мүмкін. Алайда саяси топтасу жəне біртұтас шынайы қуатты ислам мемлекеті болмағандықтан ислам фундаментализмінің қоқан-лоққысына геосаяси өзек жетіспей жатады, демек, ол зорлық-зомбылық арқылы ғана тезірек көрініс бермек.

	Қытайдың ірі держава ретінде пайда болуы аса маңызды геосаяси мəселені алға тартты. Ең тартымды нəтиже демократия жолымен келе жатқан жəне еркін нарықты дамыту үстіндегі Қытайдың анағұрлым ірі азиялық аймақтық ынтымақтастық құрылымына енуі болар еді. Ал егер Қытай демократиялық өзгерістерді жүргізбесе, бірақ өзінің экономикалық жəне əскери қуатын арттыра берсе? Көршілерінің есептері мен құлқы қандай болса да дүниеге Ұлы Қытай келуі мүмкін, жəне бұған кедергі келтірудің қандай да бір талпынысы Қытаймен жанжалдың ушығуына əкеп соғады. Мұндай жанжал американ-жапон қатынастарында шиеленіс тудырады, өйткені Қытайды тізгіндеуде Жапонияның американдық үлгіге ілесуі мүлде міндетті емес, демек, мұның аймақтық деңгейде Жапонияның рөлін айқындау үшін революциялық салдары болуы ықтимал, ал бұл тіпті Қиыр Шығыста американдықтардың ысырылуына апарып соғуы мүмкін.

	Алайда Қытаймен келісімге қол жеткізу өзіндік құнын талап етпек. Қытайды аймақтық держава ретінде мойындау ұранның өзін ғана жай мақұлдау деген сөз емес. Аймақтық деңгейдегі мұндай артықшылықтың мағыналы мазмұны да болуы тиіс. Ашығын айтқанда, Америка қандай көлемде жəне қай жерде Қытайдың ықпал аясын мойындауы керек, Қытайды дүниежүзілік істерге табысты тартуға бағытталған саясаттың құрамдас бөлігі ретінде не істеу керек? Бүгін таңда Қытайдың саяси іс-əрекет радиусынан тыс жердегі қандай аудандарды жаңа пайда бола бастаған Аспан асты империясының ықпал аясына беруге болады?

	Осынау контексте американдықтардың Оңтүстік Кореяда қалуы ерекше маңызды бола бастайды. Мұнсыз қорғаныс саласындағы американ-жапон келісімінің қазіргі түрінде қала беруін көзге елестету қиын, өйткені Жапония əскери тұрғыдан келгенде бұрынғыдан гөрі тəуелсіздеу болуға мəжбүрленеді. Алайда корейлердің қайта бірігуіне бағытталған кез келген қозғалыс, бəлкім, Оңтүстік Кореядағы американдық əскери күштің тұруын жалғастырудың негізін бұзады. Қайта қосылған Корея американдық əскери қорғаудан бас тарту қажет деп есептеуі мүмкін; бұл іс жүзінде Қытайдың өзінің бүкіл беделімен түбектің бірігуін қолдауына талап ететін құны болмақ. Қысқасы, АҚШ-тың Қытаймен өз қарым-қатынастарын реттеуі американ-жапон-корей «үшбұрышы» шеңберінде қауіпсіздік саласындағы қатынастар тұрақтылығына тікелей əсер етеді.

	Қорыта келе, болашақ саяси одақтар құруға əкеп соғатын кейбір ықтимал жағдайларға қысқаша тоқталып өту қажет. Өткен замандарда халықаралық істерге аймақтық деңгейде үстемдік ету үшін жекелеген мемлекеттер арасындағы күрес ықпал ететін. Алдағы уақытта, шамасы, Құрама Штаттар əлемдік держава ретіндегі Американың мəртебесіне қатер төндіре отырып, оны Еуразиядан ығыстырып шығаруға тырысқан аймақтық коалицияларды қалай жөнге салу керектігін шешуге тиіс болады. Алайда мұндай коалициялар американдық үстемдікке қыр көрсететін бола ма, болмай ма, бұл Құрама Штаттар іс жүзінде осында айтылған негізгі таңдауларды қаншалықты тиімді шеше алатынына көп байланысты.

	Келешекте оқиғалар өрісінің ең қауіпті сценарийі – бірін-бірі идеология емес, көрген зəбірлері біріктірген Қытайдың, Ресейдің жəне, мүмкін, Иранның қатысуымен «антигегемондық» коалицияның құрылуы болмақ. Оқиғалардың мұндай өрісі өзінің көлемі мен ауқымы бойынша бір кезде қытай-кеңес блогы алға тартқан проблеманы еске салуы мүмкін, бірақ бұл жолы, бəлкім, Қытай көшбастаушы болып, Ресей ілесуші болар. Осы блоктың құрылуына жол бермеу үшін АҚШ Еуразияның батыс, шығыс жəне оңтүстік шекараларында бір мезетте геостратегиялық шеберлік көрсетуі керек болады.

	Қиыр Шығыстағы американ шептерінің күйреуінен жəне Жапонияның əлемдік проблемаларға көзқарасындағы революциялық өзгерістерден кейін пайда болуы мүмкін қытай-жапон «кіндік-өзегі» географиялық тұрғыдан анағұрлым шектеулі, бірақ келешекте одан гөрі маңызды проблема болып табылуы ықтимал. Мұндай блок екі ғаламат өнімді халықтың қуатын біріктіре жəне біріктіруші антиамерикандық доктрина ретінде «азиаизмнің» («asianism») қандай да бір түрін пайдалана алады. Бірақ Қытай мен Жапонияның өткен тарихи тəжірибесін есептегенде, олардың көз жетер болашақта мұндай одақ құруы екіталай дейміз; ал Қиыр Шығыстағы алыстан болжағыш американ саясаты, əрине, мұндай өзгерістердің іске асуын болдырмау керек.

	Екіұшты, бірақ толық жоққа шығаруға болмайтын мүмкіндік те бар – бұл Еуропадағы не астыртын герман-ресей сөз байласуы, не француз-ресей одағының құрылуы болып табылатын маңызды қайта күш топтастыру. Тарихта осыған ұқсас жағдаяттар болған жəне жаңағы екі мүмкіндіктің қайсы болмасын еуропалық бірігу үдерісі тоқтаған жəне Еуропа мен Америка арасындағы қатынастар елеулі түрде нашарлап кеткен кезде жүзеге аспақ. Айтылған мүмкіндіктердің соңғысы іске асқан жағдайда Американы құрлықтан ығыстырып шығару мақсатында Еуропа мен Ресей арасында өзара түсіністіктің реттелетінін көзге елестетуге болады. Қазіргі кезеңде осынау нұсқалардың бəрі де ақылға сыймайды. Олардың іске асуы үшін Американың мүлде бұрыс еуропалық саясат жүргізуі ғана емес, негізгі еуропалық мемлекеттердің жедел қайта бағытталуы керек.

	Болашақ қандай болмасын, Еуразия құрлығындағы американдық басымдылық əртүрлі толқуларға жəне, мүмкін, жекелеген зорлық-зомбылыққа тап болады деп қорытынды жасау ақылға қонымды болмақ. Американың жетекші рөлі келешекте жаңа проблемалардан қорғалмаған, оларды аймақтық бəсекелестер де, күштердің жаңаша орналастырылуы да тудырады. Америка басым болып отырған қазіргі əлемдік жүйе, бəлкім, «күн тəртібінен соғыс қаупін» алып тастау арқылы тек дүние жүзінің кейбір бөліктерінде ғана тұрақты; ол бөліктерде американдық ұзақ мерзімді геостратегия айқындайтын басымдық көпжақты шектеулер байланыстырған туыстас қоғамдық-саяси жүйелерге сүйенеді.





Булл Хэдли




	Булл Хэдли (1931-1985) – халықаралық қатынастардың осы заманғы британдық мектебінің классигі. Университетті Сиднейде бітіріп, сонда докторлық диссертация қорғаған. 60-жылдардың ортасында Ұлыбританияға көшіп барды, Оксфорд университетінде халықаралық саясат профессоры лауазымына орналасып, онда мезгілсіз қаза тапқанға дейін жұмыс істеді. Хэдли Буллдың ең белгілі шығармасы – «Анархиялық қоғам: дүниежүзілік саясаттағы тəртіп проблемасын зерттеу». Кітап 1977 жылы жарық көрген болатын, бірақ ол кезде халықаралық қатынастар теориясы саласындағы аздаған мамандардың ғана назарын аударған еді. Бүгінде аталмышеңбеккөптегенелдердің, оныңішінде Құрама Штаттардың (бұл елде 1995 жылы аса ірі американ халықаралық маманы Стенли Хоффманның кіріспе сөзімен кітаптың екінші басылымы шықты) университеттері мен колледждерінде танымал оқу құралына айналды.





АНАРХИЯЛЫҚ ҚОҒАМ: ƏЛЕМДІК САЯСАТТАҒЫ ТƏРТІП ПРОБЛЕМАЛАРЫН ЗЕРТТЕУ




	[…] Осы заманғы мемлекеттер жүйесінің тарихында ақыл-ойдың бір-бірімен өзара бəсекелескен үш бағыты қалыптасты: халықаралық саясатты соғыс жағдайы ретінде қарастыратын гоббстік, немесе реалистік, дəстүр; халықаралық саясатта болашақтағы адамзат қоғамдастығының тірлігін қарастыратын канттық, немесе əмбебаптық, дəстүр; халықаралық саясатты халықаралық қоғам контекстінде қарастыратын гроцийлық, немесе интернационалистік, дəстүр. Мен халықаралық қоғамның гроцийлық, немесе интернационалистік, идеясындағы басты нəрсені жəне оны бір жағынан гоббстік дəстүрден, екінші жағынан канттық дəстүрден айрықша ететін дүниені баяндаймын. Ақыл-ойдың осынау үш бағытының əрқайсына халықаралық саясаттың табиғатын сипаттау жəне халықаралық жүйе субъектілерінің іс-əрекетіне қатысты бірқатар постулаттар кіреді.

	Гоббстік дəстүр халықаралық қатынастарды бəрінің бəріне қарсы соғыс жағдайы ретінде, əр мемлекет басқаларының бəріне қарсы тұрған күрес аренасы ретінде сипаттайды. Гоббстік көзқарасқа сəйкес халықаралық қатынастар мемлекеттер арасындағы айқын білінетін жанжал болып табылады жəне нəтижесі нөлге тең ойынды еске салады; əр мемлекеттің мүдделері кез келген басқа мемлекеттің мүдделерін жоққа шығарады. Өзі үшін тұтастай алғанда типтік болып келетін немесе өзін түсінудің кілтін беретін нақтылы халықаралық іс-əрекет – бұл соғыстың өзі. Демек, гоббстік көзқарас бойынша, бейбітшілік – бұл соңғы соғыстан кейін күшті қалпына келтіру жəне келесіге дайындық кезеңі.

	Халықаралық іс-əрекеттің гоббстік постулаты – басқа мемлекеттерге қатысты өз мақсаттарына жетуде мемлекет еркін болып табылады жəне ешқандай моральдық немесе құқықтық шектеулермен маталмаған. Осынау көзқарастарға сəйкес «мораль» жəне «заң» ұғымдары тек қоғам контекстінде, ал халықаралық өмір – қандай да бір қоғамның шекарасынан тыс қолданылады. Егер қандай да бір моральдық немесе құқықтық мақсаттарды халықаралық саясатта жүргізу керек болса, бұл тек қана сол мемлекеттің моральдық немесе құқықтық мақсаттары болуы мүмкін. Мемлекет өзінің сыртқы саясатын өзіндік моральдық жəне құқықтық вакуумда жүргізеді деп (Макиавеллидің пікірінше) немесе сыртқы саясаттағы мемлекеттің іс-əрекетінің моральдылығы оның өзін өзі танытуда жатыр деп (Гегель мен оның ізбасарлары есептегендей) тұжырымдалады. Гоббстік дəстүрдің жақтастары үшін бірден-бір ережелер мен қағидаттар ғана бар, олар туралы мемлекеттер бір-бірімен қатынас жүргізгенде солардың іс-əрекеттерін шектейді делінеді – бұл ұтымдылық пен мақсатқа лайықтылық ережелері. Сөйтіп, келісімдерді, егер олар мақсатқа сай болса, орындауға болады, ал егер сай болмаса – бұзуға да болады.

	Ал Канттық, немесе əмбебаптық, дəстүр басқа ұшқарылықты көрсетеді – ол халықаралық саясаттың мағыналық табиғаты мемлекеттер арасындағы жанжалда емес, мемлекеттің жеке адамдарын немесе азаматтарын біріктіретін трансұлттық əлеуметтік байланыстарда деп есептейді. Канттың көзқарастарына сəйкес халықаралық қатынастардың басты объектісі тек сырттай ғана мемлекеттер арасындағы қатынастар болып табылады, ал шын мəнінде бұл адамзат қоғамдастығындағы барлық адамдар арасындағы қатынастар, тіпті мұндай дүние іс жүзінде емес, болашақтың үлесі болса да; бұл жүзеге асқан жағдайда мемлекеттер жүйесі қажетсіз болатындықтан адыра қалады.

	Бүкіл адамзатты біріктіретін қоғамдастықтың аясындағы əмбебаптық көзқарасқа сəйкес барлық адамдардың мүдделері бірдей; осы тұрғыдан келгендегі халықаралық саясат – бұл гоббстік көзқарастың жақтастары тұжырымдайтындай нəтижесі нөлге тең «бөлетін» ойын емес, нəтижесі нөлге тең болмайтын ойын. Мүдделер қақтығысы мемлекеттердің билеуші топтарының арасында жүреді, бірақ бұл қазіргі бар мемлекеттер жүйесінің беткі, немесе өткінші, деңгейінде ғана орын алады; барлық адамдардың кезінде дұрыс түсінілетін мүдделері бірдей болып келеді. Кантшылдардың пікірінше, халықаралық іс-əрекеттің ең типтік үлгісі болып табылатын нақты түрі – бұл мемлекеттердің шекаралары арқылы тарайтын жəне адамзат қоғамын екі лагерьге – адамзаттың имманенттік қоғамдастығының сенімділеріне жəне олардың жолында тұрғандарға, дінге шын берілгендерге жəнееретиктерге, құтқарушыларғажəнеезілгендерге – бөлетін идеологияның өзінің көлбеу кикілжіңі.

	Халықаралық саясаттағы моральға канттық, немесе əмбебаптық, көзқарас гоббстік тұжырымдамаға қарама-қарсы: халықаралық қатынастар саласында мемлекеттердің іс-əрекетін шектейтін моральдық императивтер болады, бірақ бұл императивтер мемлекеттер арасындағы қатар өмір сүруді немесе ынтымақтастықты белгілемейді, керісінше, олар мемлекеттер жүйесін құлатуға жəне оны космополиттік қоғаммен алмастыруға нұсқайды. Канттық көзқарасқа сəйкес адамзат қоғамдастығы халықаралық саясатта тек қана басты шынайылық емес (мұны жүзеге асыратын күштер бар деген мағынада), ол жоғарғы моральдық ниеттердің мақсаты немесе объектісі болып табылады. Мемлекеттер арасындағы қатар өмір сүруді жəне əлеуметтік араласуды қолдайтын ережелерді, егер мұны жоғарғы мораль императивтері талап етсе, назарға алмау керек. Еретиктермен қарым-қатынастардағы сенімділіктің тактикалық ұтымдылық тұрғысынан келгендегіден басқа мəні жоқ; таңдаулылар мен қарғыс атқандардың, құтқарушылар мен езілгендердің арасында егемендікке немесе тəуелсіздікке құқықтылықты өзара мойындау туралы мəселе туындауы мүмкін емес.

	Гроцийлық, немесе интернационалистік, дəстүр деп аталған дүние реалистік жəне əмбебаптық көзқарастардың арасында тұр. Гроцийлық дəстүр халықаралық саясатты мемлекеттер қоғамдастығы немесе халықаралық қоғам тұрғысынан сипаттайды. Гоббстік дəстүрге қарсы гроцийлық дəстүрдің жақтастары былай тұжырым жасайды: мемлекеттер аренадағы гладиаторлар сияқты жай ғана шайқасқа тартылған жоқ, бір-біріне қарама-қарсы күрес жағдайында тұрғанда олар жалпы ережелермен жəне институттармен шектеледі. Бірақ гроцийлықтардың канттық, немесе əмбебаптық, көзқарастан айырмашылығы – олар егемендер, немесе мемлекеттер, халықаралық саясаттың басты субъектілері деген гоббстік алғышартпен келіседі; халықаралық қоғамның тікелей мүшелері жекелеген адамдар емес, мемлекеттер болып табылады. Гроцийлық ұғымда халықаралық саясат мемлекеттер арасындағы не абсолюттік мүдделер жанжалын, не мүдденің толық сəйкестілігін көрсетпейді; ол біршама бөлектейтін, біршама жасампаз сипаттағы ойынды еске салады.

	Гроцийлық көзқарас бойынша, нақты халықаралық іс-əрекет, оның өзін тұтасымен сипаттайтындықтан – бұл мемлекеттер арасындағы соғыс емес, мемлекеттердің шекаралары арқылы тарайтын көлбеу кикілжің емес, бұл – сауда-саттық, немесе бұдан гөрі жалпылап айтқанда, бір мемлекеттің екінші бірімен экономикалық жəне əлеуметтік өзара əрекеті.

	Халықаралық іс-əрекетке қатысты гроцийлықтардың қорытындысының мəні мынада: барлық мемлекеттер бір-бірімен араласқанда, олар өздері құрған қоғамның ережелерімен жəне институттарымен байланыста болады. Жəне де мемлекеттің гоббстік көзқарасына қарсы, гроцийлық көзқарастың жақтастарының пікірінше, тек саналық пен мақсатқа сəйкестілік ережелерімен ғана емес, мораль мен заң императивтерімен де байланыста болады. Бірақ əмбебаптықшылардың көзқарасынан өзгешелігі – бұл императивтер мемлекеттер жүйесін құлатуды жəне оны адамзаттың жалпыға ортақ қоғамдастығымен алмастыруды емес, мемлекеттер қоғамындағы қатар өмір сүру мен ынтымақтастық талаптарын мойындауды ұсынады.

	Осынау ақыл-ой ағымдарының əрқайсына халықаралық саясаттың араларындағы байланысы өте əлсіз сан түрлі доктриналары кіреді. Тарихтың əр кезеңінде бұл ағымдардың əрқайсысы тілде əртүрлі айтылды жəне əртүрлі мəселелер мен проблемаларға байланысты пайда болып отырды. Бұл жерде осынау ағымдардың арасындағы өзара байланыстар мен айырмашылықтарды тереңірек зерделеудің реті емес. Назарға тек халықаралық қоғамның гроцийлық идеясы мемлекеттер жүйесі туралы пайымдаулардың ішінде əр уақытта да болғанын, сол сияқты ұсақ-түйекке бармай-ақ ол жүйенің соңғы үш-төрт ғасырда талай өзгеріске ұшырағанын алса да жеткілікті.

	XVI жəне XVII ғасырлардағы сияқты XX ғасырда халықаралық қоғам идеясы қорғануға мəжбүр болды. Бір жағынан, əлемдік саясатты гоббстік, немесе реалистік, тұрғыдан түсіндіру екі дүниежүзілік соғыста жəне халықаралық қоғамның алғашқыдағы еуропалық шекаралар аясынан тыс жерлерге ұлғаюы нəтижесінде қоштау тапты. Екінші жағынан, канттық, немесе əмбебаптық, түсіндіру осы ғасырда мемлекеттер жүйесімен қатар жүрген жанжалдар мен тəртіпсіздіктерден құтылу үшін сол жүйенің аясынан шығуға ұмтылыстың нəтижесінде, сондай-ақ жаһандық трансұлттық қауымдастықтың коммунистік доктринасына да, антикоммунистік доктринасына да жаңа леп берген Ресейдегі жəне Қытайдағы революциялардың нəтижесінде нығайтылды. XX ғасырдағы халықаралық қоғам идеясы XVIII жəне XIX ғасырларда үстемдік еткен мемлекеттер жүйесі идеясынан гөрі сол жүйенің алғашқы ғасырлардағы идеяларына жақын еді деуге болады. […]





Джин Беске Эльстайн




	Джин Беске Эльстайн (1940) 1963 жылы Колорадо штатының университетін тəмамдады. Эльстайн саясаттануды зерттеуден бұрын өзінің тарих бойынша негізгі ғылыми дəрежесін алды. Саясат докторы атағына 1973 жылы ие болды, содан кейін Массачусетс университетінде, 1988 жылы Вандербильт университетінде қызмет істеп, сонда профессура жүргізген ең тұңғыш əйел болды. 1995 жылдан Чикаго университетінде. Срнымен бірге, Эльстайн Америкадағы отбасы жөніндегі кеңесте, азаматтық өркендеу ұлттық комиссиясында жəне азаматтық қоғам жөніндегі кеңесте төрағалық етеді.





ХАЛЫҚАРАЛЫҚ САЯСАТ ЖƏНЕ САЯСИ ТЕОРИЯ




	ƏУЕЛ БАСТА



	Гректер əуел баста (саясат тарихында, əрине) полис жəне «полистан-тыс-əлем» – жат елдіктер мен жаулар (варварлар) немесе құрылған саяси бірлікпен болашақ бəсекелестікте тұратын басқа гректер əлемін – құрды. Бұл тарихи болмыстың пайда болуы жұмақтан қуылу емес еді. Полисқа дейінгі гомерлік соғысушы əлемді буколикалық деп айтуға бола қоймас. Біздің басқа көне дүниелер туралы білетінімізден олардың ешқайсы да үйлесімділіктің үлгісі болған жоқ деп қорытынды жасауымызға болады. Баз біреу мұны əуел бастағы күнə деп, енді біреу – матриархаттың алтын сияқты боп көрінген ғасырын патриархаттың жеңуі деп, ал енді бірі – табиғаттың біршама бейбіт, я болмаса жаугершілік жағдайы деп түсіндірер. Мейлі дейік. Меніңше, бұл мəселеде бастапқы нүктені іздеудің мəні жоқ. Біз əрқашан «империяның ішіндеміз» деуге болады, яғни, мағынаның билігі бар, адамның ойлап тапқыштығы адамның қажеттіліктерімен күресуі тиіс, əділдік, бостандық, аяушылық білдіру мен автономия, өктемшілдік, заңдылық, қауіпсіздік пен күш сияқты ұғымдар адамдардың өзара іс-əрекетінде оларды қозғалысқа келтіретін, тізгіндейтін жəне бағыттайтын əлемнің ішіндеміз. Гректер осылардың бəрін сұрыптап, полистің ішінде жұмыс істейтін ережелер жəне «шетелдіктермен», қаланың мүшесі еместердің бəрімен араласқанда жұмыс істейтін белгілі бір сыртқы стандарттар жасап шығарды.

	Бұл ережелер бір мезетте əрі тура, əрі күрделі еді. Афиналықтардың пікірінше (нақ осы пікірлер бірнеше дискурсивті үрдістердің негізіне айналды), полистің ішінде əртүрлі басқару салалары болды, олар айқын немесе бұлыңғыр түрде ақиқат пен қателікті, əділдік пен əділетсіздікті негіздеді. Сыртқы мен ішкінің арасында зор алшақтық жатты. Полис ішінде азаматтардың арасындағы өзара қатынастарды айқындаушы сəт əділеттілік болатын. Ал əңгіме афиналықтар мен «басқалардың» қатынастары туралы болғанда, мəселеге күш кірісетін. Егер сөз азаматтар ұжымы мен басқа бір сыртқы топтың арасындағы қатынастар туралы болса, онда полис азаматына қатысты дұрыс емес деп тұжырымдалған дүние мүлде бұлай деп саналмады. Дипломатия жəне арбитраж сыртқы басқалармен аралықта, мүмкін, белгілі бір рөл ойнаған да шығар, бірақ əрқашан əуел бастағы біз–олар деп бөліну орын алатын – бір жағдайда дұрыс емес деп танылатын дүние, басқа бір жағдайда дұрыс деп есептелетін (Elshtain, 1988. P. 443). Дəлірек айтсақ, полистің ішінде толық емес əділдік үстем болатын, əділдік ережелері əйелдер мен құлдарға шектеулі түрде ғана қолданылатын. Жəне керісінше, əділдіктің кейбір ережелері сыртқы қатынастардағы басым күштер ережелерінің өткір жерлерінде тігісін жатқызып жіберу үшін пайдаланылатын. Мұнда бастапқы нүктелер белгіленіп қойған – олар; біз; азамат; шетелдік; шектеулі əділеттілік жəне полис ішіндегі теңдік; белгілі бір дəрежеде сыртқы қатынастардағы күштің шектеулі үстемдігі. Бұл тарих нақ осылай оқытылады, əрі мұнда үлкен тарту күші бар. Ол американдық академиялық «реалистік» дискурстың locus classicus180 көрініс береді: идеалистер (яғни, реалист еместер) реалистерге қарсы. Идеалистер – бұлар «полис типті» əділеттілік үстемдігін дүние жүзіне жайғысы келетіндер. Реалистер – бұлар жаңағыға ұқсас ештеңеге қол жеткізуге болмайтынын білетіндер, ал егер сөйтуге талпыныс жасалса, онда оның нəтижесі кейін «империяда бейбітшілік» орнататын гегемония үшін адам айтқысыз соғыс болмақ. Бұл сценарий «реалистік режимді» тіс батпайтын етеді жəне жүйелік реалистер насихаттайтын талдау деңгейлері деп аталатындардың маңыздылығын баса көрсетеді. Ол реалистер халықаралық қатынастарды «мемлекеттік жүйе» деңгейінен «төмен» «түсіндіруге» кез келген талпынысты зерттеушінің алдында тұрған мақсатты орындау үшін жеткіліксіз, барабар емес деп қабылдайды. (Халықаралық саясат бөлімдері студенттерінің бəрі доктринаның «талдау деңгейлері» негізінен Кеннет Н.Уолцтың «Адам, мемлекет жəне соғыс» атты классикалық еңбегінде баяндалатынын біледі, онда автор «соғыстың неге басталатын» себептерінің үш «деңгейін» айқындайды: адам табиғатының өзі; «ішкі», немесе отандық жүйенің табиғаты жəне ең соңында мемлекеттердің өзара іс-əрекеттері өріс алатын халықаралық арена). Осының өзі халықаралық саясатты «мемлекеттердің» өзара қатынастарының мамандарына қалдыра отырып, ішкі саясат саласын априори ретінде саяси теоретиктерге телиді.

	«Талдаудеңгейлері»формуласыбірінші,екіншіжəнеүшіншідеңгейлердің арасында ғана емес, адам мен қоғамның, қоғам мен мемлекеттің, мемлекет пен халықаралық анархияның арасында бірқатар абсолюттік антиномиялар тудыратынын атап өтейік. Бұл «үзіктер» осы заманғы халықаралық саясат пен саяси теорияның мақсаттарын бөледі. Алайда, меніңше, осы жəне осымен байланысты категорияларды қорғайтын берік көрінетін қамалдың жақыннан қарағанда қабырғасы жарық екендігі анық байқалады.





	ТЕОРИЯ МƏСЕЛЕЛЕРІНІҢ КҮРДЕЛЕНУІ



	«Үзілістер», «талдау деңгейлері» жəне теориялық ықпал салаларының біз мұра етіп қабылдаған түрлерінің бір кемшілігі бар – олар мəселенің жағдайын жеңілдетеді, біздің мəселелеріміздің күрделілігін азайтады. Руссоның айтқанындай, біз еркектер, əйелдер, ұлттар мен мемлекеттер əлемімен бетпе-бет келгенде, біз кейбір жиіркенішті шынайылықтан көзімізді тайдырмауға тиіспіз.

	Бұдан əрі Руссо жұмбаққа кезігеді де, оны тұжырымдайды, бірақ шешімін таппайды, тек қана басқа республикалардағы азаматтық бостандыққа сыйластық таныта байланыстырылатын азаматтық бостандықтың deux ex machina181 ретінде, жаңа һəм бұдан да гөрі тазара жанданатынын алға тартады. Бұл бізге гректерден ескерткіш сияқты қалған жұмбақтың өзі, ол: «ішкі дүние» мен сыртқы иеліктен айырудың жəне соғыстың арасындағы; өзінің объектісі ретінде азаматтық қоғамды таңдап алған саяси теорияның жəне шекаралардағы оқиғаларды, яғни, барлық «мемлекеттер» өзара қатынастар нəтижесінде құратын кеңістікті, объект ретінде иеленетін халықаралық қатынастар арасындағы үзілісті бір мезетте атап көрсетеді.

	Бірақ қысқаша болса да, шамасы, халықаралық саясаттағы негізгі еңбектердің бірі – Фукидидтің «Пелопенесс соғысымен» танысудың реті бар сияқты. Бұл шынымен билік бөлісердегі «мемлекеттердің іс-əрекетінің» көрінісі ме? Немесе қалай, қайткенде сөз бен іс жекелеген азаматтық сəйкестіліктер қалыптастыратынын, ал олар өз кезегінде Фукидид суреттеген жексұрын һəм қайғылы оқиғалар аясында одан əрі ашыла түсетінін көрсете ме? Егер екінші жағдай дұрыс болса, онда «ішкі» мен «сыртқының» болжап жігін айыруды, бүгінгі күннің тілімен айтсақ, «осы заманғы өмір» баспасөзі көтермейді. «Ішкі» сыртқа төгіледі жəне саяси бірліктер бəсекеге түскен контексті анықтайды, немесе анықтауға елеулі көмек көрсетеді. Халықаралық саясаттың саяси теоретиктері мен тікелей қатысушылары шешетін мəселелер бір-біріне еркін кірігіп жатады немесе, егер сұмдық трагедияны Фукидидтің тарихи жəне контекстік тұрғыдан елестетуі шындық болса, онда кірігуі тиіс болады. Меніңше, бұл солай (шамасы, Руссо да осылай ойлаған болу керек!).

	Бұл жерде классиктер бізге Фукидид жалаңаштаған əлемнің тереңіне бойлауға көмектеседі, қарапайымдандырудан, іс-əрекет заңдарының тығыз мəтіндерін оларды түбегейлі хирургиялық əдістермен отай отырып, жазып шығарудан сақтандырады. Мысалы, Николь Лоро өзінің «Афинаны ойлап табу» атты тамаша еңбегінде қаланың аяқтан тұрып кетуі, нығаюы үшін панегириктердің немесе жерлеуде сөйленетін сөздердің маңыздылығы дəлелденеді; «азамат-солдат өз бойынан азаматтық норманы табады» жəне қала үшін өз мүддесін құрбандыққа шалуы қаланың беделін көтеретін һəм «бір мезетте əрі еркін, əрі анықталған азаматтық таңдау моделін» құратын «оның өз шешімі» деп тұжырым айтылады (Loraux, 1986. P. 102, 104). Бұл жерде pro patria mori182 идеалы аса мəнерлі түрде көрініс береді жəне ол адам неге міндеттерге бағынып қана қоймай, азаматтық адалдықты ерікті түрде таңдайтынын түсінудегі өзекті сəт болып табылады.

	Бұл оңай шешім емес, бірақ ол өте маңызды себеппен қабылданады: азаматтық қоғамның ішіндегі бейбітшілік сырттағы басқалардан өзін оқшаулау үшін жеткілікті себеп болып табылады. Күндердің күнінде «топтасқан» адам баласы іштегілерге жəне сырттағыларға бөлінген еді, бірақ тек «ішкі əлем» сырттағыларды да тартып əкетіп, өктемдік жүргізбеуі тиіс болатын. Сонда біз империя деп аталатын, мəселен Pax Romana, дүниеге қол жеткіземіз, онда «ішкі» мен «сыртқының» арасындағы арақатынас күрделі ғана емес, өзара анықтаушы болмақ.

	Руссо Гоббсқа қарама-қарсы шыға отырып, соғыс адамзаттың табиғи ахуалы емес деп кесіп айтады. Алайда адамзаттың азаматтық ахуалы «азаматтық қоғамдардың тірлігі мен іс-əрекеті соғысты жəне соғыс жағдайын тудырады. Сондықтан соғыс табиғи жағдайдағы жеке адамдардың арасындағы емес, адамдардың азаматтық қоғамдарға қарай қозғалысы қалыптастырған мемлекеттер арасындағы қатынасы» (Rousse, 1991. P. XVII), деген қарапайым себепке сай солай болып табылады. Сөйтіп, «соғыс жəне соғыс жағдайы азаматтық қоғамдағы адамдар арасында тəртіп пен əділдік орнату бойынша тырысудың өзінен пайда болады» (P. XVIII). Бұл жерде біз мемлекеттің əмбебаптығының, оның өзін мойындату талаптарының көрінісі ретіндегі соғыс туралы гегельдік құрылыстардың сарынын байқаймыз. Бұл сұлбаға сəйкес, соғыс адамның жаушылдық негізінен емес, əлемдегі (жəне де мүлде анархиялық емес, ғажайып релятивистік əлемдегі) саяси күрес талаптарынан туады. Біз бір-бірімізге осылай іркес-тіркес байланысқан болмасақ, мұншалықты кең түрде бəсекелестік, салыстырмалық, дұшпандық жəне одақтасу да болмас еді.





	ЭТИКА МЕН ҰЛТШЫЛДЫҚТЫҢ МАҢЫЗДЫЛЫҒЫ



	Енді біз үшінші сəтке таяп келдік. Басында мен халықаралық қатынастар теоретиктері (мен оларды саяси ғылым алқабындағы нағыз еңбекқор диқандар дер едім) Кеңес империясының ыдырауын түсіндіретін уақыт келгенде тиісті сатыға шыға алмады деп едім. Бірақ бұл көп жағдайда этика мен саясаттың белгілі алшақтығынан туындаған салыстырмалы сəтсіздіктердің соңғысы ғана болатын; осындай алшақтық халықаралық қатынастар теоретиктеріне əдетте тəн дүние, оларға аталмыш қатынастар мінсіз шынайылықта орын алатындай көрінеді – мұндайда этика жүре ме? – олар дүниеге кедейленген модельдер, тұжырымдамалар, парадигмалар мен болжамдар келтіреді. Ішкі де, сыртқы да саясаттың орталық шығыры – ол моральдық аспектілер. Екі дүние бір-біріне кірігіп жатады, демек, полистің «əділеттігін» мемлекет басқару өнерінен бөлу мүмкін емес. Азамат – қарама-қайшылықтар талаған тірлік иесі, өз мемлекетіне жəне басқа бір идеяға немесе идеалға бір мезетте берілген тірлік иесі.

	Руссо үшін осынау «басқа» идеал халықтар арасындағы бейбітшіліктің əмбебаптық армандарында жатыр; Августин үшін – бір-бірінің заңдарын өзара мойындаудың бұдан да гөрі əмбебаптық арманында жəне ақырдың ақырында толық түсіністік пен бейбітшілікке қол жеткізуге болатындығы идеясында жатыр. Пəле жеке адамдардың мақсаттарының бір-бірімен қақтығысатынында. Бір адамның өз мемлекетіне ықыластылығы, берілгендігі оны осындай ықыласты жəне дəл сол сияқты қарама-қайшылығы ушыққан басқалармен антагонистік, тіпті қатыгез қарама-қарсылыққа немесе ұрысқа оңай ұрындыруы мүмкін.

	Алайда жағдай Августин мен Руссо келтірген жəне оларды қинаған картинадан анағұрлым күрделі, себебі біздің екі бөлінген болмысымыз əлі талай үзілуі ықтимал. Неге бұлай? Өйткені жеке адамның ықыластылығы ішкі–сыртқы тура дуализм қағидаты бойынша емес, митоз моделі бойынша жиі бөлшектенеді. Мəселе ықыластылық пен əмбебаптық армандарды жай ғана қарама-қарсы қоюда емес, ықыластылықтың өз-өзінен бөлінуінде. Діни сəйкестілік азаматтық ықыластылықты көзірмен «ұрғандай» етуі мүмкін. Августин, мəселен, мұны түсінген, ал Руссо басып тастағысы келген. Анықтау бойынша, діни сенімдер əмбебаптық болып келеді: мен азамат ретінде басқа азаматтармен өз мемлекетімізге берілгендік аясында бірігемін, бірақ дінге сенуші ретінде бір діндестеріммен бұл аядан тыс, тіпті өз мəдениетімнің шекарасынан тыс жерде, бір мезетте бірігемін.

	Саясат жəне халықаралық қатынастар саласындағы теоретиктер діни сенімдердің билігін жəне олардың дүниежүзілік оқиғаларды белгілеудегі, қалыптастырудағы рөлін, айқындаушы күшін ылғи жеткілікті бағаламайды. Сенімнің күші дегеніміз биліктің түрі; бұл бірін-бірі өзара алмастыра беретін дүниелер. Орталық Еуропадағы оқиғаларды католиктік шіркеудің рөлін есепке алмай түсіндіруге болмайды. Əрине, католицизмнің билігі барлық жерде бірдей емес. Венгрияда католиктік шіркеудің Польшадағыдан маңызы төмендеу болды, ал Герман Демократиялық Республикасында протестанттық шіркеу орталық саяси рөл атқарды. Бірақ мен қуғын-сүргін режиміне қарсы жекелеген бас көтеру мен топтық ынтымақтастыққа түрткі ретіндегі жалпы діннің күшін емес, II Иоанн Павел Папаның шығыс саясатының аймақтағы бүкіл күштер балансын қайта пішудегі орасан зор ықпалын баса айтқым келеді. Шіркеу – Батыстың дипломатиялық өміріндегі қарт ойыншы, алайда халықаралық қатынастарды зерттейтін студенттерге мұны айта бермейді.

	Себебі, бəлкім, батыс ойшылдары үшін дін қандай да бір қысылысқа түсіретін кедергі сияқты болуы мүмкін, ал бұл қысылыс концептуалдық сəйкессіздікке жəне теориялық қолайсыздыққа бастайды. Мүмкін, бұл жерде Фрейдтің: «Теория жақсы, бірақ ол дүниенің өмір сүруіне кедергі жасамайды», деген мысқыл ескертпесін келтірудің реті болар. Ислам 800 миллион адамның өміріне бағыт-бағдар береді. Православие əлі тірі жəне Ресейде даму үстінде. Інжілдік, фундаменталистік жəне харизматикалық протестантизм Латын Америкасында тарауда. Осынау феномендер біздің түсіндіру сұлбаларымыздан əлі көп уақыт тыс қала бере ме? Діни сенімдер ішкі–халықаралық деп бөлінуді ұстанбайды. Біз өз зерттеулерімізде осыдан үлгі алуымыз керек.

	Бірақ мен енді көңілді ұлтшылдық мəселесіне аударғым келеді. Егер саяси ғылым жəне халықаралық қатынастар теоретиктері өздерінің ортодоксалды идеяларын нығайту мақсатында дінді назарға алмай отырса, біз ұлтшылдыққа тиісті көңіл бөлеміз, бірақ бұл əдетте «қол бұрау» тұрғысынан баға бергенде болады (Nairn, 1993). Бұл жерде дүниеде не жүріп жатыр жəне ол жақсылыққа апара ма, жоқ па – оны жан-жақты талдайтын орын емес. Бірақ біз білудің уақыты келген бірнеше нəрсе бар. Солардың бірі: империя шеңберінде жекелеген ұлттық сəйкестілікті басып-жаншу – əрқашан уақытша құбылыс. Құрсаудан босап шыққан осынау сəйкестіліктер өздерін жаугершілік түрде көрсетуі мүмкін. Ал бұл неге бізді таңдандыруы керек? Бірде сэр Исайя Берлин (Berlin, 1991. P. 20) айтқан екен: «Халықтар өзін елең қылмаушылықтан, басымдық етуші ұлттың, таптың немесе қандай да бір басымдықтың билік етуінен шаршап, ығыр болады. Ерте ме, кеш пе, олар ұлтшылдық сұрақтар қоя бастайды: Біз неге бағынуымыз керек? Олардың қандай құқы бар? Ал біз ше? Біз неге өйте алмаймыз?».

	Лиа Гринфилд өзінің ұлтшылдық жөніндегі маңызды еңбегінде былай дейді: «Ұлттық сəйкестіліктің негізінде намыс мəселесі жатыр. Ол адамдарға өзін-өзі мақтан етуге негіз береді». Тарихта халықтар, оның ішінде біздің ата-бабаларымыз да бар, негізінен «өзін сыйлаттыру үшін, аз дəрежеде – басқа бірдеңе үшін» күресті (Greenfield, 1992. P. 487-488). Ұлттық мемлекет моделі тарихта батыстық инновация ретінде 1648 ж. Вестфалия шартының негізінде пайда болды, содан кейін бұл модель дүние жүзіне тарады. Бишаралық халге түскен адамдар ұлттық мемлекетті, егемендікті немесе ұлттық автономияны жоюды емес, олар батыс отаршылдығы, кеңес империализмі немесе басқа кез келген сыртқы күш тарапынан болатын өзінің тарихын, тілін, мəдениетін, ұжымдық сəйкестілік сезімін басып-жаншуды тоқтатуды қалайды. Ұлттық мемлекеттің азаматтық сəйкестілік əлемінің ішіне енгеннен кейін, соның ішінде тұрып, олар сыртқы əлемдегі мемлекеттер бəсекелестігіне қатысуға мəжбүр болады.





	ТАРИХТЫҢ МАҢЫЗДЫЛЫҒЫ ЖƏНЕ ТАЛДАП ТҮСІНДІРУДІҢ ҚАЖЕТТІГІ



	«Қол бұрауды» жөніне қалдыра тұрайық, бірақ осынау оқиғалардың мəнін біз қалай түсінуіміз керек? Біз өзіміздің тарихшылдығымызға келгенде шырт етпеміз, нешелер нəзік түсіндірулерге барамыз, бірақ кəсібилігіміздің мардымсыз екені белгілі жəне ішкі де, сыртқы да саясатты түсінуде жиі-жиі күлкілі жағдайда қаламыз. Жуырда Санджей Сет жазғандай, «ішкі саясат теориясының өркендеуі халықаралық теорияға нұқсан келтірген жоқ жəне оның есебінен жүрген жоқ, дұрысы екеуі де ұлтшылдықтың мəнін түсінуде жəне оның сəйкес теориясын жасағанда сəтсіздікке ұшырады» (Seth, 1993. P. 76). Оның тұжырымынша, қазіргі заманғы саяси теория да, халықаралық қатынастар теориясы да, ұлт пен ұлттық мемлекет дегеніміз – бұл халықаралық қатынастар бойынша стандартты оқулықтардың дəстүрлі блогы болғанымен, «ұлттық мемлекет» санатындағы ұлттың маңыздылығын соған сəйкес «аңғара алмады». Ұлтшылдық – белгілі бір халыққа ықыластылық танытатын саяси партикуляризмнің бір түрі. Бірақ осы заманғы ұлтшылдық өз бойына жаңа жəне əмбебаптық қырлар мен ұғымдарды, бірінші ретте адам құқықтарын жəне өзін-өзі билеу құқығын, айқын енгізеді.

	Бізге өз бойында партикуляристік те, əмбебаптық та императивтердің басын қосатын, «ішкі–шетелдік» қарама-қарсылығын «татуластыратын» ұлттың-мемлекеттің теориясы өте-мөте қажет.

	Ұлтшылдық – бұл ізгілік немесе зұлымдық деп айтатын нəрсе емес; ол бар нəрсе жəне олай да бола алады, бұлай да бола алады. Бірақ оның кірмейтін жері жоқ, оның көрінісі барлық жерден байқалады. Ал біздің теориялық қаруланғандығымыз заманымыздың осынау ең қуатты феноменін түсіндіруге мүлде жеткіліксіз. Мүмкін, бұл ұлттық сəйкестілік мəселесінің адамдардың жүректері мен ақыл-ойына жүргізетін билігін тұжырымдамалау аса қиын болғандықтан шығар.

	Бəрін иррационализм мен атавизм арқылы түсіндіру көп оңай. Таяуда Стенли Хоффман айтқандай, «əлемдік реттілік мəселесі қазір мүлде күрделеніп кетті. Мұның себептерінің бірі – күтпеген жерден тəуелсіз мемлекеттер санының күрт өсуі; бұдан бес жыл бұрын Кеңес империясы күйрейді жəне оның Шығыс Еуропадағы билігі құлайды деп ешкім ойламаған еді» (Hoffmann, 1992. P. 37). Тимоти Гартон Эш поляк «Ынтамақтастығын» түсіндіруде Батыста бетпе-бет келген (əсіресе, солшыл күштер) қиындықтарды теріп айтады. Қозғалыстың діни жəне ұлттық мақсаттарын есептегенде бұл либералдық демократияның, жергілікті өзін-өзі басқарудың, мəдени консерватизмнің, нарықтық кəсіпкерліктің плюс əлеуметтік демократия аспектілерінің, жауыққан ұлтшылдықсыз ұлттық сəйкестіліктің – «тегі əртүрлі идеялардың мүлде əдеттен өзгеше қосындысы» еді (Ash, 1993. P. 338).





	ТЕОРИЯЛЫҚ ƏДЕПТІЛІКТІ ҚОРҒАУ



	Бұл жерде, шамасы, қыр көрсетудің де реті келді ғой деймін. Жоғарыда айтқанның бəрін есептей келіп, мен халықаралық саясаттың ұлы, формаланған, əмбебап теориясын жасауға болмайды деп санаймын. Оны қойып, барлығын қамтитын теория іздеудің өзі күмəнді дүние. Бəрін көріп, бəрін болжайтын Архимед нүктесін немесе бəрін тегіс қамти алатын сұлба іздеуге шын ниетімен кіріскен теоретик (тарихтан көретініміздей, бұл əдетте еркек адам) алдына негізінен қол жеткізуге болмайтын мақсаттар қояды. Ең жақсы деген жағдайда ол халықаралық саясаттың ретсіз, айқын емес, көріксіз, тарихтың көз жасы жуған əлемін көрсететін бірнеше əдемі тұжырым береді. Саяси теориядан мен алған осынау сабақты, меніңше, гуманитарлық ғылымдар саласында істеп жүрген бəріміз игеруіміз керек. Егер 1989 жыл бізді басқа ештеңеге үйретпесе де, тым құрығанда инабаттылыққа үйретуі тиіс еді. Империя құлады, ал көптеген халықаралық қатынастар теоретиктері мен практиктері оқиғаның мұндай бетбұрысына мүлде дайын болмай шықты.

	Халықаралық саясат теориялары енді қызмет көрсетеді-ау деген сəтте олар дəрменсіз болып шықты, саясаттың өзі олардың «аңдаусызда үстінен шықты». Мұндай бағамдауды теорияның бірден-бір дəлме-дəл нəтижесі болжам, жорамал болу керек деген позитивистік қиял тудырған жоқ. Бұл сірə «мəселені теория тұрғысынан тексеру құлқын» бағамдау, тарихқа, əсіресе көптеген оқымыстылар «еңсерілді» деп есептейтін күштерге (олардың ішінде ең маңыздылары дін мен ұлтшылдық) аз көңіл бөлетін абстрактылы сұлбалар жасау. Менің уəждерім – мұны төменде көрсетемін – жалпы халықаралық саясаттың күрделі теорияларын жасау үмітіне қарсы бағытталмайды. Бұл бəлкім «мəселені теория тұрғысынан тексеру құлқы» жөніндегі терең шүбəланудың көрінісі. Джефри Хоторн өзінің «Ықтимал əлемдер» кітабында былай деп жазады:

	«Біз əдеттегідей себепті табиғаты бар деп есептейтін сұрақтарға топтап қорытылған жауаптар қазір сенімді болудан қалды. Адамдардың өзара қатынастары əлемінде біз байқай алатындай себепті байланыстар мен оқиғалар не жеткілікті ақпарат жəне түсінік бермейтін топтап қорытылған деңгейде тұжырымдалады, не олар соншалықты негізделгендіктен жинақтап қорыту күшін жояды да, олардың түсініктемелері, оларға құрылған болжамдар жалған боп шығады. Жүріп жатқан əлеуметтік алға басу туралы сұрақтарға жауаптар өте-мөте көп жағдайлар (факторлар) арқылы айқындалатындықтан, қандай да бір нақты өзгерісті (егер мысал шарттылығының ережесі сақталса) кез келген бағамдау салыстырмалы түрде жеке-дара жəне тиісінше күрделі болмақ. Ол неғұрлым күрделенген сайын, солғұрлым көп балама көздейді, ал бұл біз білетін жеке-дараның өзі туралы шындықтың тіпті сол деңгейін төмендетеді». (Hawthorn, 1991. P. 160-161).

	Бұдан əрі қарай Хоторн бірнеше жыл бойы социологтар,бұғанхалықаралық қатынастардың зерттеушілері де қосылады, нық сеніммен келтіріп келген жалған болжаулардың тізімін келтіреді. Біздің тақырыбымыздың аясындағы əлем жалпыға ортақ секуляризацияның билігінде қалды жəне барған сайын универсализм идеясының ықпалына түсе береді, ал барлық теориялар осынау фактілерден туындайды (немесе негізінен оларды көзге ілмейді) жəне шынайы маңызды дүниемен айналысады. Ал бұл шынайы маңызды дүние «макрореттілік» деңгейінде əрекет ететін жəне формальды түрде макроэкономикалық теориялар аясынан шықпайтын жүйелі топтасқан күштердің шырқау биігіне ұмтылады. Қалай болғанда да бұл халықаралық қатынастар бөлімдерінің көптеген студенттері үшін зерттеу пəні болды. Мəдениетке я болмаса тарихи ерекшеліктерге «байланыстырылмаған» жүйе немесе құрылым туралы көзқарас халықаралық саясат алқабындағы «диқандар» үшін үлкен проблема болып шықты. Теорияларда «жергілікті жердегі» жағдайларға тым аз көңіл бөлінетін. Позитивтік оптимизммен шабыттанған халықаралықшыл теоретиктер жекеліктердің, ерекшеліктердің жəне шекаралардың маңыздылығын түсінуден бас тартты.

	Бірден мəселенің басын ашайын. Халықаралық саясаттың біртұтас теориялық жəне жүйелік сұлбасының барлығына, болуға тиіс немесе болуы мүмкін екендігіне күмəн келтіре отырып, мен Хедли Буллдың «халықаралық қоғам» туралы идеясын сынаудан тіпті де аулақпын. Халықаралық қатынастар дамитын контекст ретінде бұзып-жарып келе жатқан əлемдік анархияны емес, тəрізі дипломатия болсын, бойкот немесе соғыс болсын – сондай тиісті реакция жасауға айқын себеп болады дейтін белгілі бір ережелердің, түсіндірулердің, көзқарастардың тарихи қалыптасқан жіптерден тоқылған шілтерін айтуға болады. Мұндай тұжырым менің əуелгі алғы шартымның маңызын жоймайды, қайта оны күшейтеді, өйткені бұл ережелерді, түсіндірулер мен көзқарастарды қабыл алуға немесе жоққа шығаруға, қайта қарауға немесе ұзартуға болады ғой.

	Бұл да халықаралық саясаттың қатысушылары саяси теориядан ала алатын жəне алуға тиіс сабақтардың бірі болып табылады. Кейде сабақ теріс болуы мүмкін – мысалы, Платонның Республикасы неге тəжірибе жүзінде іске аспайтындығы сияқты. Кейде оң – неге Макиавеллидің дипломатиялық айла, бағынбаушылық, іс-əрекетке шектеу қою немесе себепкер болу əлемі тіпті алыстағы тамаша əлемдік реттілікте жойылып кете алмайды. Халықаралық қоғам да əртараптандырылған, алуан түрлі қоғамдастықтардан тұрады, олардың бір-бірімен көпқырлы байланыстарының шынайы картинасы қандай да бір тұрақты жəне əмбебап теориямен қамту үшін тым күрделі. Одан да оны жасау талпынысын тарихтың қоқыс салатын ыдысына лақтырған дұрыс. Одан да дүние жүзі халықтарына серпін беруді жалғастырып отырған идеялармен, ең алдымен өмірлік маңызы бар – діни сенім жəне сəйкестілік, ұлттық жəне ұлтшылдық, мойындауға қажеттілік идеяларымен айналысқан дұрыс. Нақ осы салаларда икемді əрі дəйекті теориялық əзірлемелер қажет, бірақ, егер біз тек халықаралық қатынастар теориясы əлемімен шектелсек, онда олар жасалмайды.





	ТЕОРИЯНЫҢ ҚОЛДАНУҒА КЕЛМЕЙТІНДІГІ ЖƏНЕ ОНЫҢ ҚАЖЕТТІГІ



	Реймон Арон өзінің 1967 жылғы «Халықаралық қатынастар теориясы деген не?» эссесінде «теория» термині сияқты соншалықты жиі, қалай болса солай, екіұшты қолданылатын басқа ұғым аз деп көрсетеді. Мəселен, халықаралық зерттеулердегі «мəжбүрлемеудің артықшылығы» немесе «осы заманғы қоғамдарда экономиканың басымдығы бейбітшілікке септігін тигізеді» секілді кəдімгі пайымдаулар «теорияның» бүкіл белгілерімен беріледі (Aron, 1984. P. 166).

	Гректер əуел бастан теорияның мəнін сырттай қараушы білім ретінде түсіндіретін, дейді əрі қарай Арон. Бұл, əрине, халықаралық саясатқа қатысушыларға мүлде керек нəрсе емес. Олар одан да теорияны гипотезалардан тұратын, сынап байқауға болатын гипотетикалық, дедуктивті жүйе ретінде қарастырғанды жөн көреді. Мұндай «теоретиктер» – əрине, оларға халықаралық қатынастарды зерттеушілердің бəрі кіре бермейді – болжау мүмкіндігіне ие болғысы келеді: нақ осы сəттің терең түйсінумен, түсіндіру нəтижесіндегі пайымдаумен салыстырғанда басымдығы бар. (Түсіндіру нəтижесіндегі пайымдаудың – «verstehen» – бағыты гуманитарлық ғылымдарда, мəселен, ағылшын-американ əлемінде, Людвиг Витгенштейннің соңғы еңбектерімен байланысты.) Аронның байқауынша, жаратылыс ғылымдары болжау ғылымдарының «жетілген моделін» ұсынған сияқты болатын (Р. 167). Бірақ бірдеме дұрыс жүріп кетпеді: əртүрлі маңызды жетістіктер эконометриялық модельдердің негізінде мүмкін болды, алайда саясаттың күрделіліктері – жиналған «үлкен сандардың» негізінде топтап қорытындылау жүргізілетін аса дөрекі түрінде де, немесе макроэкономикалық теорияның анағұрлым əсерлі («анағұрлым таза») түрінде де – «қатарға кірікпей қойды», эконометриялық елеуіштің тесіктерінен «түсіп кете берді». Арон халықаралық саясатты (шын мəнінде, саясаттың барлық түрін) оқитын студенттер бетпе-бет келетін көнгіш емес мəселелердің ғаламат көбінің ішінен тек кейбіреулерін ғана атайды.

	Олардың бірінің мəні – саясат доктриналық кикілжіңмен сипатталады. Саясат толық билік жүргізетін əміршінің ықпалына өте сезімтал келеді. Ол саясат субъектілері, сондай-ақ азаматтар болып табылатын адамдардың ынтықтылығына, мүдделеріне жəне парасатты есебіне тəуелді. Саясат мемлекеттердің, ұлттар мен аймақтардың ерекше кеңістіктік-уақыттық конфигурациясында қанат жаяды,олөміргетолы,тарихқа толы, жəне сəйкестілік тортына жаққан тəтті балқаймақ түріндегі емес, осынау сəйкестіліктің өзінің айқындаушы күші ретіндегі тарихқа толы. Джордж Оруэлл жазғандай, ағылшын еркектері мен əйелдерінің басым көпшілігі үшін «ағылшын» болу олардың өміріндегі соншалықты кездейсоқ немесе мəні аз дерек емес, бұл «олардың кім екендігінің», олар не ойлайтындығының, неге үміт артатындығының, неден қорқатындығының интегралды қыры. Мұндай «алдын ала бағдарланған» адамдар жүргізетін саясат əрқашан күрделі, түсіндіруді талап етеді. Саяси іс-əрекет ешуақытта толық айқын болмайды. Оқиғалардың қызған кезіндегі саяси іс-əрекеттер жағдайға байланысты бір фактордың маңыздылығы аз болмай, бірақ нақ осы сəтте соншалықты жедел емес боп табылатын басқасынан асып түсуі мүмкін болғандықтан, бірыңғай заңмен реттелмейді.

	Аронның айтуынша, американ саясаттанушылары – қандай жағдайда болса да қайта құру дəуірінен кейін «ғылыми өркендеуді» жүзеге асырғысы келгендер – дұрыс немесе ең болмағанда нəтижелі жолға түспеді. Олардың пікірінше (мəселен, Ганс Моргентаудың), жаңа теорияларды билік жəне жанжал сияқты жалпы ұғымдардан бастап, содан кейін халықаралық саясатты картаға қандай да бір абстрактылы түрдегі құбылыс ретінде түсіру қажет, «əмбебап адам феноменінің сипаттамасы, ерекше жағдайы ретінде... Билікті жеке адамның, партиялардың немесе ұлттардың бірегей һəм ең жоғарғы мақсаты ретінде алға тарту сөздің ғылыми мағынасында теория жасау емес, бұл бəлкім философия немесе идеология болса керек» (1984. Р. 170). Идеологиялық «дəнекерлер» теорияға күш пен қуат береді, бірақ олар танылмайтын– «теорияның» өзі үшін негізгі күш ретінде жасырынған жəне жоққа шығарылған – күйде қалып қояды.

	Бұл менің 1985 жылғы «Соғыс жəне саяси дискурс туралы ойлар: ядролық ғасырдағы реализм, əділетті соғыс жəне феминизм» атты еңбегімде жазылғандарға біршама ұқсас. Американың академиялық топтары арасында басым болған «ғылыми реализм» хақында мен тура айтқанмын: ол іс жүзінде түсіндіруді қажет ететін нəрсені дəлелденген деп топшылайтын.

	«Теория» былай тұжырымдайды: «Əлем өз билігін не кеңейтуге, не сақтауға тырысатын болжанған онтологиялық мəндер ретіндегі егемен мемлекеттерден тұрады. Мемлекеттік егемендік – реалистік жүйені де, оның мызғымас объектісін де қозғалысқа келтіретін мотор... Соғыстардың алдын алатын ештеңе жоқ, сондықтан олар бола береді жəне болуы тиіс». Ұлттар немесе ұлттық мемлекеттер емес, мемлекеттердің өзі қатысушы тұлғалар болып табылатынын ескерейік. Жəне де, анықтау бойынша, барлық мемлекеттер «бір-біріне ұқсас» (Elshtain, 1985. P. 40). Мен осынау жалпы тұжырымдама сəйкес ешбір мемлекетте, оның өзі дербес əрекет ете отырып немесе əрекеттерден тартына отырып, қайткенде де жалпы контексті өзгерте алады деген үміт жоқ дер едім.

	Сонымен,сұлбада«ірікатегориялар»басым(ең алдымен билік; қауіпсіздік бірінші дəрежелі жəне, бəлкім, бірден-бір заңды мүдде). Бірақ онда «Саяси саланың басқа қоғамдық салалардан, саяси ұйымдасқан қауымдастықтардың барлық басқа қоғамдық қатынастардан айырмашылығы неде?» (Aron, 1984. P. 170), деген сұраққа жауап жоқ. Арон өзінің «Соғыс жəне бейбітшілік: халықаралық қатынастар теориясы» атты тамаша еңбегін «халықаралық немесе мемлекетаралық қатынастардың айырмашылық табиғаты неде» дегенді анықтау талпынысынан бастайды да, «тек халықаралық аренада зорлық-зомбылық біршама «қалыпты» құбылыс болып есептелетіндіктен», түптің түбінде əскери күшті қолданудың заңдылығы мен ашықтығы негіз болады деген оймен аяқтайды» (Р. 171).

	Сөз жоқ, айбарлы пайым, бірақ ол бізді өзіміз əдетте мəн бергіміз келмейтін нəрсеге ашық қарауға мəжбүр етеді. Бұл жерде кейбір түсінік беру қажет.

	Мəселе Аронның қандай қорытындыға келетінінде емес: оның еңбегінің маңызы қалай болғанда да саяси жүйелерге жəне саяси һəм қоғамдық оқиғаларға барынша толық анықтау беруге болмайтынын жəне оларды аулақтатылған тұрғыдан, яғни, олардың тарихи ерекшелігін есепке алмай анықтауға болмайтынын мойындауда жатыр. Халықаралық қоғам – бұл оның мүшелері күш қолдануға бара алатын (жəне мұны өте жиі істейтін) əлем. Күш қолдану келіссөздердің мəні бола алғанымен, дипломатиялық өнер арқылы шектелгенімен, этикалық тұрғыдан айыптала алғанымен жəне идеологиялық тұрғыдан мадақталуы мүмкін болғанымен, ол ішкі саясаттағыдай заңмен жойыла алмайды.

	Кант көз жететін жерде мəңгілік бейбітшілік болмайды деген. Тарихтың берер сабақтары көп, бұл, сөзсіз, солардың бірі. Бірақ теоретиктерді «ішкі» жəне «сыртқы» күштер мен факторларға дəл, ымырасыз бөлудің бос қиялынан сақтандырайық: мемлекеттер мен халықтардың өзара іс-əрекеттерінің əр актісінде біріншілері де, екіншілері де көрініс береді.

	Халықаралық қатынастардың сенімді болғысы келетін кез келген зерттеуі «социологиялық» та, «тарихи» да тұрғыдан «нақты» болуы керек (Aron, 1984. P. 178). Əртүрлі елдер мен олардың тарихына, дүние жүзіне паш ететін стратегиялық мəдениеттеріне бұлай «жанаспайынша», мəселені теориялық тұрғыдан тексерудің барлық талпыныстары тайыз боп шығады.

	Аронның сыпайы тұжырымдауынша, «ескі əлем» мұны жаңа əлемдегі «шешімдердің», «болжамдардың» жəне «бақылаудың» шат жүзді, əлі жас ынталы адамдарынан гөрі жақсы түсінетін шығар. Олар əр ережеден «конструктивтілік», «саясат туралы ғылымдардың» қолданбалығын іздегісі келетіндіктен елес қуып кетеді, өйткені «саясат ғылымы, немесе халықаралық қатынастар туралы ғылым, конструктивті емес жəне қалай болғанда да per se (таза күйіндегі) саясат, яғни, жеке адам мен қоғамдастық арасындағы жарыстастық жойылатын кез туғанға дейін, ешқашан ондай болмайды» (1984, Р. 181).

	Алайда бұл қандай жағдайда болсын «іс-əрекет доктринасын» жəне қарулы қол ережелерін жоймайды. Ең үздік дипломаттар, президенттер мен премьер-министрлер «шұрқ-тесік» теориялық тұжырымдамалар аясында жұмыс істегенімен, біздің бағымызға қарай, «іс-əрекеттің» таптаурындылығына байланып қалған жоқ. Практиктер əрқашан білген дүниені теоретиктердің бағамдағаны артық болмас еді: халықаралық аренада іс-əрекеттер көздейтін мақсаттардың көптігі туралы есте ұстау қажет, сонда дипломаттар «Homo diplomaticus-тің оңайлатылған ержелерінің тұтқыны болмайды, олардың өз іс-əрекеттерінде басшылыққа алатын мақсаттар мен бағамдардың көптігін түйсінген өз одақтастарының һəм өз дұшпандарының мəніне бойлауға мүмкіндіктері арта түседі» (Aron, 1984. P. 184).

	Əлемнің біздің теорияларымыздың шеңберіне симай жатқанына қысылуды жəне бұдан күдер үзуді қоятын уақыты жетті. Мүмкін, мəселе теориялардың өзінде шығар. Мүмкін, əлемді «қуып жетуге» тырысу керек шығар. Мүмкін, өз зерттеулерімізде «саясат» деп аталатын таусылмас күрес əлеміне, біздің мұқият құрылған категорияларымызды, жүйелеріміз бен болжамдарымызды ұдайы келемеж ететін, бірақ біздің түсінуімізді қатаң талап ететін осынау ұлы жəне кейде үрейлі əлемге ену керек шығар. Түсіну дегенде мен жай ғана белгілі бір оқиғаларды көрсетуден немесе оларға білдіретін реакциядан – əрине, бұл да, сөзсіз, маңызды болғанымен – жоғары тұрған дүниені айтамын. Мен өмір салтына, біздің өзіміздікіне мүлде дөп келмейтін тарихи тəжірибеге, əрине, əдеттегідей түсінікті қарама-қарсылықтан жəне тіпті пайымдаулардан бас тартпай-ақ, дəйекті түрде баға бере алатын теория жасау талпынысын айтамын. Теоретик үшін бұл қиын болса да, «мəселені теориялық тұрғыдан тексеруге құлшыныстан» кері шегіну қажет. Ол «не орын алып отыр (не жүріп жатыр)» жəне орын алып отырған дүние барда одан əрі не болуы мүмкін екенін жүрегімен сезінуі тиіс. Бұл абстрактылы тұжырымдамалардан бас тарту емес – оларсыз теория жасалмайды, бірақ бұл «абстрактыланған» (мен мұны осылай атағым келеді) категориялар, яғни, заттардың бөлшектеріндегі, олардың санқырлы күрделігіндегі жəне көп жағдайда түсініксіз екендігіндегі өмір шындығының бізге жетпей жататынын түсіндіруге тиіс сияқты нəрселерден іргесі тым алшақ категориялар құрудан сақтандыру.





Энн Тикнер




	Энн Тикнер (1942) – Холи Кросс Уорчестер колледжінің (Массачусетс) саясат ғылымдары профессоры, Халықаралық қатынастар пəнінен сабақ береді. Тикнер шекараларды кеңейту ұлттық қауіпсіздікті айқындайды деген пікірді талдайды, Оңтүстік жəне Солтүстік өңірлердің болашағын қарастырады, халықаралық қатынастардағы феминизмге ерекше назар аударады. Тикнердің тұжырымдауынша, феминистік көзқарас тіпті қауіпсіздікті дəстүрлі талдаудың статистикалық шекараларын қайта қарауға септесуі мүмкін. Көптеген феминистер шынайы қауіпсіздікке иерархиялық əлеуметтік қатынастар мен бөлгіш шекаралық айырмашылықтар мойындалғанда жəне түбегейлі өзгертілгенде, ал барлық адамдар өз қауіпсіздігін қамтамасыз етуге атсалысқанда ғана қол жетуі мүмкін деп есептейді.





	ҚАУІПСІЗДІК МƏСЕЛЕЛЕРІН ҚАЙТА ПАЙЫМДАҒАНДА



	Э.Х.Карр (Cаrr, 1945, Ch.II) Екінші дүниежүзілік соғыстың салдарынан ХХғ. бірінші жартысында əскери технологияның дамуы нəтижесінде мемлекет анахронизмге айналды деп есептейді: ол бұдан былай өз азаматтарының əскери қауіпсіздігіне жəне экономикалық əл-ауқатына кепіл бола алмайтын болды. Осынау дилемманы шешу үшін Карр ұлттық қауіпсіздік ұғымын онымен ойша байланыстырылатын ұлттық шекара жəне ұлттық егемендік ұғымдарынан бөліп қарастыруды ұсынды. Мұндай категориялық бөлуді ол біріктірілген, немесе жалпы, қауіпсіздік деп атап, бұл қауіпсіздік мəселелері бойынша өз құрамына оның мүдделеріне кепіл болатын халықаралық əскері бар белгілі бір дүниежүзілік ұйым құруды талап етеді деп санады. Карр қауіпсіздіктің түрлі мақсаттарын қамтамасыз ететін жəне ұлттық, тарихи қалыптасқан емес, функционалды (шынайы) шекараның бойына орналасқан əскери бөлімшелер жүйесін құруды ұсынды. Алайда, оның пікірінше, ұлтшылдықтың конструктивті қыры болып табылатын халықтың өз сəйкестілігін қанағаттандыру үшін ұлттық қарулы күштер де сақталуы тиіс.

	«Ұлтшылдық жəне одан кейін» (Cаrr, 1945) атты еңбек соғыстың соңында, қатер мен қауіпсіздікке деген сезімталдықтың шарықтап тұрған кезеңінде, «жалпыға ортақ» қауіпсіздікке қол жеткізудің жаңа модельдерін іздестіруге байланысты жазылған еді. Көп жағдайда Каррдың көзқарасы қазіргі «жалпыға ортақ қауіпсіздік» көзқарасына жақын, бірақ оның қауіпсіздік жөніндегі дүниежүзілік ұйымының жобасы күшті орталықтандыруды қазіргі заманғы жалпыға ортақ қауіпсіздіктің жақтастары келісетіннен гөрі анағұрлым ұлғайтуды көздейді. Сөйте тұра, оның көзқарасы одақтарға бағытталған «реалистік» нұсқаулар талап ететіндей көрінген қырғи қабақ соғыстың басталуына байланысты тез ұмытылды. Ұлттық қауіпсіздікті шектеуге баға беру кейінге қалдырылды; Карр ұсынған қауіпсіздік бойынша дүниежүзілік ұйым құруда бір қадам ретіндегі ұжымдық қауіпсіздік билікке ұмтылған жəне ашкөз мемлекеттер əлемінде «іске аспайтын» шаруа есебінде ысырылып тасталды. 1930 жылдары батыс саясаткерлерінің жалпыға ортақ қауіпсіздіктің утопиялық үлгілеріне бас ұруы жəне олардың өздерінің ұлттық қауіпсіздігі мүдделеріне сай саясат жүргізуді жалғастырғысы келмеуі Екінші дүниежүзілік соғыстың басталу себептерінің бірі болды (Morgenthau, 1973. Ch. 24), деген тұжырым соғыстан кейінгі кезеңде реалистік парадигманың басым болуына байланысты пайда болды.





	РЕАЛИСТЕР ҰЛТТЫҚ ҚАУІПСІЗДІК ТУРАЛЫ



	Реалистік парадигманың ондаған жылдар бойы үстем болуы Каррдың «Ұлтшылдық жəне одан кейін» еңбегінде көрсетілген ұлттықтан кейінгі қауіпсіздік183 туралы дүниеге келген көзқарастарды əжептəуір тұншықтырды: бір қызығы, реалистердің əлем құрылымына көзқарасын толықтыру үшін оның бұдан бұрынғы «Жиырма жылдық дағдарыс» атты еңбегі жиі ауызға алынды. Реалистер қауіпсіздіктің мəнін күш ұғымы тұрғысынан қарастыратын. Күш ұғымы теориялық жағынан үнемі ұлғая беретін əскери мүмкіндіктердің арқасында сыртқы қатерге қарсы қол жеткізілетін мемлекеттің қауіпсіздігі ұғымының синонимі ретінде жүрді. Қауіпсіздіктің бұлай мемлекеттік-орталықтық анықтамаға шоғырландырылуы реалистердің гипотезасына негізделген еді; ол гипотеза бойынша, ішкі «тəртіп» пен сыртқы «анархияның» арасындағы айқын шекара дегеніміз – соғыстың əрқашан шынайы мүмкіндік екендігін көрсететін «табиғи жағдай» (Waltz, 1979. P. 102). Басқалардың басқыншылық амбицияларын тізгіндеуге септігін тигізетін халықаралық беделдің аздығынан мемлекеттер қауіпсіздікке қол жеткізудің тек өзіндегі мүмкіндіктеріне ғана сүйене алады. Мұндай «өзіне өзі көмектесу» жүйесі əдетте «қауіпсіздік дилеммасына» əкеп тірейтінін реалистердің өздері мойындайды: бір мемлекет тарапынан қауіпсіздікті нығайту моральдық нормаларға сай дүние деп қарастырылса, басқаның пікірінше, бұл қатерлі соғысқа дайындық болып көрінеді (Smoke, 1975). Мемлекеттердің мұндай пиғылы жүйенің жəне оған кіретін мемлекеттердің жалпы қауіпсіздігін төмендететін жанталаса қарулануға апаруы мүмкін. Реалистер үшін əлемдегі тұрақтылықты тек қазіргі орын алып отырған күштер балансы айқындайды.

	Халықаралық жүйенің табиғаты туралы осындай болжаулар жəне мемлекеттердің қауіпсіздік іздестіруін көрсететін əрекеттері алпауыт елдердің соғыстан кейінгі кезеңдегі саясатын реалистер жүргізген талдаумен жақсы қабысады. АҚШ пен КСРО-дағы жанталаса қарулануды олар қауіпсіздік дилеммасының классикалық жағдайы ретінде сипаттайды, тіпті қатаң қосполярлылық, Кеннет Уолцтің жəне басқа реалистердің пікірінше, қауіпсіздік кепілі болып табылатын күштер балансын құрайды (Waltz, 1964). Бұған қарамастан қырғи қабақ соғыстың шиеленісуі «зорлық-зомбылықтың жаңа технологиясының дүниеге келуіне» жəне ұлттық қауіпсіздік аясының – халықаралық қатынастардағы қауіпсіздік мəселелерін бұдан əрі тек əскери шеңберде ғана қарастырған «жаңа маманданудың» – пайда болуына алып келді деген қорытынды жасалады (Bеck and Berkowitz, 1966. P. 122). АҚШ пен НАТО-ның басқа елдерінде ядролық қару-жарақ жəне мемлекеттің ұлттық қауіпсіздігі мəселелеріне қатысты таратылған стратегиялық пайымдаудың арқасында əлемге реалистік көзқарас үстем бола бастады. Ұлттық қауіпсіздік түсінігі ядролық соғысты қабылдауға болмайтындығы ядролық тізгіндеуді жəне ядролық күштер балансын қауіпсіздіктің синонимі етеді деген болжамға негізделеді.

	Қырғи қабақ соғыс идеологиясы реализм теориясына əзір сəйкес болып тұрғанда, халықаралық қауіпсіздікті ұлы державалар арасындағы стратегиялық қатынастармен салыстыру тіпті қарғи қабақ соғыс кезеңінде де сынға ұшырап отырды (Wolfers, 1952). Хедли Буллдың (Bull, 1965) пікірінше, қауіпсіздік туралы пайымдаулардағы этноцентризм кеңес-американ қарым-қатынастарының төңірегінде шоғырландырылды, сол себепті бұл мемлекеттердің қауіпсіздігі халықаралық жүйенің тұтастай қауіпсіздігіне теңестірілуге айналды. Қауіпсіздіктің əскери-саяси мəселелеріне мұншама көңіл аударудың салдарынан мемлекеттер арасындағы экономикалық қатынастармен айналысатын теоретиктердің еңбектері «төменгі саясат» аясына қатысты деп саналды.

	Қырғи қабақ соғыс аяқталмай жатып қосполярлылық бұзыла бастаса да, ал экономика мəселелері 1970 ж.ж. «мұнайдың естен тандыруынан» кейін ұлттық қауіпсіздік шеңберіне ойысса да, қауіпсіздіктің мəні туралы айтыс-тартыс тек 80-жылдардың басынан жүре бастады. Қырғи қабақ соғыстың жаңа толқыны ядролық соғыстың ықтималдығы жөнінде ой тудырды жəне жанталаса қарулану ісін күшейтуді қауіпсіздікті нығайтумен қатар жүргізуге болатындығына күман келтірді. Кеңінен тізгіндеу туралы пікірталас негізінен АҚШ-тың Батыс Еуропа елдеріне уəде еткен қауіпсіздігіне кепіл болу қабілетіне тірелді. 1980 жылдарға дейін ұлттық қауіпсіздігі сақтау мақсатында ядролық қарудың қанат жаюы қауіпсіздік мəселесінде сенімсіздік тудырды: Рейган əкімшілігінің Стратегиялық қорғаныс бастамашылығы мемлекеттің өз шекарасының шеңберінде өз азаматтарының қауіпсізідігіне кепілдік бере алмайтынын анық көрсеткен тұста ұлттық қауіпсіздік туралы пайымдаулардың шырқау биікке көтерілуі ақылға сыймады. Сөйтіп, реализм теориясы жəне мемлекеттің əскери қауіпсізідігі ядролық тежеу саясатының кепілі болған азаматтар үшін қатерлі қауіп синониміне айналды.

	1980 жылдардың аяғына қарай алпауыт елдердің арасындағы жанжал ушығудан қайта сабаға түсу кезеңіне ауысқанда, ал əлем жаңа халықаралық реттілік табалдырығына жақындағанда, қауіпсіздік тақырыбын оған Карр 1945 жылдың өзінде-ақ көрегендікпен көтерген мəселелерді енгізу арқылы кеңейту қажеттігі пайда болды. Бүгінде халықаралық қатынастар аясы абыржу үстінде: ғалымдардың қауіпсіздік ұғымының жаңа анықтауларын жəне оған қол жеткізу жолдарын бұрынғыларына қарағанда анағұрлым күштірек даулауы реализм парадигмасына теориялық сынның көптігін көрсетеді. Қауіпсіздік мəселесі жөніндегі айтыстар қауіпсіздіктің дəстүрлі ұғымы құрылған теориялық негіздердің ғана емес, бұл саланы тұтастай алғандағы эпистемологиялық (таным-білім теориясы) негіздерді де пайымдауда бірқатар іргелі өзгерістерге алып келді.

	Қауіпсіздік мəселелерінің қазіргі заманғы талдауы Батыс саясаткерлері мен ғалымдарының, бұрынғы КСРО-дағы «жаңаша ойлаудың», Оңтүстік елдері ғалымдарының тұжырымдары құрайтын көптеген бөліктерден тұрады. Ұлттық қауіпсіздік туралы əуелгі реализм теориясын бүгінгі реалистер мен реалистік бағыттағы сыншылар қайта қарады. Алпауыт елдердің бірінің аяқ астынан жанталаса қаруланудан бас тартуына байланысты стратегиялық қоғамдастықтың ішінде ядролық тежеудің мақсатқа жəне моральға сəйкестігі туралы, аса ірі державалардың арасында достық қарым-қатынастардың мүмкіндігі жəне соғыстың пайдасыздығы туралы айтыс басталды (Booth, 1993). Егер бұрын назар аса ірі державалардың қауіпсіздігін қырғи қабақ соғыс кезеңіндегідей əскери тұрғыдан өлшеуге аударылса, қазір қауіпсіздіктің анықтауы кеңейтілген – оған экономикалық жəне экологиялық элементтер енгізілген. Оңтүстік мемлекеттерінің экономикалық тұрақсыздығы мен Солтүстік мемлекеттерінің өз қауіпсіздігін «əлсіз» дүние ретінде қарастыруы жаңа əлемдік реттілік туралы айтыс-тартыс тудырды жəне олардың назарын экономикалық, əскери һəм экологиялық қауіпсіздік салаларындағы өзара тəуелділік, АҚШ үстемдігінің құлдырауымен байланыстырылатын əлем экономикасының тұрақсыздығын азайту мəселелеріне шоғырландырды.

	Қауіпсіздікке қайта баға беру ғылымның теориялық негіздері туралы мəселені халықаралық қатынастарда көтерілген «үшінші дау-дамай» кезеңінде болып отырғандығы, бəлкім, қарапайым дөп келушілік емес шығар (Lapid, 1989). Бұл сыни көзқарастар бүгінгі əлемге қауіпсіздік мəселелерін түсінбеушілік тəн екендігін, реализмнің негізгі қағидаларын түбегейлі қайта қарау қажет екендігін көрсетеді; қазіргі қауіпсіздігіне көптеген қатер төнген өте-мөте өзара тəуелді əлемде, реализм сыншыларының пікірінше, қауіпсіздіктің тек қана əскери-саяси өлшемдерін назарда ұстаған мемлекеттік-орталықтық талдау бұдан əрі қойылатын талапқа сай емес.





	ҰЛТТЫҚ ҚАУІПСІЗДІК АНЫҚТАМАСЫНЫҢ ШЕКАРАСЫН КЕҢЕЙТУ



	Реалистердің алып елдердің мүдделері мен қауіпсіздігі терминдерінде айқындалған мемлекетаралық жанжалдар мен əскери күшке шұқшиюы, əлемге мұндай көзқарас қазіргі заманға сəйкес келмейді деп есептейтіндер тарапынан сынға ұшырады. Эвен Луард (Luard, 1988) ірі державалар арасында соғыстың ықтималдығының азайуын, ұлттық қауіпсіздікті нығайту факторы ретінде əскери күшті қолданудың эрозияға ұшырайтынын тілге тиек етеді. Бұдан басқа, Луардтың зерттеулері көрсеткендей, қауіпсіздікке жаңа көзқарастың əскери жанжалдың ықтималдығын азайтуды талап ететін жақтастары қауіпсіздікті зерттеу ісіне көп уақыт тəн болған этноцентризмді мəңгілік етуден бойын аулақ салады (Nye, Lynn-Jones, 1988). Жүйенің ортасындағы ұлы елдер арасында соғыстың болмауын қоштайтындар 1945 жылдан бері орын алған 127 елеулі соғысты (олардың екеуі Оңтүстік өңірде өтті) көзге ілмейді (Luard, 1988, P. 61).



	Оңтүстік өңірдің болашағы



	Ұлттық қауіпсіздік мəселелеріне əдеттегідей көзқарас тұрғысынан келгенде Оңтүстіктің қауіпсіздігін негізінен ұлы державалардың қауіпсіздік мүдделері айқындайтын: бұл жерде əскери жанжалдың жүйенің шетіне қарай ығыстырылуы жəне Оңтүстіктің осалдығының артуы қырғи қабақ соғыс кезіндегі жүйелі қауіпсіздік іздестірудің салдары болып табылады (Ayoob, 1991). Оңтүстіктің болашағы тұрғысынан қарағанда қауіпсіздіктің Солтүстік ғалымдары мен саясаткерлері ұсынған анықтауы АҚШ-тың өз көшбасшылығын сақтау, Батыстың қауіпсіздігі мен халықаралық капитализм мүдделеріне кепілдік беру пиғылының синонимі ретінде көрінді (Luckman, 1983. P. 204).

	Егер жағдайды Оңтүстік тұрғысынан қарастырсақ, онда əскери жанжалдар мемлекеттер арасында сирек болады, əсілінде олар əдетте сырттан қолдау көрсетіліп тұратын саяси режимдердің заңдылықтарының ішкі қыр көрсетуінен болады деп тұжырымдаудың реті келіңкірейді. Таяу Шығыстағы жуырда өткен соғыстарды ескермегенде, қауіпсіздікке қатер сыртқы шапқыншылықтан емес, түрлі əлеуметтік топтарды саяси үдеріске тарту əрекетінің іске аспауымен байланысты. Бұл жерде қауіпсіздіктің мақсаты деп сырттан болатын шабуылға тойтарыс беруді айтуға болмайды, өйткені ішкі тұрақсыздықтың қатері анағұрлым көп: Николь Боллдың пікірінше (Ball, 1988. P. 40), əдетте «ішкі қауіпсіздік» ұғымы дұрыс қолданылмайды, өйткені ол барлық азаматтар үшін қауіпсіздік кепілдерін бірдей қамтамасыз етуді сирек, ал ел басындағы ақсүйектер үшін билікті сақтауды, негізінен жұртшылықтың көпшілігі есебінен, анағұрлым жиі мақсат етеді.

	Оңтүстікте əскери жанжал қауіпсіздікке төнетін қатер көзі болғанымен жəне, шамасы, болып қала беретіндігінен, көптеген ғалымдар қауіпсіздік тек соғыс қатерінің категориялары арқылы ғана айқындалмауы керек деген тұжырым айтады. Эдвард Азар мен Чанг-ин Мун (Azar, Moon, 1988) реализм дəстүрлерінің шеңберінен шыға отырып, тұрақсыздықты анағұрлым кең – мəні уақыт пен кеңістікте өзгермелі боп келетін құндылықтарға жəне сəйкестілікке қатер ретінде – айқындайды. Оңтүстіктің көптеген аймақтарын əскери мəселелерден гөрі экономикалық мəселелер басымырақ тартып əкеткен, сол себепті Николь Боллдың ойынша, екі қатер бір мезгілде көрініс берген жағдайда, олар əдетте біріне-бірі сүйенеді. Болл қауіпсіздік ұғымының өзара тəуелділік негізінде кеңейетіні туралы айтады: ішкі əскери жанжалдар элиталардың қанаушы əлеуметтік жəне экономикалық қарым-қатынастарды, сондай-ақ солардың игілігіне жұмыс істейтін саяси жүйелерді өзгерткісі келмейтіндігінен пайда болады. Экономикалық даму ресурстары əскери қуатты арттыруға жұмылдырылғанда əскери жəне экономикалық қауіпсіздік байланыста болады, дей келіп Болл əскери шығындардың экономикалық өсуге кері əсері тиетініне баса назар аударады (Ball, 1988. P. 163-167): əскери күш-қуатты арттыруға арналған технологиялар халық тұтынатын тауарлар өндіруге жарамайды.

	Кэролин Томас (Thomas, 1987) та өзінің қауіпсіздік мəселелерін зерттеген еңбектерінде ұлттық қауіпсіздіктің экономикалық өлшемі туралы мəселе көтеріп, мемлекеттің жай ғана ішкі қауіпсіздігін емес, азық-түлік, денсаулық сақтау, қаржы жəне сауда салаларындағы қауіпсіздікті де қарастырады. Оның пайымдауынша, азаматтардың азық-түлікке деген базалық сұранысы ұлттық қауіпсіздік өлшемдерінің бірі болып табылады. Болл сияқты, ол да экономикалық жəне əскери қауіпсіздіктің өзара байланыстылығына көңіл бөледі: азаматтарды ең қажет деген дүниелермен қамтамасыз ету сəтсіздікке ұшырағанда мемлекеттік режимнің қауіпсіздігі проблемаға айналады, өйткені бұл режим өз жұртшылығының мүдделерін қорғаудан қалғанда, азаматтар өздерін ішкі толқулардан қорғану үшін өз бетімен қарулана бастайды. Томастың айтуынша, əлсіз мемлекеттер халықаралық экономикалық реттілік аясында əрекет еткенде сыртқы ортаға бақылаудың болмауы оны өз заңдарын шығаратын жəне соларды жүзеге асыратын «күштілердің» қолына тапсырады.

	Сонымен, Оңтүстік елдерінің қауіпсіздік мəселелерін зерттеу ұлы державалардың қарым-қатынастарына бағытталған қазіргі реализм мүмкіндіктерінің шектеулі екендігін көрсетеді. Оңтүстікті ең соңғы қару-жарақпен жабдықтау əдетте ұлы державалардың ісі болатын жəне бұл ішкі қауіпсіздік мақсаттарында пайдаланылатын, бірақ бұл соғысқұмарлықтың өзі қауіпсіздіктің қатеріне айналады деген тұрғыда бағаланып, ядролық тежеуге сынды күшейтті. Ішкі кикілжіңдер мемлекеттік қауіпсіздіктің кепілділігі туралы мəселе көтереді, сол себепті қауіпсіздікті жеке адамдар деңгейінде де, мемлекет деңгейінде де қарастыратын талдау қажет.

	Кейбір ғалымдардың пікірінше, батыс ұғымдағы «мемлекет» терминін Оңтүстікке телуге болмайды (ондағы «квазимемлекеттердің» заңдылығы өз азаматтарының қолдауынан гөрі халықаралық жүйеден қабылданған деу шындыққа көбірек жанасады) (Jackson, Roseberg, 1982). Халықаралық жүйеде – ол кейде Оңтүстікте де ішкі тəртіпсіздікке бейім тұрады, ал халықаралық шекаралардың тұрақтылығын ұлы державалардың араласуы жəне мүдделері арқылы көбірек қолдап отырады – реалистердің анархия мен тəртіп арасындағы шекара туралы болжамы мүлде кереғар дүние.



	Солтүстік өңірдің болашағы



	Қауіпсіздіктің қазіргі анықтауы бойынша Солтүстікте екі түрлі ағым пайда болды. Біріншісінің өкілдері – «ортақ», немесе «жан-жақты» қауіпсіздікті қорғаушылар, олардың уəжі бойынша, ұлттық қауіпсіздіктің əскери-орталықтық ұғымы қауіпсіздіктің көптеген қазіргі өзара тəуелді əлемде орын алған жəне зерттеудің дəстүрлі статистикалық əдістеріне көнбейтін қатерлерімен бетпе-бет келгенде тігісінен сөгілді. Жаңа əрі модификацияланған Пакс Американаны пайдаланатын басқа ғалымдардың ұлттық қауіпсіздік мəселелеріне көзқарасы анағұрлым дəстүрлі түрде болды; кеңестік қатер жойылғаннан кейін əскери мүмкіндіктері ұлғайған жəне одақтастары қолдау көрсеткен Құрама Штаттардың жаһандық қауіпсіздікке кепіл болуда алдыңғы орынға шығуына, қырғи қабақ соғыс кезіндегі қосполярлы əлемдегіден екіұштылығы һəм қауіптілігі анағұрлым аз рөл атқаруына бүкіл мүмкіндік бар сияқты еді.

	Оңтүстік өңірдің болашағы туралы жазған ғалымдар сияқты «жалпыға ортақ қауіпсіздікті» қорғаушылар негізгі екпінді ұлттық қауіпсіздіктің дəстүрлі теорияларына соншалықты тəн «нөлдік жиынтық» ұғымына емес, қауіпсіздіктің өзара тəуелділігіне түсіре отырып, ұлттық қауіпсіздіктің көпқырлы анықтауын қабылдады. Қазіргі «common security» анықтауы алғаш рет Қарусыздану жəне жалпыға бірдей қауіпсіздік мəселелері жөніндегі тəуелсіз комиссияның баяндамасында бой көрсетті (1982); комиссияның тұжырымынша, ядролық парадокс жəне мемлекеттердің қауіпсіздігі олардың азаматтарының қауіпсіз болмауына байланыстылығы қауіпсіздіктің дəстүрлі ұғым аясын мейлінше кеңейтті. Ортақ қауіпсіздіктің көздегені – бүкіл жүйеге төнген жаһандық қатерді тек ұлттық шекара шеңберінде шешуге болмайды; ортақ қатерлерге баса назар аудару қажет, ал оларды альтруизмге емес, өз пайдасын түйсінуге негізделген ынтымақтастық жолында ғана шешу керек. Жалпыға бірдей қауіпсіздік тұжырымдамасының элементтері Солтүстік саясаткерлерінің ортасына 1980-жылдары енді. Жапония премьер-министрінің жан-жақты қауіпсіздік туралы баяндамасы қауіпсіздікті адам өмірін ішкі де, сыртқы да түрлі қатерден қорғау ретінде айқындады. Баяндамада қауіпсіздік қатерлеріне экономикалық əлсіздік, сондай-ақ экологиялық қауіп-қатерлер жəне ұлттық апаттар кіреді делінген (Barnett, 1984). 1980-жылдардың ортасында М.С.Горбачев құрамына қарусыздану, экономикалық жəне экологиялық қауіпсіздік кіретін жан-жақты ұлттық қауіпсіздік жүйесін ұсынды. Горбачев қауіпсіздіктің жалпыға ортақ кепілі ретіндегі БҰҰ рөлін кеңейтуді талап етті; БҰҰ мұндай кеңейтілген рөлі оның бітімгершілік функциясында, сондай-ақ Сомали мен бұрынғы Югославияға гуманитарлық көмек көрсетуге араласуында көрініс тапты.

	Солтүстіктің кейбір ғалымдары қауіпсіздікті осы сияқты көпмағыналы терминдер арқылы айқындай бастады. Ричард Улльман (Ullman, 1983) ұлттық қауіпсіздікке мемлекет халқының тұрмыс деңгейін төмендетуге қауіп төндіретін оқиғалардан қорғауға талпыныс ретінде анықтау береді; мұндай қауіптерге ол адамның негізгі қажеттіліктерінің қанағаттандырылмауын да, қоршаған орта ахуалының нашарлауын да жатқызады. Неореалист Барри Бузан (Buzan, 1991) реалистерге тəн қауіпсіздіктің əскери мəселелеріне дəстүрлі зейін бөлумен қатар экономикалық жəне экологиялық өлшемдерді де бөліп айтты. Джессика Мэтьюс (Mathews, 1991) қауіпсіздіктің дəстүрлі анықтауын қоршаған орта, табиғи ресурстар жəне демография мəселелерін енгізу арқылы толықтыру қажет деп есептейді; табиғи ресурстардың сарқылуы мен қоршаған ортаның жұтауы жəне бір мезетте халықтың өсуі жұртшылықтың өзінің негізгі қажеттіліктерін қанағаттандыруға мүмкіндік бермейтін залалға ұрындырады.

	Əскери, экономикалық, экологиялық категориялар арқылы айқындалатын ұлттық қауіпсіздіктің көпқырлылығы жəне олардың өзара тəуелділігі «ортақ қауіпсіздікті» пайымдаудың өзегі болып табылады. Қоршаған орта жəне даму мəселелері жөніндегі дүниежүзілік комиссия (1987) өзінің «тұрақты дамуға» (яғни, дамудың келер ұрпақтар үшін қоршаған ортаны сақтауға мегзейтін түрі) үндеуі арқылы қауіпсіздіктің экономикалық жəне экологиялық категорияларының өзара тəуелді жəне де «тұрақты дамудың» маңызды төркіні халықтың негізгі қажеттіліктерін қанағаттандыру екендігін баса айтты. Жалпыға ортақ қауіпсіздіктің барлық қорғаушыларына тəн мұндай жекелеген адамдарға һəм қоршаған ортаға көңіл бөлу қауіпсіздік кепілі ретіндегі мемлекеттің рөліне күман туғызды. Қарусыздану жəне қауіпсіздік мəселелері жөніндегі тəуелсіз комиссия өзінің баяндамасында (1982) ядролық ғасырда бір де бір мемлекет өзінің толық қауіпсіздігіне кепілдік бере алмайды деп мəлімдеді. Бейбітшілікті зерттеу мəселелеріндегі скандинавтық дəстүрді ұстанған (Galtung, 1980) ортақ қауіпсіздіктің жақтастары қауіпсіздіктің дəстүрлі түсінігінен басқаша анықтау ұсынды, оның институттары мен шеңберлерін жаңаша белгіледі.

	Осынау ғаламдық пайымдауға қарсы жаңа Пакс Американаның қорғаушылары АҚШ гегемониясы мен бұрынғы бүкіл ұлттық қауіпсіздік зерттеулерінің өзегі болған ядролық қосполярлылықтың арасындағы шиеленіскен текетіресті сақтай отырып, қауіпсіздікке соғыстан кейінгі кезеңнің реализм теориясы аясында анықтау береді. Чарльз Краутхаммер (Krаuthammer, 1992) «бірполярлы моменттің» ақиқаттығы, одан «идеологиялық тұрғыдан қанағаттанған, өз саясатын АҚШ-қа ілесе отырып түзген Солтүстіктің қауіпсіздік пен тəртіп іздейтіндігі» туралы айтады. БҰҰ-ны «ештеңенің кепілі емес» дей келе, Краутхамер қауіпсіздікке тек қана АҚШ-тың əскери күші пəрменді кепілдік беруі мүмкін «псевдомилитаризм» ғасырына еніп келеміз деп есептейді. Ол өзінің қауіп-қатердің басым көпшілігі Оңтүстік жақтан төнеді деген болжамын қорғайды: Оңтүстік өңірдің шағын əрі мешеу қалған мемлекеттері аймақтық қауіпсіздік үшін де, ғаламдық масштабтағы қауіпсіздік үшін де қатер көзі болып табылады. Кейбір ғалымдар мен саясаткерлер зерделенетін мəселелерді əскери қауіпсіздікке тіреп жатқанда, жоғарыдағы көзқарастың қорғаушылары АҚШ-тың əскери мүмкіндіктері мен экономикалық қуатының арасында компромисс табу қажеттігін мойындайды.

	АҚШ-тың əскери – саяси рөліне басты көңіл бөлетін Пакс Американа ұлттық қауіпсіздік мəселелеріне ертеректегі дəстүрлі көзқарасты этноорталықтық тұрғыдан қайта түйіндеу болып табылады, одан айырмашылығы тек Батыс – Шығыс перспективасының Солтүстік – Оңтүстікке өзгертілуінде ғана. Біреулер əзірге Еуропадағы əскери қауіпті қырғи қабақ соғыстан кейінгі кезеңнен көрсе (Mearsheimer, 1990), қауіпсіздік мəселелеріне жаңаша көзқарастың жақтаушылары Солтүстік – Оңтүстік сызығы бойынша қарама-қарсылықтың өрістеуіне ықпал ететін əлеуеті бар Солтүстік – Оңтүстік контекстіне назар аударды. Ресей-американ қарусыздануындағы проблемаларға қарамастан қырғи қабақ соғыстың аяқталуы қару-жараққа бақылау жөніндегі пікірталасты Оңтүстікке аса көп қарудың жеткізілуі мəселесіне шоғырландырды. Алайда Солтүстіктің көзқарасынша, оңтүстік аймақтардағы ол үшін қолайсыз режимдерге қарсы пайдаланатын жаңа қару шығару қайткенде де қауіпсіздікке ішкі шиеленіс сияқты үлкен қатер болып табылады. Тіпті Оңтүстікке жылы шырай танытудың өзі соғыс, экономикалық мұқтаждық, халықтың шамадан тыс көбеюі, адам құқығына нұқсан келтіру немесе қоршаған ортаның нашарлауы түріндегі қауіпсіздікке төнетін қатерлер тек Оңтүстікте шоғырланған деген көзқарасты күшейтуі мүмкін. Аталмыш аймақтағы қауіпсіздікке қатер əзірге əсіреленіп тұрғанда қауіпсіздік мəселелерін осыған ұқсас қайта пайымдау теңсіздіктің ғаламдық құрылымдарын бұрмалайтын өңірлік айырмашылықтарға көңіл бөлуге байланысты жаңа қиындықтармен бетпе-бет келеді; мұндай құрылымдарды дүниеге келтіруге Солтүстіктің де, Оңтүстіктің де жекелеген адамдары һəм топтар өз үлестерін қосады жəне бұл құрылымдар ортақ қауіпсіздік үшін анағұрлым қатерлі. Сондықтан қауіпсіздік мəселелерін қайта пайымдау дəстүрлі ойлау шеңберінен шығуды талап етеді. Енді реализм өкілдері мен оның қазіргі сыншыларының кейбіреулері қауіпсіздік мəселелерін қалайша қайта пайымдайтынын қарастырайық.





	ҚАУІПСІЗДІК МƏСЕЛЕСІНЕ ЖАҢА КӨЗҚАРАС



	Реализмді қайта тұжырымдағанда



	Қауіпсіздік мəселелерін реалистік тұрғыдан қайта пайымдау жоғарыда айтылған мемлекеттік-орталықтық көзқарасқа жəне «ортақ» қауіпсіздік теориясына сəйкес келетін екі қарама-қарсы көзқарас ұсынады. Алдымен соғыстан кейінгі (1945 жылдан кейінгі) жəне қырғи қабақ соғыстан кейінгі кезең реалистері сияқты қауіпсіздікті сондай əдістер мен категориялар қолдана қарастыратын реалистердің ұстанымын талқылайық. Мемлекетті біртұтас актор деп есептегенде олар бəрін ұлы державалар арасындағы ұжымдық қауіпсіздік мəселелері бойыншакелісімдері бар ПаксАмерикана түрлендірілген теориясы аясында халықаралық реттілік пен тұрақтылықтың басымдығынан туындатады. Генри Киссинджер (Kissinger, 1992) АҚШ-тың бұдан əрі өзінің көшбасшылығын сақтауға қабілетсіздігін жəне жеке-дара əрекет етуге мүмкіндігі жоқтығын мойындай отырып, қауіпсіздікті Солтүстікте күш тұжырымдамасын қайта құрумен ойша теңестіреді: Солтүстік мемлекеттері Оңтүстіктің тұрақсыз аудандарында, мəселен, Таяу Шығыста, аймақтық күштер балансын құру талпыныстарына қолдау көрсетуі керек. Чарльз жəне Клиффорд Купчандар (Charles & Clifford Kupchan, 1992) алып елдер мен XIX ғ. Еуропаның осыған ұқсас тұжырымдамасы қолдайтын ұжымдық қауіпсіздіктің жаңа нұсқасын ұсынды. Қауіпсіздікті жүйелі тұрақтылық ретінде айқындаған Чарльз жəне Клиффорд Купчандардың пікірінше, ұжымдық қауіпсіздіктің дүниежүзілік ұйымдары күйреу алдында тұр, өйткені олар басқалардың егемендігіне ештеңемен орнын толтыра алмаса да қол сұққысы келеді жəне болып жатқан оқиғаларға қалайда ықпал етуге өздерінің еш қабілеті жоқтығын көрсетеді; қауіпсіздікті қорғаумен айналысатын қуатты топтардың əскери тұрғыдан келгендегі функцияларының бірі Оңтүстіктен үлгі алатын шет өңірлердегі жанжалдарды «оқшаулауды немесе басуды» қамтамасыз етуге саяды. Уильям Одом (Odom, 1992) қауіпсіздікті стратегиялық маңызды аймақтарда АҚШ-тың əскери басымдығы бейбітшілікті сақтауға септігін тигізетін жаңа Пакс Американа жүйесіне теңейді. Ол АҚШ қарулы күштері өз əлеуетін қажет болған жағдайда Оңтүстіктегі ахуалға тез араласу үшін арттырып отыр деп тұжырымдайды.

	Реалистік дəстүрлер шеңберінде аталмыш авторлардың бəрі қауіпсіздікті тəртіпке жəне халықаралық шекараларды қолдауға теңейді, олардың ойынша, бұған ұлы державалар дүниежүзілік полицей ретінде əрекет ететін иерархиялық халықаралық жүйені сақтау арқылы қол жеткізуге болады. Мұндай реалистік қайта пайымдау ұлттық қауіпсіздіктің бұрынғы теорияларында алдыңғы орында болған этноцентризмді еңсеруге септеспейді. Əскери жанжалдарды басу терминдерінде анықталған реттілік мəселелеріне баса көңіл бөлудің экономикалық əділетсіздік пен қоршаған ортаның жұтауына қатысы жоқ. Қауіпсіздікті кеңінен айқындаудың жақтастары əскери мүмкіндіктерді іс жүзінде өрістету ресурстарды қоршаған ортаны сауықтыруға емес, халықтың мұқтажына жұмсаудың салдарынан экономикалық жəне экологиялық қатерлердің ұлғаюына ықпал етуі мүмкін деп есептейді. Олардың пікірінше, қазіргі əскери технологиялар қаржылық тұрғыдан қарағанда тек қымбат қана болып қоймай, көптеген табиғи ресурстарды пайдалануға жəне қоршаған ортаны тым ластандыруға байланысты орасан проблемаларды ала келеді.

	Əскери жəне мемлекеттік-орталықтық тұжырымдаманың шеңберінен шығатын неореализм тұрғысынан келгендегі ең маңызды һəм терең қайта пайымдауды өзінің «Адамдар, мемлекеттер жəне үрей» атты кітабында Барри Бузан келтіреді (Buzan, 1991). Өзін либералды реалист дей келе, Бузан жалпыға ортақ қауіпсіздік теориясының қорғаушылары көтерген мəселелерді зерделейді; бұдан басқа əскери, саяси, əлеуметтік, экономикалық, экологиялық қауіп-қатерлерді қарастыруға талпынады жəне ұлттық қауіпсіздік мəселелерін зерттеудегі дəстүрлі көзқарасқа қарама-қайшы халықаралық қауіпсіздік мəселелерін зерделеуге жаңаша көзқарас əзірлеу қажеттігін көрсетеді əрі мұның бастау көзі ретінде ұлттық қауіпсіздіктің көпқырлы анықтауын ұсынады.

	Бузан қауіпсіздікті тек мемлекеттің болашағына ғана емес, мемлекеттің жеке жəне халықаралық жүйелерінің болашағына сүйеніп зерттейді, алайда ол тек егемен мемлекет қана қауіпсіздіктің ең пəрменді кепілі бола алады деген қорытындыға келеді. Оңтүстіктегі үдерістерді талдаған ғалымдардың зерттеулерін келтіре отырып, ол Оңтүстік мемлекеттері қауіпсіздіктен гөрі қауіп-қатер ошағына айналуға жақын тұрады дейді жəне мұнда «күшті мемлекеттерге» қарай жүретін Батысқа тəн эволюцияның нəтижесінде жеке адамдардың қауіпсіздік деңгейі артады деп санайды. Халықаралық жүйенің мəнісін қарастыра келе, Бузан анархияны жою қауіпсіздік дилеммасына жауап болады деп есептемейді. Ішкі тəртіп пен халықаралық анархияның арасындағы реалистер жүргізетін айырмашылықты аксиома ретінде қабылдай отырып, ол мынадай болжам жасайды: жүйе ол өзі «пісіп-жетілген анархия» деп атаған, яғни, эволюциямен бірге неғұрлым қуатты мемлекеттерге қарай дамыған халықаралық анархияның тұрақтырақ түрі болып табылатын ахуал бағытында қаншалықты жылжыса, халықаралық қауіпсіздік соншалықты арта түседі. Қарыштаған өзара тəуелді ғаламдық нарықтық экономиканың интеграциялық болашағының қырлары бұдан да зор халықаралық қауіпсіздікке ұмтылған пісіп-жетілген анархияның қалыптасуына ықпал етеді.

	Əлсіз жəне мықты мемлекеттердің арасындағы айырмашылықты мойындай отырып, Бузан мемлекетті ұлттық қауіпсіздік мəселелеріндегі біртұтас актор ретінде сипаттайтын дəстүрлі реализм аясынан шығып кетеді. Бірақ оның күшті мемлекеттер деген – батыс демократиялары жəне олар барлық азаматтар үшін қауіпсіздіктің сенімді кепілі бола алады деуі сыншылар қатарын дүрліктіріп жіберді (Smith, 1991). Күшті мемлекеттер қауіпсіздіктің сенімді кепілі бола алады деген Бузанның пікіріне маргиналдық топтар (əскери қауіпсіздікке басымдық берілгенде экономикалық қауіпсіздігіне əдетте ең көп қатер төнетін əйелдер жəне аз топтар) дау айтар еді. Ұлттық мүдделер тұжырымдамасын əдетте саяси жəне əскери ақсүйектер айқындайды; демек, күшті мемлекеттердің жүргізетін саясатының өзі ылғи да демократиялық бола бермейді.

	Бəлкім, пісіп-жетілген анархия туралы Бузан дұрыс болжам айтқан шығар, өйткені батыстың либералды-демократиялық мемлекеттері бір-бірімен еш соғысқысы келмейді, бірақ өз қауіпсіздігіне қатер төнсе, олар басқа аймақтарда əлсіз мемлекеттерге көмектесетініне кепілдік беруге болмайды. Шет жатқан мемлекеттердің экономикалық қауіпсіздігіне əлемдік экономикадан неғұрлым ығыстыру жəне одан толық тəуелсіздік алу арқылы жақсартуға болады деген Бузанның болжамына сол мемлекеттер шүбамен қарауы мүмкін. Оның үстіне, Бузанның теориясындағы қауіпсіздіктің құрамдас бөліктерінің бірі болып табылатын экологиялық қауіпсіздік пісіп-жетілген анархияға қарай жылжу үшін қажет əлемдік экономикамен жəне мемлекеттердің экономикалық дамуымен үйлесімі болмауы мүмкін (Dalby, 1992).

	Алайда Бузан өзінің қауіпсіздікті талдауын кеңейтсе де ғаламдық қауіпсіздіктің кепілі Солтүстік болып табылатын нұсқаның аясынан шықпайды. Ол жүйе «пісіп-жетілген анархияға» қарай жылжитындықтан, ал мемлекеттердегі жəне əлемдік экономикадағы экономикалық өрістеу анағұрлым өзара тəуелді бола бастайтындықтан қарулы қақтығыстың рөлі төмендейтіні туралы айтып жатса, Оңтүстік өз қауіпсізідігіне төнетін қатерді солтүстік мемлекеттердің интервенттік соғысқа арналған жоғары технологиялық қару-жарақ жасаудан, Солтүстік тарапынан жүргізілетін бақылаудан көреді (бұл бақылау əлемдік экономиканың шектен шыққан теңсіздігімен, сондай-ақ Солтүстіктің табиғи ресурстарды шамадан тыс пайдалануымен – ал бұл өз кезегінде ғаламдық қоршаған ортаның ахуалына əсер етеді, – сипатталады). Бузанды сынаушылар оның прогресс жетістіктеріне бəрінің де қолы жетеді деген либералдық пікірімен келіспейді: саяси иерархиялар жəне капиталистік əлемдік экономиканың біркелкі дамымауы кедей мемлекеттер мен жеке адамдардың қауіпсіздігіне қол жеткізу үшін құрылымдық шектеулер болып табылады. Реформаланған реализм мемлекеттің қауіпсіздігіне бірінші реттегі маңыз беруді жалғастырып келеді; дəстүрлі реализм сияқты ол да қауіпсіздіктің жəне ұлы державалар үстемдік ететін халықаралық жүйенің арасына теңдік белгісін қояды.



	Сыншылдық перспективалары



	Реалистік жəне неореалистік көзқарастардың қазіргі сыншыларының көпшілігі қауіпсіздікке талдау жасағанда оны неғұрлым жан-жақты жəне мемлекеттік-орталықтық дəстүрге неғұрлым аз бағытталған етуге тырысады. Реализм сыншылары ұлттық қауіпсіздіктің дəстүрлі дикурсының дихотомдық пайымдауын нөлдік жиынтық тұжырымдамасы ретінде қарастыруына өздері күманданады. Олардың ендігі бір жауап іздейтін сұрағы – қауіпсіздікті тек əскери ғана емес, сондай-ақ экономикалық жəне экологиялық өлшемдер кіретін терминдер арқылы айқындағанда мемлекет қауіпсіздіктің барабар кепілі бола ала ма?

	Бейбітшілікті жəне жанжалдарды бүгін таңдағы зерттеулер қауіпсіздікті көпқырлы, көпдеңгейлі көзқарас негізінде айқындауға тырысады (Dunn, 1991). Зорлық-зомбылықтың тікелей болатын да, жанамалай болатын да барлық түрлерін болғызбау қажеттігін көздейтін жалпыға ортақ қауіпсіздіктің анықтауы сияқты қауіпсіздік анықтауын пайдалана отырып, 1960 жылдардың соңындағы бейбітшілікті зерттеулер физикалық зорлық-зомбылыққа ұқсастығы бойынша зорлық-зомбылық категориясын енгізе отырып, құрылымдық зорлық-зомбылықтың бірінші теориясын – адамның негізгі материалдық қажеттіктерін жеткіліксіз қанағаттандыру салдарынан өмірден түңілуге мəжбүр ететін экономикалық жəне саяси құрылымдардың əділетсіздігінің нəтижесінде адамға нұқсан келтіретін жанама зорлық-зомбылық теориясын – ұсынды (Galtung, 1971; Wallensteen, 1988). Əскери жанжалдар мəселелеріне шоғырлануды жалғастырып отырған бейбітшілікті зерттеулердің көпшілігі əскери жəне əлеуметтік шығындардың арақатынасына көңіл аудартуға тырысып, əскери іс-қимылдар мен қоршаған ортаның нашарлауын өзара байланыстырады. Кейбір бейбітшілік мəселелерін зерттеушілер əскери шығындар мен жаһандық соғыстың басталу мүмкіндігін азайту жолы ретінде шабуыл жасамайтын қорғанысқа жəне ядролық қару-жарақты қысқартуға оң көзбен қарайды.

	Карр сияқты енді бір бейбітшілік мəселелерін зерттеушілер мына сұрақтарға жауап іздейді: жаппай қырып-жоятын қару жеңушілерге де, жеңілушілерге де бірдей қауіп төндіретін бүгінгі өзара тəуелді дүниеде мемлекеттік жүйе қауіпсіздіктің пəрменді кепілі бола ала ма; осынау жағдайда қауіпсіздікті қамтамасыз етудің оңтайлы жолы өзіне-өзі көмектесу болмас па екен? Сол себепті көптеген зерттеушілер қауіпсіздікті ұлғайту үшін қажетті қадам ретінде жаңа немесе қиғылықпен реформаланған əлемдік тəртіпті дəлелдеуді қажет етпейтін жорамал түрінде ұсынады; осынау қайта құруға байланысты жеке адамның қауіпсіздігі мемлекеттің қауіпсіздігімен салыстырғанда алдыңғы орынға шыға бастады.

	Майкл Клар мен Дэниэл Томас (Klare, Thomas, 1991) өздерінің дүниежүзілік қауіпсіздік туралы еңбегінің кіріспесінде қауіпсіздікті статистикалық терминдер арқылы емес, адам баласының денсаулығы мен тұрмыс ахуалын ұзақ мерзімді жақсартуға жəне адамдардың жапа шегуін мүмкіндігінше азайтуға тырысу деп айқындайды. Сол еңбекте Ричард Фалк (Falk) реалистік көзқарастан өзгеше қауіпсіздікке «əлемдік реттілік» тұрғысынан келетін өз көзқарасын ұсынады. Оның пікірінше, шекараларды қорғау арқылы алдын алуға болмайтын жəне бір мемлекеттің күшімен жеңу мүмкін емес қауіпсіздікке төнген жаңа қатерлер реалистердің өзіне-өзі көмек туралы ұстанымын күрделендіреді жəне қауіпсіздікті анағұрлым жан-жақты көзқарас негізінде талдауға қабілетті жаңа құрылымдар талап етеді. Əлемнің реалистік сұлбасына кəдімгідей қыр көрсету болып табылатын, ішкі жəне халықаралық факторлардың өзара əрекеттерін үдететін демократиялық трансұлттық күштерге назар аударылуы қажет. Осынау ұлттық қауіпсіздіктен жаһандық қауіпсіздікке тұжырымдамалық қозғалыс əлемдік тəртіптің негізі болып табылады, жəне де оның жақтастарының айтуынша, қауіпсіздікке бұлайша адами тұрғыдан қарау əр жеке адамнан басталу керек. Бейбітшілік, экономикалық жақсы əл-ауқат, адам құқығы жəне экологиялық игілік сияқты құндылықтар тəн «жаңа əлемдік тəртіптің» жақтастары, Каррдың ізімен жүре отырып, мұның бəріне мемлекеттік институттар арқылы емес, халықаралық немесе трансұлттық функционалды институттар арқылы тезірек əрі жақсырақ қол жеткізуге болады деп санайды.

	«Əлемдік тəртіп» тұрғысынан келгендегі көзқарастың жақтастары сияқты Кен Бус (Booth, 1991) та қауіпсіздіктің негізі мемлекет емес, жеке адам болуы керек деп тұжырымдайды. Қауіпсіздікті азат етуші пайымдау ретінде қоштай отырып, Бус халықаралық саясатты зерттеу тəсілін сипаттаған «пайдасыз дихотомияларды» сынға алады. Оның пікірінше, қауіпсіздік қалыптасатын шеңбер тілі – бұл бөлу мен жоққа шығару тілі; біз ескі стереотиптерден бас тартпасақ жəне қазіргіден гөрі тəуелсіздеу ойлауға кіріспесек, онда болашақты бейнелеуіміз өткенді қайталау болады. Бус қауіпсіздікті мемлекеттің жəне оның қарулы күшінің орталық рөлі тұрғысынан гөрі холизм тұрғысынан көрсететін ұстанымды қорғайды. Өзін утопист-реалист дей келе, ол реализмдегі бар жақсы дүниені басқа көзқарастар арқылы қол жетпеген адамзат қауіпсіздігінің демократиялық түрлерін іздеу үстіндегі эмансипация саясатымен ұштастыруға тырысады.

	Реализм сыншыларының көбі Бустың адамзат қауіпсіздігіне кепілдік беретін эмансипация саясаты біздің қауіпсіздік туралы дəстүрлі түсінігіміздегі шекаралар мен сəйкестіліктерді түбегейлі қайта пайымдауды қажет етеді деуімен келіседі. Р.Уолкер (Walker, 1988) де Бус сияқты реалистік дəстүрлерді еске салатын бөлу тілін сынайды; оның тұжырымынша, қауіпсіздік тек мемлекеттің іс-əрекетінің арқасында ғана қамтамасыз етіледі, деген қағида бетке ұстар топтардың мүдделерін көздейді жəне дүниежүзілік қауіпсіздікке қол жеткізуге тосқауыл болатын өзі мен басқалардың арасындағы, дос пен дұшпанның арасындағы, ел азаматы мен шетелдік арасындағы шекаралық бөлуді күшейтеді. Бұл дихотомиялар саяси кеңістіктің дəстүрлі пайымдалуын көрсетеді жəне ұлттық қауіпсіздік тұжырымдамасын заңдастыру үшін қажет, бірақ олар дүниежүзілік қауіпсіздікке қол жеткізу һəм жеке адамның қауіпсіздігі ұғымдарымен сыйыспайды.

	Ұлттық қауіпсіздік сыртқы əскери қатерден қорғану ретінде қарастырылғанда, қатердің мəні қауіпсіздікті қажет ететін қауымдастықтың жəне қауіпті сыртқы ортаның арасындағы шекараны бекітетін мемлекеттік егемендік доктринасын күшейтеді. Сол себепті реализмнің көптеген сыншылары, егерқауіпсіздікжекеадамнанбасталады екен, ондақауіпсіздіктің мемлекеттік егемендікпен байланысы күшейтілуі тиіс деп есептейді. Карр адамдардың сəйкестілікке қажеттігін қанағаттандыру үшін ұлт-мемлекетті сақтауды жақтаса, мемлекеттік-орталықтық көзқарасты жақтаушылар саяси сəйкестілікті жасанды түрде құрудың қауіптілігіне көңіл аударады. Қазіргі заманғы халықаралық жүйеде қауіпсіздік ұлтшылдық саяси сəйкестілікпен байланысты, ал ол бөтенді – «басқа», сондықтан қауіпті – деген түсінікке негізделген (Walker, 1990). Дэвид Кэмпбэллдің (Campbell, 1992) пікірінше, осынау статистикалық сəйкестіліктің шекараларын күзету «басқадан» тарайтын «қауіпті» жасауға негізделеді: сөйтіп, қауіпсіздікке қатер кəдімгі түсінік бойынша əрқашан сыртқы болмыстан туындайды. Кэмпбэлл мемлекеттің заңдылығы оның өз азаматтарының тыныш өмір сүруіне кепілдік беруіне негізделгендігінен ол өз сəйкестілігінің қауіпсіздігіне қатер туралы мұндай дискурсты қажет етеді деп есептейді. Азаматтық ұғымы түзу ниеттіліктің жəне бүкіл шетелдікті, басқа тектілікті алып тастаудың синониміне айналады. Азаматтар мен халық арасындағы осы тақылеттес шекаралық айырмашылықтар күшейткен қарама-қарсылық жөнінде баса айта отырып, Уолкер жан-жақты қауіпсіздікке сол қауіпсіздік объектілері азаматтар емес, адамдар болғанда ғана қол жеткізу мүмкін деген тұжырымға келеді.

	Алайда Фалк (Falk, 1992b) пен Уолкердің (Walker, 1990) пікірінше, бұдан бұрын мемлекеттік жүйе ешқашан осыншалықты тұрақты болған емес. Мемлекеттердің халықаралық иерархиялық жүйесі мен ғаламдық капиталистік экономика қолдап дем берген қарқынды даму Фалк (1992а) жəне басқалары қазіргі заманғы жағдайды ОАР-дағы нəсілдік үстемдік режимі һəм экономикалық теңсіздік сияқты атай бастағанындай (Schelling, 1992), «ғаламдық апартеидтің» дамуына септеседі. Фалктің есептеуінше, Оңтүстік Африкадағы апартеид төзуге болмайтын деп аталды, бұл ақ нəсілділер көбірек қоныстанған Солтүстік мемлекеттерінде байлық пен қуаттың шоғырланғанындай, ал кедейлік пен əлсіздік – халықтың көпшілігі түсті болып келетін Оңтүстік мемлекеттеріндегідей жағдайға ұқсас. Халықтың Солтүстікке қоныс аударуын шектейтін саясатпен бірге капиталдың жаһандануы байлардың қауіпсіздігін ұлғайтатын жəне кедейлердің қорғалуын азайтатын осынау феноменді күшейтті.

	Алайда Фалк жəне басқалар байлар мен кедейлердің, күштілер мен əлсіздердің арасындағы мемлекеттік жүйе жəне əлемдік капитализм құрған шекараларды өзгерту мүмкіндігін байқады. Олар қауіпсіздікті қалыптастырудың конструктивтік күш-қуаты экономикалық һəм экологиялық та, сондай-ақ əскери һəм саяси терминдерде де айқындалатын адам қауіпсіздігі мүдделерінің ұлттық шекаралары арқылы ықпал ететін əлеуметтік қозғалыстардан туындайды (Walker, 1988; Reus-Smith, 1992). Бұл авторлардың пайымдауынша, əлеуметтік қозғалыстар артықшылығы жоқтың қасы дейтіндей əлеуметтік топтардың қауіпсіздігін мүлде қарастырмайтын саяси кеңістіктің дəстүрлі теорияларының көмегімен сипаттауға келмейді; қауіпсіздікті əлеуметтік нысандардың ең қауқарсыз топтарын ескеретін терминдерде қайта қалыптастыра отырып, олар қауіпсіздіктің төменнен жүретін үдеріске айналатынын көрсетті. Төменгі жақта жүретін əлеуметтік қозғалыстар – пацифистік, экологиялық, демократиялық, құқық қорғаушылық жəне феминистік – билеуші жүйемен қабыспауға бейім тұрады жəне əр адам үшін қауіпсіздікке кепіл болатын ғаламдық қауіпсіздікті бажайлауды қамтамасыз етеді (Falk, 1992а). Фалктың пікірінше, феминизм қауіпсіздікке деген осынау гуманистік көзқарасты анық көзге елестетуге тырысатын көзқарас болып табылады; қауіпсіздік жөніндегі əдебиеттерде бұл бағыт сирек айтылғанымен феминистік көзқарас қауіпсіздіктің осынау жаңа түсінігіне елеулі үлес қосады.



	Феминистердің перспективалары



	Қауіпсіздік мəселелерін көптеген теориялық бағыттар мен пəндер зерттейді. Феминизм қосқан үлестің мəні білім аясын оған əйелдердің тəжірибесін енгізу арқылы кеңейтуде жəне гендерлік көзқарасты пайдалануда жатыр. Гендерлік теңсіздік қатынастарын зерделеу жəне əйелдер тəжірибесін қауіпсіздік талдауына енгізу, бəлкім, қазіргі көптеген ғалымдар – реализм сыншылары (Tickner, 1992) дүниеге келтіруге талпынған қауіпсіздіктің анағұрлым көпқырлы жəне икемді анықтауын жасауға мүмкіндік берер еді. Мемлекеттің əскери жəне ұлттық қауіпсіздік функциялары əрқашан «ерлердікі» деп қарастырылғандықтан, қауіпсіздік жөніндегі əдебиеттерде əйелдер туралы сирек еске алынатын; алайда əйелдердің қауіпсіздік туралы жазуы кем дегенде ХХ ғасырдың басынан – Джейн Адамс Бірінші дүниежүзілік соғысқа түрткі болған өзін-өзі күйрететін ұлтшылдықты жаңа интернационализм алмастыру тиіс екендігі туралы айтуынан басталды (Addams, Balch and Hamilton, 1916). Əйелдер əдетте қауіпсіздікті көп қырынан анықтаған, əрі олардың түсіндіруіне физикалық та, құрылымдық та зорлық-зомбылықтан бостан болу ұғымы енгізілген болатын (Falk, Kim, Mendlovitz, 1991. P. 392-402).

	«Əйелдер əскери іс-қимылдарда» қарарында жарияланған Ұлттық əйелдер ұйымының есептері бойынша, Екінші дүниежүзілік соғыстан бергі қақтығыстардың нəтижесінде болған шығындардың 80-90 пайызын жай азаматтар құрады, ал олардың басым көпшілігі əйелдер мен балалар. Босния соғысындағы зорлық-зомбылық стратегиясы əлемді өзінің қатыгездігімен дүр сілкіндірді, бұл соғыс кезінде қай уақытта болсын орын алса да бұқаралық ақпарат құралдары ол жөнінде жеткіліксіз айтады. Босқындардың 80 пайызын əйелдер мен балалар құрайды; əскери жанжалға тəн феноменді бейбіт уақытта да көруге болады: қоғамның қайсында болмасын əйелдер отбасындағы зорлық-зомбылықтың ең жиі құрбаны болып табылады – бұл қылмыс та БАҚ-та селдір көрініс табады, бірақ барлық аймақтарға, мəдениеттерге жəне таптарға тəн дүние (БҰҰ, 1991). Бұл əсіресе соғысқұмар қоғамдарға жəне əскерилердің отбасына тəн. Демек, əйелдер үшін ең жəбірлеуші дүние – соғыс пен соғысқұмарлық, жəне де əйелдер мен балалар еркектердің-солдаттардың қорғауында деген аңыз, ғасырлар бойы келе жатқан осы аңыз қайта қаралуы тиіс (Stiehm, 1983).

	Қауіпсіздіктің анықтамасын экономикалық һəм экологиялық өлшемдер есебінен кеңейту де əйелдердің жəбірленгіштігін ашып көрсетеді. 1981 жылы БҰҰ Комитетінің «Əйелдер статусы» баяндамасында көрсетілгеніндей, Жер халқының жартысын жəне жұмыс істейтіндердің үштен бірін құрайтын, барлық жұмыс уақытының үштен екісінде іспен айналысатын əйелдер барлық жалақының тек оннан бір бөлігін ғана алады жəне дүниежүзілік меншіктің 1 пайызына ғана иелік етеді (Jaggar, 1983, p. 138). Əйел еңбегі əдетте рыноктан тыс жерде – Оңтүстікте ауыл шаруашылық саласында, бұдан да жиі – үй шаруашылығында – пайдаланылатындықтан ол ең төмен ақы төленетін еңбек болып табылады. Барлық қоғамдардағы еңбек рыногында əйелдер еркектерден аз жалақы алады, өйткені төмен ақы төленетін жұмыс орындарының негізгі үлесі соларда немесе еркекпен бірдей атқаратын еңбекке одан аз ақы алады (БҰҰ, 1991. 81-114 б.). Əйелдер Оңтүстікте негізінен ақы аз төленетін еңбекпен айналысады, солтүстіктегі трансұлттық корпорацияларға немесе жай қызметші ретінде жұмыс істейді. Экономикалық құлдырау кезінде, мемлекеттің əлеуметтік қамсыздандыру органдары аурулар мен қарттарға қарау үшін еріктілер іздегенде, мұндай жұмыстарға əдетте əйелдерді алады. Оңтүстікте құрылымдық реттеу саясаты əсіресе əйелдерге салмақ түсіреді, олар əлеуметтік көмек саласында қосымша мəселелермен айналысуға тиіс болғанымен мемлекет бюджеттің бұл бабтарын қаржыландыруды қысқарта түседі. Əйелдер экономикалық қатерлерге тап болуға да бəрінен жақын тұрады: Африка мен Азияның кейбір аймақтарында олар отын немесе су іздеп күн сайын 10 шақырымдай жүруге мəжбүр. Ауаға улы заттардың жайылуынан жəне өнеркəсіптің қоршаған ортаны ластауынан көптеген əйелдердің бала көтеру қабілеті бұзылады.

	Бүкіл дүние жүзінде əйелдердің осынау айқын қорғансыздығы қауіпсіздіктің адамдардың қажеттігі шоғырланған жəне мемлекет пен аймақтық шекаралар аясынан шығып жатқан анықтауында көрініс беруі тиіс. Бұл айқындық мемлекет қазіргі жағдайда өз азаматтарының қауіпсіздігін қамтамасыз ете алмайды дейтін реализм сыншыларының уəжін күшейтеді. Реалистер жер-көкке сыйғызбай мақтайтын біртұтас мемлекеттік актордың моделі жеке адамдарға төнетін қатер нəсілге, тап пен жынысқа байланысты екендігін жасырады, əрі бұл барлық мемлекеттерге жəне аймақтарға тəн.

	Феминизм теоретиктері сондай-ақ саяси сəйкестілік пен саяси шекаралар туралы жаңа мəселелер көтереді – ал олар жөнінде реализмді сынаушылар бұл қауіпсіздіктің алып тастайтын емес, жан-жақты анықтауы үшін кедергілер ретінде айтады. Д.Кэмпбэллдың айтуынша, «іштегілердің» қауіпсіз сəйкестілігін жəне «сырттағылар» үшін молынан қауіпті жағдайды сипаттауда пайдаланатын дискурс гендерлік терминдерді өте жиі жамылады. Мысалы, ХIХ ғ. американдық авторлардың жапондар мен латынамерикандықтарды сатқындар, табиғатынан бала сияқты, сезімдік тұрғыдан өзін-өзі ұстай алмайтын жəне нəзіктенген адамдар ретінде пайымдауын гендерлік деуге болар еді, соның іздері күні бүгінге дейін американдық сыртқы саясат дискурсының бір бөлігі болып табылады (Campbell, 1992. P. 238; Hunt, 1987). Қырғи қабақ соғыстың басында коммунистерге, немесе социалистерге, немесе «қызылдарға» тағылған атақ күшті еркектердің коммунизм қатеріне қарсы тұрарлық қабілетіне байланысты ұлттық қауіпсіздік императивтеріне қарама-қарсы болды (Campbell, 1992. P. 176-177). Мемлекеттердің көпшілігінде азаматтық патриотизмнің соғысқұмарлық нұсқасымен жəне соңғы құрбандықпен – отан үшін қиылған өмірмен – ойша теңестірілетін. Соғыс шайқастарын есептемегенде, қоғамдардың бəрінде əйелдер іс жүзінде «екінші сортты» азаматтар болып немесе жеткілікті қорғалмағандықтан құрбандық ретінде саналған. Біз осынау қорғау/қорғалғандық қатынастарына күдік келтіре жəне бұл саяси сəйкестіліктердің гендерлік теңсіздік терминдерінде түзілетінін бажайлай отырып, жан-жақты қауіпсіздікті айқындау үшін олардың жəне үстемдік пен бағыныштылықтың басқа əлеуметтік қатынастарының кедергіге айналатынын түсіне аламыз.

	Феминистік көзқарас қауіпсіздіктің дəстүрлі анықтамасының статикалық шекараларын қайта қарауға да септесе алады. Əскери іс-қимылдардан бастап отбасындағы зорлық-зомбылыққа дейін (бұл да халықаралық жанжалдар сияқты тиісті заңдармен жеткілікті түрде қорғалмаған) қоғамның барлық деңгейін қамтыған физикалық зорлық-зомбылықтың қатынасына баса назар аудара отырып, феминистік зерттеулер қауіпсіздікті мемлекеттік шекаралармен тең қою мəселесіне күмəнмен қарайды. Кедейліктің ғаламдық феминизациялануы қауіпсіздік жөніндегі қазіргі əдебиеттерде басым орын алған Солтүстік пен Оңтүстік арасындағы экономикалық шекаралар туралы мəселені ашық алға тартады. Солтүстік мемлекеттеріндегі кедейлер мен баспанасыздардың жағдайы Солтүстікте де Оңтүстіктің орын алғандығын көрсеткеніндей, оңтүстіктің саяси жəне экономикалық бетке ұстар топтары өз азаматтарына нұқсан келтіре отырып, солтүстік мемлекеттермен жəне жаһандық капиталмен біріккенде, Оңтүстікте де Солтүстіктің келеңсіз орын алғандығы белгілі болды. Əйелдер бұрыннан еркін немесе төмен ақылы еңбек саласында өте жиі айналысқандықтан – ал бұл гендерлік теңсіздіктің негізі болатын – олардың өмірін зерттеу осынау феномендердің құрылымдық байланысын түсінуде жаңа есептеу нүктесі болмақ (Mies, 1986).

	Феминистердің пікірінше, əйелдердің ашық қорғалмағандығы мемлекет пен жаһандық рыноктың іс-əрекеттері барлық адамдардың қауіпсіздігін қамтамасыз ету ісіне қатысты бейтарап болмайтындығын паш етеді. Алайда қауіпсіздікті феминистік көзқарас тұрғысынан қарастыру тек əйелдердің қорғансыздығын түсінуге бағытталмайды; бұдан гөрі оның мақсаты – тең емес əлеуметтік қатынастар барлық адамдарды анағұрлым қорғансыз ететінін көрсету. Дүние жүзі əйелдерінің жалпы тəжірибесін пайымдау азаматтар мен адамдардың арасындағы, инсайдерлер (іштегілер) мен аутсайдерлердің арасындағы бөлінуді (кейбір реализм сыншылары бұл жан-жақты қауіпсіздікке қол жеткізуге нұқсан келтіреді дейді) еңсерудің жолын табуға көмектеседі. Көптеген феминистар шынайы қауіпсіздікке осынау иерархиялық əлеуметтік қатынастар һəм бөлуші шекаралық айырмашылықтар мойындалғанда жəне түбегейлі өзгертілгенде, ал барлық адамдар өз қауіпсіздігін қамтамасыз етуге атсалыса бастағанда ғана қол жеткізуге болады деп есептейді.





	ҚОРЫТЫНДЫ



	Э.К.Харрдың «Ұлтшылдық жəне одан кейін» (1945) атты еңбегінің халықаралық жүйе тарихының бетбұрыс кезеңінде жазылғаны сияқты, біздің ең жаңа қауіпсіздік теорияларына жасаған шолуымыз да тарихи дамудың осы секілді кезеңінде жүзеге асып отыр. Алып елдердің бірінің ыдырауымен қат-қабат келген қырғи қабақ соғыстың аяқталуы, халықаралық жүйенің шет аймақтарындағы кикілжіңдердің жалғасуы қауіпсіздікті пайымдауда жаңаша көзқарас талап етеді. Əскери жолдармен шешуге болмайтын көптеген қатерлер неореалистерді жəне олардың көптеген сынаушыларын қауіпсіздіктің физикалық зорлық-зомбылықтан бостан болуды ғана емес, адамдардың материалдық игіліктерін жəне бүкіл планетадағы экологиялық салауаттылықты көрсететін анағұрлым кең мағыналы ұғымын іздестіруге мəжбүрлейді. Қырғи қабақ соғыстың аяқталуы анағұрлым «бейбіт бейбітшіліктің», яғни, қауіпсіздік мəселелері жөніндегі пікірсайыстардың күн тəртібінде соғыс мəселелері басым болмайтын бейбітшіліктің, міндетті түрде орнағаны болмаса да, осынау икемді анықтауды жақтаушылар қауіпсіздік мəселесінің түрлі астарларының арасындағы күшейіп келе жатқан өзара тəуелділікке сүйенеді. КСРО-ның ыдырауы жəне кейбір Оңтүстік аймақтарының соғысқұмарлығының артуы жаппай қырып-жоятын ең жаңа қарудың құны мен адамдардың экономикалық əл-ауқаты арасындағы байланысты алға шығарды. 1991 жылғы Парсы шығанағындағы соғыс қазіргі заманғы соғыс қимылдарының бүкіл экожүйе үшін аса қауіпті екендігін көрсетті. Сол себепті көптеген ғалымдар мен кейбір саясаткерлер соғысқа дайындық барған сайын қымбаттай түседі жəне ұлттық қауіпсіздікке қол жеткізуді алыстата береді деп есептейді; тіпті əскери мəселелерге басымдық беруді жалғастырушылардың өздері қауіпсіздік жөніндегі біржақты емес, ұжымдық келісімдерді жиі жақтайды.

	Егер біз қауіпсіздіктің жоғарыда айтылған көптеген қатерлері өзара байланысты деп есептесек, онда бізге экожүйенің өміршеңдігін күшейтетін жаңа қауіпсіздік көзқарасын құруды бастау əрі бір мезетте физикалық жəне құрылымдық зорлық-зомбылықты жоюмен айналысу қажет болады. Мұны жүзеге асыру үшін біз зорлық-зомбылықтың барлық түрі өзара байланысты екендігін жəне оларды азайту қауіпсіздікті тек қана бөліп анықтауға септесетін еркек пен əйелдің арасындағы, байлар мен кедейлердің арасындағы, инсайдерлер мен аутсайдерлердің арасындағы иерархиялық шекараларды жоюды талап ететінін түйсінуіміз керек. Барлық адамдар үшін шынайы қауіпсіздік белсенділіктің бірнеше түріне сай келетін жəне əйелдер мен еркектерге бар жұртшылықтың, оның ішінде аутсайдерлердің де, қажеттіліктерін өтейтін мемлекеттік институттар құруға бір дəрежеде қатысуға мүмкіндік беретін азаматтықтың ең аз əскерилендірілген моделімен байланысты. Осылайша реформаланған мемлекеттер өз азаматтарының сəйкестілікке (Карр мұны аса маңызды деп санаған) жəне қауіпсіздікке (бұған басқалардың қауіпсіздігіне қатер төндіру арқылы қол жеткізуге болмайды) мұқтаждығын қанағаттандыра алады. Көз жетпес болашақта қауіпсіздіктің осынау гуманистік, Карр бұдан 50 жыл бұрын ауызға алған, пайымдалуын жүзеге асыру үшін қауіпсіздіктің дəстүрлі түсінігіне тəн шекаралар мен сəйкестіліктің аясынан шығу құлқы болу керек.





Р. Б. Дж. Уокер




	Р. Б. Дж. Уокер (1942) – Британ Колумбиясындағы Виктория университетінің саясаттану кафедрасының профессоры.

	Ол «кеңістік саясаты», «халықаралық қатынастардағы саяси өмірдің басталуы мен аяқталуы», «қоғамдық қозғалыстардың жəне халықаралық қатынастардың ара салмағы», «халықаралық қатынастарға үйретілген қазіргі заман», «мемлекеттік егемендік жəне халықаралық қатынастар» сияқты ұғымдарды зерделейді.

	Халықаралық қатынастар мен əлемдік саясат турасындағы көптеген шығармалардың авторы. Солардың кейбіреулері мыналар: «One world, Many Worlds: Struggles for a Just World Peace» 1988, «Inside-Outside: International Relations as Political Theory» 1993, «Sovereigntu, identity, cjmmunity: reflections on the horizons of contemporary political practice» 1993, «Violence, modernity, sikence: from Max Weber to international relations» 1993.





ХАЛЫҚАРАЛЫҚ ҚАТЫНАСТАР ЖƏНЕ САЯСИ ӨМІР ҰҒЫМЫ




	КЕҢІСТІК САЯСАТЫ



	Халықаралық қатынастар теориялары саяси өмірдің не екендігінің тарихи негізделген түсінігін береді. Жəне солай бола тұра оның қай жерде өріс алуы жөніндегі дəстүрлі пайымдау шеңберінде қалады. Теоретиктер саясат қазіргі заманғы мемлекеттердің аумақтық шекараларындағы адамдардың өміріне тəн деп тұжырымдайды. Дəлірек айтсақ, халықаралық қатынастар теориялары бойынша, тек мемлекеттердің қауіпсіз аумақтық шекараларында ғана салиқалы саясат, осы қоғамдағы белгілі бір моральдық статусы бар саясат жүргізуге болады. Тазартылған саяси теорияның аясында ғана саясатты осылайша түсіну қолайлы деп есептеледі. Мемлекеттен тыс аумақтық бірліктерде мемлекеттер арасындағы қарым-қатынастар билік пен тірлік үшін күрестің əрқилы түрінде – анархиядан пайдакүнемдік кооперацияға дейін, бірақ қандай жағдайда болсын өз үйінде, елдің ішінде өркениетті мінез-құлық стандарттарына сай келмейтін түрінде – көріне отырып, нағыз «алғашқы қауымдық» сипатта болады.

	Көптеген талдаушылар капиталистік қазіргі заманды саналы тарихилықпен байланыстырғысы келгенімен, қайткенде де қазіргі заманғы саясат кеңістік саясаты болып табылады. Оның шешуші шарты – ішкі мен сыртқының арасындағы, азаматтардың, ұлттардың һəм белгілі шекаралардың ішіндегі қоғамдастықтардың жəне жаулардың, бұл шекаралардан тыс басқалардың («бөтендердің») – немесе олардың жоқ болуының – арасындағы айырмашылық (Wight, 1966; Linklater, 1982).

	Саяси теоретиктер белгілі бір қоғамдастықтардың ішкі əлеуетіне бағыт ұстай отырып, осынау жекелеген қоғамдастықтардың аумақтық шеңберінде əділдіктің, бостандық пен заңның кеудемсоқтық мақсаттарына сендіреді. Алайда олардың көзқарастары қаншалықты əралуан немесе радикалды болса да, олардың бəрі əдетте жекелеген мемлекеттің біртұтас сəйкестілігінен туындайды. Не болмаса кем дегенде анағұрлым ірі құрылымды, мəселен, капитализмді немесе мемлекеттер құрамдас бөлік ретінде кіретін дүниежүзілік жүйені басқаратын интегралды заң болу қажеттігін мегзейді.

	Сөйтіп, халықаралық қатынастар теоретиктеріне, ал кей жағдайда антропологтарға жəне «даму теориясының» сыншыларына өркениеттің «лас ар-ожданын» түсіндіру мəселесі қалады, ал бұл мəселе саясаттанушы теоретиктер мен социологтардың ұлы идеалдарын жəне олардың тарихқа, дамуға һəм басқа мақсаттарға артқан үміттері басқа қоғамдастықтар аясындағы жекелеген қоғамдастықтарға қатысты тұжырымдалғанын ұмытқысы келеді. Қазіргі заманғы саяси жəне əлеуметтік теорияның əмбебаптығы геосаяси фрагментацияларға (əмбебаптықтың қазіргі ерекше ережелері солардың ішінде қалыптасқан) қатысты белсенді амнезия болғанын талап етеді.

	Сөйтіп, халықаралық қатынастардың теориялары қазіргі заманғы саясаттың алғашқы көмкерілуі ретінде түсіндірілуі мүмкін (Walker, 1993a). Олар саясаттың шекараларын кеңістік тұрғысынан да айқындайды. Саясат, шынайы саясат, теоретиктердің пікірінше, егер біз белгілі бір кеңістіктік шекараларда тіршілік етуге дайын – немесе қабілетті – болғанда ғана жүзеге асуы ықтимал. Саясилықты осылайша түсіну қазіргі заман жағдайында сенімді екендігіне немесе, мүмкін, біздің қозғалысымызға бағыт беретін вектор ретінде қабылданатынына жұрттың бəрі сене бермейді. Бірақ шекараның аты шекара. Саясаттың «мұнда жəне анда», «мен жəне басқа» дейтін кеңістіктегі меженің шеңберіне сыймайтын басқа түрлерін көзге елестетуге тырысқанда мынаны мойындауға тура келеді: біз өзіміздің кең қиялымызда баламалы саясатты қалай елестеткіміз келсе де, «кету» ұғымын есепке алуға тура келеді, бұл ұғым бізді тұрған жерімізде, қандай болсақ сондай күйімізде барынша айқындылықпен ұстап тұрады (Walker, 1990).

	Осынау қысқа бақылаулар мен өзім кеңістіктегі шекара проблемаларына жəне қазіргі заманғы саясаттың кеңістіктік-уақыттық сипатын өзгерту туралы мəселелерге қатысты халықаралық қатынастар теорияларын сыни тұрғыдан талдағанда сүйенетін үш негізгі жағдайды тұжырымдауға мүмкіндік береді.

	Бірінші жағдай тарихилық ұғымымен байланысты: адамзат болмысының негіздерін құрудың жəне ұдайы дамытудың тарихи сипаты бар екендігін кəдімгідей еске салу қажет. Халықаралық қатынастардың көптеген теоретиктері саяси өмір болуы мүмкін дүниенің қазіргі заманғы кеңістіктік бағамдалуы мен адамзат болмысының ежелден келе жатқан сипаттамасы – тарихилықтың арасындағы байланыстың бар екендігі туралы асығыс қорытынды жасауға бейім тұрса да, іс жүзінде халықаралық қатынастар теорияларындағы саясилықтың жекелеген қоғамдастықтардың саяси теориясынан іргесін түбегейлі аулақ салатыны ақиқат бола бастайды. Макротарихшылардың ұлы сызбаларындағы адам мінез-құлқының бірден-бір ұйымдастырушы қағидаты болып табылатын мемлекеттер жүйесі тайпалар мен империялардың арасынан кəдімгідей жұлқына шығуға тиіс. Əрине, Жаңа уақыттағы Еуропада құрылған бір мемлекеттер жүйесінің біздің тəжірибемізде де, біздің ұжымдық зердемізде де басым болуы дұрыс. Бірақ қазіргі заманғы саясаттанушы теоретиктер немесе халықаралық қатынастар теоретиктері жиі айтатындай, ол соншалықты біздің басқа тəжірибемізді жəне естеліктерімізді ысырып тастаған жоқ. Дəл сол сияқты халықаралық қатынастардың соңғы теорияларындағы соншалықты ықпалды «тарихтан тыс» структурализм мемлекеттердің қазіргі заманғы жүйесінің тарихилығын толығымен ысырып тастамайды (Wight, 1977; Mann, 1986; Vincent, 1987; Hall, Ikenberry, 1989). Жаңа уақыттағы Еуропада дамып отырған саяси мүмкіндіктерді кеңістіктік түсіну өз кезегінде ертедегі гректердің һəм олардың қалаларының тағдырлық жəне тіпті үлгі боларлық жетістіктеріне, əсіресе олардың тығыз байланысқан қоғамдастық аясындағы жақсы өмірді бағамдауына қатысты жетістіктеріне сүйенді. Біздің тəжірибемізде де, зердемізде де полистер мен мемлекеттердің кеңістіктік саясатының өміршеңдігі туралы көзқарастың терең тамыр жайғандығы себепсіз емес екендігіне дау жоқ, бірақ осы тəжірибе саясилық қай жерде жəне қандай түрде болуы керек немесе тіпті ол қазір қай жерде жəне қандай түрде екендігі жөнінде білдіреді деп тұжырым жасау тарихи тайыздық болар еді.

	Екінші жағдайға да қарапайым, бірақ, бəлкім, халықаралық қатынастардың барлық теорияларының нормативтік сипаты туралы анағұрлым арандатқыш мəлімдеме кіреді. Халықаралық қатынастардың теоретиктері қазіргі заманғы саясат шекараларының білгіштері бола тұра зорлық-зомбылық жəне шектен шыққан арсыздықсаласындағы «мамандарға» айналды. Олар саясаттанушы теоретиктердің бүкіл талпыныстарын сондай ұшқыр ойлылықпен жəне тамсанумен болмаса да, дүниенің бəрі қажет дəрежесінде болып тұрған жоқ деген желеумен қинала күрсініп, «түйсінеді». Бірақ олардың қалай болу керектігі жөніндегі көзқарастары саяси өмір қайда жəне шамамен қай түрде дамуы қажет екендігін бірінші реттегі, нормативті түсінумен қайткенде де байланысты. Өздерінің бүкіл шектен шыққан арсыздығына қарамастан халықаралық қатынастардың теоретиктері саяси теорияның нормативтік кеудемсоқтығынан еш айрылмайды; осынау кеудемсоқтық əдетте ғақлиялық арман түрінде, болашақта бір кездерде жоғары моральды қоғам қалыптасатынына үміт түрінде көрініс береді. Халықаралық қатынастар теориялары көп жағдайда аутенттілік тұрақты қоғамдастық аясындағы саяси өмірді теріске шығару негізіне, саяси өмірдің жоқ екендігін насихаттаудың (ал бұл бұдан бұрын оның бар екендігін насихаттаудың арқасында мүмкін болған еді) негізіне құрылған болатын.

	Бұл теориялар да арнайы нормативтік идеалдарды нақтылау болып табылады, ал ол идеалдар тіпті билік саясатының ең арсыз қорғаныстарынан жəне объективті білімге ең оң құлшыныстан көрінеді.

	Үшінші жағдай халықаралық қатынастардың көптеген тоерияларында бар өзгерістер мен барлық өтіп жатқан дүниелер ұғымының өте-мөте проблемалық дəрежесіне қатысты. Халықаралық қатынастар теориялары кеңістіктік құрылымдарды, саяси өмір шеңберлерін қарастыра отырып, кез келген уақытша трансформацияларды түсіндіруде орасан зор қиындықтарға ұрынады (Gaddis, 1992/3; Kratochwil, 1993; Walker, 1993a). Жаңа саяси тəжірибе, жаңа дүние жүзілік тəртіптер, өзара тəуелділік, бірігу, жаһандану жəне т.с.с. туралы тұжырымдар халықаралық қатынастар – тек құрылымдық үздіксіздер мен қайталаулар саласы деген қарсы уəжге жедел бетпе-бет келеді. Ал сонылық туралы тұжырымды шынайы деп есептесек, осынау жаңаның сұлбасын белгілеу үшін пайдаланылатын ұғым уақыттан гөрі кеңістіктегі ұзақтықты көрсетеді. Сөйтіп, халықаралық қатынастар теориялары шекараларды кеңістікте де, уақытта да зерттей алады. Бұл шекараларды жəне сол шекаралардың пайда болуын құрайтын енгізілімдер мен ерекшеліктердің кеңістіктік шеңберлерін айқындау мəселесінің күрделілігі – қазіргі заманғы саясилық түсінігімізді біз неге қайта қарауға тиіс екендігіміздің басты себебі: оның үстіне бұл мəселелер əдетте осы «біз» кімбіз деген шешілмейтін жəне соншалықты таныс сұрақты тудырады.





	БАСТАЛУЛАР МЕН АЯҚТАЛУЛАР



	Қазіргі заманғы саяси өмірді түсіндірушілердің сезімін «аяқталу» ұғымы мүлде кернеп алған. Тұтас дəуірлер аяқталды деп есептеледі. Қырғи қабақ соғыс қабырғалар мен империялардың коллапсымен тəмам болды. Капитализм дамудың тағы бір, басқа кезеңіне секіріп кетті. Қазіргі заман мен капитализм өздерінен кейін амбивалентті, күрделі қазанамалар жəне өлімнен кейінгі сəйкестіліктің өзіне тəн дағдарысын қалдырды. Тіпті тарих, кейбір Гегельдің шаттанған ізбасарлары қорытындылағандай, өз бағытын тоқтатты. Əлде бұл «аяқталуға» байланысты əртүрлі көлемдегі сезім кернегендік кейбір саясаттанушылардың қиялын баяғыдан баураған ба? (Fukuyama, 1992; Anderson, 1992; Hela, 1993a).

	«Аяқталуға» арналған көптеген еңбектер энтузиазмға толы, тіпті салтанатты болып келсе, көбі теріс тұрпатты – өткенді аңсайтын, қара түнек жаудыратын сыңайда, көптеген авторлар мүлде тығырықтан шығудың жолын білмейді. Шынтуайтқа келгенде, қырғи қабақ соғыстың құтқарылғандар мен сотқа тартылғандарға, орталық пен шет аймақтарға, бірінші, екінші жəне үшінші дүние жүзілік соғысқа айқын бөлінуі белгілі бір тəртіптің, мейлі ол көп жағдайда зорлық-зомбылық пен əділетсіздікке негізделген болса да, елесін ұсынған еді. Мұндай ахуал саясатқа – не орныққан бедел ретінде, не болмаса беделді тартып алуға жəне оның орнын ауыстыруға тырысқан күнделікті саясатқа – атсалысудың мағыналылығын көрсетеді. Бұл күрес не «эмансипация» үшін, не «азаттық» үшін, не «революция» үшін екенін білетін сияқтылығың туралы ойлану салыстырмалы түрде жеңіл болар еді. Алайда «аяқталулар» дəуірінде тіпті «прогрессивті» саясаттың айқын деректері бұрынғыны аңсаудың, бұрын жақсылыққа апаратын басқа жолды табуға тырысу боп көрінетін артефактілерге айналады.

	Жаңа «басталулардың» пайда болуы туралы пайымдаулар айқын «аяқталулар» дəуірімен байланысты. Мыңжылдықтар тоғысындағы жалпы əуенде қысқа мерзімге болса да аса ұзақ уақыт ядролық тепе-теңдіктің геосаясаты тұншықтырып келген жаңа «бастамалар» оптимизмі гүл жайды. Бұл пайымдаулардың, мейлі жаңа əлемдік тəртіп жөнінде немесе космополиттік демократияландыру жөнінде болсын, қырғын соғыстар мен саяси арсыздықтың тұтас спектрының пайда болуына байланысты бүкіл негізінен айрылғанша санаулы сəттік қана жаңғырығы болды. Бірақ тіпті эйфориядан пессимизмге осыншалықты тез ауысқанда да біз енді бұрынғыдай болып жатқан дүниенің жай ғана куəгері емес екендігімізді барынша сезіну жойылмады. Жаңа əлемдік тəртіп(сіздік)тің кейбір түрі туралы немесе космополиттік демократияның кейбір түрі (мейлі соншалықты таңдап іріктелген түрінде болса да) туралы тұжырымдар мүлде ойдан шығарылған жоқ (Held, 1993b). Оларды негіздеудегі қиыншылық тіпті де өзгерістер туралы куəліктің болмауынан емес. Керісінше, адамзат болмысының ұдайы трагедиялық метафизикасына басы айналғандар ғана мыңдаған социологтар мен саясаттанушылар хатқа түсірген шынайы тарихи жəне құрылымдық трансформацияны көздеріне ілмеуі мүмкін.

	Айтпақшы, осынау трансформацияларды байқағысы келмейтіндер қазіргі заманғы халықаралық қатынастар теорияларынан саяси реализм деген күманды аты бар ерекше идеологиялық сөре тауыпты. Шын мəнінде қиындықтар мұндай трансформациялардың немесе жаңа мүмкіндіктердің, қазіргімізден басқаша болу деген не екендігінің «басталуы» я «аяқталуы» тарихи байланыстырудың жеткіліксіздігінде жатыр.

	«Басталуды» немесе «аяқталуды», шамасы, қостауға немесе жоққа шығаруға болмайды, бірақ бұл ұғымдар билік пен өкілеттіктерді біршама анық оқшаулаудың негізі ретінде қызмет етеді. «Басталулардың» немесе «аяқталулардың» уақыттық шекараларын əртүрлі белгілеуге, уақыттың негізге алынатын заңдарын билік үшін күресетін күштердің күнделікті тəжірибесіне жəне заңдастырылуына «икемдеуге» болады. Билік пен өкілеттіктер уақыт шекараларының проекцияларына жəне пайда болу аңыздарынабайланысты.Саясаткерлердіңсезімдікшынайылыққажəненақты қажеттілікке бейілділігі туралы мəлімдемелеріне қарамастан саяси өмір метафизиканың қолданылуынсыз мүмкін емес. Мұны дəлелдеу қиын, себебі ол метафизиканың нақ өзіне емес, метафизикалық мүмкіндіктердің мүлде шектеулі репертуарына тəуелді, сөйтіп метафизикалық жауапкершіліктен, демек, жалпы жауапкершіліктен мүлде бос екенділік айтылады. Сезімдік шынайылыққа жүгіну ешқашан сендіре алмайды, бұл тек соның сыртында тұрғандардың өктемшілдігіне куə ғана бола алады.





	ҚОҒАМДЫҚ ҚОЗҒАЛЫСТАР



	Неше түрлі əдебиеттерден халықаралық қатынастардың қазіргі заманғы теоретиктерінің жоғарыда келтірілген мəселелермен бетпе-бет қалғанда қиындықтарға тап болатыны туралы мысалдар табуға болады. Бірақ екі сəт ерекше көрнекті: кейбір қоғамдық қозғалыстардың мəнінің өсуі жəне кейінгі капиталистік/постмодерндік өмір салтын жеделдете қалыптастыру.

	Қоғамдық қозғалыстарға, əсіресе кей жағдайда жаңа деп есептелетін қозғалыстарға, арналған əдебиеттер қазіргі кезде мол. Олардың əдістемелік деңгейі қауымның һəм қоғамның статикалық тұжырымдамалары шеңберінде жайлы орналасқан жəне социологияны ретке келтірілген сауалнамалыққа айналдырған социологтардың ұсыныстарына сəйкес келеді. Əдістердің шектеулілігі белгілі бір қоғамдық қозғалыстың жаңашылдығы туралы сұрақтардың көбіне «енгізілген». Сауалнаманың көкжиегі уақыт-кеңістік оркестріндегі қоғамдастық, тап, мүдделер, сəйкестілік немесе қозғалыстар дегеннің не екені жөніндегі тарихи қалыптасқан арнайы түсінікте жатыр. Берілген шеңберлердің, осынау қоғамдық мүмкіндіктің негізін құрайтын шекаралардың, аясында жұмыс істегенде, заңды түрде «қоғамдық қозғалыс деген не?» сұрағы алдымыздан шығады: ол тап саясатының жалғасы ма немесе одан бөліну ме; мемлекеттен бас тарту ма немесе азаматтық қоғам орнықтыру ма; либералды пікір əралуандығының жалғасы ма немесе көптүрлілікті либералды бағамдауда пікір əралуандығын біртектес үрдістердің аясынан шығару үшін күрес пе? Тіпті қоғамдық қозғалыстарды аспанға шырқатылатын немесе керісінше қатаң сыналатын антистатизм тұрғысынан қарастырғанда, талдау, шамасы, статикалық немесе антистаткилық деп есептелетін дүние туралы статикалық көзқарас аясында қайткенде де қалады.

	Кеңістік бойынша өзіндік шектелген қауымдастықтың бейнесінен қазіргі заманғы пайымдаудағы құдіретті Құдайдың бейнесінен сияқты қашып құтылу қиын. Шынтуайтқа келгенде, уақыт та қозғалыс сияқты бір кезде мəңгіліктің шетінде, «мұндадан» «ондаға», өмірден өлімге, Адамзат Шаһарынан Жаратқанның Шаһарына өтетін шексізге таяу (бірақ толық олай емес) нүктеде сапырылысып жататын періштелердің арасында, тоқтағанын есте ұстау өте пайдалы. Бүгін таңдағы қоғамдық қозғалыс туралы, тіпті қазіргі капиталистік заманның тіршілік қажеттіктеріне тамыр жайған қозғалыс туралы да, сөз қозғау деген – ол теологиялық бояуын əлі жоғалтпаған тілде жəне ұғымдарда сөйлеу деген сөз.

	Қоғамдық қозғалыстардың көптеген талдаушылары назарларын көрсетілген аспектілерге байланысты мəселелерден басқа еуропалық жəне солтүстікамерикандық мемлекеттер дамуының ерекшелік үрдістеріне, сондай-ақ аз дəрежеде болса да мемлекеттің орталықтандырылған билігіне қарама-қарсы тиімді азаматтық қоғам құру үшін күрес əсіресе маңызды болатын қоғамдарға (негізінен латынамерикандық жəне орталықеуропалық) шоғырландырады. Азаматтық қоғам құру, біртұтас кəсіподақ қозғалысының коллапсы, жеке бастың өмірі мен мемлекеттің билік құрылымы жəне капитал, т.с.с. арасындағы көптеген қоғамдық сəйкестіліктер, байланыстар – міне бұлардың бəрі қазіргі саяси өмірдің шешуші аспектілері екендігіне күман жоқ, əрі бұлардың барлығы тиісті қоғамдардағы қоғамдық қозғалыстар жөніндегі əдебиеттерде толық ашылған. Алайда тіпті осы жерде қоғамның бірегей кеңістіктік құрылым ретіндегі бейнесіне күмəн туа бермейді, аталмыш құрылымда қандай да бір қоғам тұтастануы, тап тартысын немесе көптеген сəйкестіліктерді дүниеге келтіруі ықтимал. Қоғамдық қозғалыстар саласындағы барлық жетістіктерге қарамастан мұнда, шамасы, бұрынғыдай саяси мүмкіндіктер тұжырымдамалары үстем тұр; олардың ішінде, егер саяси қоғамдастықтың немесе сəйкестіліктің дəстүрлі тұжырымдамаларына күмəнмен қараса, не болатыны туралы пікірталасқа орын жоқ. Бұл тұрғыдан қарағанда «қоғамдық» қозғалыстар термині өте айқын, мəнерлі болып көрінеді. Оның қостауынша, қоғамдық қозғалыстар – олардың сипаты қандай болса да, олар немен айналыспаса да – дəстүрлі саяси бірліктер аясындағы қалыптасып қалған қоғамдық үдерістердің артефактілері болып табылады. Олар саяси дүние деген не жəне осы дүние қай жерден табылуы мүмкін деген түсіндірулер шеңберіндегі тек саяси дүние ретінде ғана қабылданады. Жаңа енгізулер мүмкіндігін өте тиімді болып көрінетін мəңгілік субституты шектейді. (Walker, 1988; Magnusson and Walker, 1988; Magnusson, 1990; Magnusson, 1993).

	Қоғамдық қозғалыстардың маңыздылығы туралы тұжырым əртүрлі жерлерде əртүрлі себептермен болатын көптеген əртүрлі шайқастардың деректеріне негізделеді. Қозғалыстардың алуан түрлілігі, ерекшелігі жəне міндетті түрдегі қарама-қайшылық сипаты түсіндіруді қиындатады. Уақыттықтың, əсіресе тарихи өзгерістерді тездету турасындағы, маңызының ұлғаюы туралы тұжырымдарды да түсіндіру қиын. Мəселен, Маркстің капитализмнің осы тұрғыдағы туа біткен қыры – адамзат болмысы негіздерін жасаудағы жəне талқандаудағы оның ширақтығы туралы – аса көреген ескертпесі бар. Вебер да қазіргі капиталистік заманды ерекше уақыттық бағыт ұғымдарында сипаттаған еді, оның пікірінше, бұл бағыт əуел бастан іргелі саяси дағдарысқа, ең алдымен кеңістіктегі дербестіктің екі «егіз» сəтінің – жеке субъектінің жəне аумақтық мемлекеттің – дағдарысына бағдарланған. Вебер нақ осы кеңістіктегі дербестікті қазіргі заманғы рационалдықтың қиратқыш ықпалынан құтқарғысы келген (Walker, 1993b).

	Мəселенің қандай да бір үлгілік бағамдауына жəне əсіресе олардың атынан жария болатын шешімдерге шүбəмен қарауға болады, бірақ қазіргі заманғы темпоралдықтың проблемалық сипатын зерттеу саяси өмірдің сипатын қайта пайымдауға əкеп тірейтінін ешкім жоққа шығара алмайды. Сөйтіп талдаушылар, шамасы, халықаралық қатынастар теорияларының кеңістіктегі нысандарында материалдандырылған саяси постулаттарға сын көзбен қыр көрсете қарайды. Бірақ көптеген жағдайда бұл қыр көрсетушілікке тиісті тойтарыс беріледі. Маркс саясатта айтары шамалы аздаған экономист ретінде, сондай-ақ тұрақты саяси түрлерді сипаттамаған аздаған утопист ретінде оқылып танылған. Оның прогрессистік тарихилығы оның өзін геосаясаттың мəңгі ақиқаттарына бастап əкеткен сияқты болғаны үшін айыпталған еді. (Басқа мəтіндерде Маркстің еңбектері бұдан да күшті қорлауға ұшырады, ал оның халықаралық қатынастар теоретиктерінің берген портреті толығымен дерлік қырғи қабақ соғыс аспаптары жинағының өнімі болып табылады.) Қазіргі заманға қатысты амбиваленттігімен айрықшаланатын Вебер жаһандық көлемдегі жақындасудың құр тəжірибеге сүйенген теоретигі ретінде немесе мемлекет билігінің жəне бұлдырсыз əлемдегі саяси өмір дилеммасының бірден-бір мүмкін шешімі сыңайлы экзистенциалды субъектінің əжептəуір күмəнды теоретигі ретінде əртүрлі сипатталады. Қалай болғанда да Вебердің қазіргі заманды түсіндіруі маңызды деп есептелмейді. Біреулер үшін бұл тек мемлекеттің кеңістіктегі дəмелерін негіздеу болса, басқалар үшін – қандай да бір теңдессіз ғаламдық жүйеде мемлекеттердің міндетті түрде жойылатынын тұжырымдау.

	Дегенмен, Маркстың, Вебердің жəне басқа теоретиктердің қазіргі заманға уақыттық өсу жəне бір мезеттегі кеңістіктік фрагментация дəуірі ретіндегі көзқарастарына құрылған риторикалық стратегиялардағы уақыттың шешуші мəнін көрмеу мүмкін болмай барады. Жылдамдық пен симультандық туралы пайымдаулар қазіргі заманғы саяси өмірдің клишесіне айналды (халықаралық қатынастар контексінде қараңыз: Gill, 1991; Luke, 1991; Der Derian, 1992; Luke, 1993). Газеттердің бірінші беттерінде дүниежүзілік кеңістіктік фрагментация туралы тұжырымдар барған сайын жиі келтірілуде, бірақ бизнес пен қаржы уақыттық синхрондық тілінде анық сөйлейді. Дегенмен, қазіргі заманғы саясат туралы пікірталастарда уақытты еске алу – жоқ нəрсені өзіңе тарттың деген айыптауды сұрап алу деген сөз. Саясилықтың қазіргі түсініктері əлі де «мұнда жəне онда», «іште жəне сыртта», «бірінші дүние жəне үшінші дүние» секілді кеңістіктік құрсауларда жатыр. Уақыттықтың (немесе прогрессистік тарихтың жəне дамудың) қазіргі заманғы тұжырымдамалары нақ осы құрсауларда саясаттағы өз «сатып алушысын» таба алды. Жалпы бұл құрсаулардан тыс жерде саясатқа мағына берудің өзі өте қиын іс. Саясилықтың қазіргі заманғы түсіндірулері бойынша, уақыттықтың шым-шытырықтары аумақтық кеңістікте шешілуі мүмкін əрі тиіс. Халықаралық қатынастар теориялары, сөзсіз, қазіргі заманғы оқиғалардың трансформациялық сипатын талдағанымен, осынау трансформацияларды сипаттайтын ұғымдардың – өзара тəуелділік, бірігу, режим, əлемдік тəртіп, жаһандану жəне т.с.с. – өзі кеңістіктік бейнеліліктің ғаламат ықпалын көрсетеді. Полистер мен мемлекеттердің тəжірибесінен «көшіріліп алынған» бейнелер сияқты егеменді мемлекеттің – осынау əлемдік мəңгілік субституттың – мызғымастығының бейнесі қазіргі заманғы саяси өмірдің динамикасын сенімді түрде көрсете алмайды. Кезінде Макиавелли болжай алғандай, уақыттықтың (өткіншінің) үрейлерін қазіргі заманғы саясатта қаншалықты оңай көрінгенімен кеңістіктегі қамалдардың көмегімен жеңуге болмайды.





	«ҚОЛҒА ҮЙРЕТІЛГЕН» ЗАМАНА



	Халықаралық қатынастардың осы заманғы теориялары, бəлкім, қазіргі саяси өмірде кездесетін мəңгілік туралы ең маңызды дискурс болып табылады. Мəңгілік тақырыбын өткенде қалған, тарихты, прогресс пен дамуды зайырлы түсіну ығыстырған деп жар салатын саясаттанушылар мен социологтар көздеріне ілгісі келмесе де, оның шешуші мəні бар. Шынында да, көптеген басқа пəндердің стандарты бойынша халықаралық қатынастарды талдауға тəн теориялық практика дөрекі əрі аңғал көрінуі мүмкін. Бірақ мұндай қарапайым аңғалдық тəжірибелілік пен нəзіктіктің бір түрі болуы, талғағыштық пен қарапайымдылықты, өркениеттілік пен жауыздықты бір-бірінен айырудың нəтижесінде пайда болатын түр болуы мүмкін. Осы заманғы қоғамдық ғылымдардағы пəндік бөлу бай, бірақ біршама күмəнды тарихи жəне мəдени негіздерге құрылған. Негіз құрайтын шынайылықтар мен мемлекеттер арасындағы қатынастар қажеттігін бірнеше өзгермейтін ережелер анықтайды деп халықаралық қатынастарда тұжырымдалатын қағидатты мəңгілік туралы дискурстың бөлігі ретінде қарастыруға болады. Ережелердің көпшілігі бəсекелес мүдделер арасындағы міндетті түрде болатын билік үшін күреске, квазиинституционалды құрылымдар (күштер балансы), мемлекет басқарудағы жауапкершілік, күрделі (құқықтық, мəдени, функционалды) мемлекеттер «қоғамдастығын» қалыптастыру жұмсарта алатын (мүмкін жұмсарта алмайтын) күреске қатысты. Осынау мəңгілік күрес, мəңгілік трагедия тарихының уақыттыққа қаншалықты байланыстылығына қарап, мынадай сценарийлерді қарастыруға болады: Жер бетіндегі болашақ тамұқтан (соғыс) өз мүдделерін рационалды, демек, бірігуге дайын мемлекеттер арқылы жүзеге асырудың (халықаралық тəртіпке канттық немесе практикалық көзқарас) біртіндеген эволюциясы, немесе адамзат түптің-түбінде өзінің аутенттілік сəйкестілігін түйсінетін əлі көз жетпес жаһандық қауымдастық шеңберіндегі мемлекеттер арасында қарым-қатынастардың радикалды түрде «жұтылуы». Соңғы сценарий осы заманғы утопизм дегеннің не екенін жəне оның қаншалықты маңызы барлығын анықтауды талап етеді.

	Халықаралық қатынастар теориясына мəңгілік туралы дискурс ретіндегі көзқарастың орынды екендігін заттардың мəнін жəне олар іс жүзінде қандай болу керектігін түсіну үшін қажет сарқылмас даналық иелерінің ұзақ тізіміне ұдайы жүгіну де растайды. Кем дегенде екі ең танымал жазушының еңбектерінде орасан қиындықтар əлемдік универсумдағы мəңгілікті негіздеумен байланысты екенін түсіну үшін шектен асқан талдаушы болудың қажеті жоқ. Халықаралық қатынастар теориясындағы канондық дəстүрдің қалыптасуын саяси шынайылылықты ХХ ғасырға тəн бағамдауды заңдастыру талпынысы ретінде ғана емес, жалпы саяси өмірде «уақыт» жəне «қозғалыс» алатын орынды қазіргі заманғы ерекше түсіндіруді орнықтыру ретінде пайымдауға болады. Сондықтан, бəлкім, «қозғалысты» қазіргі, жаһандану дəуірінде жүргізілген жəне зайырлы саясаттың шым-шытырықтарын түсіндіруге тырысқан Макиавелли мен Гоббс заманының тұрғысынан жасалған бағамдауларға көз тастағанның пайдасы болмай қоймас. Мұның əсіресе пайдалы болатын себебі, кең көлемді контекстегі саяси практиканың жаңа түрлері туралы ойлардың дамуына зайырлы теология – мəңгілік қарғыс деген сенім, осы заманғы саяси тəртіптің еркін шекараларына берілгендіктің бұрмаланған рəсімі ретінде көрініс беретін керітартпалық пен «реализм» сияқты дүниесі бар теология кедергі жасайды.

	«Басталуды» түсіндірудегі қиындықтарға Макиавелли аса сезімтал болған. Оның «Патшасын» жалпы саяси өмірдің қасиеттері мен қажеттіктерін талдау ретінде қарастыруға болады, бірақ шығармада аса айрықша мəселені – негіз мəселесін – зерттеудің аясы өте-мөте айқын. Макиавелли өзінің тамаша мысалдарын нақ осы «басталуды», мүлде соны қағидаттар жасау мен қолдауды тұжырымдау үшін кейінге сақтаған. Жақсы классикалық дəстүрге сəйкес патша «virtu»-ды жүзеге асырушы ретінде, таза шығармашылықтың қайнар көзі ретінде, ширақ энергиялар мен тіркелмеген түрлер əлеміндегі инновациялардың шебері ретінде қабылданады. Макиавеллиді «аяқталу» мəселелері де, талпыныстардың асқан шеберлігіне қарамастан қоғамдастықты немесе зердені сақтаудың мүмкін еместігі де қызықтырған. Алайда оны əсіресе алаңдатқаны – адамдардың дүниенің бəрі құбылмалы екендігін түсінбеуі. Бұрындары кəдеге жараған нəрсеге немесе белгілі бір жерге иек арту – бұл тығылуға сосын сол жерден фортунаның айлаларымен күресуге болатын қамал іспеттес – Макиавеллидің пікірінше, сəтсіздікке ұшыраудың бірден-бір жолы. Бірақ халықаралық қатынастар теориясы үшін мəңгілік даналықтың (егер, əрине, парадокстық тұрғыдан келгенде мəңгілік даналық күйбең кездейсоқтық ретінде тұжырымдалмаса) қайнар көзі сияқты көрінетін Макиавелли туралы айтқанымыз жеткілікті.

	«Басталу» мəселелеріне Гоббс та аса сезімтал болған; жəне оның сезімталдығы соншалықты, ол кез келген елеулі саясаттың қанағаттанарлық шарты деп тек абсолюттік толық «басталуды» есептеген. Аристотельдің эссенциализмін сызып тастайық, ең жоғарғы игілік ада болсын. Шынайы саясат жаңа – осы заманғы, ғылыми, номиналдық тіл құрастыруды талап етеді; сөздерді заттармен араластырмайтын, одан бетер, өткенді (табиғи ахуал) қазіргінің – осы заманғы адамзаттың табиғи (яғни, тарихи) ахуалымен бағамдауға жəне егемендікті ақыл-ойдың мəңгілік заңы астында бостандық пен теңдіктің мəңгілік қажеттігі ретіндегі егемендікті бағамдауға мүмкіндік беретін тіл талап етеді.

	Əрине, Гоббс өзінің егемен билікті бағамдауының түп-түгел жалғандық екенін жақсы түсінген. Бəлкім, ол егемен биліктің шынайылығы туралы айтып, ал көптеген түсіндірушілер оның бұл турасындағы кеудемсоқтығына қалай болса солай баға берген шығар, бірақ Гоббстің өзі оның номинализмі қалай адамдарды егемендік шын мəнінде олардың мүддесінен шығатын дүние екендігіне сендіруге мəжбүр етуге болады деген сияқты қолайсыз сұрақтарға міндетті түрде алып келетінін анық түйсінген. Гоббстың ақыл-ой жəне қорқыныш туралы белгілі пайымдаулары – бұл тікелей мағынадағы белгілі пайымдаулар: Гоббсты идеология теоретигі ретінде оқып-білу стратегияларының бірі. Гоббс пайымдауларының орталық өзегі адамдарды олардың тарихынан қол үздіруге тырысу, адамдар белгілі бір қияли мезетте практикалық есептен пайда болған сияқты аңыз құрастыру; осынау ертегі тарих патриархқа мүлги зейін қойған практикалық тұрғыдан ойлаушы экономистерді сиқырлауды жалғастыруда. Жəне де тарих Макиавелли айтқан уақытты «аздыру» туралы ертегілерден мүлдем басқаша.

	Макиавелли де, Гоббс та «басталу» мен «аяқталудың» проблемалық сипатын мойындайды. Екі тұлға халықаралық қатынастарда реализм деп аталған мүлде əрқилы теориялық стратегияларға үлес қосты деп айтуға болады. Алайда тек Гоббс қана бұл пəнде жетекші болды. Жəне бұл əлемнің дəл суретін бере білгендігінен емес (қалай болғанда да оның адамдарға қарағанда анағұрлым зор дүние болып табылатын мемлекеттердің арасындағы соғыс ахуалына табиғи жағдайдағы атом сияқты адамдардың қатысы турасындағы қағидаларының қолданылуын жоққа шығару оңай емес). Мұның басты себебі – оның «басталулар» мен «аяқталуларға» байланысты жасағандары қазіргі заманға қағидаттармен, институттармен жəне мемлекеттік егемендік тəжірибесімен астасып жатыр.

	Əдетте мемлекеттік егемендіктің салдары геосаяси фрагменттеу, болашақ таусылмас жанжал жəне əскерлерді бірегей билігі жоқ бүкіл дүние жүзінде орналастыру болып табылады деп есептелінеді. Халықаралық қатынастар теориясында нақ осы дүниелер зерделенеді. Бəлкім, мемлекеттік егемендіктің қағидаттарын, институттарын жəне тəжірибесін мəңгілік туралы дискурс ретінде – іске асырудың дербес катехизисін тұжырымдау ретіндегі кез келген көне, аса пессимистік мəтінді түсіндірудің дұрыстығына күмəнданбайтын дискурс ретінде – талдау анағұрлым пайдалы.

	Осынау контексте Макиавеллидің уақыт ауанындағы саяси артистігін фрагменттелген əлемдегі «шынайы саясаттың» қажеттіліктерімен қабысатын дүние ретінде түсіндіруге болады. Сондай-ақ адамзат болмысының уақытқа қарама-қарсы іске асуын радикалды түрде теріске шығару ретінде түсіндіруге болады; ондай іске асуды сақтау үшін қағидаттар, институттар жəне мемлекеттік егемендік күрес жүргізеді.

	Бəлкім, Гоббстың идеяларын «шынайы саясаттың» мəңгілік қажеттіктерінің негізделуі ретінде түсіндіру оңай болар, бірақ, егер тек оның ашық нормативтік мəлімдемелерін аңғалдықпен, тікелей түрде түсінгенде жəне оның мемлекеттер арасындағы қарым-қатынастар туралы ашық түсіндірмелерін мүлде көзге ілмеген жағдайда осылай болмақ.

	Халықаралық қатынастар теориясына өзін мəңгілік туралы дискурс ретінде тұжырымдаудың сəті түсуіне қарағанда жəне мəңгілік даналықтың көздері ретіндегі мəңгіліктің барлық қырларының терең проблемалық сипатын түсінген теоретиктер ғана таңдап алынғанына қарағанда қазіргі кезеңде бір өте маңызды дүние жүріп жатыр. Ал бұл маңызды дүние жай абстрактылы теориялық қызығушылық болып табылмайды, өйткені мемлекеттік егемендік əдетте формальды қағидат ретінде қабылданғанымен, ол бір мезетте əрі институт, əрі практика болып табылады. Бұл халықтар мен қозғалыстардың күресіне өзінің атышулы, бірақ номиналды атынан маңғаз сөйлейтін мемлекеттердің бюрократиялық аппаратына ықпал еткендей елеулі əсер етеді.

	Қозғалыс, үдеу немесе біздің қандай болғандығымызға бұл құбылыстардың жылдамдығы мен ықпалы туралы мəселе қою – мемлекеттік егемендік мəселесіне халықаралық қатынастар теориясында толық игерілген уақыт пен кеңістік шекараларының дискурсы ретінде қарау деген сөз.





	МЕМЛЕКЕТТІК ЕГЕМЕНДІК



	Халықаралық қатынастар теоретиктерінің арасында мемлекеттік егемендік мəселесінің тарихы, əсіресе қырғи қабақ соғыс дəуіріндегі тарихы, біршама таңданарлық. Ол мəселе осы заманғы саяси жəне халықаралық тəртіптің алғашқы негіз құрайтын қағидаты ретінде ылғи бар сияқты болғанымен, сыни талдаудың, əсіресе біршама оң көзқарас ұстанған талдаушылар тарапынан болатын талдаудың объектісі ретінде ол туралы лəм-мим делінбейді. Мемлекеттік егемендік əрқашан егемендікке тырысу мен құқықтар, сондай-ақ шапқыншылық, ішкі заң құзыреті жəне т.с.с. мəселелер саласындағы халықаралық құқық жөніндегі еңбектердің күн тəртібінде қалып отырды. Кейбір онша танымал емес еңбектерде егемендіктің пайда болу тарихы мəселелерінің маңызды талдауы да (Hinsley, 1986; Onuf, 1991), тіпті егемендік дегеннің өзін қалай түсіну керектігінің теориялық талдауы бар (Ashley, 1989; Ashley, Walker, 1990; Shapiro, 1990; Dillon, 1992; Weber, 1994). Бұл еңбектердің белгісіздеу болып келгендігі – жалпы халықаралық қатынастарды талдаудағы басым көзқарастардың иесі Ганс Моргентаудан кейінгі іргелі тұлға болып табылатын, аталмыш мəселелерге ХХ ғ. егемендік саласындағы кең танымал жəне ең беделді болған Карл Шмиттің қызығушылығы болмауымен байланысты (Schmitt, 1985; Sollner, 1987).

	Мемлекеттік егемендік мəселесіне тағы да қайта маңызды көңіл бөліне бастағанына көп уақыт өткен жоқ. Жəне де бұл қырғи қабақ соғыс аяқталып, жаһанданудың үдей бастаған кезеңінің хаосында оның мəртебесінің одан сайын бұлыңғырлана түсуінен ғана емес. Бірақ егемендік ұғымына елеулі ықпал ететін қазіргі заманның философиялық қағидаттарын қайта пайымдауға мəжбүрлеуіне байланысты. Мейлі Мишель Фуко сияқты авторлардың көптеген еңбектеріндегі анық мазмұндау болсын, мейлі постмодернизм, постструктурализм, феминизм, генеалогия жəне т.б. небір түсініксіз айдарлармен түрлі стратегиялар өрістететін көптеген авторлардағы сияқты бұлдыр түрде болсын, бірақ егемен сəйкестіліктің мүмкіндіктері мен салдарларын бағамдауға талпыныс саяси жəне ғылыми пікірсайыстардың айқындаушы сипатына айналды.

	Мемлекеттік егемендік проблемасына жəне бұдан да кеңірек мағынада оның заңдылығын қолдайтын мəдени ресурстар мəселелеріне қызығушылықтың артуы талдаудың түрлі стратегияларын дамытуға мүмкіндік ашады. Меніңше, мемлекеттік егемендіктің жəне осы заманғылықтың негізге алатын қағидатының арасындағы байланысты талдау ерекше маңызды əрі кейбір дəрежеде тікелей болып табылады.

	Формальды қағидат ретінде мемлекеттік егемендік, əрине, ұзақ уақыт бойы қалыптасты, сондықтан əдетте Жаңа кезеңдік Еуропадағы осы заманғы мемлекеттің жəне капитализмнің дəуірлеу тарихымен ұштастырылатын өте күрделі дамудың контекстінде түсінілуі керек. Тіпті одан бетер, оны осы даму барысындағы аса ауқымды мəселелерді шешудің жолы ретінде айқындай бастады. Мысалы, саясаттанушы теоретиктер мемлекеттік егемендікке, бір жағынан, жеке басқару болғанда жəне, екінші жағынан, «халықтың» мəртебесі көмескі болғанда биліктің тұрақсыздығы проблемасын шешудің жолы ретінде əділ назар аударады. Мемлекеттер билеушіден де, биленушілерден де абстракциялана отырып, қазіргі заманғы мемлекеттерге айналады. Алайда кең мағынада мемлекеттік егемендік мəселесін саяси билік пен сəйкестіліктің шым-шытырықтары шын мəнінде тек бір бөлігі болып табылатын білім мен болмыстың иерархиялық модельдерінің коллапсы нəтижесінде алға шығатын мəселелердің үлкен ауқымының бөлігі ретінде түсінуге болады. Болмыстың Ұлы тізбегі туралы көзқарас əлемнің шексіздігі, ұқсастықтар мəдениеті, үлкен мен кішінің этикасы жəне, демек, ақыр соңында монотеистік теологияға тамыр жайған саясат туралы жағдаяттарға орын береді. Ал Жаңа кезең Еуропасындағы өмір үзілулер, картезиандық дуализм, протестанттық жəне буржуазиялық индивидуализм, объективтілік пен субъективтілік, көлбеу кеңістіктер мен жабық, «кеңістіктендірілген» уақыт эпистемологиясының мəдениеті ретінде үдей дамыды. Мемлекеттік егемендік кеңею үстіндегі көкжиектер мен кеңістіктегі демаркациялардың жаңа универсумында жұмыс істей бастады. Бұл уақыттан мəңгілікке қарай болатын қозғалысқа немесе аздың көпке бағыныштылығына шағын дəрежеде, ал бірақ егемен сəйкестіліктің агенттері арасындағы табиғи тəртіптің болмауы жағдайында «бұл жақтан» «о жаққа» болатын қозғалысқа көп дəрежеде алаңдаушылық білдіретін əлемнің нышаны. (Раггидің еңбегі /Ruggie, 1993/ – осынау маңызды мəселе бойынша халықаралық қатынастар теоретиктерінің жалпы үнсіздігіне кірмейтін елеулі ерекшелік, бірақ оның талдауы субъкт пен объектіні «кеңістіктендірудің» бір бөлігі болып табылатын осы заманғы эпистемологияға сынсыз жатқызылуымен шектелген.)

	Мемлекеттік егемендікті нақ осы контексте үш философиялық мəселенің соншалықты сыпайы жəне қазіргі заманға сəйкес шешімі ретінде түсінуге болады; ол мəселелер бір кезде теология шеңберінде, негізінен дін, есенің өтелуі жəне Жер бетіндегі Шіркеу қызметі санаттарында шешілетін. Уақыт пен мəңгіліктің арақатынасы туралы шым-шытырық жер кеңістігіндегі қатынастар туралы мəселелер аясына аударылуы мүмкін (Walker, 1993a. Ch. 8).

	Мəселен, «біреу» жəне «көпшілік» санаттарының арасындағы қатынасты қосарланған шешім арқылы көрсетуге болады. Мемлекеттік егемендік фрагментацияның көзі болғанымен, ол ішінде алдымен егемен мемлекеттер қатар өмір сүре алатын жүйе бірлігінің сипаты болып табылады. Бірінші кезде бұл жүйенің христиандық, немесе еуропалық, алғашқы қайнар көздерге байланған дəл, мəдени сəйкестілігі болған. Кейін бұл бірлік көбіне-көп капиталистік қазіргі заманғы əмбебап ететін мəдениетпен, яғни, тіпті кейбір мемлекеттер бұған қарсы болғанымен, бəрі мойындайтын мəдениетпен шендесе бастады (бұл Хедли Булл еңбектерінің онша бағаланбаса да, нағыз өзекті тақырыбы болатын: қараңыз – Bull and Watson, 1984. Жаһандық көлемдегі мəдени ұдайы өндіріс туралы анағұрлым соны еңбек: Tomlinson, 1991). Осынау «бір жүйе – мемлекеттер көптігі» проекциясы біреу ғана емес. Басқасын негізінен ішкі мемлекеттік саяси өмір теоретиктері, осы заманғы фрагментацияның, əсіресе индивидуализм мəселелері қалайша əмбебап ақыл-ойды бағамдаумен біріктірілгендігін көрсетуге тырысатын теоретиктер алға тартады. Бұған таңдануға болмайды, өйткені мемлекеттің өзі «жекенің» де, «əмбебаптың» да мүдделерінің басын қосатын, əдетте адам бостандығының түпкілікті себебі ретіндегі əмбебап қажеттілікке сүйенетін институт ретінде түсінілуі мүмкін.

	Мұндай талдаудағы Гоббстың, Канттың жəне Гегельдің тұжырымдары əсіресе ықпалды.

	Осынау əмбебап пен жекенің арасындағы қатынастардың қосарланған проекциясы «ішкі» мен «сыртқының», «мен» мен «басқаның» арасындағы айқын бөлінудің болуына байланысты. Жекенің ішінде əмбебапқа ұмтылысты сенімді өктемшілдік тəртіптің есебінен қамтамасыз етуге болады; бұл жерде қоғамныңмаргиналды топтарыныңішіндеəділдікті сақтауүшіноларға қандай əдістер қолдану керектігі – мұның өзі кəдімгі күш көрсету болуы мүмкін ғой – туралы ойламағанның өзі жөн. Алайда біреулердің пікірінше, сыртта тек «басқа» жекеліктер бар, тұтасқан қоғамдастық жоқ, таза анархияны көреміз, ал басқа біреулердің ойынша – мемлекеттердің орталықтандырылмаған қоғамдастығы бар. Əрине, осынау айырмашылықтар, бəсекелестік, сенімсіздік, басып-жаншу мен жанжал саласында «басқалар» «бөтендерге» айналуы мүмкін, ал «бөтенді» əдетте ысырып тастайды, жоқ етуге тырысады, азиялыққа жатқызады, жояды. «Ішкі» мен «сыртқының» арасындағы бөлу мəселесін шешу үшін мемлекеттік егемендік аясында дамытылып отыратын кеңістіктегі тізгіндеу саясаты қызмет етеді. Оның үстіне бұл саясат адамның уақыт шеңберіндегі тірлігінің басқа да бірқатар мүмкіндіктерін көздейді. Макиавеллидің жақындап келе жатқан тағдырды күту саясаты аумақтық мемлекеттің заңды аясындағы «уақытшаны» орнықтыруға сүйенетін тəрізді. Бұл жерде себеп қарапайым ғана: тарих, əмбебаптықты уақыт шеңберінде біртіндеп жүзеге асыру. Мемлекет аясынан тыс жерде тек кездейсоқтық анархиясы, ілгерілеушіліктің болмауы жəне жер бетіндегі күрестің шарасыз шындықтарын байқамайтын утопиялық көзқарастар орын алуы мүмкін.

	Осынау үш арақатынас: əмбебап – жеке, өзім – басқа жəне кеңістік – уақыт кеше ғана қалыптасқан жоқ, өткен кезеңде олардың əсемдігі өзінің рационалдығымен, ақылға сыйымдылығымен, ішкі дұрыстығымен тəнті ететін. Бəлкім, олар басқа арақатынастардың, негізінен тұлғаның өз-өзіне сəйкестілігі, ығыстырылу мен өзін-өзі көрсетудің арасында жанын жеген қазіргі заманғы дербес субъект мəселелері аясындағы шектік пен шексіздіктің арақатынасының, негізінде қалыптасқан болар. Өз кезегінде олар басқа арақатынастарды, негізінен егеменді макро-жəне микросəйкестіліктер – мемлекет пен жеке адам – арасындағы арақатынасты шешу үшін тұғыр қызметін атқарады. Бірақ мемлекеттік егемендікті ерекше тарихи өмір салты тұрғысында қазіргі заманды көрсететеін (жəне кепілдік беретін) қағидат ретінде тұжырым жасау – мемлекеттік егемендікке адамзат болмысының басқа жолдарын, «бірдің» жəне «көптің» болмысының басқа жолдарын, өзін басқалармен салыстыруды немесе кеңістік-уақыт артикуляциясын қамтамасыз ететін заңды тəжірибе ретінде қарау деген сөз. Мемлекеттік егемендік бар, өйткені бұл ақиқат, ол «мұнда» мен «анданың» арасында табиғи шекара жүргізе отырып, дүниеде орын алған. Бірақ халықаралық қатынастар теоретиктері игере алмаған Гоббстың сабағының мəні – мемлекеттік егемендіктің «тектен-тек» болмауы. Ал тектен-тек болмайтын нəрсенің тектен-тек жойылып кетуі де мүмкін емес.





	МƏҢГІДЕН КЕЙІН



	Мемлекеттік егемендік жойыла ма немесе ол көз жетерлік болашақта бізбен бірге қала бере ме, деген пікірталас қазіргі саясаттың ең қуатты дискурстарының бірі. Бұл тақырып ғалымдардың ақыл-ойын да, кəдуілгі қиялды да қызықтырады. Бəлкім, ол қазіргінің қирандысында тұрған бізді қандай болашақ күтіп тұр деген сұраққа жауап іздегенде адастыруы да мүмкін.

	Мəңгі бар болу мен таяу жоқ болу туралы осынау дискурс мемлекеттік егемендік дегеніміз бір мезетте ахуалдың əрі көрінісі, əрі оның кепілі болып табылатын философиялық проекция тудырған дүние. Мемлекеттік егемендік, былайша айтқанда, біз көзімізге елестете алатын баламаларға өзінің дербес бағасын тудырады. Бұл баламалар, о дүниелік тылсым өмірді есептемегенде, аспан сияқты қол жеткізбейді. Бұл дискурс бізге «мемлекеттік егемендік ескірді» деген тұжырымның соңынан не еретінін көрсетпейді. Мемлекеттік егемендік парасаттылық ұғымында жəне құқықтық қағидат ретінде «заттанғаны» жөнінде пəлсəпəлыққа салынудың керегі жоқ, сондықтан, айталық, тіршілік үшін күрес тəсілдерін немесе капиталистік қайта құрылымдаудың динамикасын зерттеген тиімдірек, дегенмен əмбебаптың да, əр тектінің де іс-қимыл өрісінде тіршілік ету, «өзім» жəне «басқа» баламалы тұжырымдамалармен бетпе-бет келу, тізгіндеу саясатының карта сызушылары немесе гегельдік рухтың ізбасарлары болжай алмаған кеңістіктік-уақыттық мүмкіндіктерді зерттеу деген не деп өз-өзіңнен сұраған дұрыс.

	Осынау контексте бүгінгі күнде сын деп, немесе тіпті жаңалық деп нені түсіну керек деген сұрақтың өзі пайдалы. Жəне де осынау контексте кейбір қоғамдық қозғалыстарды жай ғана əлеуметтік феномен дегеннен гөрі көбіне-көп саясиды іздестіру ретінде қарастыруға болады. Тіпті оны қойып, осынау контексте жаһандық пен жергіліктің, «мұндағы» мен «ондағының» арасындағы бірден-бір бітістіруші ретіндегі егемен мемлекетке жағымпазданбай-ақ неғұрлым көлемді, тіпті ғаламдық үдерістермен байланысқан ерекше жергілікті күресті түсіндіруге болар еді.

	Меніңше, осы заманғы феномендердің бəрі жүрекке жылылық һəм үміт ұялатпаса да, олардың көбін нақ осылай түйсінуге болады. Бірақ біздің қазіргі ахуалымызды жақсартуға титтей де болса үміт ұшқынын тұтататындары зерттелу керек; мұны ең алдымен «бірегей – əртекті», «өзім – басқа» жəне «кеңістік – уақыт» арақатынастарын зерделей отырып, мəңгі туралы дискурстың – тарихты ешқашан соңына жеткізе алмайтын, алайда өзінің сүйкімділігін тек ұлғайып отыратын азап пен зорлық есебінен сақтай алудың барлық белгілерін көрсететін дискурстың – арбауынан босана алатын адамдар зерттеуі керек.

	Біз белгілі бір қоғамдастықта белгілі бір мəртебеге ие болғысы келетін салиқалы саясат деп есептеуге дағдыланған дүние, көпшілік мойындағандай, үлкен бəлеге ұшырады. Нормативті мақсат ретінде ол көптеген адамдар үшін өте тартымды болып қалуда. Кейбіреулер тіпті ол бізді ұжымдық іс-қимылдың неғұрлым дұрыс жолына əлі де болса алып шыға алады деп есептейді. Бірақ басқалар үшін қоғамдастықтың сипаты мен оқшаулануы – аса проблемалық дүние; қоғамдастықтың өзінің айқын болмауы саясаттың сенімсіздігіне, оның мақсаттарының да, ұмтылыстарының да шатасатындығына апарып соғады. Сондықтан біз салиқалы саясат деп атайтын дүниенің қазіргі кезеңнің ең өткір мəселелерін шешуге талпынысын, егер бұл соншалықты трагедиялы болмаса, онда күлкілі деп есептей беруімізге болар еді.

	Қазіргі заманғы саясаттың күн тəртібі аса күрделі мəселелерге толы. Біз: егер демократия аумақтық қоғамдастыққа «байланбаса», ол қандай болар еді (Connolly, 1991a, 1991b); міндеттеме деп, егер ол тек өз азаматтарының өлшемімен ғана «пішілмесе», нені айтуға болады; жергілікті мен жаһандықтың арақатынасы деген не, егер бұл арақатынасты əмбебап пен жекенің бүкіл қатынастарының шынжырындағы жай ғана байланыстырушы сақина деп қарастырса; егер назарымызды азаматты, ұлт пен субъектіні толық бағамдаудан басқа жаққа аударсақ, егер бұл ұғымдарды Шмиттің жоққа шығару саясаты аясында «қатарға тұрғызбасақ» (Campbell, 1992), егер оларға мемлекеттер өздерін Жер бетіндегі құдайлар деп орнықтыру үшін жиі қолданатын өз дұрыстығының фундаменталистік түрлері шеңберінде діни сипат бермесек, онда саяси сəйкестілік деп нені есептеуге болады; биосфера дамуының заңдылықтары мен талаптарына немесе планетаның неғұрлым кедейленген адамдарының мүдделеріне сəйкес іс-əрекет істеу деген не; біздің «құбылмалы» шекаралар əлемімізде гендерлік, нəсілдік, мəдени немесе таптық сəйкестілікке талаптануға сай іс-əрекет жасау деген не – сияқты сұрақтар қоюымызға болады.

	Келтірілген сұрақтардың қайсына болмасын жауап беруге талпыныс, тіпті оларды сыпайы түрде қоюға тырысу (бұл жөніндегі əдебиеттер өте көп болса да; қараңыз: Mc Grane, 1989; Butker, Scott, 1992; Lash, Friedman, 1992; Campbell, Dillon, 1993; Agamben, 1993; Said, 1993 жəне т.б.) – бұл саясидың орны мен сипатын қазіргі бағамдаудың сенімсіз екендігінің дəлелі. Əрине, бүгін таңда саяси дегеніміз не жəне қайда дегенді түсіндіретін халықаралық қатынастардың осы заманғы теорияларына сену үшін ол бағамдау тым күмəнді. Субъективтілік пен стратегиялық, тактикалық немесе тіпті логикалық, яғни, қандай болмасын қажеттіліктің «тірек нүктесінде» жоқ болу қаупі туралы қазіргі пікірталастар осынау сенімсіздікті тағы да бір рет дəлелдейді.

	«Сəйкестілік саясатының» небір түрінің элитаризмнің белгілі бір түріне (Джорджи Лукачтің, Карл Мангхеймнің, Лео Штраустың ұстанымдарын жиі еске сала отырып) немесе тіпті бұдан да улы түріне – өзіндік əділдік түріне – ауысып кететін жеңілдігі осы заманғы мемлекеттерге іштей тəн өзіндік əділдік саясатын шектеуші тəсілдерді табуға тырысатын халықаралық қатынастар теорияларының контекстінде өте-мөте алаңдаушылық тудырады. Бəлкім, белгілі бір топтарға олардың теңдікке жету тəжірибесінде бұл əлемде біршама тиімділікпен əрекет ету үшін өзіндік «тірек нүктесі» қажет болар, бірақ басқа нəрсенің орын алуы да соншалықты ықтимал: «өзіндік əділ» сəйкестілік саясаты халықаралық қатынастар теорияларын бүгінгі жағдайға алып келген «кіріктіру» жəне «шығарып тастау» кодтарын қайта дүниеге əкелетін болады.

	Ендігі жерде бізге «кішкентай қораптар» саясатының жеткілікті болғаны мүлде басы ашық ақиқатқа айналды.





Крис Браун




	Крис Браун (1945) – Саутгемптон университетіндегі саясаттану кафедрасының профессоры.

	К.Браун халықаралық қатынастар теориялары тақырыбына жазылған көптеген мақалалардың авторы, оның еңбектеріне əсіресе халықаралық қатынастардың жаңа үрдістерін жəне теорияларын əзірлеуге, мəселен, бірегей дүниежүзілік қоғамдастық құру, феминизмді дамыту, халықаралық қатынастардағы этикалық жəне инсаниятттық нормалар сияқты мəселелерге, қызығушылық тəн.

	Оның соңғы жарияланымдарында мынадай сүбелі еңбектер бар: «International Relations Theory: New Normative Approaches» 1992; «Political Restructuring in Europe: Ethical Perspectives» 1994.





	ХАЛЫҚАРАЛЫҚ-САЯСИ ТЕОРИЯ ЖƏНЕ ДҮНИЕЖҮЗІЛІК ҚОҒАМДАСТЫҚ ИДЕЯСЫ



	Өзінің мағыналық қолданылуы жөнінде «қоғамдастық» ұғымы алдамшы əрі көпқырлы. Ол Рэймонд Уильямстің өзекті ұғымдарының бірі болып табылады. Ортақ мүдделер мен ортақ сəйкестіліктің мазмұнына, Теннис (Tonnies, 1963) «қоғамдастығының» Gemeinschaft пен Geselschaft арасындағы айырмашылық сияқты классикалық айырмашылығына сілтеме жасай отырып, ол қолда бар немесе балама қатынастардың жиынтығын сипаттау үшін мұның «анағұрлым сенімді» екенін айтады: «Əлеуметтік ұйымдардың (мемлекет, ұлт, қоғам жəне т.б.) барлық басқа ұғымдарына қарағанда аталмыш мазмұн ешқашан теріс тұрғыда қолданылмайтын болады жəне оған ешқашан оң қарама-қарсылық немесе қарама-қайшы ұғым табылмайтыны, бəлкім, анағұрлым маңызды болмақ» (Williams, 1976. P.66). «Дүниежүзілік қоғамдастық» ұғымы туралы да іс жүзінде осыны айтуға болады – ол ешқашан кемсітетін мағынада қолданылмайды. Мүмкін, оның астарында не жатуы керектігі немесе не жатқандығы толық түсінікті емес шығар, бірақ оны пайдаланатындар, егер əлем қоғамдастық деп аталар болса, ол бұдан да жақсы болар еді деп сенетіні анық. «Халықаралық қоғамдастық» ұғымының дипломатиялық тұрғыдан – салыстырмалы, бірақ дүниежүзілік қоғамдастыққа қарама-қарсы тұрған негізінен мемлекеттік-орталықтық ұғымы тұрғысынан – қолданылатынына келетін болсақ, ол əрдайым сенімді.

	Мұндай бірауыздылық əдетте күдікті болып келеді, тіпті оны қойып, бұдан арғы зерттеулер мəселенің алғашқыдағыдан мүлде басқаша екендігін көрсетеді. Біріншіден, қарапайым саяси дискурста «қоғамдастық» ұғымының бірыңғай оң мағыналарының байыбына мазмұн арқылы баруға болады. Тіпті Ұлыбританиядағы Тэтчердің үкіметі – ал оның көшбасшысы қоғам деген феномен жоқ дейтін – əрқашан «қоғамдастық» ұғымын қолдануға дайын тұратын: мəселен, «қоғамдастық салықтары» (жан басының салығына қатысты) немесе «қоғамдастықтағы қамқорлық саясаты» (бұл саясат ұлғайып келе жатқан əлемде аман қалуға үміттендіріп, бос тұрған психиатрия ауруханаларына қанша сыйса, соншалықты есі ауысқандарды орналастыра алады). «Индепендент Он Сандей» газетінің журналисі жазғандай, қоғамдастық – бұл бір-біріне қамқор жауапкершілігі бар адамдардың бейнесін суреттейтін «жайлы жақын ұғым», бірақ төмендегідей контексте:

	«Шын мəнісінде, қоғамдастық деп, бір жағынан, түрменің, екінші жағынан, аурухананың арасында тұрғанның бəрін айтуға болады» (Jones, 1993. P. 17).

	Екіншіден, Уильямстің тұжырымдамаларынан басқа осы заманғы саяси теорияда қоғамдастық (немесе, кем дегенде, одан туындайтын сөз) кейде теріс мағынада қолданылады да, қарама-қарсы мəнге ие болады. Сандел ат қойғандай, саяси теориядағы коммунитарлық көзқарас (Sandel, 1992) (əрине, идея бұдан көп ескі болғанымен) қоғамдастықты əлеуметтік өмір құндылықтарының негізгі немесе тіпті бірден-бір көзі ретінде анықтама береді. Бұл көзқарастар «индивидуализм» жəне «космополитизм» негіздерінің қарама-қарсылығында көрініс бергендіктен біршама даулы болып келеді (Avineri and de-Shalit, 1992; Brjwn, 1992; Mulhall and Swift, 1992). Бұл контексте қоғамдағы құндылықтардың міндетті түрде жеке-даралық сипаты болуы мегзелгендіктен бір қарағанда парадокс пайда болады, ал ол парадокстың мəні – əлемдік қоғамдастық идеясының «коммунитарлық» қорғанысын жасауға болмайды немесе, одан бетер, коммунитарлық байланыстар деңгейінде əлемдік қоғамдастық бірінші орынға шыға алмайды. Бұл көзқарасты, сөз жоқ, коммунитарлық көзқарастың жақтастары қолдайды. Осынау ұғым турасындағы Гегельдің скептицизмі оның «Құқық философиясындағы» əлемдік құқық жəне əлемдік тарих туралы тарауларында көрініс береді (Hegel. Philosophy of Right. 1991. P. 366-380), солай бола тұра коммунитаризмнің модернистік, əсіресе постмодернистік нұсқаларының тұжырымынша, «қоғамдастықтың маған қатысындай дəл сонша менің қоғамдастығыма қатысы бар» ештеңе жоқ... «жəне кеңейтілген қоғамдастықты адамзат деуге келмейді, өйткені оның өзіндік ішкі табиғаты бар» (Rorty, 1989. P. 59). Бұл идеяларды əрі қарай əлі қарастырамыз, əзірше мынаны баса айту қажет: қандай да бір қазіргі бар дүниені сипаттау үшін «əлемдік қоғамдастық» термині қолданылғанда, бұл қарама-қарсылықтар мен қарама-қайшылықтардың пайда болуына əкеп соғуы əбден мүмкін.

	Жоғарыда айтылғанның бəрін ескере отырып, осы тараудың мазмұнына – əлемдік қоғамдастықтың пайда болу болашағына сыни талдау жасауға келейік. Осы тақылеттес қоғамдастықтың өмірде болуының көрсеткіші тек жаһандық жалпы мүдделердің ғана дамуы емес, бірегей сəйкестілікті жалпыəлемдік түйсіну болмақ. Қазіргі əлемдегі – идеялар əлеміндегі, немесе бұдан да кеңірек мағынада, технологиялар, əлеуметтік һəм саяси іс-ірекеттер əлеміндегі – өзара теңдесуші күштердің саны соншалықты, олар бұл дамуға көмектесуге де, кедергі жасауға да қабілетті, алайда, ең маңыздысы, осынау күштер қарама-қарсылығын елемеген күннің өзінде дүниежүзілік процестердің негізінде жатқан үрдіс қоғамдастықтың пайда болуына əкеп соғатын процестердің басымдығын өте-мөте ықтимал етеді немесе соған кепілдік береді. Əмбебап нормалар мен құндылықтар жеке-дара жəне жергілікті сипаттағы нормалардан жоғары тұрады деген тұжырым – осы заманғы ымырашылдықтың іс жүзіндегі барлық көрінісінің өзіне тəн ерекшелігі; мысалы, бұл Милтон Гордонның «Либералдық тосулар»-на қатысты, бірақ ол христиандықта, эсхатологияда, Ағартуда, марксизмде, жалпы батыс прогрессистік ақыл-ойында да кездеседі. Идеяның мəні – жалпы, əлем қоғамдастық бағытында жылжуда, бірақ бұл ортақ мүдделердің жəне, бір жағынан, ортақ сəйкестіліктің, екінші жағынан, ескі жеке-дара тəртіптің, арасындағы қарама-қарсылықтың салдарынан əзер жүруде. Кейінірек оның қырлары сыни тұрғыдан екшелетін болады. Мүмкін, жолай мəселеге əлгіндей көзқарасқа түптің түбінде толығымен күмəнмен қарау керек болар.





	ІРГЕЛІ ТЕНДЕНЦИЯ



	Анағұрлым ортақ мүдделерді дамытудың үрдісі бар екендігін жəне жалпы сəйкестіліктің анағұрлым терең мағынасы бар екендігін неге сүйеніп дəлелдеуге болады? Алдымен қоғамдастық құру үрдісінің жəне дұрыс бөлмеу əлемдік қоғамдастық субъектісін пайымдаудың нəтижелерін бұрмалайтындықтан «біртұтас əлемнің» орнығуына қарама-қайшы ететін үрдістердің арасында айқын шеп жүргізудің маңызы бар екендігі түсінікті. Бұл жағдайдың тіпті терминолгиялық тұрғыдан да маңызды екендігін ХХ ғ. нағыз жаһандық экономиканың пайда болуы дəлелдейді.

	Егер, мəселен, əлемдік экономикаға кең көлемде қарасақ, онда бүгінде Валлерстайн терминологиясындағы «осы заманғы əлемдік жүйе» (Wallerstein, 1974. P. 3-11) жай ғана əлеуметтік емес, географиялық тұрғыдан да əлемдік жүйе болып табылады. Бірақ оның да, басқа структуралистердің де тұжырымдауынша, дүниежүзілік жүйе оның өзегінен, жартылай шетінен жəне шалғай түкпірінен шыққан адамдар арасындағы мүдделердің іргелі үйлесімсіздігіне негізделген. Сондықтан ол бүгінде əлемдік қоғамдастық бола алмайды. Мұндай қорытындылар халықаралық таптық ынтымақтастық тəн болғанымен əлемдік экономиканың пайда болуына неғұрлым ортодоксалды маркстік көзқарастан да (Brewer, 1980), сондай-ақ экономикалық емес, бірақ дүниежүзілік деңгейдегі біршама түбегейлі зерттеулерден – «Дүниежүзілік деңгейдегі модельдер жобаларынан» (WOMP) (Falk, 1971, 1987; Mendlovitz, 1977) туындайды. Осынау түбегейлі ұстанымдардың қайсы болмасын дүниежүзілік көлемдегі қоғамдастықтың сөз жоқ пайда болатынын болжайды, алайда ол тек WOMP жорамалдайтын революциядан немесе құндылықтар өзгергеннен кейін мүмкін дейді. Бұл зерттеушілер «біртұтас əлемді» дүниежүзілік қоғамдастыққа тек қазіргі тəртіпті еңсергеннен кейін немесе ол күйрегеннен кейін ғана теңестірмек.

	Əлемдік экономиканың саяси салдарларының басқа теоретиктері қазіргі тəртіпті бейнелеу үшін «күрделі өзара тəуелділіктің» плюралистік моделін жасады, оған мемлекеттердің өздері сияқты билікті бөлуге, режимді қолдауға, əлемдік күн тəртібін əзірлеуге жəне т.с.с. тартылған мемлекеттік емес экономикалық жəне əлеуметтік акторларды енгізді (Keohane and Nye, 1977; Krasner, 1983). «Əлемдік қоғамдастықтың» теоретиктері осыған ұқсас, бірақ мемлекеттік емес акторларға көбірек, ал экономикалық байланыстарға азырақ көңіл бөлінген модель ұсынды (Burton, 1972; Banks, 1984). Əлемдік экономика жақтастарының көзқарасынан əлемге осынау көзқарастардың айырмашылығы – қоғамдастықтың мұнда-жəне қазір өмір сүруін көздейтін ештеңе жоқ, бірақ оларда осы бағытта қозғалу үшін күрделі өзара тəуелділіктің қажеттігі де көрсетілмеген. Бейтц алғашында (Beitz, 1979) өзінің реализмді космополиттік тұрғыдан сынауын жəне бөліп таратудың халықаралық əділдігін қорғауын өзара тəуелділік əлемдік қоғамдастық құрады деген жорамалға негіздеген еді, алайда кейін ол (Beitz, 1983) Барри (Barry, 1982) мен Ричардс (Richards, 1982) жасаған осындай болжамның əділ сыналғанын мойындады. Көптеген экономикалық өзара қатынастар, əсіресе бай жəне кедей елдер арасында (ғана емес), біржақты болғанда, олардың өз пікіріне сүйенсек, əлемдік өзара тəуелділіктің күрделену үрдісі қоғамдастық құрады деп жорамалдауға болмайды.

	Бұл жерде кеңірек көзқарас қажет. Қоғамдастық қалыптаса бастау үшін үнемі ұлғайып отыратын ортақ мүдделер жəне сəйкестілік керек; «біртұтас əлем» құру – қажет, бірақ əлемдік қоғамдастық пайда болуы үшін өзінен-өзі жеткілікті шарт емес. Бұл ғаламдық экономикалық өзара тəуелділікті біріктіретін күштерді талдағанда түсінікті бола бастайды. Алайда өзіне материалдық факторлар – ортақ тұтыну мақсаттары жəне материалдық емес факторлар – ғылыми əдістерге жалпы көзқарастардың жəне, бəлкім, ұтымдылықтың бірегей стандарттарының жаһандық таралуы енетін басқа біріктіруші күштерге ауысу іске асқан кезде қажет болатын шарт онша көзге көрінбейді. Жастардың барлық жерде бірдей джинсы кигісі келетіні, бірдей тренажерлар мен электрондық ойындар пайдаланғысы келетіні немесе осы заманғы технологиялардың, егер олар хинди қолжазбаларына емес, батыс ғылымының жетістіктеріне негізделсе, анағұрлым тиімді екендігі, бəлкім, əлем туралы білгеннің пайдасы неде деген факт болып табылмайды, бірақ ол бұдан былай, егер барған сайын біртұтастанып келе жатқан əлемнің негізгі эмпирикалық тəжірибесін қалыптасып келе жатқан əлемдік қоғамдастықтың нормативтік тəжірибесі толықтыруы тиіс болса, қажет болады.

	Бұдан əрі қарай ортақ мүдделерге жəне сəйкестілікке мағына беретін моральдық серпін қажет болмақ. Алайда оның жай жеке тұлғалар мен жалпы адамдардың белсенді өзара іс-əрекетінің нəтижесі ғана болмайтынын түсіну керек, өйткені мұндай түйісу ортақ сəйкестілікті моральдық тұрғыдан түйсінудің негіздерін жасау үшін қажет. Мұның өзі ештеңеге қарамастан түсініспеушілік пен жек көрушіліктің пайда болуына ұрындыруы мүмкін, мысалы, еуропалықтар мен ацтектер бетпе-бет келгенде осылай болған (Todorov, 1987). Жеке тұлғалардың, топтардың жəне жалпы адамдардың арасындағы жеке-дара, динамикалық һəм кең көлемді түйісулермен ортақ мүдделер жəне ортақ сəйкестілік қатар жүреді деп ойлауға себептер бар ма? – мəселе осында.

	Бір қарағанда, бұл сұраққа қостап жауап беруге болатын сияқты. Қамқорлықтардың «кеңейіп келе жатқан шеңбері» (Singer, 1981) жəне отбасынан, тайпадан, қаладан бастап мемлекетке дейінгі саяси референттік топтардың қамтылуы моральдық қамқорлық аясының ұлғаюы сияқты дүниемен қатар жүретіндей рrima facie184 əсер қалдырады. Мұны нақты мысалмен көрсетейік: Перикл заманындағы ертедегі гректер өздерін негізінен отбасымен, тайпасымен, қаласымен, аз дəрежеде – Элладамен сəйкестендіретін, ал варварлармен, яғни, грекше сөйлемейтіндермен, (өздерін) мүлде сəйкестендірмейтін. Римше пайымдау саяси тұрғыдан əмбебап болатын, бірақ моральдық тұрғыдан тек қана еркін римдіктерге бағытталған еді. Христиандық кең көлемді, бірақ славяндарсыз, сарациндерсіз, еврейлерсіз жəне барлық «басқаларсыз», моральдық сəйкестілік ұсынған-ды. Бұған қарама-қарсылық ретінде қазіргі замандағы мемлекеттер-ұлттар бір-біріне сенетін, отандастар болып табылатын жəне бір-біріне қатысты, мəселен, салықтар арқылы (бұл да сенімді көрсетеді), міндеттер қабылдауға дайын ондаған жəне жүздеген миллион адамдарды біріктіреді. Оны қойып, «Эмнести Интернэшнл» сияқты адам құқықтарын қорғайтын топтар мен ерікті көмек көрсететін ұйымдардың санының өсуі олардың кейбірінің басқа мемлекеттердегі азаматтардың құқығын қорғау жөніндегі мақсаттарының əжептəуір кеңге жайылғандығын көрсетеді. Басқа мəдениеттер мысалында да көрсетуге болатын осы секілді салдарлар сəйкестілік мəнінің жалпы кеңеюі өзара тəуелділіктің күшеюімен қатар жүреді деген ойды қоштайды. Алайда, көп адамдардың пікірінше, осынау үдеріс дүниежүзілік қоғамдастық идеясының шындыққа айналғанына дейін созылады деген сөз емес.

	Əрине, соңғы кездегі қамқорлық аясының ұлғаюы мұның болашақта да жалғасатынын дəлелдемейді. Қазіргі заманда ортақ сəйкестілікке септесетін де, оған кедергі келтіретін де күштердің барлығы анық, сондықтан екіншілердің біріншілерге қарағанда анағұрлым пəрменді болуы əбден мүмкін. Бұл мəселелерге төменде толығырақ тоқталамыз, бірақ оның алдында əлемдік қоғамдастыққа бастайтын үрдіс қауіпті түрде бағаланбауы ықтимал жағдайларды қарастырайық.

	Біріншіден, ұзақ мерзімді үрдіс ұғымы айқын бағыттағы, бірақ міндетті түрде баяу, үздіксіз қисық емес, қозғалысқа мегзейтінін баса айту керек. Əрқашанда шегініс болуы ықтимал: мəселен, Еуропаның білімді бетке ұстар тобының арасында кеңейтілген ұлттық қоғамдастықтар құрған кезде туған тілдерді қолданудың арқасында байланыстың əмбебап құралы ретіндегі латын тілінің жойылғаны белгілі. Ұлы тарихи өзгерістер ешуақытта да барлық ілеспе көрсеткіштердің бір бағыттық қозғалысымен сипатталмайды. Əртүрлі көзқарастардың өкілдері келіспейтін бұдан да маңызды дүние бар. Космополиттік көзқарастың кейбір жақтастарының тұжырымдауынша, пайда болатын əлемдік қоғамдастық өз мүшелерінен барлық басқа міндеттерден асып түсетін ықыластылықтың біршама жоғары деңгейін талап ететін болады. Мысалы, Сингер, тұлғаға жəне шалғайлық һəм ұлт сияқты факторларға қатыссыз бағаланатын міндеттердің тұтас бір шоғырын атайды. Басқаша айтқанда, біз əл-ауқат пен кірістерді кедейшілік пен мұқтаждықты жою үшін жəне берілетін артық дүниелердің салыстырмалы құндылығы болашақ реципиент алатын дүниенің салыстырмалы құндылығына тең болуы үшін қайта бөліп таратуға септесуіміз қажет (Singer, 1985. P. 252). Бұл төтенше күшті міндеттеме қоғамдастықтың өз қажеттігінен гөрі утилитаризмнің сингерлік ұғымынан туындайды; ортақ моральдық талаптарды алға тартпай əлемдік қоғамдастықтың керектігі туралы айту оңай.

	Осы сияқты, отандастардың бірінің қажеттілігі басқасының қажеттілігінен жоғары дейтін «басымдық қағидатымен» Бейтцтің келіспейтіні, өкінішке орай, күшті. Мұндай келіспеушіліктің, егер, бір жағынан, өз отандастарына қатысты толық ықыластылықтың немесе, екінші жағынан, отандасқа ешқандай сыйластықтың болмауының арасында таңдау болғанда ғана мəні болмақ. Бірақ дүниенің құрылуы бұлай емес жəне де оның осылай құрылуы үшін ешқандай себеп жоқ. Өзіміздің отбасымыздың, достарымыздың, таныстарымыздың, отандастарымыздың, т.с.с. алдындағы міндеттемелерімізге келсек, біз мұны іс жүзінде əрқашан түйсінеміз əрі бұл моральға қайшы келмейді, бірақ бұл біздің өзіміздің сыртқы жеке мақсаттарымыз үшін олардың мүдделерін сыйламауға əкеп соққанға дейін болатын нəрсе. Отандастарға қатысты басымдық əлемдік қоғамдастық талаптарына, егер жақын адамның өзіне сүйспеншілік тудыру құқы айрықша емес, бірінші ретте болады дейтін əбден түсінікті көзқарастың шеңберінен шықса ғана, қарама-қайшы келеді.

	Яғни, əлемдік қоғамдастық пайда болады, «алға – кейін» прогрессистік баламасына байланыстыруды да, қасиетті құрбандық альтруизмі дүние жүзіндегі адамдар арасында үстемдік етуші немесе ететін болады дегенге сенімсіздікті те талап етпейді, деген тұжырым – оң сипаттағы тұжырым. Қажетті ортақ сəйкестіліктің мəні анағұрлым «жерге» əрі практикаға жəне Найджелдің талабына жақын (ол талап бойынша, өзіңнің жəне басқалардың мүдделерінің маңыздылығын бірдей бағамдау турасындағы Сингер мен Бейтцтің талаптарынан гөрі біз басқалардың күйзелісіне бей-жай болмауымыз керек). Дегенмен, тіпті осыншалықты əлсіз талаптар алға тарта отырып, əлгіндей сезімдердің басым болатынына күмəндануға болады. Енді осы мəселеге келейік.





	МЫЗҒЫМАЙТЫН ОБЪЕКТІЛЕР, ТОЙТАРЫЛМАЙТЫН КҮШТЕР



	Əлемдік қоғамдастықтың пайда болу үрдісі бар деп нық тұжырым жасау үшін мынадай сұрақтарға жауап беру керек: қазіргі заманда қандай күштер бұл үрдіске септеседі жəне қандайлары оған қарсы тұр? Қандай да бір пайымдауды осындай күштердің салыстырмалы қуатына негіздеуге бола ма? Бұның алдындағы тармақтың басында көрсетілгендей – бірақ бұл жерде мұны одан да оңай істеуге болады – ең алдымен мынаны баса айту керек: дүниежүзілік бірігуге септесетін де, қарсы тұратын да күштер өз терминдерінің аясында жоғарыдағы пайымдауларға сыни тұрғыдан келеді. Бір қарағанда, жаһандық ынтымақтастық жəне партикулярлық ықыластылық күштерінің қақтығысы қызығушылық тудырады, бұл нормативтік қағидаттар эмпирикалық үрдістерге жатса да, олар соңғылардан əжептəуір өзгеше жəне айырмашылығы болуға тиісті.

	Жаһандық ынтымақтастық партикулярлық ықыластылықпен əртүрлі контекстерде бетпе-бет келеді, бірақ əр қақтығыстың мəнінде сəйкестіліктің мағынасы туралы сыни мəселеге жиі əкеп тірейтін, түрлі нормативтік жеке-дара талаптардың арасындағы бəсекелестік жатыр. Ислам елдеріндегі əйелдер, халықаралық əйелдер қозғалысы есептейтіндей, өздерін кемсіту құрбандары деп сезінуі керек пе, немесе олар өздерін осы дінді ұстанушылар сияқты қасиетті мəдениетке кіріккен деп санаулары керек пе? Бразилиялық топырақ өңдеуші өзі үшін ұлттық даму талаптарын гуманизмнің қоғамдық мұрасын қорғау қажеттігімен ұштастыру мəселесін қалай шешеді? Дамыған индустриалды əлем шеңберінде əділеттілік іздеген адам қандай тетіктің көмегі арқылы өзінің жолы болмай қойған отандастары мен олардан да кедей, бірақ алыста тұратын дамушы елдердің тұрғындары арасында таңдау жасайды? Əр жағдайда сұрақ онша үзілді-кесілді емес: «Мен не істеуім керек?» – тен гөрі «Мен кіммін?» болса керек, өйткені менің істеп жатқаным, меніңше, менің кім екендігіме байланысты.

	Айтылғанның дəлелі ретінде əдетте мынадай қарама-қарсылық термин дерінде көрініс беретін моральдық сəйкестіліктің əртүрлі тұжырымдамаларының арасындағы бəсекелестікті келтіруге болады: «жаңа əлеуметтік қозғалыстар» – Мендловиц жəне Уолкер (Mendlovitz, Walker, 1987), Скотт (Scott, 1990) жəне Пакульски (Pakulski, 1991); əйелдер қозғалысы – Энло (Enloe, 1989), Грант жəне Ньюлэнд (Grant, Newland, 1991), Питерсон (Peterson, 1992) жəне осынау контексте қатысы бар Сильвестер (Sylvester, 1993); Шоудағы (Shne, 1980) экономикалық құқықтарға, Доннелли (Donnelly, 1985, 1989) мен Винсенттегі (Vincent, 1986) саяси һəм жалпы өлшеулерге көңіл аударатын жəне Рентельндегі (Renteln, 1990) мəдениетаралық құқықтардың антропологиялық негіздерін іздеп табуға тырысатын адам құқықтарының əмбебаптық тұжырымдамалардың арасындағы; дін, этникалылық, ұзын-сонар тізімнен алсақ – Мэйол (Mayall, 1989) мен Андерсондағы (Anderson, 1983) ұлтшылдық бойынша, Пискатори (Piscatori, 1986) мен Эспозитодағы (Esposito, 1983, 1992) ислам бойынша, Смиттегі (Smith, 1991) традиционализм – ретіндегі «дəстүрлілік» күштердің тізіліп берілген көрінісі мен Мойнианның (Moynihan, 1993) тамаша, бірақ өзіндік ерекшелігі бар эссесінің арасындағы бəсекелестіктер. Бар мəселенің мəнісі: мұндай анықтама беру осынау əртүрлі идеялар кей-кейде толығымен ақиқат бола бермесе де, олардың ішкі жүйелілігі бар деген болжамға негізделген.

	Кейбір жаңа əлеуметтік қозғалыстардың өзіндік ерекшеліктері де, жаһандық жайылғандығы да бар. Мəселен, феминистік қозғалыстың əртүрлі ағымдарының арасындағы дау-дамайға себеп болған мынадай мəселе – жынысты əлемді жаңадан бөлу үшін негіз ретінде немесе бөлуден жоғары тұратын жəне алғашқы кезеңде шынайы дүниежүзілік сəйкестілікке негіз құратын күш ретінде қарастыру керек пе? (Залевскидегі /Zalewski, 1993/ жəне жоғарыдағы дереккөздерде келтірілген феминистік жіктеу осыған құрылған). Бұл ахуал құрылымы мен жалпы қорытындылары жағынан марксизмде ұдайы түрлі нұсқаларда көрініс беретін жəне, əрине, тапты жыныспен ауыстыруға саятын жағдайға ұқсас. Шынтуайтқа келгенде, жұмысшы табының/əйелдердің атынан жүзеге асырылатын революциялық акциялардың мақсаты – бұдан əрі тап/жыныс басты рөл ойнамайтын əлем, яғни, нағыз жаһандық қоғамдастық құру, бірақ солай бола тұра, осынау бүкілəлемдік бəсекелестік бөлінуді бəсеңдетпейді, тек күшейте түседі жəне де осы заманғы жүйе шеңберіндегі тап/жыныс залалының жойылмайтындығынан анағұрлым жақсы. Сөйтіп, тіпті жаңа əлеуметтік қозғалыстар, мысалы, феминизм, жаһандық ынтымақтастыққа септігін тигізетінін ескергенде, біз олардың тікелей болмаса да шиеленісті күшейтуге жəне бөлінуді ушықтыруға алып келетінін білеміз.

	Партикулярлық ықыластылықтың дамуы нəтижесінде пайда болатын осынау күштердің кейбіреуі көп жағдайда дəл сондай бытысқан түрде жаһандық ынтымақтастық тұжырымдамасына балама болуы ықтимал деген негізден туындайды. Кейбір діндер (бірақ бəрі емес) осы тұрғыдан қарастырылуы мүмкін. Мысалы, ислам мен Батыс (мұндайда жаңа əлеуметтік қозғалыстар немесе Эмнести Интернэшнл секілді адам құқықтарын қорғау жөніндегі қысым жасау топтары ретінде жиі көрініс беретін) арасындағы қырғи қабақ қақтығыс жалпы ағартудың, ғылым мен рационалдықтың жəне əлемге партикулярлық ерекше мəдени көзқарас тудыратын қасаң қағидалардың арасындағы қақтығыс ретінде тұжырымдалады. Ал радикалды ислам өкілдерінің өз рөлдеріне басқаша қарайтынына таңдануға болмайды. Бұл ағартушы дін өз жолдауын гуманизм үшін əмбебап құндылық ретінде бағамдайды, жəне де оның мақсаты – барлығы осы жолдауға бағынатын əлемдік қоғамдастық; бұл тұрғыдан ол христиандыққа ұқсас жəне индуизмге қарама-қарсы қойылады, өйткені соңғыда касталық сəйкестілікке кірудің бір ғана жолы бар – ол сол кастада дүниеге келу.

	Бұл тараудың мақсаты – жаһандық жəне жергілікті күштер, ынтымақтастық пен партикуляризм арасындағы қарама-қайшылық терминдеріндегі əлемдік қоғамдастық туралы мəселені талқылау бір қарағандағыдан əлдеқайда пайдасы аз деген тезисті алға тарту. Белгілі бір жағдайларда талқылаудың мұндай жолы шындыққа жанасатыны түсінікті. Хинди «фундаменталистеріне» қарсы тұрған Үнді секуляристері өздерін жергілікті партикуляризмге қарама-қарсы тұрған жаһандық ынтымақтастық өкілдері ретінде қарастыруға құқылы деп есептейді (моральдық артықшылықты көрсетуші мəртебесі, əрине, пікір мəселесі болса да). Қазіргі заманда ұлтшылдық пен нəсілшілдікті жойылып бара жатқан күштер деуге болмайтыны белгілі, сондықтан олардың гуманизмнің əмбебап құндылықтары атынан жергілікті жерлерде көрініс беруіне қарсы тұрушылар өздерін де, басқаларды да адастырмайды – бұл толығымен аяқтауы қиын шынайы күрес. Дегенмен, кейбір аса қызықты айтыс-тартыстар осынау қалыпқа сыймайды: жергілікті нормалардың жаһандық əмбебап құндылықтарға қарама-қарсылығы не нəрсе əмбебап болып табылады немесе болуы мүмкін деген түрлі тұжырымдамалардың арасындағы бəсекелестік түріне енеді. Мəселе бұл жерде əлемдік қоғамдастық бола ма, жоқ па дегенде емес, ықтимал əлемдік қоғамдастықтардың шын мəнінде қайсысы пайда болады дегенде.

	Осы себептен қазіргі заманғы ортақ мүдделер мен сəйкестіліктің өсу болашағын бағамдай отырып, «жел қай жаққа соғатынын» түсіну қиын, тіпті бұл мүмкін болар ма екен. Дүниенің əр бөлігінде ұлтшылдық жəне этникалылық сияқты шынайы жергілікті күштер уыста ұсталынуы мүмкін, бірақ олар əр уақытта да қарсыласуға тырысады жəне əр жағдайда оларға қарсы күштер солар секілді саналуан əрі дəл сол сияқты бір-бірімен қатал бəсекелестікте болады. Бұл күрделі көпаспектілі болмысты əлемдік қоғамдастық пен оның қарсыластарының арасындағы бетпе-бет қақтығыс деңгейіне дейін оңайлатуға болмайды: əртүрлі нақты контекстерде айқын партикулярлық «қозғалмайтын объектілер» əмбебап құндылықтарға негізделген «ұстауға болмайтын күштерге» айналуы мүмкін, жəне де исламның рөлінің дəлелі ретінде – оның Батыспен қатынастарындағы антисекуляризм, бірақ Хинди партикуляризміне қарама-қарсы Үндістандағы секуляризм.

	Əмбебап құндылықтар бағытында даму үстіндегі деп есептелетін барлық күштердің ішінде, бəлкім, тек эвайроментализм ғана партикуляристік бейнелеуге зейінсіз. Қоршаған ортаны қорғаушылар, сөз жоқ, жаһандық жəне жергілікті мүдделердің қақтығысына сүйенсе де (Hurrell, Kingsbury /Харрел и Кингсбери/, 1992), қоршаған ортаның этикасы анағұрлым əмбебаптық болып келеді, өйткені жергілікті қоғамдастық қалайша ұтымды жəне этикалық тұрғыдан талап ететінін жəне өзі басқалармен бөлісетін əлемге орны толмас зиян келтіру құқығын селдір болса да пайдаланатынын түсіну қиын. Қоршаған орта этикасының өзекті мəселесі мұндай құқықты талап етуде емес, қоршаған ортаны бүлдіргендік үшін ұжымдық жауапкершілікте жатыр; мəселен, осыған байланысты əлемдік қоғамдастық мемлекеттерді олар қоршаған ортаны ластау мүмкіндігін пайдаланбағаны үшін, егер мұндай іс-əрекеттің қысқа мерзімді пайдасы болатынына көздері жетіп тұрса да, марапаттай ала ма жəне мұны қандай негізде істеуге болады, деген сұрақ туындайды; əсіресе бұл көптеген дамушы елдерге қатысты дүние (Mc Cleary /Макклеари/, 1991; Engel, Engel /Энджел жəне Энджел/, 1992). Бұл жерде сөзсіз қоғамдық мүдделерге негізделген жəне өздері һəм өздерінің ұрпақтары осы планетада өмірлерін жалғастыра алуын қалайтындардың ортақ сəйкестілігін дамытатын жаһандық күштерді оңай анықтауға болады.

	Солай бола тұра, эвайроментализмнің басқа сыртқы ұқсас қозғалыстардан айырмашылығы – ол алға тартатын ортақ сəйкестілік биологиялық факторларға негізделген жəне ол бұл сəйкестілікті қазіргі проблемаларды көрсету үшін мəдени, əлеуметтік һəм саяси салаларға ауыстырады. Бəлкім, алыс болашақта қоршаған ортаның ғаламдық өзгерулері планета тұрғындарының бəрінің, əсіресе дамыған индустриалды əлемдегі, өмір салтын түбегейлі өзгертер, бірақ бүгінде, мысалы, Арни Найэсс (Naess, 1992) сияқты «терең экологтар» айтатын осыған ұқсас талаптар шынайы əмбебаптық саяси тəжірибе түзу үшін қажет саяси дивидендтерге ие бола алмайды.

	Егеркелтірілген тұжырымдар сəлболса да шындыққа ұқсаса, ондаəлемдік қоғамдастықтың қандай да бір түрі пайда болды деп айту аз: қазіргі əлемдегі күштердің күрделі өзара іс-əрекеті оларды осынау дамуға септесетіндер жəне кедергі келтірушілер деп айқын бөлуге мүмкіндік бермейді. Осы заманғы саяси теорияда мұндай белгісіздік əдеттен тыс дүние емес жəне, бəлкім, бұл туралы ештеңе айтып керегі жоқ шығар – əлемдік қоғамдастық құруға жоғарыда айқындалған гипотетикалық үрдіс, бұған дейін болғандай, сырттай солға бұрыла береді. Солай болса да, басқа мүмкіндік те жоқ емес, яғни: бұл мəселедегі екіұштылық əлемдік қоғамдастыққа қарай қозғалыста жеке үрдіс болуы мүмкін идеяға – қоғамдастықтың мағыналық идеясын қайта бағамдауға – тікелей қатысы бар.





	ҚОҒАМДАСТЫҚ ШЕКТЕРІ



	Жоғарыда екі болжам айтылған еді: біріншіден, кең ұғымдағы қоғамдастықтың пайда болу үрдісі бұдан гөрі кең көлемдегі саяси құрылымдардың дамуына қосымша ретінде айқындалуы мүмкін; екіншіден, бұл үрдіс сақталады жəне отбасы–тайпа–қала–мемлекет қатары түптің түбінде «əлеммен» толығады деп жорамалдаудың негізі бар. Солай бола тұра, осы тараудың бұдан бұрынғы тармағынан кейін күрделілік пайда болды, ол тым қарапайым нəрселер əлем шын мəнінде қандай жолмен келе жатқандығына еш айқындық бермейтіндіктен – осы тұрғыдан қазіргі əлемді қарастыру қиын болуымен байланысты. Пайымдау барысында тұжырымның дұрыс болмай кетуі де мүмкін, кем дегенде қателік кетуі ықтимал екі жерді айтуға болады.

	Біріншіден, бəлкім, бірдеңеге қарай тарихи қозғалыс идеясының өзі қате болар, ал бұл қоғамдастықтың кез келген кеңейіп келе жатқан ұғымынан анағұрлым аз. Тарихта ұғым үлгілерін табу идеясы батыстық ақыл-ойда баяғыдан бар жəне бұл тек Қайта өркендеу дəуірінде жəне одан кейінгі кезде ғана көрініс беріп қоймайды – аталмыш идеяның тəураттық һəм христиандық тамырларын Карл Левит (Läwith, 1949) өзінің «Тарихтың мəні» еңбегінде тамаша жазды, бірақ ол бүгінде түрлі бағыттарда зерделенеді. Идеялар тарихына Квентин Скиннердің (Tully /Тьюлли/, 1988) есімімен байланысты түбегейлі көзқарас уақыт бойына жəне əртүрлі контекстерде өзгермейтін «саясат мəселелерінің» жалпы жиынтығы бар екендігін теріске шығарады; бұлай теріске шығару өзінің ұзақ мерзімді өзектілігі мен кроссмəдениеттілігінің арқасында сақталатын үрдістер идеясын сөзсіз бұзады. Əлеуметтік ғылымдардағы постмодернистік «бұрылыс» тіпті бұдан гөрі түбегейлі «метаəңгімелерге қатысты скептицизм» (Лиотар, 1986. Р. 24), мəселен, «қоғамдастық» туралы метаповесть, ұсынады. Оны қойып, марксизм-ленинизмнің академизмі мен айқын дəрменсіздігі жəне прагматикалық либерализмнің Хайектің (Hayek, 1960) атымен шендестірілетін түрінің бұдан сəл аздау дəрменсіздігі қоғамның үлкен саяси идеялардан кең көлемде көңілі қалуына əкеп тірейді; осынау постмодерндік скептицизмді қостайтын ұстаным көпсөзді емес.

	Солай бола тұра, осынау скептицизм жақыннан қарағанда кең тараған секілді көрінеді. Сөз жоқ, идеялар тарихын бізден бұрынғылар біздің мəселелерді қарастырмай тек өздерінікімен ғана айналысқан сияқты ғып көрсететін оңайлатылған викториандық прогрессизмнен бойды аулақ салу жақсы шығар, бірақ дəуір рухы бізге оңайлатушылар қатарына кіруге мүмкіндік бермейді, алайда осынау ізгі үрдістер өзін-өзі ірітіп-шірітетін нигилизмге көндігуге тиіс емес. Өткеннің саяси проблемалары қазіргі адамның бойынан еш көрінбейді жəне өмірдің барлық идеологиялары мен болашағы бұрмаланған деу қоғамдық пікірге елеулі қыр көрсету болып табылады. Бүгінде қабылданған идеяны – анағұрлым кең көлемдегі саяси қоғамдастық идеясын, мұны бізден бұрынғылар үшін жəне аңғалдыққа ұрынбай істегеннен гөрі, толығымен қорғауға болады. Қазіргі заманғы мемлекеттер қоғамдастық проблемаларын шешкен жоқ, алайда олар қол жеткен ілгерілеушілікті жоққа шығаруға болмайтынын жəне осы заманғы либералды демократиялық мемлекеттердің шынайы құндылықтарын мойындаудан бас тартуға болмайтынын түйсінуі қажет.

	Осылайша, «отбасы–тайпа–қала–мемлекет» қатарының ішінде қоғамдастықтың кеңеюі мен тереңдеуін табуға болады дегенді теріске шығаратын долбар себептер жоқ, бірақ екінші себептен бас тарту қиынырақ, ал оның мəні – жаңағы қатардың «əлеммен» аяқталуын мүмкін етпейтіндей елеулі себептердің барлығында. Жеңілдетіп айтсақ, себептің төркіні ортақ сəйкестіліктің мəнінің өзі «басқалардың» болуын талап ететіндігінде жатуы мүмкін. Осынау жалпы қабылданған жəне көңілге жұбаныш ұялататын көзқарасты 1972 жылы Даниэл Белл былайша сəтті түйіндеді: «Əр уақытта да табиғатына сүйспеншілік тəн көп адамның басын қосып біріктіруге болады, бірақ олардан басқа жанжалқойлар да бар» (Moynihan, 1993. P. 61). Алайда қанша тартымды болғанымен бұл уəж адам табиғатының небір көлеңкелі тұстарын көрсеткендіктен ғана емес, ешқандай айқын себепсіз оны өзгерту мүмкіндігін теріске шығаратындықтан да онша сендіре қоймайды. Плюрализм пайдасына айтылатын неғұрлым сенімді дəлелдер осы тараудан туындайтын идеядан гөрі қоғамдастықтың ерекшелік идеясына айқынырақ негізделген. Осынау ерекшелік идеяның өзекті тұстарын коммунитаризм туралы еңбектерден, мəселен, қазіргі заманғы Гегельдің ізбасарлары Чарветтің (Charvet, 1981), Санделдың (Sandel, 1982) жəне Фросттың (Frost, 1986) кітаптарынан табуға болады, оларға осы тараудың кіріспесінде сілтеме жасалды.

	Бұл қағидатты түсіну үшін тайпадан мемлекетке дейінгі деңгейде көрініс беретін коммуникациялар желісінің жəне өзара тəуелділіктің өсуі неге қоғамдастықтың пайда болуын сезінумен қатар жүретінінің басын ашып алу қажет. Бірақ кейбір перспективалар тұрғысынан келгенде бұл қызғылықты мəселе емес. Егер, мысалы, жақсы деген либералдық дəстүрлер бойынша қоғам ондағы сəйкестендіру дəрежесі айқын болғандықтан «өзара ұтымдылық үшін ортақ шаруашылық» болып табылса, онда бұл шаруашылық ұлғайған сайын қоғамдастық мүшелерінің саны да ықтималдылықпен өсетінін тереңірек түсіндіру үшін себеп іздеудің керегі жоқ. Жəне осынау шаруашылық дүниежүзілік көлемге жайылған сайын əр адам қоғамдастықты жылпыəлемдік тұрғыдан сезіну қабілетінің пайда болуын күтуі мүмкін; сондықтан да Бейтц (Beitz, 1979) пен Поддж (Pogge, 1989) Ролстың əлеуметтік əділдік ұғымын қоғамның жаһандық анықтауына қолдануға тырысады.

	Бірақ коммунитарлық болашақ тұрғысынан қоғамның жəне қоғамдастықтың пайда болуын бұлайша бағамдау мүлде дұрыс емес, өйткені ол қоғамдастықтың өзара ұтымдылық үшін бір-бірімен ынтымақтастыққа түскен жекелеген мүшелерінің əлеуметтікке дейінгі табиғат жəне əлеуметтікке дейінгі мүдделер мен құндылықтар ( бұларды жаңағы мүшелер өзімен бірге осынау үдеріске енгізеді) бар деген либералдық болжамына негізделеді. Бұған қарама-қарсы коммунитарлық көзқарастың тұжырымы бойынша, біріншіден, адам қоғамда басқамен қарым-қатынас үдерісінде ғана «индивидке» айналады, екіншіден, бұдан кеңірек, адам индивидке айналғаннан кейін сол индивидтің тұрпаты осы іс қай шеңберде жүзеге асты, сол қоғамның өнімі болып табылады. Сөйтіп, туыстас топтар мен тайпалардан туындайтын қоғамдастық сезімі осы заманғы мемлекет ретінде тіршілік етіп отырған дүниеден жай сан жағынан ғана өзгеше емес. Бұл жерде сапалық айырмашылық бар. Осы заманғы мемлекет отбасын азаматтық қоғам контекстіне (жекелеген адамдар дүниеде өзінің өмір жолын құруға үйренетін ортаға) орналастыра отырып, құқықты сыртқы жат күш емес, өзі жаратылған айрықша күш ретінде қарастыра келе азаматтық қоғамды конституциялық контекстке орналастыра отырып, жекелеген адамдардың тіршілік етуіне мүмкіндік жасайды, ал бұл адамдардың əлеуеті жоғарыдағыдай институттары жоқ қоғамдарда тұратын жекелеген адамдардың əлеуетінен анағұрлым жоғары. Қалай болғанда да Гегель мектебінен шыққан коммунитаристердің ұстанымы осылай.

	Осынау тұрғыдан келгенде «отбасы–тайпа–қала–мемлекет» қатары ұдайы өсіп отыратын саяси жəне əлеуметтік қауымдастықтардың жай ғана тізбегі емес: бұл барған сайын өзгеше бола беретін құрылымдар қатары, олардың əрқайсысы адамдардың ұстаным-белгіленімдеріне бұрын болмаған жаңа бір дүние қосып отырады. Бұл жерде бір сұрақтың туары анық: əлемдік қоғамдастық бізге қазіргі заманғы мемлекет бермегенді бере отырып, осы үдерісті жалғастыра ма? Оған осы тараудың кіріспесінде келтірілген жəне көптеген басқа дереккөздерде кездесуі мүмкін Гегель мен Рортиден берілетін классикалық коммунитарлық жауап теріс болмақ. Коммунитарлық көзқарас тұрғысынан қазіргі заманғы мемлекет бүкіл адамдарға əділдікпен қарай отырып, жеке адамды еркін өмір негіздерімен қамтамасыз ете алады, сондықтан қоғамдастықтың кез келген бұдан да гөрі жоғары деп есептелетін түріне қарай жылжудың, тіпті егер мұндай қозғалыс мүмкін болса да, қажеттігі жоқ. Əлемдік қоғамдастық қазіргі заманғы мемлекеттің қабілетінен жоғары болатын индивидуализм мен персонализм құру үшін ресурстар бере алмайтындықтан қажетті қадам ретінде бағамдала алмайды. Алайда бұған да тым көп иек артпау керек. Аталмыш ресурстардың берілуге тиіс екендігі олар қазіргі кезде пайдаланылмайды деген сөз емес, сондықтан мұнда келтірілген көзқарас статус-квоны мүлде жай ғана консервативті түрде қабылдау емес. Шынында да, рационалды һəм этикалық қоғамдастықтың, бəлкім, əлі еш жерде жоқтығы біздің өмір салтымызды өзгертудің императивтік қажеттігін көрсетеді.

	Сонымен гегельдік жəне жаңагегельдік тұрпаттағы коммунитаристер жаһандық ынтымақтастық күштері мен жергілікті партикуляризм күштері арасындағы күрестің алдын ала анықталмаған табиғатын түсіндіруде қиындық сезінбейді. Осынау жаһандық қақтығыстың нақты түрі жоқ жəне ол түсініксіз бағытта дамиды, өйткені бұл жерде оның негізінде жатқан, қоғамдастықты əлеуметтік ұйымның «төменгі» деңгейлерінде құрған логика жұмыс істемей қалады.Жергіліктіқақтығыстардыкоммунитаризмтерминдеріарқылытүсінуге болады, сол себепті жаңагегельшілдер осы заманғы мемлекет əлеуметтік ұйымның ең жоғарғы түрі болып табылатынына сенімді. Бірақ тіпті бұл жерде де, олардың алдындағылар айтқандай, абсолюттік рух туралы метафизикалық тұжырымдарсыз ізгіліктің зұлымдықты жеңетініне ешқандай кепілдік жоқ. Қай жағдайда болсын көптеген қазіргі коммунитаристер жаңагегельшілдерге қарағанда, түрлі қоғамдастықтар үшін түрлі саяси формалар дөп келетініне сене отырып, осы сияқты салыстырмалы тұжырымдар жасауға пəлендей құлқы жоқ (Walzer, 1983).

	Көп адамдар үшін коммунитаризмнің осынау кейінгі формасын түсіну қиындығы оның релятивизмге жақын тартуымен жəне пайымдаудан немесе айыптаушылықтан бас тартуымен байланысты (соңғысы міндетті түрде сияқты болыпкөрінгенжағдайда, мысалы,Гитлермен ПолПотсияқтыкөшбасшылардың геноцид саясатын бағамдауда). Релятивизмді сынауда əділдіктің үлесі бар жəне Уолтцер оған «ең аз əмбебап моральдық талаптардың» (Walzer, 1987. Р. 24) көмегімен жауап беруге тырысады, бұл адамдар үшін жеткіліксіз болса да, іс-əрекеттің кейбір түрлерінің əдепсіздігін, мəселен геноцидті, анықтауға толық мүмкіндік береді. Бірақ қандай жағдайда болмасын тіпті мұндай көзқараспен келіспейтін релятивист қатал билеушілерді айыптаудан бас тартуға өзін міндетті сезінбейді. Релятивистер қандай да бір əлеуметтік тəжірибені басқаның бəрінен бөле-жара қарастыруға болатынына сенбейді, олардың пікірінше, «тұтас алғандағы тіршілік түрлері белгілі бір көзқарастан туындаған мөлшердің негізінде бағамдалмауы керек» (Nagel, 1986; тағы да пікірсайысты қараңыз:Part II. Nussbaum and Sen, 1993). Осындай ұстаным қызыл кхмерлерді немесе нацистерді ақтап алады деп тұжырымдауға себеп жоқ, өйткені осынау топтар өз мəдениеттерінің немесе тіршілік түрлерінің өкілдері деп айтуға себеп жоқ. Пол Поттың ұстанымы Камбоджаның өткенін теріске шығарудан тұрды жəне əлі тұр, ал Германия тарихының гитлерлік нұсқасы бұрмаланған болып шықты. Тереңге кеткен жергілікті дəстүрлері бар əлеуметтік тəжірибе Батыста қабылданған моральдық стандарттармен, мəселен, ислам қоғамындағы əйелдердің жағдайы бойынша, қайшы келетін кездердің болатыны əбден түсінікті. Мұндайда либералды көзқарас ұстанатын коммунитаристер үшін дилемма пайда болады. Олардың есебі: бірде-бір көп өмір сүретін мəдениет əрқашан жəне кез келген жағдайда тек бір бағытта əрекет ететін əлеуметтік тəжірибеден тұратын монолит болмайтындықтан, мəдениеттің ішінен туындайтын əлеуметтік сынның əсері түптің түбінде сол мəдениетке қарсы тəжірибені күйрететін болып шығады, дегенге құрылған. Бұл дүниетанымның табиғаты да құлдықты, кейінірек батыстық еместерді – олар батыс құндылықтарына қарсылар деп есептеледі – құқықтық кемсітуді бағамдаудың табиғатымен бірдей. Осындай үдерістің кез келген нақты жағдайда жүретініне «үміт» артуға бола бермейді, өйткені коммунитарлық релятивистердің пікірінше, жағдайды өзгерту мақсатында сырттан араласудың мұндай нұсқасы ақтауға келмейтін мəдени империализмнің əрекеті болып табылады.

	Бұл пайымдаулардың мақсаты – Уолтердің квазирелятивизмі арқылы Гегельдің рух туралы «метаəңгімелерінен» Рортидің постмодернизміне дейін əртүрлі коммунитарлық көзқарастардың бар екендігін көрсету. Солай бола тұра, сол көзқарастардың əрқайсының мəні тұтастай алғанда мынаған саяды: əлемдік қоғамдастықтың қоғамдастықтар əлемінен асып түсетініне немесе асып түсе алатынына сену үшін жеткілікті себептер жоқ.





ҚОРЫТЫНДЫ




	ХАЛЫҚАРАЛЫҚ ҚОҒАМ ЖƏНЕ ДҮНИЕЖҮЗІЛІК ҚОҒАМДАСТЫҚ



	Осынау пайымдаулар конвенционалистік риторика аясында жүруде жəне, бір жағынан, адамзаттың бəрін қамтитын əмбебап қоғамдастық пен ынтымақтастықтың пайда болатынына социалистік, коммунистік жəне кейбір либералдық үміттерге қарама-қайшы келеді. Солай бола тұра, мүмкін, осыншама белсенді артикулдандырылған құндылықтар əртүрлі формаларда көрініс берер, ал əмбебап терминдерде ойлаудан бас тарту бізді əлемдік тəртіптің плюралистік тұжырымдамасының орын алуына, адамзат ынтымақтастығын конвенционалды радикализмнен гөрі іс жүзінде көбірек жəне этноорталықтық тұрғыдан азырақ түсінуге белгі болатын айырмашылықтарды қабылдаудағы ашықтыққа алып келер, деп сұраудың реті бар секілді; Конноли сияқты кейінгі модернистердің уəделері кем дегенде осындай (Connolly, 1991).

	Бұл жерде халықаралық қоғам ұғымы маңызды болмақ, себебі əлемдік қоғамдастық өз бойына дарыта алған көптеген оң ерекшеліктер заң негізінде құрылған, бірақ қандай да бір ғаламдық жобамен (Нардиннің айтуынша / Nardin, 1983/, іс жүзіндегі ассоциация ретіндегі халықаралық қоғамның жобасымен) біріктірілмеген қоғамдастықтардың көбіне тəн. Мұндай ассоциация кірістер мен əл-ауқатты елеулі түрде қайта бөлуді көздейтін өзара көмек арқылы қайғы-қасіретті жеңілдету үшін ортақ жауапкершілікті мойындауға негізделуі мүмкін. Алайда ол негіздің мəні мынада: əлеуметтік əділеттілікке жəне қоғамдастықты бұдан да тереңірек сезінуге ұмтылу жаһандық көлемде емес, көбіне жергілікті көлемде көрініс беретін болады, бұдан да маңызды «əділеттілік аясы» – өз мақсаттары жөніндегі мəдениетаралық емес, қоғамның ішкі саласы болып табылады (Walzer, 1983). Ал мақсат – нақ əлеуметтік байланыстарға құрылған нақ əлеуметтік қоғамдастықтар ассоциациясы болмақ. Бұл ұғымға идеалдық емес əлемдегі саяси өзгерістердің мақсаты болып қала беруі мүмкін стандарттар жиынтығы кіретіндіктен, ол да өзіндік мағыналық шекаралары бар əлемдік қоғамдастық ұғымы сияқты «тамаша теорияның» өнімі болып табылады (Beitz, 1979. P. 156). Алайда қоғамдастықтардың бейбіт жəне заңды өзара іс-əрекетіне əкеп тірейтін моральдық автономияның плюрализмдік идеалы оның баламасынан гөрі бүгінгі күнге анағұрлым лайықты болса керек.





Роберт Джексон




	Роберт Джексон (1946) – Британ Колумбиясы университетінің (Ванкувер) профессоры. Ол Хедли Буллдың жəне К.Вальтцтың еңбектеріне, олардың біртұтас халықаралық қоғам құру туралы идеясына сүйенді, ондай қоғам, оның түсінуінше, егемен мемлекеттер қоғамы болу керек. Ол барлық нормативтік саяси теориялар түптің түбінде этика тұжырымдамасына негізделеді деп санап, ахуалдық (ситуациялық) этиканы қалыптастырды.

	Оның еңбектері мемлекеттіліктің қолданбалы этикасын жасауға елеулі үлес қосты. Халықаралық этиканы зерттеу – бұл «этикалық философияның шеткі жағы» емес, негізінен нормативтік мəселелермен айналысатын халықаралық қатынастар мектебінің шеткі жағы болып табылатын «қолданбалы этика».

	Оның соңғы кітаптары – «QuasiStates» 1990, «States in a Changing World» 1993.





ХАЛЫҚАРАЛЫҚ ҚОҒАМНЫҢ САЯСИ ТЕОРИЯСЫ




	ХАЛЫҚАРАЛЫҚ ҚОҒАМ ИДЕЯСЫ



	Халықаралық-саяси мектептердің өкілдері ұзақ уақыт бойы халықаралық қоғам мемлекеттерден тұратын қоғам ретінде қарастырылуы тиіс деп есептеген. Мартин Уайт (Wight, 1977) пен Хедли Буллдың (Bull, 1977a) еңбектері осынау көзқарасқа тым жақын жанасты, сондықтан мен бұл тарауда тек солардың идеяларын егжей-тегжейлі қарастырамын. Сондай-ақ халықаралық қоғам идеялары мен мемлекеттік басқару өнерінің арасындағы тығыз байланыстарды талқылайтын боламыз. Жəне Парсы шығанағындағы, Сомали мен Босния-Герцеговинадағы жанжалдарға олардың ХХ ғ. соңындағы халықаралық қоғам туралы не айтатынын көру үшін қысқаша тоқталамыз.

	«Халықаралық қоғам» идеясы кейбір мағынада салиқалы түсіндіруді қажет етеді. Біріншіден, оның мүшелері тегіс егемен мемлекеттер екенін айту керек. Дүниенің бұл тəртібі Еуропа тарихының ерте кезеңіне бастайды, ол заманда суверен деп тең құқықтары (суверенитеті, егемендігі) бар, оларды осындай халықаралық заңды жағдайы жоқ өздерінің қол астындағылардан ерекшелейтін адамдардың табы – билеушілер – есептелген. Суверендер осыған ұқсас мəртебесі бар басқа субъектілермен қарым-қатынас жасай алған да, бұл халықаралық қоғамның бастамасына айналған. Мүшеліктің осынау қағидаты суверендер мемлекеттерге, тіпті олар мемлекеттерге-ұлттарға айналғанда да сақталды. Сөйтіп халықаралық қоғамның тарихы ұлтшылдық пен демократия кең тарап, жайылғанда ұлттар-мемлекеттер қоғамына айналған патшалар қоғамынан бастау алады. Ондағы мүшелік бойынша бұл өте кішкентай қоғам – саны 200-ден кем, бірақ шын мəнінде ол Жер шарының барлық еркектерін, əйелдері мен балаларын біріктіреді. Мемлекеттердің азаматтары арадағы дүние арқылы ғана – өздерінің ұлттық үкіметтері арқылы ғана – халықаралық қоғамның мүшелері болып табылады; жеке өздері мүше бола алмайды. Қалған басқа əлеуметтік, экономикалық немесе саяси ұйымдар мүшеліктен шығарылған, басқаша айтқанда, əр ұйым белгілі бір жеке мемлекетке бағынады.

	Екіншіден, халықаралық қоғам теоретиктері, сондай-ақ, халықаралық қоғамға немесе мемлекеттер қоғамына балама ретінде танитын «дүниежүзілік қоғамға» сілтеме жасайды. Олар адамның тең құқығы – тұлғаның құқықтары – туралы айтқанда, оның қай елде туғанына қарамастан адамзаттың əр нақты өкілін мегзейді. Бірақ олар бүгінде тұлғаның құқықтары егемен мемлекеттердің құқықтарына бағынатынын да айтады. Тұлға құқығында баса айтылатынындай, бүгін таңда халықаралық құқықтағы адамның заңды мəртебесі егеменді мемлекеттің өнімі болып табылады жəне мəселенің принципінде мемлекет кем дегенде оның күшін жояды. Сөйтіп, дүниежүзілік қоғам – дүниежүзілік қоғамнан гөрі тəрізі мемлекеттер қоғамының клиенті. Үшіншіден, осы теоретиктердің өзі «халықаралық жүйе» жəне «халықаралық қоғам» ұғымдарын бөліп қарастырады: соңғысының ішіне мемлекеттер арасындағы өзара міндеттемелер кірсе, біріншісі тек солардың арасындағы түйісулер мен өзара əрекеттерге мегзейді. Сөйтіп, халықаралық қоғамның өсіп-жетілуін əлсіз хабардар болушылықтан жəне өте шектеулі де тұрақсыз түйісулерден халықаралық қатынастардың жоғары дамыған институционалдық негізіндегі кең көлемді де тұрақты өзара əрекетке дейінгі үзіліссіз қозғалыс ретінде қарастыруға болады. Халықаралық қатынастар осы екі полюстың екіншісіне неғұрлым көбірек жақындаса, халықаралық қоғам соғұрлым дамыған болады.

	Ең ақырында, «халықаралық қоғам» ұғымы бойынша мемлекет атынан əрекет ететін адамдар – ресми адамдар, басқаша айтқанда, президенттер, канцлерлер, премьер-министрлер, сыртқы істер министрлері, елшілер жəне тəуелсіз елдердің басқа да көптеген өкілдері мен агенттері, болу керек.

	Олардың мінез-құлқы халықаралық қоғам теориясының назарында тұрады, алайда ол «мемлекетке» жиі сілтеме жасайтын теоретиктерге, олар шын мəнінде мемлекеттердің өкілдері немесе агенттері – «мемлекет адамдары» – туралы айтқанда, ылғи да тəн емес. Бұл ойды мен төменірек, сөз этика мен мемлекеттілікке басты назар аударатын халықаралық қоғам теоретиктері туралы болғанда, одан əрі өрістететін боламын.

	Халықаралық қоғамды мінез-құлықты мемлекет адамынан бөліп тастайтын құрылым ретінде қарастыруға болады. Бірақ бұл түсініксіз болуы мүмкін. «Жүйе» мен «қоғам» арасында Булл (Bull, 1977a. Р. 13-14) жүргізетін айырмашылық бұл түсініксіздікті одан сайын тереңдетеді, өйткені «жүйе» ұғымын халықаралық қатынастарды «күштер қақтығысы» ретінде түсіндіруге байланысты бильярд шарының оң бейнесін еске салады. Бұл бейне үстелдегі шарлардың қозғалысы мен олардың соғылуына шоғырланған, сондықтан кез келген олардың қозғалысы мен соғылуларын түсіндіру олардың табиғатына жəне өздері бір бөлігі болып табылатын жүйенің «құрылымына» қалайда қатысы бар болуы тиіс (Waltz, 1979). Бұл жерде ережелер, стратегиялар, ойын, ойыншылар жəне, бəрінен де маңыздысы, ресми адамдардың олар өздерінің сыртқы саяси қызметін жүргізгенде бастарында пайда болатын дүниелер (идеялар, мүдделер, күтулер, есеп-қисап, құндылықтар, сенімділік, қарым-қатынастар жəне т.б.) көзге ілінбейді. Солай бола тұра, халықаралық қоғам теоретиктері халықаралық қатынастарды нақ осылай қарастырады. Олар халықаралық қоғамды мемлекеттер ассоциациясы ретінде анықтайды: бұл егемен мемлекеттер деп аталатын саяси қоғамдастықтардың атынан əрекет ететін адамдар арасындағы келісім. Олар оны өз акторларынан дербес өмір сүретін сыртқы құрылым немесе функционалды жүйе ретінде қарастырмайды. Аталмыш айырмашылықты Мартин Уайт жəне Хедли Булл секілді халықаралық қоғам теоретиктерін (нормативистерді) Кеннет Уолц сияқты халықаралық жүйе теоретиктерінен (позитивистерден) бөліп отырған халықаралық ғылымдағы академиялық айтыс-тартыс қуаттап отыр. Бұл мəселедегі түсініспеушілікті болдырмау үшін, мүмкін, жүйе мен қоғам арасында Булл жүргізген бөлуді аттап өту қажет шығар, себебі адамдар арасындағы (мемлекет атынан сөйлеушілерді қоса есептегенде) қатынастардың бəрі міндетті түрде өзара түсіністік пен өзара əрекетке негізделеді, əрі бұл тұрғыдан келгенде олардың əлеуметтік маңызы бар. Бөлуді адам əрекетінің екі тұрпатының терминдерінде – «аспаптық» жəне «аспаптық емес» – қарастырған дұрысырақ (Oakeshott, 1983). Біріншісі максималарға, стратегияларға, тактикаларға жəне басқа прагматикалық пайымдауларға, сондай-ақ актордың басқа акторлардың күтілетін немесе көкейтесті шешімдері мен əрекеттеріне лайықты жауап беруге тырысушылығын көрсететін пайдаларға иек артады. Егер актор ресми адам болса, оның іс-əрекетінде саяси өнердің – күш саясаты өнерінің – таңбасы жатады, басқаша айтқанда, ол мемлекеттіліктің элементі ретінде ең алдымен ұлттық мүдделерді жəне ұлттық қауіпсіздік пен аман қалуды ойлайды. Екінші тұрпат – «аспаптық емес» – қоғамдастықтың танылатын, күтілетін жəне тең мүшелерінің бейімделу əрекеті идеясын көрсететін мораль мен заңның – норманың талаптарына сүйенеді. Егер мұндай мүше ресми адам өкілдік еткен мемлекет болып табылса, онда оның əрекеті саралап жіктелген саяси өнерді – өркениетті əрекет өнерін немесе, басқаша айтқанда, дипломатиялық диалогқа, мемлекеттер арасында болатын қатынастардағы халықаралық құқық пен халықаралық этика ережелеріне қатысты мемлекеттілік элементін, талап етеді. Осынау элементтердің бəрі мемлекеттілік өнерінде маңызды болып табылады жəне олардың барлығы мемлекеттердің осы заманғы сыртқы саясатында бар. Сонымен, халықаралық қоғам теориясына күш саясаты, халықаралық құқық пен сыйластық, əмбебап мораль мен адам əрекетінің ерекше саласы ретіндегі халықаралық қатынастар туралы осы сияқты пайымдаулар кіреді. Яғни, бұл – халықаралық саладағы адамдардың барлық қарым-қатынастарын өз ішіне кіргізуге тырысатын плюралистік теория.



	ХАЛЫҚАРАЛЫҚ ҚОҒАМДЫ ТАЛДАУ



	Жалғасып отырған пікірталас – идеямен қысқаша танысу ғана. Теориялық сынның мақсаты – халықаралық қоғамды абстрактылы тұжырымдама ретінде емес, эмпирикалық шынайылық ретінде – біз халықаралық қатынастардың пəні деп айқындайтын үдеріске тартылған шынайы адамдардың күш-жігері ретінде көрсету. Осыны айтқанда Мартин Уайт тарихи уақытпен жəне географиялық кеңістікпен салыстырғанда халықаралық қоғамның «нормалары мен құндылықтарының» жəне «институттарының» маңызды екенін атап өтеді (Bull, 1977b. Р. 17). Бұл оны адамдардың көзқарасын қалыптастыратын жəне ішкі юрисдикция аясынан тыс белсенділікке түрткі болатын мəдениеттерді, діндерді, ділдерді, «киіз кітаптарды», идеологияларды, саяси философияларды, этикалық идеяларды, құқықты, салықтарды, дəстүрлерді, лингвистикалық тіркестерді, қоғамдық пікірді, насихатты жəне т.с.с. тарихи һəм салыстырмалы талдау жасауға алып келді. Халықаралық қоғамның осынау ерекшеліктері жоғарыда келтірілген ретпен емес, толығымен – тарихи детальдарды, мəселенің мəнін аша отырып, зерттелді. Көптеген қасиеттері бойынша аталмыш көзқарасты халықаралық антропология ретінде сипаттауға болады.

	Хедли Булл негізгі назарды «əлеуметтік өмірдің қарапайым мақсаттарындағы ортақ мүдделердің мəнісінен», «осынау мақсаттарды қолдайтын» алдын ала жазылған ережелерден жəне «осынау ережелерді тиімді етуге көмектесетін институттардан» туындайтын тəртіпке аударды (Bull, 1977а. Р. 65). Адамның іс-əрекеті стандартты əрекет ережелеріне негізделеді, деген заңдық долбар Буллдың халықаралық саяси теориясының негізін қалаушы болып табылады. Ол бүкіл дүние жүзіндегі осы заманғы халықаралық қоғам пайда болған жəне жайылған жолды зерттеуді жалғастырды (Bull, Watson, 1984), сондай-ақ мемлекеттердің егемен болу мүмкіндігі аз дүниежүзілік қоғам сияқты халықаралық қоғамға баламаларды жəне осынау баламалар тарихи жүзеге асады деген тұжырымдардың себептері туралы мəселені талқылады (Bull, 1977а 1984). Оның бағамдауы көп жағдайда тарихи негізделген халықаралық-құқықтық теорияға ұқсас бола бастайды.

	Мартин Уайттың (Wight, 1987, 1991) сенімінше, əлемдегі мемлекеттік шекаралардың аясынан шығатын адами қатынастар теориялық тұрғыдан үш бəсекелес мектептің – реализмнің (немесе макиавеллизмнің), рационализмнің (немесе гроцийлықтың) жəне революционаризмнің (немесе канттық) – терминдерінде қарастырылуы тиіс. Уайттың пікірінше, бұл халықаралық саяси ақыл-ой тарихында тамаша идеялар болды. Осынау «ақыл-ой үлгілерінің» əрқайсысы адамдық қатынастар туралы өз көзқарастарына негізделген. Реализм өзін-өзі сүйетін жəне өз мүдделерін ғана ойлайтын күш агенттерінің – қарым-қатынастары тек қана соғыс арқылы реттелетін мемлекеттердің – халықаралық анархиясынан бастау алады. Реализмнің ең ұшқары көрініс беруі халықаралық қоғамның барлығын теріске шығарады; тек Гоббс айтқан табиғи ахуал ғана орын алады. Бірден-бір саяси қоғам жəне, сөзсіз, моральдық қоғамдастық мемлекет болып табылады; мемлекет пен азамат арасында (ішкі) міндеттемелер бар болғанымен мемлекеттер арасында (сыртқы) міндеттемелер жоқ. Рационализм заңды өкілдерін халықаралық құқық пен дипломатиялық хаттама байланыстыратын тəуелсіз мемлекеттер арасындағы дипломатиялық һəм коммерциялық қатынастар əлеміне мегзейді. Рационализмнің ұшқары көрініс беруі – мемлекеттер арасындағы қатынастардағы өзара сыйластықтың, келісімдердің жəне күшіндегі заңның жетілген əлемі. Революционаризм тіпті бүгінгі мемлекеттерге адамдар алдында нақты моральдық міндеттемелер жүктейтін дүниежүзілік қоғамды бейнелейді. Ұшқары революционаризмнің тұжырымынша, жер бетіндегі бірден-бір шынайы қоғам барлық адамдардан тұратын дүниежүзілік қоғам, демек, адамзат болуы мүмкін.

	Уайт əлеуметтік һəм саяси идеяларды біз өзімізді жəне біздің басқалармен қатынастарымызды айқындауға көмектесетін құрал ретінде қарастырады; осы идеялардың бірі – мемлекет; қалғандары – егемендік, адамгершілік, халықаралық заңдылық, халықтар құқығы, күштер тепе-теңдігі, соғыс жəне бейбітшілік, сауда, революция, империализм, отаршылдық жəне т.б. Жетекші теоретиктер осынау идеялардан əлемнің құрылымын лайықты жəне сенімді түрде түсіндіретін теорияның негізін жасауға тырысады. Уайт қарастыратын үш дəстүр осы мəселені шешуге талпыныс ретінде келтірілген. Солай бола тұра, соңғы кітабының (ол өлгеннен кейін жарық көрген) аяғында Уайт өзінің «рационалистік қате түсінігін» мойындайды (Wight, 1991, Р. 268), ал басқа кітабында ол тағы да: «Мен өз жан дүниеме қараған кезде, онда осы ойлардың бəрін көремін» деп жазған болатын (Wight, 1987, Р. 227).

	Хедли Булл Ватерлоодағы Канада университетінде өлерінен бір ай бұрын ғана халықаралық құқық бойынша оқыған бірқатар лекцияларын қағазға түсірген еді (Bull, 1984). Ол халықаралық қатынастардағы əділеттілік тұжырымдамасы мен тəртіп талаптарының арасындағы жалғасып отырған қарама-қарсылықты баса айтқан болатын. Оның пікірталасында əлі де болса Мартин Уайттың рухы көрініс береді, бұл пікірталаста оның айтуынша, либералдар (рационалистер) «халықаралық қатынастардағы тəртіп пен əділеттілік міндетті түрде маңызды деген идеяны қабылдаудан» бас тартады жəне «халықаралық қатынастардағы тəртіптің əділеттілік алға тартатын талаптардың көмегі арқылы анағұрлым жақсы қолдау табатынына, сондай-ақ əділдік тəртіп контекстінде анағұрлым жақсы жүзеге асатынына сенімді». Алайда ол «асқан даналықтың мəні кейде сұмдық таңдау жасауға тура келетінін консерваторлар (реалистер) мен... революционерлердің (революционаристердің) ортақ мойындауында жатыр», деген қорытынды жасайды (Bull, 1984. Р. 18). Мұндай түсіндірулер осынау аса маңызды мəселелердің Буллдың ұғымындағы екіұштылығы ретінде оңай қабылдануы мүмкін. Бірақ халықаралық істерге тартылған мемлекет қайраткері кейде қабылдауға тиіс қиын нормативтік шешімдерге байланысты сəйкессіздіктер пайда болуы толық мүмкін – Булл мұнымен келіседі.





	ХАЛЫҚАРАЛЫҚ ҚАТЫНАСТАРДАҒЫ ЖАУАПКЕРШІЛІК



	Уайт – Буллдың көзқарасы сыртқы саясаттағы моральдық таңдауды талдауға алып келеді, ал бұл əлі дамытуды талап ететін халықаралық қоғамның саяси теориясының бір бөлігі болып табылады. Жауапкершіліктің жоғарыда келтірілген Уайттың үш дəстүріне сəйкес аз дегенде үш тұжырымдамасы бар: белгілі бір мемлекетке жəне оның азаматтарының бақуаттылығына берілгендік; басқа мемлекеттердің заңды мүдделері мен құқықтарына жəне халықаралық құқыққа сыйластықпен қарау; адам құқықтары мен мораль нормаларына сыйластықпен қарау. Əрине, кейбіреулер бұған бөлу əділеттілігі мен жаһандық орта этикасы мəселелерін, сондай-ақ басқа да нормативтік тұжырымдамаларды қосуы мүмкін, бірақ мен жоғарыда көрсетілген үшеуімен шектелемін.



	Ұлттық жауапкершілік

	Бұл тұжырымдамаға сəйкес ресми адам өзінің сыртқы саясатында ұстануға тиіс мінез-құлықтың бірден-бір негізгі қағидаты ұлттық мүдделер жəне əсіресе ұлттық қауіпсіздік – ол қорғауға тиіс іргелі құндылық – болып табылады. Сыртқы саясатты бағамдаудағы осынау нормативтік көзқарас Макиавелли ережелерінен бастау алады: өз мемлекеті мен өз халқын əрқашан басқалардан жоғары қою; олардың бақуаттылығына орынсыз қауіп келтірмеу; пайдалы немесе қажет болғанда басқа елдермен ынтымақтасу, бірақ сыртқы қарым-қатынастарда орынсыз шиеленістерге бармау; аса қажеттілік туындаған жағдай болмаса өз халқын соғысқа киліктірмеу; аса қажеттілік болмаса өз жауынгерлерін сынаққа салмау; соғыс қимылдарына жібермес бұрын олардың жақсы жаттыққандарына жəне қажетті жабдықтардың бəрімен қамтамасыз етілгендеріне əбден көз жеткізу, т.с.с. Осынау нормативтік ұйғарымдардың мемлекет адамдарының міндеттерін тек қана ұлттық мүдделер мен ел азаматтарының алдындағы міндеттемелері айқындаған дербес мемлекеттер əлемі үшін тəн екендігі ақиқат нəрсе.

	Шынтуайтқа келгенде, бұл ережелер халықаралық этиканы құрамайды, өйткені оларда сыртқы міндеттемелер жоқ та, тек халықаралық мүдделер, қауіпсіздікке ұмтылу жəне қиын жағдайлардан жалтаруға тырысу ғана бар. Мемлекет қайраткерінен өз елі үшін жауапкершілік талап етуге қандай нормативтік негіз бар? Жауап саяси міндеттеменің ұқсас теориясынан туындауы мүмкін: əлеуметтік контрактіге негізделгендіктен тарихи эволюцияның, жаулап алудың немесе басқа да бір жағдайдың нəтижесі ретіндегі мемлекет – бұл өзі кіруі мүмкін кез келген халықаралық ассоциацияға қатысты алдыңғы қатарда тұратын, өзіне-өзі жеткілікті саяси қоғам. Халықаралық құқық жəне халықаралық ұйым тек аспаптық қатынастар болып табылады. Адамдар тек мемлекеттердің азаматтары болғанда ғана азаматтық һəм саяси оң құқықтарға ие болады: мемлекет қайраткерлері басқа мемлекеттердің емес, өз азаматтарын қорғауға жауапты.



	Халықаралық жауапкершілік

	Бұл тұжырымдамаға сəйкес мемлекет қайраткерлерінің өз елдерінің халықаралық қоғамға мүшелігінен туындайтын сыртқы міндеттемелері бар, ал бұл тек пайдаға ғана емес, кəдімгі халықаралық құқық, БҰҰ Хартиясы немесе мемлекеттер кіретін кез келген басқа да халықаралық келісімдер белгілейтін құқықтар мен міндеттемелерге апарып соғады. Сыртқы саясатты бағамдаудағы осынау нормативтік көзқарас Гроций ержелерінен бастау алады: яғни, халықаралық қоғамның жақсы мүшесі болу; басқа мемлекеттердің тіпті олар сенің мемлекетіңнің мүдделеріне қайшы келсе де сыйлауға лайық, сенікімен тең құқықтары мен заңды мүдделері барлығын мойындау; ізгі сенім атынан əрекет ету; халықаралық құқықты сақтау; басқыншыларды жазалау; соғыс заңдарын сақтау; кең пейілді жеңімпаз болу жəне т.с.с. Бұл нормативтік нұсқамалар жауапкершілікті халықаралық құқық пен дұшпандықтың, кекшілдіктің, мемлекеттер арасындағы диалогтың тиісті нормалары айқындайтын мемлекеттер қоғамын сипаттайды.

	Мемлекет істерін жауапты басқарудың осынау өлшемі іс жүзінде халықаралық этика болып табылады, ал ол мемлекет өзінің маңызды құқықтары мен пайдаларын жинақтайтын халықаралық қоғамның мүшесі болып табылады деген фактіден туындайды. Жекелеген мемлекет қайраткері халықаралық қоғам мен оның мүшелері алдында жауапты деген сенімнің нормативтік негізі қандай? Қарапайым жауап саяси міндеттеме теориясынан туындайды: мемлекеттердің басқа мемлекеттер мен мемлекеттер арасындағы келісімге негізделген халықаралық қоғамның алдында сыртқы міндеттемелері бар. Осылайша белгіленген конвенциялық сыртқы міндеттемелер суверендер мен азаматтар арасындағы ұлттық келісімдерге тəуелді емес, сондықтан мемлекет қайраткерінің ішкі міндеттемелеріне де тəуелді емес. Бұл – адам құқықтары, бірақ олар егемен мемлекеттердің халықаралық келісімдерімен белгіленеді; сол себепті жақсы халықаралық азамат болу үшін адам құқықтарына сыйластықпен қарау қажет.



	Адами жауапкершілік

	Бұл тұжырымдамаға сəйкес ресми адам – ол да ең алдымен адам, сондықтан оның іргелі міндеті бүкіл дүние жүзіндегі адам құқықтарын тек сыйлау емес, қорғау болып табылады. Бұл нормативтік ұстаным сыртқы саясатты бағамдауда Кант ережелеріне иек артады: басқа елдің адамдары да өзің сияқты екенін есте ұстау; қоғамдық моральды сақтау; адам құқықтарына сыйластықпен қарау; материалдық көмекке мұқтаждарға, егер бұл өзіңе заласыз болса, қарасу; соғыс қимылдары кезінде нонкомбатанттарға рақымшылық көрсету жəне т.с.с. Бұл нормативтік ережелер жауапкершілік ұғымы адамзат нəсіліне жатуымен, яғни, жалпы моральмен айқындалатын дүниежүзілік қоғамды сипаттайды.

	Мемлекетті жауапкершілікпен басқарудың космополиттік өлшемі халықаралық жауапкершілік аясынан шығып кетеді. Бұл ресми адамның өзі адам болғандықтан ғана емес, басқа елдердегі өзінің таныстарына көмектескісі немесе кедергі келтіргісі келген жағдайда да басқалармен салыстырғанда оңтайлы жағдайда тұрғандықтан осылай болады. Мемлекет адамының бүкіл дүние жүзінде адам құқықтарын сақтауға жауапты екендігіне сенімді болудың нормативтік негізі қандай? Қарапайым жауап саяси міндеттеме теориясынан туындайды: əр ресми адам мен мемлекеттің азаматы – ең алдымен кəдімгі адамдар. Бұл, əрине, əр адам орындауы тиіс негізгі адами міндеттердің алғышарты. Жалпы адам баласының өкілі ретіндегі олардың (ресми адамдардың) дербес міндеттерін баса көрсету үшін ресми адам басқалардан кем емес түрде сыйлауға тиісті табиғи құқықтар, ақыл-ой мен сананың əмбебап құқығы туралы еске алған орынды.

	Егер келтірілген өлшем мен оның талаптары жай ғана академиялық пайымдаулар емес, оперативті норма болып табылса, онда осы заманғы халықаралық қатынастарда нормативтік дилеммалар мен жанжалдар болатынын күтуге тура келетіні түсінікті. Халықаралық қатынастардың кез келген нормативтік талдауы оперативті болуы мүмкін басқалары сияқты жауапкершіліктің осынау үш өлшемін қарастыруы тиіс; олардың біреуін немесе екеуін ғана қарастыру, дұрыс дегенде, талдаудың бір бөлігін жақша сыртына шығару болса, бұрыс дегенде, – халықаралық қатынастардың нормативтік күрделілігін толық бағаламау жəне соның салдарынан сыртқы саясатта нормативтік түрде қорғалған таңдауды жүзеге асыруда шынайы қиындыққа ұрыну болып табылады. Ылғи да, барлық пайымдауларда да, кез келген жағдайда да қолданылуы мүмкін өлшемдер болмайды. Нормативтік пікір əралуандылығынан ресми адам қашып құтыла алмайды, оны ғылыми мектептер де көзге ілмеуі мүмкін емес; ол Мартин Уайт үш перспектива туралы пайымдауларға барғанда өзі сілтеме жасаған дүние болып табылады.





	ОСЫ ЗАМАНҒЫ ХАЛЫҚАРАЛЫҚ ҚОҒАМ: ҮШ ЭПИЗОД



	Жоғарыда келтірілген жауапты мемлекеттілік тұжырымдамаларын тексеру тəсілдерінің бірі – олардың ХХ ғ. аяғындағы халықаралық қоғамды айқындай алатынын анықтау. Мысалы, олар мемлекет қайраткерлері 1990 жылдардың басында бетпе-бет келген Парсы шығанағындағы жанжалдарды, Африка мен Балкан түбегіндегі шиеленістерді түсіну үшін жарамды ма?



	Ирак – Кувейт

	1991 жылдың қаңтарында Дж. Буш пен басқа да батыс көшбасшылары Саддам Хусейннің əскерлерін Кувейттен қуып шығу үшін соғыс бастағанда, олардың негізгі көздегені таяушығыстық мұнайға қол жеткізуде үзіліс болуынан нұқсан келген Батыстың өмірлік мүдделері немесе, басқаша айтқанда, ұлттық қауіпсіздік, дегенді көп адамдар айтар еді. Бірақ соғыс қалыптасқан жағдайда барабар қадамға айналды ма? Ирактың басып кіруі мен Кувейттің жаулап алынуын жаппай айыптау бүгінде мемлекет қайраткерлерінің басым көпшілігі өз əріптестерінен БҰҰ Хартиясына сыйластықпен қарауды жəне халықаралық бейбітшілік пен қауіпсіздікті сақтауды күтетінін көрсетті. Басқаша айтқанда, бұл эпизодта Иракқа халықаралық жауапкершілік нормасы қолданылды, өйткені Ирактың əрекеті жалпы алғанда агрессия актысы ретінде, сондықтан Хартияны бұзу болып қарастырылды.

	Бұл жағдайдың басқа бір мəнісін түсіндіру қажет: солтүстік Ирактағы халықаралық əскери интервенция Парсы шығанағында «таза аспан» орнату жəне ирак əскерінен курдтарды қорғау мақсатындағы соғысты ілестіріп əкетті. Ирактың солтүстігінде де, оңтүстігінде де «ұшудан азат аймақтар» белгіленді. БҰҰ Қауіпсіздік Кеңесі рұқсат берген осынау əрекеттерді қазіргі заманғы халықаралық қатынастарда гуманитарлық жауапкершіліктің нығаюы ретінде бағалауға болады. Бірақ қарастырылып отырған эпизодтың ең басты ерекшелігін айту қажет: соғыстың нəтижесінде жеңімпаз болғандардан – аталмыш жағдайда БҰҰ Қауіпсіздік Кеңесі мен оның атынан əрекет жасаған мемлекеттер «коалициясы» – жеңілген мемлекеттің аумағында əскери интервенция жүргізу құқығын талап ететін мұндай əрекеттерді күтуге болады. «Коалиция» Ирактың бүкіл аумағына соғыс салу мақсатында басып кірді. Ирак басқыншы деп есептелді жəне Парсы шығанағындағы соғыста жеңіліс тапқаннан кейін оны өзінің барлық аумағына бақылау жүргізу құқығынан айыру қажет еді (аз уақытқа болса да). Мəселені бұлай қою солтүстік Ирактағы интервенцияны онша ерекше еткен жоқ жəне мұның біріккен алып державалардың Екінші дүниежүзілік соғыстың аяғындағы Германияда істеген гуманитарлық əрекеттерінен, бəлкім, онша көп айырмашылығы болмады. Екінші жағынан, бұдан кейін Қауіпсіздік Кеңесі Босния-Герцеговинада «таза аспан» құру жөнінде шараларды іске асырды, сондықтан да осы тұрғыдан келгенде аталмыш қадам жай ғана бір мезеттік акция емес, маңызды прецедент болды.



	Сомали

	1991-1992 жж. Сомали мемлекеті іс жүзінде өмір сүруін тоқтатты да, осынау шығысафрикалық елдегі саяси бақылау халық бөлініп кеткен, өзара қырқысқан əулеттердің басшыларының қолына көшті. Елді алапат құрғақшылық жайлаған еді, мыңдаған сомалилықтар аштықтан өлім халінде болды, ал мыңдаған адамдар тамақтың жетіспеуінен қасірет шегіп, егер анархия һəм əулеттер арасындағы өзара қырқысу ерікті көмек көрсету ұйымдары жіберген азық-түлікті таратуды тоқтатса, өліп кетуі мүмкін еді. 1992 жылдың аяғында Қауіпсіздік Кеңесі азық-түлікті азап шегушілерге бөлу мақсатында Сомалидегі халықаралық əскери акцияға рұқсат берді. Қарулы күштердің негізгі бөлігін Құрама Штаттар берді, ал басқа батыс жəне батыс емес елдер шағын-шағын əскери бөлімшелер жіберді. Осы араласудың арқасында азық-түліктер жеткізіліп, елдің көптеген аудандарында ашаршылық ауыздықталды. 1993 ж. көктемінде БҰҰ соғысушы əулеттердің біріне қарсы соғыс қимылдарын бастап еді, бірақ БҰҰ əскерлері жеңіліп қалды. Осы акция барысында Сомалидің кейбір бейбіт азаматтары қаза тапты немесе жараланды, содан кейін күн тəртібіне БҰҰ-ның мандаты туралы, яғни, ол мандаттың күші азамат соғысына тікелей араласуға тарай ма, деген мəселе қойылды. Бірақ бұл уақытта Сомали қалай болғанда да БҰҰ басқаруында болатын, оның үстіне көз жетер болашақта Сомали мемлекеттілігін қайта қалпына келтіретін ешқандай белгінің нышаны жоқ еді.

	Түсіндірушілердің айтуынша, Сомали іс жүзінде, атынан басқа, қай жағынан болмасын БҰҰ-ның протекторатына айналған-ды. Сөйтіп, халықаралық қоғамдастық Сомалиге жай ғана əскери интервенция жүргізген жоқ, БҰҰ əулеттер соғысы қиратқан Сомали мемлекетінің орнына жаңасы құрылғанша басқару жауапкершілігін өз қолына алды. Сомали мемлекетінің интернационализациялануы Мандаттар лигасы мен БҰҰ қамқоршылығының ертеректегі отаршылдық дəуірін еске салады жəне араласпау құқығы абсолютті халықаралық тыйым болған отаршылдықтан кейінгі ғасырдан, бəлкім, бойды аулақ салудың куəгері ретіндегі халықаралық патернализмнің күшті жақтарын көрсетеді. Сомалидегі интервенцияға ұлттық қауіпсіздік себептері түрткі болған емес еді: онда ирак-кувейт жанжалындағыдай мұнай немесе қауіпсіздіктің басқа мүдделері болған жоқ. Мұнда барлық назарды өзіне аударған мəселе гуманизм еді.



	Босния-Герцеговина

	Қырғи-қабақ соғыстан кейінгі ең шатасқан жанжал, шамасы, бұрынғы югослав республикасы Босния-Герцеговинамен байланысты шығар. Қауіпсіздік Кеңесі, Еуропа қоғамдастығы жəне алып державалар бейбітшілікті қорғау жөніндегі созылмалы акцияға əскери тұрғыдан араласуға барғысы келмеді. Босния-Герцеговинадағы соғыс Югославияның əлі бар кезінде басталған болатын. Босния-Герцеговинаға тікелей əскери араласу хақындағы күмəнданулар мен біршама халықаралық сенбеушілік осынау жанжалды халық ішіндегі қарсыласушы мұсылмандар, серб жəне хорват қауымдастықтары арасындағы өзін-өзі билеу үшін жүріп жатқан этникалық соғыс ретінде қабылдануына байланысты. Бір жағынан, интервенцияға қарсы негізгі уəж мұның өзі азамат соғысы деген тұжырым болатын. Екінші жағынан, Босния-Герцеговина Еуропа қоғамдастығы мен Біріккен Ұлттар Ұйымы мүшелерінің мойындауы нəтижесінде егемен мемлекет болған еді, сөйтіп аталмыш ұйымдар оның тəуелсіздігі үшін негізгі жауапкершілікті өз мойындарына алған-ды. Бұдан басқа, халықаралық қоғамдастық қару-жарақ жеткізуге эмбарго қоя отырып, кең көлемді араласуды жүзеге асырған болатын, серб жəне хорват жауынгерлері қару-жарақпен бауырлас елдерден жабдықталатын болғандықтан аталмыш эмбарго үкіметке орасан зор əскери нұқсан келтірді. Көптеген бақылаушылардың тұжырымынша, бұл серб жəне хорват жауынгерлеріне Югославия аумағының үлкен бөлігін басып алуға мүмкіндік берді де елдің ыдырау үдерісін тездетті; БҰҰ мен ЕО елдің жекелеген аймақтарына оларды бөлшектемей-ақ жергілікті автономия беру жоспарын қолдай отырып, мұның алдын алғысы келгенімен, ол жоспар орындалмады.

	Босния-Герцеговинадағы 1992-1993 жж. соғыс бойынша азапты да ұзақ халықаралық пікірталастар осы заманғы мемлекет қайраткерлерін адам құқықтары алаңдататынын, бірақ олардың соғыс мəселелеріне мойын бұрғысы келмейтінін көрсетті. Бір жағынан, айқын да көзге ұрып тұрған ұлттықмүдделер немесе əскериараласуға баруүшінхалықаралық бейбітшілік пен қауіпсіздікті айқын бұзу жоқ, екінші жағынан, өз əскерлерінің арасында шығынға ұшырау қаупі жоғары жəне табысқа жетудің ықтималдылығы төмен. Осынау пікірталастың ұзақтығы, қарқындылығы жəне көп жағдайда аралық сипат алуы гуманитарлық мақсаттардың тапшылығы деген сөз емес. Ол мемлекет қайраткерлерінің көпшілігінің арасында Босния-Герцеговинаға əскери араласу табысты болады дегенге сенімділіктің жоқтығын көрсетті; тіпті көп адамдар ондай араласу проблеманы одан сайын ушықтырып жібереді деп қауіптенді. Табысқа көзқарас мораль тұрғысынан қарастырылады. Сөйтіп, белгілі бір жағдайларда халықаралық қатынастардағы сақтық аяушылық білдіруден асып түседі. Бірақ негізінде бұл екі жақтың да нормативтік көзқарастарының қарсыласуға болмайтындығымен байланысты пайымдау мəселесі. Американдық сенатор Дэниэл Патрик Мойниган теледидарға берген сұхбатында айтқанындай:

	«Біз бақылап отырған дүние сұмдық күнəға батып отыр».

	Аталмыш үш эпизод халықаралық нормалар мен мемлекеттілік этикасы туралы бізге бүгінде не айтады? Ирак-Кувейт жанжалы халықаралық əскери араласуға қатысты төмендегідей нормативтік уəжді көрсетеді: егер араласуға шамасы жететін кейбір алып державаларға жүктелер ұлттық жəне халықаралық жауапкершілік болса, мұндай араласу орынды сияқты. Болжамды əскери араласудың мынадай негіз бойынша жөні бар: бұл мемлекет қайраткерлерінің араласу құқығы болады деген сөз. Бірақ, бұдан басқа, олар араласудың реті бар ма деген сұрақты шешерде жоғары дəрежелі жауапкершілік арқалайды. Мұндай шешім алды-артын байқап алмай қабылдануы мүмкін емес (тиіс те емес): тіпті бұл ақтауға тұрарлық болса да ирак əскерлерін Кувейттен қуып шығу үшін соғыс ашу қаншалықты ақылға сияды? Үкіметтің бірінші міндеті – өз адамдарын қорғау. Бұдан кейін ол мүмкіндігі болса басқаға көмектесуге тырысуына болады. Сөз болып отырған жағдайда қабылданған шешім бойынша, əлемдік мұнаймен қамтамасыз ету ісіне үлкен қауіп төнді, Ирак халықаралық құқықты анық бұзды, əскерлерді шығынға ұшырату қаупі тым аз болатын да, табысқа жету мүмкіндігі аса жоғары болды; мұның бəрі АҚШ пен басқа бұл іске қатысқан алып державалардың көзқарасы бойынша əскери акцияны ақтап алушы еді. Бұдан арғы оқиғалар мұның орынды екенін көрсетті, бірақ ол кезде шешім қабылдаған адамдар оны əлі білмейтін.

	Босния-Герцеговина турасындамұндай нормативтік көзқарас не ұсынбақ? Қоғамдық мораль мен халықаралық гуманитарлық құқық қайда, қашан болмасын адамдардың жаппай азап шегуін тоқтату үшін, мүмкіндік болса, бір шара қолдану керектігін айтады. Сомалимен болған жағдайда АҚШ пен басқа БҰҰ державаларының əскери шығынға ұшырау қаупі біршама төмен болғандықтан, олардың гуманитарлық негізде араласуы ақтауға тұрарлық дүние екендігі айқын еді. 1993 жылдың көктеміне дейінгі оқиғалар, шешім қабылдайтын адамдардың араласуға батыл кірісетінін өздері білмесе де, мұның жөн екенін қуаттаған-ды. Босния-Герцеговинадағы жағдайда көптеген мемлекет қайраткерлері араласуды ақтаған күнде де (тіпті араласу үшін гуманитарлық негіздер жетіліп артылса да) өз əскерлеріне төнген қауіп тым жоғары, ал табысқа жету мүмкіндігі тым аз деген қорытынды жасаудан бас тарта алмады. 1993 жылдың көктеміне дейінгі оқиғалар көп нəрсені қуаттаған жоқ: өлгендер көп болды ма, əлде құтқарылғандар көп болды ма, немесе осынау саясатты іске асырғанда азап шегу азайды ма – мұны түсіну қиын еді. Бұл екі жағдай осы заманғы халықаралық қоғамда гуманитарлық араласу нормалары оперативтік болып табылады, бірақ бұл белгілі бір жағдайларда ғана солай болмақ жəне əдетте нақты терминдермен айқындалады, мысалы, аз əскери қауіп жəне табысқа жету мүмкіндігінің жоғары немесе, тым құрығанда, ақылға қонымдылығы, деген сияқтыны көрсетеді.

	Босния-Герцеговина жағдайы тəуелсіз мемлекеттерге бөлшектенген əлемде мемлекет қайраткерлері бетпе-бет келетін біршама қиын моральдық таңдаудың бетін ашады. Осынау əлемде олардың ең жоғарғы жауапкершілігі өз елінің жəне оның азаматтарының бақуаттылығын қамтамасыз ету болып табылады, солай бола тұра бұл – халықаралық қатынастардағы қатаң егемендіктің аясынан тысқарыға жылжыған əлем. Басқаша айтқанда, əлем мемлекет қайраткерінің тек мемлекеттік емес, халықаралық жəне гуманитарлық жауапкершілікке де қатысы бар дүниеге айналды. Мұндай жағдайда саяси ізгілікке жауапкершіліктің осынау өзара сіңісіп жатқан түрлері бар екендігін мойындау да, сол сияқты жауапкершіліктің бұл түрлерінің əрқайсысын ескере отырып шешім қабылдау жігері де кіреді. Бірақ кез келген шешім түптің түбінде ұлттық жауапкершілікті басқадан артық қоюы тиіс. Белгілі бір жағдайда гуманитарлық араласу құқығын мойындайтын, бірақ мұны міндетке айналдырмайтын (айналдыра алмайтын) халықаралық қоғамдастықтағы мемлекет қайраткерлерінің алдында тұрған операционалдық дилемманың мəні осында жатыр.

	Сонымен, осынау барлық жағдайда ұлттық жауапкершілік «төменгі шекара» болып табылады. Мұны былайша түсіндіруге болады: басқа екі нормативтік көзқарас жай ғана жасырылады да, халықаралық қатынастарды басқаратын шынайы нормалар ретінде ұлттық мүдде жəне ұлттық қауіпсіздік, яғни, күш саясаты, алға шығады. Бұл – классикалық реалистік көзқарас. Халықаралық қоғам теоретиктері қорғайтын баламалы көзқарас былайша болып келеді: мемлекет қайраткерлеріне олардың дербес мемлекеттік жауапкершілігі үшін нұқсан келтірмей əрқашан һəм əр жерде іске асыруға тырысатын жауапкершіліктің халықаралық жəне гуманитарлық деңгейлері тəн. Егер ұлттық жауапкершілік халықаралық қатынастардағы жауапкершілікке толығымен сай болса, онда Сомали мен Босния-Герцеговинаның проблемалары сол елдерде тұратындардың үлесінде қалар еді. Қысқасы, осынау үш эпизодты дұрыс көрсету жауапты мемлекеттіліктің барлық өлшемдерін ескеретін көзқарас қалыптастыру үшін қажет. Реализм керек, бірақ ол бүгінгі халықаралық қатынастардың нормативтік күрделілігі жағдайында жеткіліксіз. Сол сияқты рационализм мен революционаризм де қажет.

	Сонымен, халықаралық қатынастар өзара сіңісудің жəне моральдық һəм құқықтық таңдау кикілжіңінің объектісі болғандықтан, əр нақты жағдайда анағұрлым жауапты таңдау болатын нəрсе алдын ала анықталатын дүние бола алмайды. Іс-əрекет нұсқаларының əрқайсысы бойынша сенімді түрде анық қорытынды жасауға көмек ететін моральдық нормалар жоқ. Халықаралық қатынастардың кез келген нормативтік саяси теориясы бағдарлаудағы пікір əралуандылығы болатын моральдық дилеммалардың шынайы ықтималдылығына жəне белгісіздігіне ашық болуы қажет.



	АХУАЛДЫҚ ЭТИКА



	Барлық нормативтік саяси теориялар түптің түбінде этика тұжырымдамасына негізделеді. Халықаралық қоғамның саяси теориясы бұдан тыс қалмайды, бірақ Мартин Уайт пен Хедли Буллдың еңбектерінде оның этикалық негіздері тек мегзеледі. Қалай болғанда да Арнольд Уолферс (Wolfers, 1965) пен Стэнли Хоффман (Hoffmann, 1981) бұл тақырыпқа қалам сілтеген. Олардың еңбектері біздің талдауымызда қарастырылатын мемлекеттіліктің қолданбалы этикасын құруға елеулі үлес қосты.

	Мемлекеттіліктің қолданбалы этикасы əлі де айқын пəн емес. Ғалымдар тек болжам түрінде ғана мемлекет қайраткерінің нормативтік таңдауы туралы, оның шешімдерін талқылау барысында, оқиғаларды жəне олардың салдарларын біле тұра, пайымдай алады. Ал өз таңдауын жасау – мүлде басқа нəрсе. Бəлкім, кімде-кім шешім қабылдауға тартылған адамдардың рөлі мен ахуалына енсе, кімде-кім президентке немесе премьер-министрге бір-біріне қарама-қайшы шешімдердің бірін қабылдауға тура келетіндегідей жағдайды елестете алатын болса, соны үздік ғалым деуге болар. Басқаша айтқанда, егер біз халықаралық қатынастардағы нормативтік таңдауды түсінгіміз келсе, онда өзімізді акторлардың əрекеттері белгілі болғанға дейін олардың орнына қойып көруге тиістіміз. Ғалымдар осындай əрекеттердің негізінде өздері зерттеп жатқан адамдарға баға береді. Бұл ғылыми мектептер этикасының бірінші мəселесі болу керек. Ал ғылыми мектептер іске асыру керек соңғы дүние, шамасы, – абстрактылы саяси жəне моральдық философияның олимпиялық биігінен мемлекет қайраткерлеріне жоғарыдан төмен қарау. Мен халықаралық этиканы зерттеу – бұл «этикалық философияның шеткері дүниесі емес», тəрізі нормативтік мəселелермен айналысатын халықаралық қатынастар мектептерінің шеткері дүниесі болып табылатын «қолданбалы этика», деген Стэнли Хоффманмен (Hoffmann, 1981) келісемін.

	Анықтама бойынша, мемлекет қайраткерлері – нық таңдау жасауға мəжбүр, мұны басқа біреулерге аудара алмайтын адамдар; жауапкершілік аумақпен салыстырыла өлшенеді. Аталмыш ахуал оларды осы сияқты қиын таңдау алдында тұратын жеке адамдардан ерекшелейді, бірақ олар қабылдайтын шешімдер тек өздері сияқтыларға ғана ықпал етеді. Бұл қоғамдық жауапкершілік пен жеке жауапкершіліктің арасындағы өте маңызды айырмашылық. Бұл жерде мемлекет қайраткері туралы де Голльдің «Бұл жай ғана тəуекелге емес, моральдық тəуекелге баратын адам» деген анықтамасы еске түседі (Hoffmann, 1981). Президенттер мен премьерминистрлер қызметінің ерекшелігіне байланысты жалпы бақуаттылықтың, ал кейде, мəселен, соғыс кезінде, көптеген адамдардың тағдырының тізгінін қолдарында ұстайды. Сыртқы саяси таңдау үдерісінде олар кіммен болса да кеңесе алады. Бірақ ең ақырында тек солар ғана шешім қабылдауға тиісті. Мұндайда Ақ Үйде президент Трумэннің Сопақ кабинетіндегі қабырғада ілулі тұратын «Бұл доллардың тоқтайтын жері» деген белгілі сөздер еске түсуді. Шешім қабылданған екен, мемлекет қайраткерлері салдарлардың қандай болатынын мүлде білмесе де соған сəйкес əрекеттенуі керек. Бəлкім, дүниежүзілік тарихтағы ең көрнекті мысал Трумэннің 1945 жылғы тамызда Хиросима мен Нагасакиге атом бомбасын тастау туралы шешімі болып табылады.

	Мемлекет қайраткерлерінің шешімдері мен əрекеттері əрқашан уақыт пен орынның нақты жағдайларында болатындықтан оларды түсінгісі келетін ғалымдар ситуациялық этиканың кейбір нұсқаларын қабылдауы тиіс. Бұл мəселемен халықаралық қатынастар теоретигі Арнольд Уолферс (Wolfers, 1965. P. 51) айналысады, ол «жағдайлар мұрсат беретін ең жақсы моральдық таңдауды» мемлекет қайраткерінің этикасы – «жетілмегендік этикасы» ретінде айқындайды. Бұл тұжырымдама халықаралық қатынастардағы нормативтік таңдауды зерттеу үшін жақсы бастама болып табылады, бірақ ол өте маңызды элементті – акторлар мен олардың əрекеттерін – назардан шығарып алады. Біз жағдайларды қарастырып отырғандықтан, акторлар мен олардың əрекеттерін де қарастыруға тиіспіз. Біз мемлекет қайраткерінен жəне басқа халықаралық акторлардан олардың өздері қатысатын халықаралық өзара əрекет жағдайларында ұтымды не күтуімізге болады? Біз бұл сұраққа тек олардың əрекетін талқылаудың ұтымды да орынды тəсіліне қол жеткізгенде ғана жауап бере аламыз.

	Мен мемлекет қайраткерлерінің əрекетіне олардың өзі тап болған жағдайларда,яғни,ерекшеталаптардыалғатартатынжағдайларда,бағаберудің ең дұрыс тəсілі – ізгіліктің, əсіресе азаматтық немесе саяси, классикалық идеясына қайта оралу екеніне сенімдімін. Ізгілік деп мен ең дұрыс таңдау жасауға септесетін адамгершілік бейімділіктер мен тəртіптілікті түсінемін, ал ондай таңдау проблеманы шеше алады немесе қалған нұсқалармен салыстырғанда ең залалсызы болмақ. Соңғысы халықаралық қатынастар үшін, əсіресе соғыс кезінде, əдеттен тыс дүние болып табылмайды. Сонымен, біз адамның іс-əрекетін ізгілік тұрғысынан зерттегенде, біз оны ережелер немесе салдарлар тұрғысынан бағамдамаймыз. Солай бола тұра, біз оны жаны жайсаң жəне мінезі жағымды адамнан нақты жағдайларда не күтуге болатынын бағамдау үшін зерттейміз. Белгілі бір жағдайларда құндылықтарды ұстану – бұл өз бағытыңды ұстану жəне қиындықтарға, басқаша істеуге арбалғандыққа қарамастан өз міндеттемелеріңнен құтылу деген сөз. Сонымен, біздің жауапты мемлекет қайраткерінен күтетініміз – оның өз саясатын дұрыс ақпаратқа негіздеуі жəне соған, сондай-ақ қалыптасқан ахуалға сəйкес əрекет етуі. Мұны мемлекеттік құрылыс талап етеді. Басқаша айтқанда, мемлекет қайраткерін хабардар болмағаны жəне сақ бола білмегені үшін жазғыру жөн деп есептеудің реті бар.

	Мемлекет қайраткері бұқараның бақуаттылығы үшін жауапты, əрі қолында орасан зор қиратушы күш болғандықтан, кімнен болсын жауапкершілігі артып түсетіндіктен, оның даусыз саяси құндылығы сақтық болуы керек жəне маңайында қалған сұлбалар шоғырланғандықтан оны тарту кіндігі деп айтуға болады (Beiner, 1992. P. 153). Демек, аңсыздық пен жете бағаламаушылық – ең елеулі саяси кемшіліктер. Саяси құндылықтарды да айқындауға болады, олар – түзу ниеттілік, ізгі сенім, тайынбаушылық, батылдық, аяушылық, ұстамдылық жəне бəрінен жоғары тұратын əділеттілік. Осынау құндылықтардың қайсының болмасын маңыздылығы актор кезігетін ситуацияға байланысты. Черчилль «Соғыста – батылдық, жеңілісте – мойымаушылық, жеңісте – кең пейілділік, бейбітшілікте – ізгі еріктілік қажет» деген. Бұл жерде мақсат саяси құндылықтардың маңыздылығын жіктеу емес, тек біз халықаралық қатынастарды ситуациялық этика тұрғысынан зерттей бастағанда, солардың өзіне шоғырландырылған көзқарас керек екендігін баса айту. Құндылықтар бізді нақты ситуациялардағы акторлардың əрекетін мұқият бақылауға мəжбүрлейтіндіктен, мен мемлекеттіліктің қолданбалы этикасы басқаларына қарағанда ең оңтайлы көзқарас екеніне сенімдімін.





	ҚОРЫТЫНДЫ



	Хедли Булл (Bull, 1969. Р. 20) кезінде «философияға, тарихқа жəне құқыққа» сүйенген жəне «басқаның бəрін былай қойғанда пайымдауларының ашық сенімділігімен ерекшеленетін» «классикалық көзқарасты» жақтады. Осынау əсем тұжырым халықаралық қоғамның саяси теориясын жақсы жинақтайды. Мемлекет қайраткерлерін түсінуге жəне оларға қашып құтылуға болмайтын моральдық қиындықтарды жеңуге көмектесуге тырысатын саясат теоретиктері осындай пайымдауларды тұжырымдауды үйренуі керек. Мұны абстрактылы моральдық жəне саяси философияны ойдан құрастырмай, тарихты зерттей отырып жəне осы заманғы оқиғалардағы моральдық таңдаудың қиындықтарын таба отырып, іске асыруға болады. Мен сонау басынан басталатын, саясат теориясының өзекті мəселесі деп атағым келетін дүниеге тақап келдік: яғни, саяси қайраткерге қандай моральдық қасиеттер тəн болуы керек? Бұл ежелден келе жатқан сұрақ халықаралық саясат теориясының кіндік ортасында тұр. Оған бір мағынада, жалпы қанағаттанарлық жауап беру мүмкін еместігі түсінікті. Алайда сұрақтың өзі мызғымас ақиқатты мойындауы арқылы оған берілетін жауаптан анағұрлым маңызды: көп адамдардың өміріне ықпал ететін күшке ие адам орасан зор жауапкершілікті, бəлкім, адамдарға жүктелетін жауапкершіліктердің ең ауырын, арқалайды.





Френсис Фукуяма




	Френсис Фукуяма – Джон Хопкинс университетінің Пол Нитц атындағы алдыңғы қатарлы халықаралық зерттеу мектебінің халықаралық саяси экономия профессоры. Ол 1952 жылы 27 қазанда Чикаго қаласында дүниеге келген. Ол Корнель университетінде оқып, Гарвардта саяси ғылымдар докторы атағын алды. 1979-1980, 1983-89, 1995-96 жылдары RAND корпорациясы жанындағы Саяси ғылымдар департаментінің мүшесі болды. 1981-82 жылдары жəне 1989 жылы АҚШ мемлекеттік департаментінде саяси жоспарлау кабинетінің алғашқыда Орта Шығыс аймағы бойынша мамандандырылған тұрақты мүшесі болса, кейін директордың еуропалық саяси-əскери істер жөніндегі орынбасары қызметін атқарды. 1981-82 жылдары Палестин автономиясы жөніндегі Египет-Израиль келіссөздерінде АҚШ делегациясының мүшесі болды. 1996-2000 жылдар аралығында ол Джордж Мейсон университетінде қызмет істеп жүрген кезінде қоғамдық саясат профессоры атағын алды.

	Френсис Фукуяма биоэтика бойынша Президент кеңесінің мүшесі. Оған Коннектикут жəне Донe колледждерінің құрметті докторы атағы берілген, жəне де ол Демократия үшін ұлттық қайырымдылық (ДҰҚ) кеңесінің мүшесі. Ол Сыртқы істер кеңесінің құрамына кіреді, Америка саяси ғылымдар ассоциациясының, Халықаралық саясаттың Тынық мұхиттық кеңесінің жəне Дүниежүзілік бизнес желісінің мүшесі. Фукуяманың «Тарихтың соңы жəне соңғы адам» атты кітабы 1992 жылы жарық көріп, жиырмадан астам шетелде басылып шықты. Бұл бестселлер Құрама Штаттарда, Францияда, Жапонияда жəне Чилиде жарияланып, «Лос Анжелес Таймстың» «Қазіргі заманғы мүдделер санаты» номинациясы бойынша сыйлығын алды, сондай-ақ оның итальяндық нұсқасы «Premio Capri» сыйлығына ие болды. Френсис Фукуяма «Сенім: қоғамдық ізгілік жəне байлық түзу» (1995), «Ұлы ыдырау: адам табиғаты жəне қоғамдық тəртіпті қайта құру» (1999), «Біздің адамнан кейінгі болашағымыз: биотехнологиялық революция салдарлары» (2002) атты шығармалардың авторы.





ТАРИХТЫҢ СОҢЫ МА?




	Соңғы онжылдықтағы немесе сол шамадағы оқиғалардың өрбуін бақылай отырып, əлемдік тарихта керемет бір іргелі құбылыс жүріп жатқандығын сезбеу мүмкін емес. Өткен жылы қырғи қабақ соғыстың аяқталғаны жəне «бейбітшіліктің» орнағаны жария етілген көп мақала жарық көрді. Алайда бұл материалдардың көпшілігінде мəнді дүниені кездейсоқ дүниеден бөліп алуға мүмкіндік беретін тұжырымдама жоқ; олар үстірт. Сондықтан егер алда-жалда Горбачев Кремльден қуылса, ал белгісіз бір жаңа аятолла 1000 жылдық патшалық жарияласа, жаңағы комментаторлар жанжалдар дəуірінің қайта туғаны туралы жаңалықтарды бұрқыратар еді.

	Бірақ қалай дегенмен де, жүріп жатқан үдерістің ағымдағы оқиғаларға байланыс пен тəртіп енгізе отырып, іргелі сипат алатынын түсіну ұлғаюда. Жиырмасыншы ғасырда біздің көз алдымызда дүние жүзін идеологиялық зорлық-зомбылық пароксизмі меңдеп алды, мұндайда либерализмге алдымен абсолютизмнің қалдықтарымен, содан кейін – большевизммен жəне фашизммен, ақыр аяғында – бізді ядролық соғыстың ақырзаманына тартып апару қаупін тударған ең жаңа марксизммен күресуге тура келді. Бірақ алғашында батыстық либералдық демократияның салтанат құратынына соншалықты сенімді болған осынау ғасыр енді ақыр соңында неден бастады, соған қайта оралды – таяуда ғана болжанған «идеологияның ақырына» немесе капитализм мен социализмнің жақындасуына емес, экономикалық жəне саяси либерализмнің даусыз жеңісіне оралды.

	Батыстың, батыстық идеяның салтанаты ақиқат екендігінің ең бірінші себебі – либерализмде ешқандай өміршең баламалардың қалмауынан. Соңғы онжылдықта ірі коммунистік елдердің интеллектуалдық жағдайы өзгерді, оларда маңызды реформалар басталды. Бұл құбылыс жоғары деңгейдегі саясаттың аясынан тыс тұр, оны батыстың тұтынушылық мəдениетінің кең тарауынан, сол мəдениеттің санқилы түрлерінен байқауға болады: бұл шаруа рыноктары мен түрлі-түсті телевизорлар – бүгінгі Қытайда олардан аяқ алып жүруге болмайды; былтыр Мəскеуде ашылған кооперативтік ресторандар мен киім дүкендері; Токио дүңгіршектеріндегі жапоншаға салынған Бетховен; жəне де Прагада, Рангунде, Тегеранда жұрттың бəрі бірдей рахаттана тыңдайтын рок-музыка.

	Біздің куə болып отырғанымыз, шамасы, қырғи қабақ соғыстың жай ғана соңы немесе соғыстан кейінгі тарихтың кезекті кезеңі ғана емес, ол тарихтың өзінің соңы, адамзаттың идеологиялық эволюциясының аяқталуы жəне басқарудың түпкілікті түрі ретіндегі батыстық либералдық демократияны əмбебап ету. Бұл бұдан əрі ешқандай оқиғалар болмайды жəне халықаралық қатынастар бойынша «Форин Аффера» жыл сайынғы шолулардың беттері толтырылмай қалады деген сөз емес, – əзір либерализм тек идеялар, сана-сезім аясында ғана жеңді ғой; шынайы, материалдық əлемде жеңіске жетуге əлі алыс. Алайда нақ осы идеалдық əлем түптің түбінде материалдық əлемді айқындайды деп есептеуге елеулі негіз бар. Мұның неге былай екендігін түсіну үшін алдымен тарихта болатын өзгерістердің табиғатымен байланысты кейбір теориялық мəселелерді қарастырайық.



	I



	Тарихтың ақыры туралы ұғымды соны деуге болмайды. Мұның ең танымал насихатшысы – Карл Маркс, ол материалдық күштердің өзара əрекет етуімен айқындалатын тарихи дамудың мақсатты сипаты бар жəне барлық қарама-қарсылықтарды шешетін коммунистік арманға қол жеткенде ғана бітеді. Басы, ортасы жəне аяғы бар диалектикалық үдеріс ретіндегі осынау тарихтың тұжырымдамасын Маркс өзінен бұрынғы ұлы неміс оқымыстысы Георг Вильгельм Фридрих Гегельден еншілегендігін айта кеткен лəзім.

	Жаман болсын, жақсы болсын, бірақ Гегельдің тарихилығынан алынған дүниенің көбі бүгінгі ақыл-ой сандығына енген. Мəселен, адамзаттың сана-сезімі ру-тайпалық, құлиеленушілік, теократиялық жəне ақыр соңында демократиялық-теңестіруші сияқты əлеуметтік ұйымдастырудың нақты түрлеріне сəйкес келетін бірнеше кезеңнен өтті деген пайым. Гегель философтардың ішінде бірінші болып осы заманғы əлеуметтік ғылым тілінде сөйлей бастады, ол үшін адам – «табиғи құқық» теоретиктері ұстанғандай белгілі бір «табиғи» нышандардың жиынтығы емес, нақты тарихи жəне əлеуметтік ортаның өнімі. Табиғи ортаны игеру жəне оны ғылым мен техниканың көмегімен өзгерту идеясы тіпті де маркстік емес, ол нақ Гегельдің өзінікі. Тарихи релятивизмі tout court185 релятивизмі болып шыққан кейінгі тарихшылардан Гегельдің айырмашылығы, ол белгілі бір сəтте – қоғам мен мемлекеттің ақылға негізделген, түпкілікті түрі жеңген сəтте – тарих өзінің шырқау биігіне жетеді деп есептеген.

	Гегельдің сорына қарай, оны қазір Маркске жол салушы ретінде ғана біледі жəне оған марксизмнің тасасынан қарау тəн; біздердің азымыз ғана оның еңбектерімен тікелей таныса алдық. Дегенмен, Францияда Гегельді марксист түсіндірушілерден құтқаруға жəне оны идеялары қазіргі заман үшін маңызды болуы мүмкін философ ретінде қайта тірілтуге талпыныс болды. Гегельдің осынау француз түсіндірушілерінің ішіндегі ең беделдісі Александр Кожев болғаны сөзсіз; бұл орыс эмигранты 30-жылдары париждік Ecole Pratique des Hautes Etudes-те186 бірқатар семинар жүргізген. Құрама Штаттарда мүлде белгісіз болған Кожевтың Еуропа құрлығының интеллектуалдық өміріне тигізген ықпалы зор. Оның студенттерінің арасында Жан Поль Сартр, Раймон Арон сияқты болашақ ғылым жұлдыздары тəрбие алды; соғыстан кейінгі экзистенциализм өзінің көптеген категорияларын Гегельден тек Кожев арқылы ғана еншіледі.

	Кожев «Рух феноменологиясы» кезеңіндегі Гегельді – 1806 жылы тарих аяқталуға жақын деп жариялаған Гегельді қайта тірілтуге тырысты. Өйткені сол кездің өзінде Гегель Наполеонның Прусс монархиясын талқандауынан Француз революциясы идеалдарының жеңісін жəне бостандық пен теңдік қағидаттарын жүзеге асыратын мемлекеттің төніп келе жатқан əмбебаптығын көрген. Кожев Гегельдің идеясы шын мəнінде дұрыс деуден танбады187. Йена жанындағы шайқас тарихтың аяқталғанын білдірді, себебі нақ осы сəтте адамзат авангардының (бұл термин марксистерге жақсы таныс) көмегімен Француз революциясының қағидаттары жүзеге асқан еді. 1806 жылдан кейін де алда өте көп жұмыс тұрғанымен – əлі құлдық пен құл саудасын жою, жұмысшыларға, əйелдерге, негрлерге жəне басқа да аз нəсілдерге сайлау құқығын беру қажет-тін – содан бері либералды-демократиялық мемлекеттің қағидаттарын жақсарту мүмкін емес еді. Біздің ғасырымызда екі дүниежүзілік соғыс пен оларға ере жүрген революциялар һəм төңкерістер аталмыш қағидаттардың жайыла таралуына көмектесті, соның нəтижесінде провинция өркениеттің қамалы деңгейіне дейін көтерілді, ал Еуропа мен Солтүстік Американың тиісті қоғамдары либерализм қағидаттарын жүзеге асыру үшін өркениеттің алғы шебіне жылжыды.

	Тарихтың соңында пайда болатын мемлекет ымырашыл келеді, өйткені ол заңдар жүйесі арқылы адамның ажырамас бостандық құқығын мойындайды жəне қорғайды; ол əрі демократияшыл, өйткені қол астындағылардың келісімінің арқасында тірлік етеді. Кожевтың пікірінше, Батыс Еуропаның соғыстан кейінгі мемлекеттерінде – осынау сылбыр, тойынған, кеудесіне нан піскен, өзін-өзі күйттеген, ырықсыз, ең үлкен жəне ерлікке пара-пар жобасы Ортақ рынок188 болған мемлекеттерде – оның өзі айтқандай, «жалпыадамзаттық мемлекет»189 шынайы өмірлік көрініс тапты. Басқаша болуы мүмкін бе еді? Жанжалдарға толы адамзат тарихы «қарама-қайшылықтардың» болғанына негізделеді ғой: бұл жерде ертедегі адамның өзін-өзі көрсетуге тырысуы, иесі мен құлының диалектикасы, табиғатты өзгерту жəне оны иемдену, пролетарий мен капиталистің арасындағы жалпыға бірдей құқықтар үшін күрес жəне дихотомия. Жалпыадамзаттық мемлекетте барлық қайшылықтар шешілген жəне барлық қажеттіліктер орындалған. Күрес те жоқ, елеулі жанжалдар да жоқ, сондықтан генералдар мен мемлекет қайраткерлеріне деген қажеттілік те жоқ; қалған дүние негізінен экономикалық іс-əрекет қана. Кожев өмірде де өз ілімін ұстанғанын айту керек. Гегель (дұрыс түсінілетін) абсолюттік білімге қол жеткізгендіктен философтар үшін ешқандай да жұмыс қалмады, деп есептеген Кожев соғыстан кейін ұстаздықты тастап, өле-өлгенше, яғни 1968 жылға дейін ЕЭҚ-та шенеунік болып қызмет атқарды.

	Кожевтың тарихтың аяқталатынын жария етуі замандастары үшін, əрине, дүниежүзілік соғыстың бітуі жəне қырғи қабақ соғыстың басталуы тудырған француз ақыл-ой иесінің кəдімгі эксцентрикалық солипсизмі (шектен шыққан субъективтік идеализм) сияқты көрінді. Бірақ қайткенде де қалайша Кожев тарих аяқталды деген өрескелдікке барды? Мұны түсіну үшін біз осынау тұжырымның Гегель идеализмімен байланысының байыбына баруымыз керек.



	II



	Гегель үшін тарихқа қозғау салатын қайшылықтар ең алдымен адам сана-сезімінің аясында, яғни, идеялар деңгейінде190, – американ саясаткерлерінің сайлау алдындағы езбесі тұрғысынан емес, əлемнің кең көлемді біріктіруші картиналары тұрғысынан – орын алады, оларды идеология деп атаған дұрысырақ. Идеология біз оны əдетте ассоциалайтынымыздай саяси доктриналарға тірелмейді, бірақ оған кез келген қоғамның негізінде жатқан дін, мəдениет жəне ізгілік құндылықтары кіреді.

	Гегельдің идеалдық əлем мен шынайы, материалдық əлемнің қатынасына көзқарасы өте-мөте күрделі; ол үшін солардың арасындағы айырмашылық тек сыртқы көрініс191 қана, дегеннен бастайық. Ол үшін шынайы əлем философия профессорларының идеологиялық долбарларына бағынбайды; бірақ оның пікірі сана «материалдық» əлемнен тəуелсіз өмір сүреді дегенге мегзейді деу дұрыс емес. Өзі профессор бола тұрып, Гегель Йена жанындағы шайқас сияқты аса материалдық оқиғадан кейін біраз уақыт абдырап қалды. Алайда егер Гегельдің жазғандарын немесе оның ойын материалдық əлемнен атылған оқпен үзуге болатын болса, онда өз кезегінде шүріппені басатын саусаққа Француз революциясы шабыттандырған бостандық пен теңдік идеялары қозғалыс берер еді.

	Гегель үшін материалдық əлемдегі адамдардың бүкіл іс-əрекеті жəне, демек, бүкіл адамзат тарихы сана-сезімнің бұған дейінгі ахуалына тамыр жайған – кейін осыған ұқсас идеяны Джон Мейнард Кейнс те айтты, ол іскер адамдардың көзқарасы əдетте о дүниелік болған экономистер мен академиялық қағаз шимайлаушылардың бұған дейінгі ұрпақтарының идеяларының қоспасы болып табылады деп есептеген. Ең жаңа саяси ілімдерге қарағанда бұл сана-сезім кейде жеткілікті ойластырылмаған; ол діннің немесе қарапайым мəдени я моральдық дəстүрлердің кейпін киюі ықтимал. Бірақ түптің түбінде сана-сезімнің бұл аясы материалдық əлемде қажеттілікпен жүзеге асады, тіпті – өз бейнесі мен кейпі бойынша осынау материалдық əлемді жасайды. Сана – салдар емес, себеп, ол материалдық əлемнен тəуелсіз дами алмайды; сондықтан бізді қоршаған оқиғалар шым-шытырығының шынайы астары идеология болып табылады.

	Кейінгі ойшылдар Гегельдің идеализміне мүлде аз көңіл бөлді. Маркс сананың тұтас салаларын – дінді, өнерді жəне философияның өзін – «қондырманың» (мұны ол толығымен өндірістің басым материалдық тəсілі арқылы айқындады) пайдасына ысырып тастап, шынайылық пен идеалдықтың арасындағы қатынасқа төңкеріс жасады. Марксизмнің тағы бір қасіретті мұрасының мəні – біз саяси жəне тарихи құбылыстарды материалдық немесе пайдақорлық тұрғыдан түсіндіруге барғымыз келіп тұрады; біз идеялардың өзіндік күшіне сенуге бейім емеспіз. Мұның соңғы мысалы ретінде Пол Кеннедидің аса табысты болған «Ұлы державалардың өркендеуі мен құлдырауы» атты кітабын атауға болады; онда ұлы державалардың күйреуі экономикалық кернеудің асып кетуінен деп тым қарадүрсін түсіндіріледі. Əрине, мұнда бір мысқал болса да ақиқаттың жатқаны рас: өзін-өзі ұстап тұруға экономикасының əлі əзер жететін империя ылғи да өзінің шарасыздығын мойындай беруі мүмкін емес. Алайда қоғам өзінің ЖҰӨ (жалпы ұлттық өнімінің) 3 немесе 7 пайызын қорғанысқа бөле ме, не болмаса тұтыну қажеттігіне бөле ме, бұл осы қоғамның саяси басымдықтарының мəселесі, ал ол басымдықтар сананың аясында анықталады.

	Осы заманғы пайымдаудың материалдық жаққа жалтаруы марксизмге іші бұратын солшыл адамдарға ғана емес, көптеген қызуқанды антимарксистерге де тəн. Айталық, оң қанатта идеология мен мəдениеттің мəнін мойындамайтын жəне адамды, шынтуайтында, ақылды, неғұрлым қомақты пайдаға ұмтылатын индивид ретінде қарастыратын «Уолл стрит Джорнэл» журналының материалистік детерминизм мектебі тұр. Экономика оқулықтары да экономикалық өмірдің негізі ретінде нақ сондай адамды, оған түрткі болатын материалдық ынталарымен бірге қоса, қарастырады192. Осынау материалистік көзқарастардың күмəнділігін мысалмен көрсетейік.

	Макс Вебер өзінің атақты «Протестанттық этика жəне капитализм рухы» деген кітабын протестанттар мен католиктердің экономикалық іс-əрекеттеріндегі айырмашылықты көрсетуден бастайды. Бұл айырмашылықтар мынадай мақалда тұжырымдалған: «протестанттар тоя тамақтанады, католиктер тып-тыныш ұйқыға кетеді». Вебердің айтуынша, кез келген экономикалық теорияға сəйкес, ал ол бойынша адам аса көп пайда табуға тырысатын тірлік иесі, бағалардың өсуі еңбек өнімділігінің көтерілуіне жетектеуі тиіс. Алайда көптеген дəстүрлі шаруа қауымдастықтарында бұл кері нəтиже береді – еңбек өнімділігінің төмендеуіне апарып соғады: жоғары баға жағдайында күніне екі жарым марка тауып үйренген шаруа сол соманы бұрынғыдан аз жұмыс істеп табуға болатынын байқайды жəне солай істейді де. Кірісті емес, уақытты көңілді өткізуді, одан əрі афиндық саудагердің жайлы тұрмысы емес, спартандық гоплиттің əскериленген өмір салтын немесе тіпті ақсүйектің дəстүрлі уақыт өткізуін емес, ертедегі капитализм кезеңіндегі кəсіпкердің тақуалық өмір салтын таңдауды материалдық күштердің кескінсіз əрекеті арқылы еш түсіндіруге болмайды; таңдау негізінен сананың аясында, идеологияда жүреді. Вебер еңбегінің орталық тақырыбы – Марксқа қарамастан материалдық өндіріс тəсілі «базис» емес, керісінше, дін мен мəдениетке тамыр жайған «қондырма» екендігін дəлелдеу. Егер біз қазіргі заманғы капитализм жəне кіріс кіргізудің себебі не екенін түсінгіміз келсе, Вебердің пікірі бойынша, сананың аясындағы бұл екеуінің де алғышартын зерттеуіміз керек.

	Қазіргі заманғы əлем экономикалық дамудың материалистік теорияларының барлық қайыршылығын ашып берді. «Уолл стрит джорнэл» журналының материалистік детерминизм мектебі еркін нарықтық экономика өміршеңдігінің куəсі ретінде соңғы бірнеше онжылдықтағы Азияның естен тандырар экономикалық табысын келтіруді ұнатады; басқа қоғамдар да, егер олар өз халқына материалдық мүдделерге еркін еріп отыруға мүмкіндік берсе, осы сияқты табыстарға қол жеткізер еді, деген қорытынды жасалады. Əрине, еркін рыноктар жəне тұрақты саяси жүйелер – экономикалық өсудің міндетті шарты. Бірақ қиыршығыстық қоғамдардың мəдени мұрасы, еңбек, отбасылық өмір этикасы, үнемділік, исламдай емес – экономикалық іс-əрекеттің түрлеріне шектеу салмайтын дін жəне басқа да адамдардың бойына сіңген моральдық қасиеттер олардың экономикалық қызметін түсіндірерде маңызы зор екендігі дəл сол сияқты еш күмəн тудырмайды193. Солай бола тұра, материализмнің интеллектуалдық ықпалы соншалықты, тіпті осы заманғы елеулі экономикалық даму теорияларының бірде-бірі сана мен мəдениетті шындап қабылдамайды, мұның өзі шын мəнінде экономиканың аналық алқабы екенін көрмейді.

	Экономикалық іс-əрекеттің сана мен мəдениетке сүйенетінін бажайламау тіпті табиғатынан идеалды құбылыстарды материалдық себептер арқылы түсіндіру сияқты кең тараған қателікке ұрындырады. Мəселен, Қытайдағы реформа, ал соңғы кезде Кеңес Одағындағы реформа да, материалдық дүниенің идеалдық дүниені жеңуі деп, – идеологиялық ынталандыру материалдық ынталандыруды алмастыра алмағанын жəне көздеген мақсатқа жету үшін жеке бастың пайдасының дөрекі түрлеріне жүгінудің қажеттігін мойындау ретінде түсіндірілетін. Алайда социалистік экономиканың елеулі кемістігі бар екендігін бұдан отыз-қырық жыл бұрын бəрі білетін. Ендеше социалистік елдер неге орталықтандырылған жоспарлаудан тек 80-жылдары ғана бойын аулақ сала бастады? Жауапты «протестанттық» бақуаттылық пен тəуекелге таңдау жасауға жəне «католиктік» кедейлік пен қауіпсіз тірліктен бас тартуға шешім қабылдаған элитаның һəм оның көшбасшыларының санасынан іздеу керек болар194. Бұл осынау елдердің реформа қарсаңында тұрған материалдық жағдайларының ешқашан ажырамас салдары бола алмады. Керісінше, бір идеяның екінші идеяны жеңуінің нəтижесінде өзгерістер болды195.

	Барлық гегельдіктер үшін сияқты Кожев үшін де тарихтың терең үдерістері санада, немесе идеялар аясында жүріп жатқан оқиғаларға сүйенген, өйткені нəтижесінде тек сана дүниені өзінің бейнесі мен ұқсастығы бойынша қайта жасайды. 1806 ж. тарихтың соңы туралы тезис адамзаттың идеологиялық эволюциясы Француз жəне Американдық революциялардың идеалдарымен аяқталды дегенді білдірді; дегенмен, шынайы əлемдегі қандай да бір режимдер оларды толық жүзеге асырмағанымен, идеалдардың өздерінің теориялық ақиқаттығы абсолюттік болады да, оларды жақсартуға болмайды. Сондықтан Кожевті еуропалықтардың соғыстан кейінгі ұрпақтарының санасы əмбебап болмағаны алаңдатпады; егер идеологиялық даму шынында да аяқталса, онда жалпыадамзаттық мемлекет ерте ме, кеш пе, бəрібір жеңуге тиісті.

	Бұл жерде Гегельдің радикалды идеалистік көзқарасын бүге-шігесіне дейін қорғап жатуға, ашығын айтсам, менің уақытым да, күшім де жоқ. Мəселе оның жүйесінің дұрыстығында емес, сол жүйенің аясында біз өзінен-өзі түсінікті дүние ретінде жиі қабылдайтын материалистік түсіндірулердің проблемалығы қаншалықты анық көрінетіндігінде. Мəселе материалдық факторлардың рөлін теріске шығаруда емес. Идеалистің көзқарасы тұрғысынан келгенде, адамзат қоғамын кез келген еркін таңдалған қағидаттар негізінде – бұл қағидаттар материалдық əлеммен келісетін-келіспейтініне қарамастан – құрылуы мүмкін. Шынында да, адамдар рух аясында орын алатын идеялар жолында (əңгіме қасиетті сиырлар туралы немесе Қасиетті Троица196 туралы болса да) қандай да болмасын материалдық тарыншылықты мойымай көтеруге қабілетті.

	Бірақ адамның материалдық əлемді қабылдауының өзі осынау əлемді тарихи сезінуге сүйенгендіктен, материалдық əлем сананың нақты бір ахуалының өміршеңдігіне толық ықпал ете алады. Мысалы, дамыған либералды экономикалардағы ғаламат материалдық молшылық жəне соның негізіндегі шексіз түрлі тұтыну мəдениеті, шамасы, саяси саладағы либерализмге де дем беріп отыратын болса керек. Материалистік детерминизмге сəйкес либералды экономика либералды саясатты дүниеге əкеледі. Ал менің есептеуімше, керісінше, экономика мен саясат сананың бұларға дейін дербес ахуалы болады деп ұйғарады, олардың өзі сол ахуалдың арқасында ғана дүниеде орын алуы мүмкін. Либерализмге жайлы септестік ететін сананың ахуалы, егер оны жоғарыда айтқан молшылық қамтамасыз етсе, тарихтың соңында тұрақтанады. Біз былай деп қорытындылар едік: жалпыадамзаттық мемлекет – бұл экономика саласында – еркін саудада бейнемен жəне стереомен ұштасатын саяси саладағы либералды демократия.



	III



	Біз шын мəнінде де тарихтың ақырына келдік пе? Басқаша айтқанда, қазіргі заманғы либерализм шеше алмайтын, бірақ баз бір баламалық саяси-экономикалық құрылымның аясында шешілетін тағы қандай да бір іргелі «қарама-қайшылықтар» бар ма? Біз идеалистік тұрғыдан келгендіктен, жауапты да идеология мен сана саласынан іздеуіміз керек. Біз либерализмге бағышталған барлық сынды, оның ішінде есалаң мессиялар тарапынан шыққанын да, талдамаймыз; бізді тек маңызды əлеуметтік жəне саяси күштер мен қозғалыстарда жүзеге асқан жəне əлемдік тарихтың бөлігі болып табылатын дүниелер ғана қызықтыратын болады. Маңыздысы – Албания немесе Буркина-Фасо тұрғындарының басына қандай ойлар келіп жататыны емес, бүкіл адамзат үшін идеологиялық қор деп атауға болатын дүние ғана қызықты екендігі.

	Аяқталып бара жатқан ғасырда либерализмге басты-басты екі қыр көрсетілді – фашизм197 жəне коммунизм. Біріншісі бойынша, Батыстың саяси əлсіздігі, оның материализмі, моральдық азуы, бірлігінің жойылуы – либералдық қоғамдардың іргелі қайшылықтарының мəні; Батыстың пікірінше, оларды тек ұлттық айырықшалық идеясына сүйенетін күшті мемлекет жəне «жаңа адам» ғана шеше алады. Өміршең идеология ретіндегі фашизмді Екінші дүниежүзілік соғыс тас-талқан етті. Бұл, əрине, зор материалдық жеңіліс еді, бірақ ол оның үстіне идеяның жеңілісі де болып шықты. Фашизм моральдық жеккөрушіліктің салдарынан талқандалған жоқ, өйткені көп адамдар одан əзір болашақтың лебін сезіп тұрғанда оны қуаттайтын; идеяның өзі сəтсіздікке ұшырады. Соғыстан кейін адамдар герман фашизмі, оның басқа да еуропалық жəне азиялық нұсқалары сияқты, жойылуға тиіс деп ойлады. Соғыстан кейін басқа аймақтарда жаңа фашистік қозғалыстардың пайда болуына кедергі ететіндей қандай да бір материалдық себептер жоқ еді; мəселенің бəрінің тірелген жері – өктем етуші шектен шыққан ұлтшылдық бітпес жанжалдардың жəне ақыр аяғында соғыс апатының болатынына көз жеткізіп отырғандықтан бар тартымдылығынан айырылды. Хиросима мен Нагасакиге тасталған атом бомбаларының астында қалғандай рейхсканцелярия қирандыларының астында қалған бұл идеология тек материалдық тұрғыдан ғана емес, сана деңгейінде де о дүниелік болды; Аргентинадағы перонизм немесе Сабхас Чандра Бостың Үндістан ұлттық əскері сияқты герман жəне жапон үлгілері тудырған барлық тұңғыш фашистік қозғалыстар соғыстан кейін құрдымға кетті.

	Либерализмге көрсетілген бұдан да зор ғаламат идеологиялық қыр екінші ғаламат балама – коммунизм тарапынан болды. Маркстың тұжырымынша, Гегель тілімен айтқанда, либералдық қоғамға шешілмейтін аса іргелі қайшылық тəн: бұл – еңбек пен капитал арасындағы қайшылық. Кейіннен ол либерализмге қарсы басты айыптау болып табылды. Əрине, тап мəселесі Батыста ойдағыдай шешілді. Кожев айтқан (басқалар сияқты) осы заманғы американдық эгалитаризм, Маркс болжағандай, тапсыз қоғамның нақ өзі. Бұл Құрама Штаттарда байлар мен кедейлер жоқ, немесе соңғы жылдары олардың арасындағы алшақтық ұлғаймады деген сөз емес. Алайда экономикалық теңсіздіктің түп тамыры іргелі эгалитарлы жəне байыптылықпен қайта таратып бөлуші болып отырған біздің қоғамның құқықтық һəм əлеуметтік құрылымында жатқан жоқ; мəселе өткеннен мұраға қалған оның құрамдас топтарының мəдени жəне əлеуметтік сипаттамасында. Құрама Штаттардағы негрлер мəселесі – либерализмнің емес, тыйым салынғаннан кейін де көп уақыт сақталған құлдықтың нəтижесі.

	Тап мəселесі екінші орынға жылжығаннан соң батыс əлеміндегі коммунизмнің тартымдылығы – мұны батыл тұжырымдауға болады – бүгінде Екінші дүниежүзілік соғыс аяқталғаннан бергі ең төмен деңгейде тұр. Мұны қандай мəселе бойынша да: басты еуропалық коммунистік партиялардың мүшелері мен сайлаушылары санының қысқаруынан жəне олардың ашық ревизионистік бағдарламалары бойынша да; Ұлыбритания мен ГФР-дағы, Құрама Штаттар мен Жапониядағы рынок үшін жəне этатизмге қарсы шыққан консервативтік партиялардың сайлаулардағы жетістігі бойынша да; буржуазиялық қоғам ақыры еңсерілуі тиіс дегенге ең «озық» өкілдерінің өзі сенбейтін интеллектуалдық ауан бойынша да, айтуға болады. Бұл батыс елдердегі прогессивті ақыл-ой иелерінің көзқарастары кейбір жағдайларда тым патологиялық болмайды деген сөз емес. Алайда болашақта социализм салтанат құрады деп есептеушілер мүлде қартайып кеткендер немесе өз қоғамдарын шынайы саяси сезінуден тым шеткері қалғандар.

	Кейбіреулер Солтүстік Атлантика əлемі үшін социалистік баламаның қатері ешқашан да шынайы болған емес, соңғы онжылдықтарда ол қатерді бұл аймақтан тыс жердегі табыстар нығайтты, деп қарсы пікір айтуы мүмкін. Алайда бізді нақ осы еуропалық емес əлемдегі ғаламат идеологиялық өзгерістер, бұл əсіресе Азияға қатысты, таңғалдыруда. Өз мəдениеттерінің бейімделуге қабілеттілігі мен күшінің арқасында Азия ғасырдың əуел басында импортталған батыс идеологиялары күресінің аренасына айналды. Бірінші дүниежүзілік соғыстан кейін Азиядағы либерализм өте əлсіз болды; кейбіреулер осыдан бар-жоғы он немесе он бес жыл бұрын Азияның саяси болашағы тым жабырқаңқы болып көрінгенін тез ұмытады. Сондай-ақ Азиядағы идеологиялық күрестің тұтастай алғанда əлемдік саяси даму үшін нəтижесі қаншалықты маңызды екендігін де ұмытады.

	Либерализмнің батыл талқандалған бірінші азиялық баламасы империялық Жапония арқылы көрініс берген фашизм еді. Оның германдық нұсқасы сияқты ол Америка қаруының күшімен жойылды; жеңімпаз Құрама Штаттардың өзі Жапонияға либералды демократияны теліді. Жапондықтар, əрине, батыс капитализмін жəне саяси либерализмін танымастай етіп өзгертті198. Көптеген американдықтар қазір жапон өнеркəсібін ұйымдастыру американдықтан немесе еуропалықтан мүлде басқаша екенін, ал билік басындағы либералдық-демократиялық партияның ішіндегі фракциялық оңтайландыруды демократия деп атау үлкен күмəн тудыратынын жақсы түсінеді. Солай бола тұра, экономикалық жəне саяси либерализмнің маңызды элементтерінің жапон дəстүрлері мен институцияларының ерекше жағдайында сіңісуі олардың өміршеңдігін көрсетеді. Бұдан да маңыздырағы – Жапонияның дүниежүзілік тарихқа қосқан үлесі. Құрама Штаттардың ізімен жүріп отырып, ол осынау жалпыадамзаттық мемлекеттің нышаны да, іргетасы да болып табылатын шынайы əмбебап тұтыну мəдениетіне келіп жетті. В.С.Найпол революциядан кейін іле хомейнилік Иранда саяхат жасай жүріп, аяқ аттаған сайын «Сони», «Хитачи», «Джи-ви-си» фирмалары өнімдерінің жарнамалары кездесіп отыратынын айтқан, бұл, əрине, режимнің шариғат заңдарына негізделген мемлекетті қалпына келтіруге талпынысының шындыққа жанаспайтынын көрсетті. Көп жағдайда Жапония құрған тұтыну мəдениетіне қосылуға тырысу бүкіл Азияға экономикалық, демек, саяси либерализмнің таралуында шешуші рөл атқарады.

	Жапонияның үлгісі бойынша индустрияландыру жолына түскен Азияның басқа елдерінің экономикалық жетістіктері бүгінде баршаға белгілі. Гегельдің көзқарасы бойынша маңыздысы, саяси либерализмнің экономикалық либерализмнің ізін ала жүріп отыруы – бұл көп адамдар күткеннен баяуырақ болса да, бірақ, шамасы, бұлтармайтын дүние. Бұл жерде біз тағы да жалпыадамзаттық мемлекет идеясының жеңісін көреміз. Оңтүстік Корея жүріп жатқан демократиялық үдерістен оқшауланып қала алмайтын, ұлғайып отырған жəне білімі жақсы орта табы бар осы заманғы, шаһарланған қоғамға айналды. Осынау жағдайда халықтың басым көпшілігі үшін күні өткен əскери режимнің биліктің басында болуы төзгісіз еді, ал, мəселен, экономикада тек он шақты ғана жыл алға кеткен Жапонияда қырық жылдан астам уақыт парламенттік институттар жұмыс істеуде-тін. Тіпті Бирмадағы көптеген онжылдықтар бойы Азияның маңызды үдерістерінен оқшау қалған социалистік режимнің өзі былтыр экономикалық жəне саяси жүйені ырықтандыруға байланысты бірқатар сілкіністерді бастан өткерді. Диктатор Не Виннің бақытсыздығы Бирма əскерінің офицері Сингапурға емделуге барып, социалистік Бирманың ОШАМҚ (АСЕАН) бойынша көршілерінен сұмдық артта қалғанын көргеннен кейін адам айтқысыз торыққандығынан басталған екен, деген əңгіме бар.

	Бірақ либералдық идеяның күші, егер ол Азиядағы ең көне əрі ұлы Қытай мəдениетіне тиіспегенде, осыншалықты əсерлі болмас еді. Коммунистік Қытайдың болуының өзі идеологиялық тартудың балама полюсін құрған еді жəне осы сипатымен либерализм үшін қатерлі болатын. Бірақ соңғы он бес жылда экономикалық жүйе ретіндегі марксизм-ленинизм толығымен беделінен айырылып еді. Оныншы Орталық Комитеттің 1978 жылғы атақты Үшінші пленумынан бастап қытай компартиясы 800 миллион қытайлықтарды қамтыған ауыл шаруашылығын ұжымсыздандыруды бастады. Ауыл шаруашылығында мемлекет салық жинаушы рөлін ғана атқаратын болды, шаруалардың бойына жалпыадамзаттық мемлекетке деген талғам дарыту, сөйтіп олардың еңбегін ынталандыру мақсатында тұтыну заттарын өндіру күрт көтерілді. Реформаның нəтижесінде бас-аяғы бес жылдың ішінде астық өндіру екі есе өсті; сөйтіп, осы кезеңде Дэн Сяопин үшін реформаны экономиканың басқа да салаларына жаюға мүмкіндік беретін елеулі саяси негіз пайда болды. Ал енді реформа басталғандағы Қытай көрсеткен серпінділікті, бастамашылықты жəне ашықтықты ешқандай экономикалық статистикамен көрсету мүмкін емес.

	Бүгінде Қытайды либералды демократия деп еш айтуға келмейді. Нарық жолына экономиканың 20 пайыздайы ғана түскен, əрі ең маңыздысы, ел басқаруды биліктің тұтқасын басқаларға беру мүмкіндігі туралы ойлаудың өзіне жол бермейтін, өзін-өзі тағайындаған коммунистік партия жалғастыруда. Дэн саяси жүйені демократияландыруға байланысты Горбачев уəделерінің бірде-бірін бермеді, жариялылықтың қытайша баламасы да жоқ. Горбачев Брежнев пен Сталин турасында істегендей емес, Қытай басшылығы Мао мен маоизмді сынағанда анағұрлым сақтық танытты жəне сөз жүзінде марксизм-ленинизмді өзінің идеологиялық тұғыры ретінде тұжырымдауды жалғастыруда. Алайда Қытайдағы бүгінде билік басында тұрған жаңа технократиялық элитаның дүниетанымымен жəне мінез-құлқымен таныс əр адам марксизм мен идеологиялық өктемдіктің ендігі жерде еш саяси маңызы жоқ екендігін жəне бұл елде революция заманынан бері бірінші рет буржуазиялық тұтынушылық шынайы мəнге ие болғанын білер еді. Реформа барысындағы түрлі іркілістерді, «рухани кірлеушілікке» қарсы науқандарды жəне саяси «ауытқуларға» жасалатын шабуылдарды аса күрделі саяси ауысуды жүзеге асырарда қолданылатын тактикалық амалдар деп қарастыру керек.

	Дэн саяси реформа туралы мəселені шешуден жалтара отырып жəне бір мезетте экономиканы жаңа негізге аудара отырып, Горбачевтың қайта құруына ілесе жүрген «тұғырды шайқалту» дегенді болдырмауға қол жеткізді. Бірақ қалай болғанда да экономикалық билік адамдардың қолына көшкенде, ал экономика сыртқы əлем үшін ашық бола бастағанда, либералдық идеяның тартымдылығы өте күшті болып қала береді. Қазіргі кезде 20 мыңнан аса қытай студенттері АҚШ-та жəне басқа да батыс елдерінде оқып жатыр, іс жүзінде олардың бəрі – қытай игі жақсыларының балалары. Үйлеріне қайтқаннан кейін жəне ел басқару ісіне араласқаннан кейін олар Қытайдың жалпыдемократиялық үдерістен тыс қалған бірден-бір азиялық ел болып қалуына жол беретініне сену қиын. 1986 жылдың желтоқсанында Пекинде бірінші рет өткен жəне таяуда Ху Яобанның өліміне байланысты қайталанған студенттер шеруі – саяси жүйені өзгерту үшін қанат жаятын қозғалысқа айналар дүниенің басы ғана.

	Алайда Қытайдағы оқиғалар қанша маңызды болғанымен тек Кеңес Одағындағы – «дүние жүзі пролетариатының отанындағы» – жағдай ғана марксизм-ленинизм табытының қақпағына соңғы шегені қағып отыр. Биліктің ресми институттары тұрғысынан келгенде оны Горбачев басқарған төрт жылдың ішінде онша көп дүние өзгерген жоқ: еркін рынок пен кооператив қозғалысы орталықтандырылған-жоспарлы болып қалып отырған кеңес экономикасының түкке тұрмас бөлігін құрайды; саяси жүйе бұрынғысынша компартияның қолында – ол енді ғана демократиялана жəне билікті басқа топтармен бөлісе бастады; режим өзінің бірден-бір мақсаты социализмді жаңғырту жəне оның идеологиялық негізі марксизм-ленинизм болып қала береді деген тұжырымын жалғастыруда; ең ақырында, Горбачевқа көп дүниені бұрынғы қалпына қайта келтіре алатын болашақ қуатты консервативті оппозиция қарсы тұр. Бұдан басқа, экономика саласында да, саясатта да Горбачев ұсынған реформалардың жемісті болатынына оптимизммен қарау өте қиын. Алайда бұл жерде менің мақсатым таяудағы оқиғаларды талдау немесе болжау айту емес; мен үшін идеология мен сана саласындағы терең үрдістерді көру маңыздырақ. Ал бұл тұрғыдан келгенде өзгерістердің адам таңғаларлық екендігі анық.

	Кеңес Одағынан кеткен эмигранттардың айтуынша, шынтуайтқа келгенде, елде ендігі жерде ешкім марксизм-ленинизмге сенбейді жəне бұл марксистік ұрандарды барып тұрған арсыздықпен жар салып айтушы кеңес көшбасшыларының арасында аса бедерлі көрініс беруде. Жəне де Брежневтен кейінгі кеңес мемлекетіндегі сыбайлас жемқорлық пен іріп-шірудің өзі онша көңіл аудартқан жоқ, өйткені мемлекет кеңес қоғамының негізінде жатқан іргелі қағидаттардың қайсына болсын күмəнмен қарауға бармай тұрғанда жүйе əлі де болса жай инерция бойынша тірлік жасай берер еді, тіпті сыртқы саясат пен қорғаныс салаларында серпінділік те танытар еді. Марксизм-ленинизм өзіндік бір сиқырлы дуа сияқты болды, ол бірден-бір ортақ тұғыр еді де, көшбасшылар соған сүйеніп қана кеңес қоғамын басқаруға келісетін. Бұл қаншалықты сандырақ жəне ақылға симаушылық екендігіне мəн берілмейтін.

	Горбачев билік басына келгеннен кейінгі төрт жылда орын алған оқиғалар сталинизмнің ең тұғырлы институттары мен қағидаттарына жасалған революциялық шабуыл жəне оларды əлі шын мəніндегі либералды болмаса да, өзара либерализммен байланысқан басқаларымен ауыстыру болып табылды. Бұл əсіресе экономикалық салада көрініс берді – Горбачевтың маңайындағы реформашыл экономистер еркін рынокты қолдауда түбегейлі позиция ұстанды, сөйтіп, мысалы, Николай Шмелев оны жұрт алдында Милтон Фридманмен салыстырғанға қарсылық көрсетпеді. Бүгінде экономистер арасында орталықтан жоспарлау жəне бөліп таратудың əміршіл жүйесі – экономикалық тиімсіздіктің басты себебі жəне, егер кеңес жүйесі бір замандарда өзінің ауруын емдеуге кіріссе, онда салымдарға, жалдау мен бағаларға қатысты шешімдерді еркін һəм орталықсыздандырылған түрде қабылдауды іске асыруы тиіс, екендігіне келісушілік бар. Алғашқы екі жылғы идеологиялық былық-шылықтан кейін бұл қағидаттар ақыры саясатқа енгізілді: кəсіпорындардың дербестігі, кооперативтер туралы жəне ең соңында, 1988 жылы – жалға беру мен отбасылық фермерлік туралы жаңа заңдар қабылданды. Реформаны іске асыруда, əрине, бірқатар қателіктер де орын алды, олардың ішіндегі елеулісі – бағаларды батыл қайта қараудан бас тарту болды. Алайда мəселе енді тұжырымдамада емес: Горбачев пен оның жасағы рынокты енгізудің экономикалық қисынын жақсы түсінген сияқты, бірақ ХВҚ-мен (Халықаралық валюта қоры) бетпе-бет келген үшінші дүние мемлекеттерінің көшбасшылары сияқты, тұтыну субсидияларынан жəне адамдардың мемлекеттік сектордан тəуелділігінен бас тартудың əлеуметтік салдарларынан қорықты.

	Саяси салада конституциядағы, құқықтық жүйедегі жəне партиядағы ұсынылған өзгерістер либералды мемлекет орнатумен мүлде пара-пар емес еді. Горбачев билікке партиялық монополияны жою туралы емес, негізінен партияның ішіндегі демократияландыру туралы айтады; шынтуайтқа келгенде, саяси реформа СОКП-ның билігін заңдастыруға жəне сол арқылы күшейтуге тырысты199. Солай бола тұра, көптеген реформалардың негізін қалайтын ортақ ережелер – халықтық «өзін-өзі басқару» туралы; жоғары тұрған саяси органдардың төмендегілердің алдында, керісінше емес, есептілігі туралы; заңның полицияның еркін іс-қимылдарынан жоғары тұруы жəне биліктің бөлінуі мен тəуелсіз сотқа сүйенуі туралы; меншік құқықтары қорғалуы тиіс екендігі туралы; қоғамдық маңызы бар мəселелерді ашық талқылау қажеттігі жəне жария түрде келіспеушілік құқығы туралы; бүкіл халық қатысатын Кеңестерге шынайы билік берілуі керектігі туралы; саяси мəдениет бұдан да гөрі шыдамды һəм плюралистік болу керектігі туралы – осынау қағидаттардың барлығы, мейлі олар нашар түйінделген жəне іс жүзінде əрең-əрең жұмыс істесе де, маркстік-лениндік дəстүрлерге мүлде жат көзден бастау алады.

	Горбачевтың ол ленинизмнің əуелгі мəніне қайтып оралуға тырысамын, деп сан айтылған тұжырымы – оруэллдік «қосарланған сөздің» бір нұсқасы ғана. Горбачев пен оның одақтастары ішкіпартиялық демократия – ленинизмнің мəні жəне ашық пікірталас, сайлауда жасырын дауыс беру, заң билігі – Сталин тонын айналдырған Ленин мұрасының мəні, дегенді табанды түрде қайталауда. Кез келген адамды Сталинмен қатар қойғанда ол періште сияқты болып көрінсе де, Ленин мен оның ізбасарын осылайша қатаң қарама-қарсы қою сенім тудырмайды. Лениннің демократиялық централизмінің мəні шынында да демократия емес – централизм. Бұл – абсолютті қатал, біртұтас, тəртіпке негізделген, халықтың атынан сөйлейтін коммунистік партияның иерархиялық ұйымдасқан авангардының диктатурасы. Лениннің Карл Каутскиймен, Роза Люксембургпен жəне басқа да меньшевиктер мен социал-демократтардың арасынан шыққан бəсекелестерімен жүргізген əдепсіз пікірсайысы, оның «буржуазиялық заңдылыққа» жəне буржуазиялық бостандықтарға жеккөрушілігі туралы айтпағанның өзінде, демократиялық ұйымның көмегімен революцияны іске асыру мүмкін емес деген өзінің терең сеніміне негізделген еді.

	Горбачевтың мəлімдемелерін толық түсінуге болады: сталинизм мен брежневизмді біржола талқандаған, бүгінгі қиындықтар солардың кесірінен деп айыптаған ол СОКП билігінің заңдылығын негіздеу үшін бір тиянақ іздеген еді. Алайда Горбачевтың тактикасы ол саяси жəне экономикалық салаларда жариялаған демократияландыру мен орталықсыздандыру қағидаттары марксизмнің де, ленинизмнің де іргелі тұғырлары үшін нағыз қиратушы екендігін бізден жасыра алмайды. Егер экономикалық реформа жөніндегі ұсыныстардың көпшілігі іске асса, онда кеңес экономикасының ұлт меншігіне алынған зор секторы бар батыс елдерінің экономикасынан айырмашылығы неде болатынын айту қиынға соғар еді.

	Қазіргі кезде Кеңес Одағын либералды немесе демократиялық ел деп еш айтуға болмайды; көз жетер болашақта бұл елге осындай сипаттама беру үшін қайта құру соншалықты табысты бола қояр ма екен. Алайда барлық қоғамдар либералды болу үшін тарихтың аяқталуы мүлде қажет емес, бірге өмір сүрудің басқа, бұдан да жоғары түрін идеологиялық тұрғыдан талап етушілік ұмытылса, сол да жеткілікті. Бұл тұрғыдан келгенде Кеңес Одағында соңғы екі жылда елеулі өзгерістер болды: Горбачевтың рұқсат етуімен кеңес жүйесін сынаудың терең жəне қиратушы болғандығы соншалықты, сталинизм мен брежневизмге қайта оралу мүмкіндігі жоқтың қасы. Түптеп келгенде Горбачев жұртқа олардың көп жыл бойы түсінген нəрсесін, нақтылап айтқанда, марксизм-ленинизмнің сиқырлы дуасы ақылға сыймайтын дүние екендігін, кеңестік социализм ұлы жеңіс емес, шын мəнінде, адам айтқысыз жеңіліс екендігін айтуға мүмкіндік берді. КСРО-дағы жұмыссыздық пен құнсызданудан қорыққан қарапайым жұмысшылардан жəне өз орындары мен жеңілдіктерінен айрылмауға тырысқан партия шенеуніктерінен тұратын консервативтік оппозиция ашық, жасырынбай-ақ өз көзқарасын айтуда жəне ол таяу жылдарда Горбачевты орнынан түсіре алатын күшке ие болуы ғажап емес. Бірақ осынау екі топ та тек дəстүрлерді, тəртіп пен реттілікті сақтауды ғана жақтайды; өмірінің басым бөлігін арнағаны болмаса, олардың марксизм-ленинизмге шын ниетімен берілгендігі шамалы200. Горбачевтың қиратушылық əрекетінен кейін Кеңес Одағында биліктің беделін қалпына келтіру тек жаңа əрі күшті идеологияның негізінде ғана мүмкін болмақ, ал ондай идеология əзір көкжиектен көрінбейді.



	* * *

	Бір сəтке фашизм мен коммунизм жоқ екен дейікші: либерализмнің қандай да бір басқа идеологиялық бəсекелесі қала ма? Немесе басқаша айтқанда, либералды қоғамда оның аясында шешуге болмайтын қайшылықтар бар ма? Екі мүмкіндік ойға келеді: дін жəне ұлтшылдық.

	Соңғы уақытта барлығы да христиандық жəне мұсылмандық дəстүрлер шеңберінде діни фундаментализмнің белең алғандығын айтады. Баз біреулер діннің жандануы либералды тұтыну қоғамдарының өзіне тəн ерекшелігі жоқтық пен рухани қуыс кеуделіктен адамдардың аса бақытсыз болатындығын дəлелдейді деп есептеуге жақын тұрады. Алайда қуыс кеуделік орын алса да жəне бұл, əрине, либерализмнің идеологиялық ақауы болса да, бұдан біздің келешегіміз дінде жатыр деген сөз емес201. Бұл ақауды саяси жолдармен түзеуге болатынына да көз анық жетпейді. Өйткені либерализмнің өзі дінге негізделген қоғамдар игілікті өмір мəселесі бойынша келісе алмағандықтан бейбітшілік пен тұрақтылық үшін тіпті ең аз мөлшерде жағдай жасауға қабілетсіздігін көрсетті. Бүгінде тек ислам ғана либерализм мен коммунизмге саяси балама ретінде теократиялық мемлекеттің болуын ұсынады. Алайда бұл доктринаның мұсылман еместер үшін тартымдылығы шамалы, сондықтан бұл қозғалыстың кең жайылатынын көзге елестету қиын. Басқа, əлсіздеу ұйымдасқан діни серпіндер либералды қоғам рұқсат ететін жеке өмір аясында табысты қанағаттандырылады.

	Либерализм шеңберінде келешекте шешілмейтін ендігі бір «қайшылық» – бұл ұлтшылдық жəне нəсілдік һəм этностық сананың басқа түрлері. Шынында да, Йена жанындағы шайқас заманынан бергі жанжалдардың көптігі ұлтшылдықтың салдарынан болған. Осы ғасырдағы дүниежүзілік екі сұрапыл соғысты да түрлі бейнедегі ұлтшылдық тудырған; бұл құмарлық соғыстан кейінгі Еуропада біршама суытылғанымен, үшінші дүниеде ол əлі өте-мөте күшті. Ұлтшылдық Германиядағы либерализм үшін қауіпті болған болса, қазір ол Солтүстік Ирландия сияқты «тарихтан кейінгі Еуропаның» оқшауланған бөліктерінде қатер төндіруін жалғастыруда.

	Алайда, ұлтшылдық либерализм үшін шын мəнінде шешілмейтін қайшылық па, ол белгісіз. Біріншіден, ұлтшылдық біртекті емес, ол жалғыз емес, отанды баяу мəдениетті сағынуданжоғарыдəрежедеұйымдастырылған жəне мұқият əзірленген ұлтшыл-социализмге дейінгі бірнеше түрлі құбылыс. Тек соңғы тұрқыдағы жүйелі ұлтшылдықтар ғана либерализммен немесе комунизммен қатар қоюға болатын идеологиялар ретінде формальды түрде есептелуі мүмкін. Дүние жүзіндегі ұлтшылдық қозғалыстарының басым көпшілігінің саяси бағдарламасы жоқ жəне осынау əлеуметтік-экономикалық ұйымның қандай да бір ойластырылған жобасын ұсынбай-ақ белгісіз бір топтан немесе халықтан тəуелсіз болуға тырысушылыққа саяды. Бұл тұрғыдан келгенде олар аталмыш жобалары бар доктриналармен жəне идеологиялармен қабысады. Олар либералды қоғамдар үшін жанжалдың көзі болып табылғанымен, ол жанжал либерализмнен емес, либерализмнің толық іске аспағандығынан туындайды. Əрине, көп жағдайда этностық жəне ұлтшылдық шиеленісті халықтардың өздері таңдамаған демократиялық емес саяси жүйелерде өмір сүруге мəжбүрлігімен түсіндіруге болады.

	Күтпеген жерден жаңа идеологиялар немесе бұрын байқалмаған қайшылықтар пайда болу мүмкіндігін ескермеуге болмайды (қазіргі заманғы əлем, бəлкім, əлеуметтік-саяси ұйымның іргелі қағидаттары 1806 жылдан бері пəлендей өзгермегендігін көрсетсе керек). Кейіннен көптеген соғыстар мен революциялар өзін либерализмнен анағұрлым ілгері деп жариялаған идеологиялардың атынан жасалған-ды, бірақ тарих түптің түбінде бұл талап етушіліктің бетін ашып берді.



	IV



	Халықаралық қатынастар саласы үшін тарихтың соңы нені білдіреді? Үшінші дүниенің басым бөлігі тарихтың елеусіз жерінде қала беретіні жəне ұзақ жылдар бойы жанжалдар аренасы болатыны анық. Бірақ біз қазір назарды дүниежүзілік саясаттың басым бөлігіне жауапты ірі де дамыған елдерге аударамыз. Ресей мен Қытай көз жетер келешекте Батыстың дамыған ұлттарына қосыла қоймас; бірақ бір сəтке марксизм-ленинизм осы елдердің сыртқы саясатын қозғалысқа келтіретін фактор болудан қалуын – əлі шындыққа айнала қоймаса да соңғы кезде толық мүмкін болуға айналған факторды – көз алдыңызға елестетіңізші. Онда өзінің сипаттамаларының жиынтығымен идеологиясызданған əлем біз қазір өмір сүріп жатқан əлемнен несімен өзгешеленеді?

	Əдетте бұған берілетін жауап – олардың арасында қандай да бір айырмашылық бола қоймас. Өйткені идеология – ұлыдержавалық мүдделер үшін жай бүркеніш қана жəне мұның өзі ұлттар арасындағы жанжал мен бəсекелестіктің біршама жоғары деңгейінің себебі болып табылады, деген пікір кең тараған. Шынында да, академиялық əлемдегі бір танымал теорияға сəйкес жанжалдың өзі халықаралық жүйеге тəн нəрсе, сондықтан оның болашағын түсіну үшін жүйені құрайтын нақты ұлттар мен режимдерге емес, оның пішіміне – мəселен, ол биполярлы ма немесе көпполярлы ма, қарау керек. Шынтуайтқа келгенде, бұл жерде Гоббстың саясатқа көзқарасы халықаралық қатынастарға қолданылған: агрессия мен қауіптілік тарихи жағдайлардың нəтижесі ретінде емес, қоғамның əмбебап сипаттамасы ретінде алынады.

	Пайымдаулардың осынау бағытымен жүретіндер идеологиясызданған əлемнің моделі ретінде 19-ғасырдағы еуропалық тепе-теңдікте орын алған қатынастарды алады. Чарлз Краутэммер, мəселен, таяуда, егер Горбачев реформаларының нəтижесінде КСРО маркстік-лениндік идеологиядан бас тартса, онда ел Ресей империясының өткен ғасырдағы саясатына қайта оралады, деп жазды. Коммунистік Ресейден тарайтын қатерден осының өзі дұрыс деп есептеген ол мынадай қорытындыға келеді: бəсекелестік пен жанжалдар Ресей мен Ұлыбритания немесе кайзерлік Германия арасында болғандағыдай түрде жалғаса бермек. Бұл, əрине, Кеңес Одағында маңызды бірдеңе жүріп жатқандығын мойындайтын, бірақ өзіне жауапкершілік алғысы жəне осыдан туындайтын саясатты түбегейлі қайта қарауды ұсынғысы келмейтін адамдар үшін ыңғайлы көзқарас. Бірақ бұл көзқарас дұрыс па?

	Идеология – ұлы держава мүдделерінің үстіндегі қондырғы ғана деу біршама даулы. Өйткені мемлекеттің өзінің ұлттық мүддесін айқындайтын тəсілі əмбебап емес, ол бұған дейінгі идеологиялық базиске экономикалық мінез-құлық сананың бұған дейінгі ахуалына орныққандай орналасқан. Бұл ғасырда мемлекеттер экспансионизмді сыртқы саяси бағдарламалармен заңдастырып, жан-жақты əзірленген доктриналармен қаруланды.

	Он тоғызыншы ғасырда экспансионизм мен бəсекелестік бұдан кем емес «идеалды» базиске негізделді: оларды қозғалысқа келтіретін идеология жиырмасыншы ғасырдағы доктриналардай əзірленбегендіктен осылай боп шықты. Біріншіден, ең «либералды» еуропалық қоғамдар либералды емес-ті, себебі империализмнің заңдылығына, яғни, бір ұлттың екінші ұлтқа, ол ұната ма, ұнатпай ма – мұнымен есептеспей-ақ, үстемдік жүргізу құқығына сенетін. Əр ұлт империализмді: күштікі əрқашан дұрыс, əсіресе əңгіме еуропалық еместер туралы болғанда, деген өрескел сенімнен Ақ Адамның Ұлы Ауыртпалығын һəм Еуропаның христиандандырғыш миссиясын мойындауға жəне түстілерге Рабле мен Мольердің мəдениетін «бергісі» келушілікке дейін – өзінше ақтайтын. Бірақ идеологиялық базис қандай болмасын, əр «дамыған» ел жоғары өркениеттің төменгіге үстемдік жүргізуін қабылдауға болады деп сенді. Бұл ғасырдың екінші жартсында аумақтарды басып алуға жəне көп жағдайда дүниежүзілік соғысқа себеп болуға əкеп соқтырды.

	Он тоғызыншы ғасырдағы империализмнің нағыз сиықсыз туындысы герман фашизмі – Германияның тек еуропалық қана емес, барлық германдық емес халықтарға үстемдік ету құқығын ақтайтын идеологиясы болды. Алайда өткенді шолғанда Гитлердің жалпы еуропалық даму барысындағы бүйірден өскен теріс бұтақ болып табылатынын көреміз. Оның таңғажайып жеңілісінен бастап кез келген аумақтық басып алу заңдылығының беделі толығымен жойылды202. Екінші дүниежүзілік соғыстан кейін еуропалық ұлтшылдық залалсыздандырылды жəне сыртқы саясатқа қандай да бір ықпал етуден қалды, соның салдарынан XIX ғасырдағы ұлыдержавалық мінез-құлықтың моделі нағыз анахронизмге айналды. 1945 жылдан кейін батысеуропалық мемлекеттер бетпе-бет келген ұлтшылдықтың ең шектен шыққан түрі – өзін-өзі негізінен мəдениет жəне саяси атүстілік салаларында орнықтырған голлизм болды. Əлемнің тарихтың соңына жеткен бөлігіндегі халықаралық өмір саясатпен немесе əскери стратегиямен емес, жоғары дəрежеде экономикамен айналысады.

	Əрине, Батыс елдері өз қорғанысын нығайта берді жəне соғыстан кейінгі кезеңде дүниежүзілік коммунистік қатердің бетін қайтаруға белсенді дайындалды. Бұлай етуге сыртқы қауіп мəжбүрледі жəне экспансионистік идеологияны ашық ұстанған мемлекеттер болмағанда оның орын алуы да мүмкін емес-тін. «Неореалистік» теорияны шынайы қабылдау үшін біз мынаған сенуіміз керек: жер бетінен Ресей мен Қытай жойылып кетсе, Экономикалық ынтымақтастық жəне даму ұйымы (ЭЫДҰ) мемлекеттерінің арасында бəсекелестік рухтағы «табиғи» мінез-құлық тағы орнығар еді. Яғни, Батыс Германия мен Франция бір-біріне қарай отырып, олар 30-жылдары істегеніндей қарулана бастар еді, Австралия мен Жаңа Зеландия Африкадағы ықпал үшін күресе отырып, əскери кеңесшілерін жіберер еді, ал Құрама Штаттар мен Канаданың арасындағы шекарада қамалдар тұрғызылар еді. Мұндай болашақтың, əрине, мағынасы жоқ: маркстік-лениндік идеология болмағанда, біз ыдыраған Еуропалық Экономикалық Қоғамдастық (ЕЭҚ) жəне он тоғызыншы ғасыр үлгісіндегі бəсекелестік емес, бəлкім, əлемдік саясаттағы «ортақ рынокқа» қол жеткізер едік. Лаңкестіктің немесе Ливияның мəселелері бойынша Еуропамен қарым-қатынас жасаудағы біздің тəжірибеміз дəлелдегендей, еуропалықтар халықаралық саясатта, мейлі тіпті өзін-өзі қорғау мақсатында болсын, күш қолданудың заңдылығын теріске шығаруда бізден көш ілгері кетті.

	Демек, Ресей экспансионистік коммунистік идеологиядан бас тарта отырып, большевиктік революция алдында тоқтаған дүниеден қайтадан бастайды дейтін болжал кəдімгідей күлкілі. Осы уақытқа дейін адам баласының санасы бір жерде тұрды жəне бүгінде экономика саласындағы модалы идеяларды қағып алатын Кеңестер бұдан жүз жыл бұрын ескірген көзқарастарға қайтып оралады деуге бола қояр ма екен? Өйткені Қытай өз реформаларын бастағанда мұндай жағдай орын алған жоқ қой. Іс жүзінде Қытай экспансионизмі жойылды: ендігі жерде Пекин маолық инсургенттерге (көтерілісшілерге) демеушілік көрсетуді тоқтатты жəне 60-жылдардағыдай алыстағы Африка елдеріне өз тəртіптерін орнатуға тырыспайды. Бұл, əрине, қазіргі заманғы Қытайдың сыртқы саясатында Таяу Шығысқа баллистикалық ракеталардың технологиясын жауапсыздықпен сату немесе қызыл кхмерлердің Вьетнамға қарсы іс-əрекеттерін қаржыландыру сияқты алаңдататын сəттер қалмады деген сөз емес. Алайда біріншісін коммерциялық тұрғыдан түсіндіруге болатын болса, екіншісінен бұрынғы идеологиялық себептер тудырған шиеленістердің ізі көрінеді. Жаңа Қытай Бірінші дүниежүзілік соғыстың қарсаңындағы Германиядан гөрі Голльдің тұсындағы Францияны анағұрлым көбірек еске салады.

	Біздің болашағымыз, алайда, кеңес элитасының жалпыадамзаттық мемлекет идеясын қандай дəрежеде игеретініне байланысты. Жарияланымдарданжəнежекекездесулерден менбірмағыналы қорытындыға келдім: Горбачевтың төңірегіндегі либералды кеңес зиялылары өте қысқа мерзімде тарихтың соңы идеясын түсінді; бұл негізінен Брежнев дəуірінен кейін еуропалық өркениетпен болған түйісулердің нəтижесі. «Жаңаша саяси ойлау» экономикалық мүдделер басым келетін, ұлттар арасында елеулі шиеленіске апаратын идеологиялық негізі жоқ, демек, əскери күшті қолдану барған сайын заңсыздыққа айналатын əлемді бейнелейді. 1988 жылдың ортасында сыртқы істер министрі Шеварднадзе былай деп мəлімдеген еді:

	«...екі жүйенің тайталасы бұдан əрі қазіргі дəуірдің жетекші үдерісі ретінде қарастырылмауы тиіс. Қазіргі кезеңде озық ғылымның, жоғары дəрежелі техника мен технологияның негізінде материалдық игіліктерді қарқынды түрде өндіру жəне оларды əділ бөлу, адамзаттың аман-сау тірлік жасауы үшін қажет ресурстарды күш-жігерді біріктіре отырып қалпына келтіру жəне қорғау қабілеті шешуші маңызға ие болып отыр»203.

	«Жаңаша ойлау» арқылы көрініс берген тарихтан кейінгі сана – Кеңес Одағы үшін бірден-бір ықтимал болашақ. Кеңес Одағында əрқашан ұлыорыс шовинизмінің күштіағымыорыналған болатын, жариялылықкелгесінолөзін-өзі көрсетуге бұрынғыдан гөрі көбірек еркіндік алды. Горбачев шайқалтқан «тұғырды» қалпына келтіруге тырысушылар үшін жай ғана бір жиналатын пункт ретіндегі дəстүрлі марксизм-ленинизмге шамалы бір уақытта қайтып оралу əбден мүмкін. Бірақ Польшада көрініс бергендей, марксизм-ленинизм бұқараны жұмылдырушы идеология ретінде өліп тынды: бұл тудың астында адамдарды бұрынғыдан жақсы жұмыс істеуге мəжбүрлеу мүмкін емес, ал оны жақтаушылар өзіне-өзі сенуден қалды. КСРО-дағы əсіре ұлтшылдардың дəстүрлі марксизм-ленинизмді насихаттаушылардан айырмашылығы – олар өздерінің славянофильдік тағдырына ерекше ықыласпен сенеді, сол себепті де мұнда фашистік балама əлі де толыққанды өмір сүреді екен деген түйсік пайда болады.

	Сонымен, Кеңес Одағы қазір жолайырығында тұр: не ол Батыс Еуропа бұдан қырық бес жыл бұрын таңдаған жəне оның соңынан Азия елдерінің көпшілігі ерген жолға түседі, не өзінің қайталанбастығына сенген күйі бір орында қалып қояды. Жасалған таңдаудың біз үшін маңызы зор болмақ, өйткені Одақтың аумағы мен əскери қуатын ескерсек, ол біздің тарихтың арғы бетіне шығып кеткенімізді сезінуге кедергі келтіре отырып, бұрынғысынша назарымызды өзіне сіңіре беретін болады.



	V



	Марксизм-ленинизмнің алдымен Қытайда, содан соң Кеңес Одағында жойылуы оның дүниежүзілік маңызы бар өміршең идеология ретінде күйрегенін білдіреді. Манагуа, Пхеньян немесе Кембридж (Массачусетс штаты) сияқты кейбір жерлерде əлі де жекелеген хақ марксистер қалғанымен, бұл идеологияның бірде-бір ірі мемлекеттің қаруы ретінде қалмауы оның тарихтағы авангардтық рөлге ие болуына талабын түбегейлі жермен жексен етеді. Оның өлімі бір мезетте халықаралық қатынастарда «ортақ рыноктың» кеңеюін білдіреді жəне мемлекетаралық елеулі жанжалдардың ықтималдығын азайтады.

	Бірақ бұл халықаралық жанжалдар мүлде жойылады деген сөз емес. Өйткені бұл кезде əлем екіге бөлінеді: бірі тарихқа жатса, екіншісі – тарихтан кейінгі кезеңге жатады. Екінші бөлікке жататын мемлекеттер мен жоғарыда айтылған əлемнің бөліктеріне жататын мемлекеттер арасында бұрынғыдай жанжалдар болуы мүмкін. Этникалық жəне ұлттық негіздегі – өйткені бұл серпіндер тарихтан кейінгі əлемде де таусылмайды – зорлық-зомбылық жоғары, тіпті ұлғаймалы деңгейде сақталады. Палестиндіктер мен курдтар, сикхилер мен тамилдар, ирланд католиктері мен валлийлықтар, армяндар мен əзірбайжандар өз зəбірлерін қордаландыра бермек. Бұдан шығатын қорытынды – күн тəртібінде лаңкестік те, ұлт-азаттық соғыстар да қала береді. Алайда көлемді жанжал тұтану үшін əлі де болса тарих шеңберінде тұрған ірі мемлекеттер қажет, бірақ нақ солар қазір тарих сахнасынан кетуде. Тарихтың соңы қапалы болмақ. Мойындату үшін күрес, таза қияли мақсаттар үшін өмірді құрбан етуге əзірлік, ерлікті, ақыл-ой мен идеализмді талап ететін идеологиялық күрес – мұның бəрінің орнын экономикалық есеп, таусылмайтын техникалық проблемалар, экология жөнінде қамқорлық жəне тұтынушының санқилы сұранымдарын қанағаттандыру басады. Тарихтан кейінгі кезеңде өнер де, философия да жоқ; тек мұқият сақтаудағы адамзат тарихының мұрағаты ғана бар. Мен өзімнен жəне маңайымдағылардан тарихтың бар кезіндегі уақытты аңсауды сезінем. Тарихтан кейінгі əлемнен қашып құтылуға болмайтынын мойындай отырып, мен өзімнің бойымда 1945 жылдан кейін Еуропада құрылған, солтүстікатлантикалық жəне азиялық тармақтары бар өркениетке деген нағыз қарама-қайшы сезімдер барлығын білемін. Мүмкін, нақ осынау көпғасырлық зерігудің болашағы тарихты тағы да бір, жаңа бастауға кірісуге мəжбүр етер?





	https://t.me/kzkitap





Notes


	[←1]

Лакедемон – Спарта.





[←2]

Эфорлар – бес эфордан тұратын магистрат – Спартадағы азаматтар одақтары жүйесінің барлық қызметін үйлестіріп, бағыт-бағдар беріп отыратын негізгі орган.





[←3]

Абендланд (Abendland) – XVIII ғ. аяғынан ортағасырлық католиктік жəне христиандық Еуропаның жиынтық аты. XIX-XX ғ.ғ. бұл ұғым шығыстағы шекарасы еркін түрде белгіленген «Абенланд» (немесе Еуропа) деп аталатын, батыстық өмір салтын ұстанатын халықтар қауымдастығы болып табылады деген теорияның негізін қалады. «Еуропаның өшуі» («Untergang des Abendlandes») – О.Шпенглердің «Еуропаның өшуі» кітабының атын қайталайтын сөз тіркесі (т.1 М., 1993; т.2 М., 1998).





[←4]

Хаусхофер өз шығармаларында мифологиядан алынған ұғымдар мен бейнелерді жиі қолданады. Мəселен, əлемнің мифологиялық моделіндегі жарық пен түнек – негізгі қарама-қайшылықтардың бірі. Таурат дəстүрінде («Бытие») жаратылыс жарықтың қараңғылықтан бөліну əфсанасынан басталады.





[←5]

Шпенглер Освальд (1880-1936) – неміс философы жəне тарихшысы, «Еуропаның өшуі» атты еңбегін (1918-1922) көпшілік жылы қабылдағаннан кейін кең танымал болды. Мəдениетті халықтың жан дүниесін көрсететін жəне белгілі бір өмірлік циклдан өтіп отыратын тұйық организмдердің (египет, қытай, үнді т.с.с.) көптігі ретіндегі ілім тұрғысынан дамытты. 20-жылдары консервативтік-ұлтшылдық бағыттағы көсемсөзші ретінде көрінді. 1933 жылы нацистердің бірлесіп жұмыс істеу туралы ұсынысынан бас тартқаннан кейін гитлерлік режим тарапынан қысым көрді.





[←6]

Фауст – дүние жүзі əдебиетіндегі өшпес бейнелердің бірі, адам өмірінің мəні туралы мəңгі сұрақ қоюшы, жұмбақ құпиялар мен қарама-қайшылықтар жиынтығы; адам ақыл-ойының батыл ізденуінің, сонымен қатар осынау ізденудің қажеттілігіне күманданудың, беймəлім дүниені тануға ұмтылудың жəне осы ұмтылыстың шекаралары жəне адамның Табиғат пен Ғарыш өміріне қол сұққанда «рұқсат етілу» шектері туралы ұдайы туындайтын мəселелердің кейпін беруші.

Фашистік Германияның мəдениеті мен идеологиясында бұл бейненің қабылдануы басқаша сипат алды: ол – «бəрінен жоғары тұрған адам», «нағыз неміс қаһарманы», рақымсыз жойқын шабуылдауды ғана ойлайтын, топтық эгоизм идеяларын ұстанушы тұлға.





[←7]

936 жылдан герман королі болған, Қасиетті Рим империясының бірінші императоры (Sacrum Romanorum Imperiam – Heiliges Romisches Reich) Оттон (912-973) негізін қалаған. Ол 1254 жылдан қасиетті болып есептеледі. ХV ғасырдың соңында бұл атқа «герман ұлтының» деген сөздер қосылды.

Герман ұлтының Қасиетті Рим империясы этникалық тұрғыдан ала-құла құрылым болды. Оның құрамында неміс аумақтарымен қатар австрия жəне неміс княздіктерінің қол астындағы көптеген славян жерлері, сондай-ақ итальян, француз, валлон жəне венгр халықтары тұратын облыстар болды. Империяның өзі (1648 жылғы Вестфалия бітімінен кейін негізінен ұсақ мемлекеттердің жиынтығы ретінде тек қағаз жүзінде ғана өмірде болған) 1806 жылы ресми түрде жойылды.





[←8]

Эллинизм – Шығыс Жерорта теңізі елдерінің тарихындағы б.д.д. 323 пен 30 ж.ж. аралығындағы кезең; бұл тұста Александр Македонский империясының орнында саяси құрылысына көне шығыс монархияларының жəне грек полистерінің элементтері тəн Селевкидтердің, Птолемейлердің, Пергам, Понтий патшалығы жəне т.б. сияқты бірнеше мемлекет түзілген еді. «Эллинизм» терминін ғылымға енгізген неміс тарихшысы Дройзен.





[←9]

Ашока (б.д.д. 268 – 231 ж.ж.) – бүкіл Үндіні жəне қазіргі Ауғанстанның бір бөлігін түгел қамтыған Маурья империясының билеушісі. Буддизмнің əлемдік дін ретінде қалыптасуында маңызды рөл атқарған.





[←10]

Акбар (1542 – 1605) – Ұлы Моголдар əулетінен шыққан Үнді патшасы.





[←11]

Перикл (б.д.д. 490 – 429) – афиндік құл иеленушілік демократияның көсемі.





[←12]

Александр Македонский (б.д.д. 356 – 323) – 336 жылдан Македония патшасы, ерте замандағы аса ірі əлемдік империяның негізін қалаушы.





[←13]

Ұлы Карл – франктер королі (768 – 814), ортағасырлық Рим империясының негізін қалаушы. 800 жылы Римде папа Лев III басына императорлық тəж кигізгені оның бүкіл Батысқа билігі жүретіндігінің белгісі болды.

843 жылы Верденде Ұлы Карлдың үш немересі оның империясын үшке бөлді де, бұл көптеген соғыстардан жəне біраз уақыт өткеннен кейін неміс, француз жəне итальян ұлттарының пайда болуына түрткі болды.





[←14]

Гогенштауфендер – 1138-1254 ж.ж. Қасиетті Рим империясының германдық корольдері мен императорларының əулеті, сондай-ақ 1197-1268 ж.ж. Сицилия корольдігінің корольдері.

Фридрих Гогенштауфен Барбаросса (1123-1190) – Қасиетті Рим империясының императоры (1152-1190).





[←15]

Екінші Герман империясы («Deutsches Reich») деп 1871 жылы Бисмарк құрған, «темірмен жəне қанмен» біріктірілген Германия айтылады. Екінші Герман империясы шын мəнінде 1918 жылы құласа да, Германияда бұл атау ресми құжаттарда 1945 жылға дейін сақталды.





[←16]

Мына бір айрықша мақаланы қараңыз: Fischer Th. Das Deutsche Reich in seinen heutigen Grenzen: eine Eintagsfliege!// Geographischer Anzeiger. Justus Peter. Gotha, 1900. № 1. Ондағы ой өрісі осы еңбекті жазуға бірден бір пəрменді түрткі болды.





[←17]

Яғни, Герман ұлтының Қасиетті Рим империясының.





[←18]

Шиллер Иоганн Фридрих (1759-1805) – неміс ақыны, драматургі, Ағарту кезеңінің өнер теоретигі, неміс классикалық əдебиетінің негізін қалаушылардың бірі.





[←19]

Біздің қазіргі қоғамтану əдебиеттерінде «Үшінші рейх» деп аударылып жүрген «Das dritte Reich» («Үшінші империя») термині неміс өнертанушысы, мəдениет тарихшысы Артур Меллер ван дер Бруктің «Das dritte Reich» (1923) кітабында қолданылған. Нацистер бұл терминді иеленіп алып, өздерінің үгіт-насихат мақсаттарында пайдаланған.





[←20]

Алдыңғы алқап – негізгі қорғаныс алабының немесе бірнеше қорғаныс позициялары мен инженерлік бөгеттер кіретін бекініс аумағының алдындағы жер белдеуі.





[←21]

Тірлік үшін күрес (нем. Kampf um Daseins) – Чарлз Дарвин теориясының кеңінен мойындалуымен байланысты қанатты сөз, бұл тіркес оның «Табиғи сұрыпталу жолымен түрлердің шығуы немесе тіршілік үшін күресте қолайлы өскен тұқымдардың сақталып қалуы» атты атақты еңбегінің тақырыбында бар.





[←22]

Сөз 1919 ж. Версаль шарты белгілеген Германияның шекаралары туралы болып отыр.





[←23]

Автордың оптимист болатын реті бар. Осы кітап жарық көретін кезеңде (1927) Германия өзінің ел ішіндегі жəне халықаралық аренадағы жағдайын едəуір жақсартқан болатын. Ол соғыстан кейінгі сұрапыл инфляцияның салдарларын жеңіп шықты (1923 жылы бір алтын марканың құны 38,1 млн қағаз маркаға тең болатын), 1924 жылы халықаралық сарапшылар комиссиясы əзірлеген «Дауэс жоспарын» қабылдады. Ол бойынша Германияға оның өнеркəсіптік əлеуетін қалпына келтіру үшін жəне репарациялық төлемдерді (132 млрд марка) өтеуді реттеу үшін 200 млн доллар қарыз беру көзделді. 1925 жылы оның батыс шекараларына кепілдік беретін Локарн келісім-шартына қол қойылды, ал 1926 жылдың қыркүйегінде Германия Ұлттар Лигасының мүшесі болды.





[←24]

Braun G. Deutschland.1. Aufl. Berlin, 1916. S. 311.





[←25]

Sieger R. Die geographische Lehre von den Grenzen und ihre praktische Bedeutung. Verandlungen des XXI. Deutschen Geographentags. Berlin, 1926.





[←26]

Гете Иоганн Вольфганг (1749-1832) – аса көрнекті неміс ақыны, ойшылы жəне табиғат зерттеушісі, Петербург Ғылым академиясының шетелдік мүшесі (1826).





[←27]

Гетенің əсерлері ол Страсбург университетінің студенті болып жүрген кезеңге қатысты (1770-1771). Өзі үшін ғаламат дүние болып есептелген Страсбургтағы готикалық соборға Гете «Неміс сəулет өнері» атты мақала арнаған; онда автор Ағартудың жақтастары тек надандық пен теріс талғамның көрінісін пайымдаған готикалық архитектураны қорғайды. Алайда Гетенің пікірі онша дəл емес: готикалық архитектураның (XII – XIV ғ.ғ.) тегі немістік емес, француздық. Ал Эльзасқа келетін болсақ, мұнда ежелден неміс жəне француз дəстүрлері араласып жататын. Осынау араласу дəстүрінің құрылысы 1276 жылы басталған Страсбург соборында көрініс тапқан.





[←28]

Штейнбахтан шыққан Эрвиннің жарқын рухына (лат.). Штейнбахтан шыққан Эрвин, шамасы, Страсбург соборының бас сəулетшісі болуы керек.





[←29]

Гетенің азаматтық сана-сезіміне мемлекеттер арасындағы атаққұмарлық пен соғыс арқылы орнатылатын шекараларды мойындамау тəн; ол қанау мен езудің барлық түріне қарсы болған.





[←30]

XVIII ғ. басында орыс зерттеушілері басқарған бірнеше экспедицияның нəтижесінде (1711, 1713, 1719-1721) Ресей тынық мұхит жағалауын игеру жөнінде белсенділік таныта бастады. Бұл хабар жапондықтарға жеткеннен кейін олар да XVIII ғ. 80-жылдары Оңтүстік Курил жотасы аралдарын зерттеуге талпыныс жасады. 1786 жылы Итуруп жəне Уруп аралдарына отандастарының ішінен алғашқы болып жеткен белгілі жапон географы жəне зерттеушісі Могами Токунаи болды. XVIII ғ. аяғында – XIX ғ. басында аталмыш аралдарға табан тіреген жапондықтар күш қолданып, шекара белгілерін қиратты, орыстарды аралдардан қуды.





[←31]

Пассарге Зигфрид (1867-1958) – неміс географы. Өңірлік физикалық географияның жəне тек қана физикалық-географиялық негізге құрылған ландшафтық типологияның теориялық негіздерін əзірлеумен шұғылданған. Ландшафтық географияның негіздеріне арналған іргелі еңбектің авторы (Passarge S. Die Grundlagen der Landschaften. Bd 1-3. Hamburg, 1919-1920).





[←32]

Орография – геоморфологияның тау жоталарының, қыраттардың жəне жер бедерінің басқа да түрлерінің орналасуы мен көлемдерін зерттейтін бөлімі.





[←33]

Мұздақтардан жоғарырақ жатқан ірі қиыршықты мұз алқаптары.





[←34]

Алтай – Орталық Азиядағы шығысында Казақстаннан Батыс Монғолияға жəне Солстүстік Қытайға дейін созылатын таулар жүйесі.





[←35]

Бамо (Бхамо) – Солтүстік-Шығыс Бирмадағы, Иравади өзенінің кеме жүретін жоғарғы ағысы тұсындағы қала.





[←36]

Харбин – Солтүстік-Шығыс Қытайдағы қала, Сунгари өзенінің бойына орналасқан Хэйлунцзян провинциясының бас қаласы.





[←37]

Гумбольдт Александр (1769-1859) – неміс табиғат зерттеуші-энциклопедисі, географы жəне саяхатшысы. Орталық жəне оңтүстік Американы зерттеген, Орал мен Алтайда болған. Қазіргі өсімдіктер географиясының, геофизиканың, гидрографияның негізін салушылардың бірі.





[←38]

Аталмыш бағытта I Наполеонның жəне оның бөлімше командирлерінің шекаралық аймақтардың ауысуы туралы жеке жазбалары немесе француз Бас штабының көптеген сүбелі жұмыстары əсіресе ерекше болып табылады. Бұған мыналарды қосуға болады: Alombert et Colin. Campagne de 1805 tn Allemagne (көптеген хаттар қоса берілген); Moltke. Briefe aus der Turkei // Gesammelte Schrifteb. Bd VIII; бұдан да жаңа кезеңнен Hamilton J. A staff officers scrap book. London, 1906 немесе ”Bilder-Atlas” d. phot. Abtlg. D. jap. Gen-Stabs 1905 Корея мен Маньчжурияның немесе Сахалиннің мəдени-саяси шекарасы туралы.





[←39]

Əңгіме бірінші дүние жүзілік соғыс жылдары Париж тұрғындарының жанын түршіктірген немістің ғажайып қаруының ату қашықтығы туралы болып отыр. Бес ғасыр бойы зеңбірек оғы 4-5 шақырымнан аспаған, 1914-1918 ж.ж. соғыстан он шақты жыл бұрын бұл көрсеткіш 30 шақырымға жетті, ал оның соңында, 1918 жылы күрт өсіп, 128 шақырымға дейін ұзарды. Бұл Эссендегі Крупп заводтарында «Колоссаль» атты алысқа ататын зеңбірек дүниеге келген соң мүмкін болды. Зеңбіректің ұзындығы 110 фут (32,5 м), диаметрі 40 дюйм (1,016 м) болды. Парижге бірінші снаряд 1918 жылдың 23 наурызында, соңғы снаряд 1918 жылдың 9 тамызында атылды. Немістер Парижге ұзын-ырғасы 303 снаряд жіберсе, олардың 183-і қаланың ортасында жəне шеттерінде жарылды.





[←40]

Ratzel F. Die Erde und das Leben. Leipzig – Wien, 1901; Braun G. Op. cit.; Sapper K. Geologischer Bau und Landschaftsbild. Vieweg. Braunschweig, 1917; Linnebach K. Die gerechte Grenze im deutschen Westen. Berlin, 1926; Curlis H. Versailles-Vertrag. Berlin, 1919; “Deutschlands Wasserwirtschaft”. R. Hobbing. Berlin, 1921; Konig F. Von der Not des Elsassertums in Geschichte und Gegenwart. Hochland, 1920; ағылшын-саксон мұрасынан: Hill E.H. The geography of international frontiers. London, Geogr. Jornal Roy. Soc., 1906, II. P. 145, Bd 28; Mack J.L. The border line. Edinburg, 1925.





[←41]

Тераи – Үнді мен Непалда, Гималайдың оңтүстік етегіндегі 900 м биіктікте кездесетін батпаққа айналған жазықтық алқабы.





[←42]

КСРО-ның оның жағалауларына таяу Арктика аудандарына құқығы КСРО ОАК Президиумының 15.04.1926 ж. Қаулысымен заңдастырылған; онда Солтүстік Мұзды мұхитта Солтүстік полюске дейін 32 градус 4 минут 35 секунд шығыс бойлықтағы жəне 168 градус 49 минут 30 секунд батыс бойлықтағы меридиандар арасында орналасқан «барлық ашылған, сондай-ақ бұдан əрі ашылуы мүмкін жерлер мен аралдар» КСРО аумағы ретінде жарияланған. Бұған тек шығыс бойлықтағы 32 жəне 35 градус аралығында жатқан Шпицберген архипелагының шығыстағы аралдары кірмейді.





[←43]

Ratzel F. Antropogеographie. Bd II; Idem. Erde und Leben. Bd II.





[←44]

Hassert C. Nordpolargrenze der bewohnten Erde. Diss. Leipzig, 1892; АҚШ-тың, Британ империясының, Кеңес Одағының, Австралияның, Жаңа Зеландияның, Канаданың солтүстік жəне оңтүстік полярлық, Шпицбергендегі Норвегияның иеліктері; Schone Е. Politische Geographie. S. 110.





[←45]

Berger. Geschichte der wissenschaftlichen Geographie der Greichen. Bd II. S. 135 ff.





[←46]

Ratzel F. Hohengrenzen und Hohengurtel // Kleine Schriften. Bd II. S. 175.





[←47]

Rowland W.R. (Kalling R.) Erlebnisse auf Sumatra // Zeitschrift fur Geopolitik. 1924. S. 785.





[←48]

Сарғалдақтың пайда болуы топырақтың тұздануының, құнарлылығының жойыла бастағындығының белгісі.





[←49]

Schweitzer F. Zwischen Wfsser und Urwald жəне оның тропикалық джунглидегі жанқиярлық еңбегі туралы басқа да жарияланымдар.





[←50]

Солтүстік-Батыс өткелі – Атлант мұхитынан Тынық мұхитқа Солтүстік Американың солтүстік жағалауымен Канада арктикалық архипелагы, Бофорт теңізі жəне Беринг бұғазы арқылы Батысқа апаратын теңіз жолы. Зерттеушілер (олардың ішінде Себастьян Кабот, Генри Гудзон жəне т.б. бар) ғасырлар бойы Солтүстік-Батыс өткелін оны сауда жолы ретінде пайдалану үшін іздеп табуға талпынды. Оны 1853-1854 ж.ж. алғаш рет шотландтық Роберт Мак-Клур (1807-1873), ал 1903-1906 ж.ж. – Руаль Амундсен жаяу жүріп өтті.





[←51]

Неміс Ганзасы 1356 жылы пайда болды, өзінің гүлденген кезеңінде ол Солтүстік-Шығыс жəне Орталық Еуропаның саудасын уысында ұстады.





[←52]

Автор бұл жерде шекаралары 1919 жылғы Версаль шарты бойынша бекітілген Германияны айтып отыр.





[←53]

Овидий Публий Назон (б.д.д. 43 – б.д. 17) – ежелгі римдік ақын. Император Август Қара теңіз жағалауындағы Томы қаласына (қазіргі Румыниядағы Констанца) жер аударған. Томы – б.д.д. VI ғасырдың басында Милеттен шыққан гректер негізін қалаған көне қала.





[←54]

Сөз Фердинанд Кобург (1861-1942) туралы. Князь, кейін Болгария патшасы (1887-1918). 1946 жылы монархия жойылғанға дейін тақта болған Кобургтар əулетінің негізін қалаушы.





[←55]

Сан-Франциско – Калифорнияның Тынық мұхит жағалауындағы қаласы əрі теңіз порты, барлық жағынан дерлік құрылық қоршап жатқан тамаша айлақ, мұхитпен Алтын Қақпа бұғазы арқылы жалғасып жатыр. 1846 жылға дейін Йерба-Буэна деген атпен Мексиканың иелігінде болған, Құрама Штаттар жаулап алғаннан кейін Сан-Франциско деп аталады. 1906 жылы күшті жер сілкінісінің салдарынан қала қирады, мұндай оқиға 1989 жылы да қайталанды. Орыстардың Сан-Франциско бухтасында болғандығының іздері күні бүгінге дейін сақталған: өзендердің бірінің аты Русская, орыс шіркеуі əлі де бар.





[←56]

Ресейдің солтүстік анэйкуменаны кеңейту үшін күресі: Haushofer K. Geopolitik des Pazifischen Ozeans. Berlin, 1925.





[←57]

Бұл жерде орыстардың Амур бойын игеруге бастау салған саяхатшы В.Д.Поярковтың қызметі тілге тиек болып отыр. Ол 1643-1649 ж.ж. алғаш рет Амур өзенінің бассейніне енген жəне оның сағасына дейін жеткен экспедицияны басқарған.





[←58]

1689 жылғы Нерчинск шарты – Ресей мен Қытай арасындағы бірінші шарт; екі мемлекеттің Амур бойындағы ықпал ету аумақтарын айқындады.





[←59]

Тайпин көтерілісі – Қытайдағы 1851-1864 ж.ж. болған шаруалар көтерілісі. Көтерілісшілер Янцзы өзенінің аңғарындағы едəуір аумақты азат етіп, орталығы Нанкинде болған «Тайпин тяньго» атты өз мемлекетін құрды. 1864 жылы көтеріліс күшпен басылды.





[←60]

ХХ ғасырдағы халыхаралық құқықтық салада қол жеткен аса ірі жетістіктердің бірі – бейбіт қатар өмір сүрудің басты шарттарының бірі болып табылатын шекаралардың мызғымастығы қағидаты. Бұл қағидат Еуропадағы қауіпсіздік жəне ынтымақтастық жөніндегі Кеңестің Қорытынды актісінде (1975 ж.) көрініс тапқан, бұдан бұрын ол Африка Бірлігі Ұйымының шешімдерінде орын алған болатын. Егер бірінші жағдайда біз еуропалық елдердің, АҚШ пен Канаданың аумақтық талаптардың Еуропа құрлығын сан рет тітіреткен соғыстар отының тұтандырғышы болғанын мойындағанын көрсек, екінші жағдайда езгінің құрбаны болған халықтардың түпкі мүдделерімен есептеспейтін отарлау саясатына қарсы көзқарастың айқын белең алатыны байқалады. Нақ осы маңызды мəселеде Хаусхофердің көзқарастары халықаралық болмысқа қайшы келеді.

Өзінің ұстазы Ф.Ратцельдің идеяларын жалғастыра отырып, Хаусхофер мемлекеттердің кеңістікте ұлғая беруін қалыпты, дəлірек айтқанда, əбден орынды деп есептейді; əрі мұндай ұлғаю бұрын тіршілікке жарамсыз деп саналған жерлерді ғылыми-техникалық прогрестің арқасында игеру арқылы да мүмкін екендігін жоққа шығармайды. Бұл жерде Хаусхофердің тура айтылмағанмен, жанама түрдегі тұжырымы – осынау үрдісте басты дүние күш көрсету, зорлықпен жаулау болып табылады. Оның пікірінше, мұның құны – қол жеткен жаңа кеңістік.

Оның еңбектерінде «теңіз қарақшылары», «дала қарақшылары» деген тіркестер жиі кездеседі.

Олар, əрине, жай ғана əсерлі тіркестер емес, солар арқылы К.Хаусхофер өзін капиталистік, жаулаушылық саясатының қарсыласы, басқа халықтарды отарлаудың қарсыласы етіп көрсеткісі келеді, алайда бұл оған Германияның бірінші дүниежүзілік соғыста жеңіліс тауып, соның салдарынан айырылып қалған отарларына құқығы «өзгермейтінін» дəлелдеуге кедергі етпейді. Сонымен қатар ол халықтардың табиғи орын ауыстырып отыруы мен «отарлық» жаулаудың арасына теңдік белгісін қояды да, мемлекеттердің тарихи қалыптасуы туралы мəселенің өзін шатастырады.

Өзінің сөз саптауы бойынша, «теңіз қарақшылары» – ең алдымен Ұлыбритания, Франция жəне біршама аз көлемде Голландия, Бельгия, Испания, Португалия – жүзеге асырған отарлық жаулау турасындағы оның пайымдауларының негізсіз еместігімен келісуге болады. Аталмыш мемлекеттер өз флоттарының қуатына сүйеніп, басқа құрылықтарға басып кірді, ұлан-байтақ аумақтарды иеленді, ондағы тұратын халықтарды өздерінің алым-салық төлеушілеріне айналдырды.

Ал «дала қарақшылары» тақырыбына келетін болсақ, мұнда мəселе басқаша. Далалардың Еуропаның шығыс бөлігінде жəне Азияда, прериялардың – Солтүстік Америкада, пампастардың – Оңтүстік Америкада орналасқаны белгілі. Тарихтың бұйрығымен бұл жерлерге халықтардың қоныстануы, оларда мемлекеттердің қалыптасуы əрқилы болды. Солтүстік Америкада жергілікті халық резервацияларға шоғырландырылып, босаған жерлер гомстед (жер учаскесі) жүйесінің көмегімен қоныстанушыларға үлестірілді, ал бұл, əрине, үлкен жер көлемдерінің алыпсатарлық жолмен монополиялардың меншігіне өтуіне тосқауыл болмады. Оңтүстік Америкада үрдіс басқаша дамығанымен, оның нəтижесі жергілікті үндіс халқы үшін бəрібір соншалықты қайғылы болды.

Еуразия далаларына келсек, олардағы қоныстанушылықты жəне соның төсінде Ресей империясының құрылуын жаңағы терминдерді пайдаланып түсіндіру – тарихи шындықты бұрмалау, оны ойдан шығарылған дүниемен алмастыру деген сөз. Ғылыми тұрғыдан қарағанда, айталық, британ отарлауы мен Ресей кеңістігінде орын алған дүниені салыстырудың мүлде реті жоқ. Шынтуайтқа келгенде, Ресей жазығында орыс тайпалары қоныстанған жерлерді жинақтау үрдісі жүрді; осы орайда орыс жерлерін алғашқы біріктірушілердің бірі Иван Калитаны еске алсақ та жеткілікті. Бұдан арғы даму барысына келетін болсақ, онда жаңағы үрдістің екіге айрылғандай жағдайын көреміз: бір жағынан, орталық билік əрекет етсе, екінші жағынан, Шығысқа қарай таза халықтық қозғалыс нығая берді, сондай-ақ басқа халықтардың Ресейге қосылу қозғалысы да дами түсті.





[←61]

Siebold Ph. Fr. von. Nippon. Wurzburg u. Leipzig. 1897. Bd II. S. 207 ff. Кітапта 1808 жылы сегунның бұйрығы бойынша жүзеге асқан Мамиа Ринзоның саяхаты жазылған.





[←62]

Сөз 1904-1905 ж.ж. орыс-жапон соғысы туралы; оның нəтижесінде Ресей масқара жеңіліске ұшырап, бұл Оңтүстік Маньчжурия мен Кореяның Жапонияға тəуелді болуына əкеп соқтырды. Маньчжурия ол кезде аз қоныстанған əрі мүлде дерлік қорғалмайтын, Қытайдың Жапонияға ең жақын тұрған бөлігі болғандықтан, Азия құрылығында одан əрі экспансия жүргізуге пайдалануға болатын плацдарм ретінде Жапония үшін ересен қызығушылық тудырған еді.





[←63]

соттың қарауында (лат.)





[←64]

1904-1905 ж.ж. орыс-жапон соғысы.





[←65]

Моңғолдық қорғау өңірі туралы қараңыз: Reinsch P.S. // “The Nation”, 3.V.1922 (New York).





[←66]

1 Күлгін («подзол») – құнарлы, далалық қара топырақтай емес, Солтүстік Ресейдегі топырақтың басым түрі, ақшыл, құмы көп, орманға тəн, қоңыржай климат өңірінде құнарлылығы төмен, мұз дəуірінен қалған, шамамен Лемберг (Львов) – Киев – Тула – Нижний Новгород – Казань – Пермь – Урал сызығынан оңтүстікке қарай.





[←67]

Малайлық ториадья – негр нəсілділер, жағалаудағы тұрғындардан айырмашылығы – аралдардың ішінде қоныстанған.





[←68]

Мандаттық жүйені 1919 жылы Антантаның басты елдері өздері жаулап алған бұрынғы герман отарларын жəне Оттоман империясынан бөлінген аумақтарды басқару үшін енгізген болатын. Герман отарларын бөлу 1919 жылғы 6 мамырда Вильсонның, Клемансоның жəне Ллойд Джордждың кеңесінде жəне Антантаның Жоғарғы кеңесінің 1919 жылғы 7 мамырдағы отырысында келісілген еді. Жапония Маршалл, Каролин жəне Мариан аралдарына иелікке мандат алды; бұл шетел капиталының өз иеліктеріне енуіне тосқауыл қоюға құқық беретін С класты мандат болатын.





[←69]

Автаркия (грек. – өзін өзі қанағаттандыру) – бұл жерде сөз барлық өнімдерді өзі өндіретін жəне тұтынатын, яғни, импорт пен экспортсыз күн көретін, елдің шаруашылық ахуалы туралы болып отыр.





[←70]

Атлантикалық жəне тынықмұхиттық көріністерді салыстыру, қараңыз: Sueb Ed. Das Antlitz der Trde. Bd II. S. 256.





[←71]

Порфирио Диас (1830 – 1915) – Мексика президенті (1877-1880; 1884-1911).





[←72]

Сөз 1919 жылғы Версаль бейбіт бітімі туралы болып отыр.





[←73]

Яғни, Австрияға; Транслейтаниядан айырмашылығы – Венгрия, Трансильвания (Семиградье), Хорватия, Славония – Лейта (Дунайдың саласы) өзенінің ар жағында орналасқан сол кездегі Австро-Венгрияның иеліктері.





[←74]

Cheradame A. L’ Europe et question d’Autriche. Paris, 1901.





[←75]

Сөз бірінші дүниежүзілік соғыстан кейін Версаль реттеуінің негізінде белгіленген Германия шекаралары туралы болып отыр.





[←76]

Галиция – Австрия империясы басып алған батыс Украина жəне Польша жерлері бөлігінің тарихи атауы, Речь Посполитаны бірінші бөлшектеу бойынша (1772 ж.) – Шығыс Галиция жəне үшінші бөлшектеу бойынша (1795 ж.) – Батыс Галиция.





[←77]

Нара – Хонсю аралындағы мəдениет пен діннің ежелгі орталығы. Бірінші императорлық астана (710-784) жəне буддизмнің маңызды орталығы. Музей-қала.





[←78]

V Карл (1500-1558) – 1519-1556 ж.ж. рим-герман императоры жəне 1517 жылдан испан королі; оның қол астында ұлан-байтақ империя болды (отарларымен Испания, Нидерланды, итальян, австрия жəне герман жерлері). «Əлемдік христиан державасын» құру жоспарларын іске асыруға талпынды. Франциямен, Осман империясымен соғыстар жүргізді. Германиядағы Реформациямен күресте жеңіліс тапты. Неміс протестанттарымен Аугсбург бейбіт келісіміне келгеннен кейін (1555) тақтан бас тартып, испан монастыріне кетті.





[←79]

40 жылға созылған итальян соғысының нəтижесінде Францияның 1559 жылға таман V Карл империясының дұшпандық пиғылынан босануға қолы жетті. Като-Камбрезиде бейбіт келісім жасалып, соның нəтижесінде Францияның шығыс шекарасы нығайды (Шығыс Лотарингияда Меца, Туля жəне Вердена секілді маңызды үш бекініске иелік ете бастады).





[←80]

Цаберн – 1870-1871 ж.ж. франко-прусс соғысының нəтижесінде Германия тартып алған Эльзастағы қала. Күшпен германдандыру, герман мəдениетін зорлықпен енгізу саясаты Цабернде, кейін бүкіл дерлік Эльзаста қатты наразылық тудырды. Қалыптасқан жағдайға байланысты герман рейхстагы орасан дауыс басымдығымен империялық герман үкіметіне қарсы қарар қабылдады.





[←81]

Suddeutsche Monafshefte. 1919.





[←82]

Жапония аяқталмаған буржуазиялық революциядан кейінгі алғашқы жылдардан-ақ жаулап алу соғыстарын жүргізді. 1879 жылы ол Рюкю аралдарын заңсыз қосып алды (аннексиялады), 1895 жылы Қытаймен соғыс нəтижесінде Тайваньға жəне Пескадор аралдарына үстемдік орнатты. 1904-1905 ж.ж. орыс-жапон соғысында Ресейдің жеңіліс табуы Жапонияға өз аумағына Сахалиннің оңтүстік бөлігін қосып алуға жəне Қытайдың Ляодун түбегін басып алуға мүмкіндік берді. 1910 жылы жапон аралдарынан құрылыққа апаратын көпір іспеттес һəм Жапон теңізіне кіре берісте аса маңызды позиция ұстап тұрған Корея аннексияланды. Əскери өктемдікпен идеологиялық өктемдік бірге жүргізілді: басып алынған жерлердің бəрінде синтоистік ғибадатханалар салынды.

Формоза (порт. – əдемі, тамаша) – Тайвань аралының XVI ғ. португал теңізшілері берген жəне бүгінгі батыс еуропалық, американдық əдебиетте қолданылатын атауы.





[←83]

Кронштадт – Брашов қаласының (Румыния) немісше аты. Қаланың тарихи ескерткіші – «Қара» готикалық шіркеуі (XIV – XVII ғ.ғ.). Брашовтың көптеген тұрғындары ХIII ғ. өзінде Германиядан көшіп келгендердің ұрпақтары.





[←84]

Марбург (Марибор) – Драва өзенінің жағасында Австрия шекарасына жақын орналасқан Словениядағы қала.





[←85]

Solch J. Die Auffassung der naturlichen Grenzen in der wissenschaftlichen Geographie. Innsbruck, 1924.





[←86]

Fawsett C.B. Frontiers. A study in political geography. Oxford, 19187





[←87]

Пешавар – Пəкстандағы Ауғанстанға апаратын тас жолдың Хайбер өткелі тұсындағы қала. Кветта – Иран үстіртінің оңтүстік-шығыс бөлігіндегі қазіргі Пəкстан провинциясы Белуджистанның əкімшілік орталығы.





[←88]

1815 жылғы Вена конгресінен кейін Люксембург голланд королі I Вильгельмге берілген еді, 1867 жылдың 11 мамырынан ол сыртқы державалардың кепілдігін пайдаланатын мəңгі бейтарап мемлекет болып жарияланды.





[←89]

Автор 1919 жылғы Версаль бітімінің шарттарын сөз етіп отыр.





[←90]

Grügfeld T. Hafenkolonien und kolonieähnliche Verhältnisse in China, Japan und Korea. Jena, 1913.





[←91]

Сеттльмент – отар немесе жартылай отар елдегі қала, бұл жерде Шанхай, ішіндегі аудан, оған жергілікті биліктің құзыры жүрмейді, онда тұратындар да, басқаратын да – шетелдіктер.





[←92]

Tan Malakka. Indonesija. Moskau, 1924.





[←93]

Niedervayer O.V. Unter der Glutsonne Irans. Dachau-München, 1925.





[←94]

Анурадхапура – Шри-Ланканың солтүстігіндегі қала. Ерте заманда (б.д.д. V ғ. – б.д. XI ғ. басы) бірінші Сингал мемлекетінің астанасы. Сəулет өнерінің қорығы.





[←95]

Жапон теңізіндегі аралдар.





[←96]

Шамьянь – Гуанчжоудың (Кантон) шетелдік концессиялар орналасқан батыс бөлігінің қарсысындағы арал.





[←97]

Савойя – солтүстік-батысында Италиямен шектесетін оңтүстік-шығыс Франциядағы бір кездегі герцогтық. ХI ғасырдан Савойя əулеті басқарды, көрші елдердің шабуылына жиі ұшырап отырған. 1790 жылы Сардиниямен жəне Пьемонтпен Сардиния корольдігіне біріктірілген. 1861 жылы Францияға берілді.





[←98]

Tenot E. La frontiere. Paris, 1893.





[←99]

уақытша сипаттағы (лат.).





[←100]

толерантты (лат.).





[←101]

бейтарап (фр.).





[←102]

табиғи (фр.).





[←103]

Сөз əскери жəне мемлекет қайраткері, Оңтүстік Америкадағы испан отарларының тəуелсіздігі үшін болған соғыс басшыларының бірі Боливардың (1783-1830) бастамашылығымен шақырылған Панама конгресі туралы болып отыр.





[←104]

Бұл жерде осы кітап жазылған кезеңге дейінгі өткен америкааралық конференциялар – 1889 жылдан мезгіл-мезгіл шақырылып отырған Америка құрлығы мемлекеттерінің конференциялары тізілген. 1948 жылға дейін Америка мемлекеттерінің халықаралық конференциялары немесе панамерикалық конференциялар деп аталған.





[←105]

Панамериканизм – АҚШ сыртқы саяси доктринасы, ол Жердің Батыс шарты шарында орналасқан географиялық жақындығымен, экономикалық өзара тəуелділігімен жəне «рухани» бірлігімен айқындалады делінетін мемлекеттердің «бірлігі» туралы қағиданы желеу етіп, Америка Құрама Штаттарының көсемдікке ұмтылуын негіздейді. Доктринаның негізгі тұстарын XVIII – XIX ғ.ғ. тоғысында АҚШ белгілі мемлекет қайраткері А.Гамильтон (1757-1804) ұсынған.





[←106]

Поло Марко (1254-1323) – венециялық итальян саяхатшысы. 1271-1295 ж.ж. Орталық Азия арқылы Қытайға сапар шегіп, онда 17 жылдай тұрды. 1292-1295 ж.ж. теңіз арқылы Оңтүстік Азияны айнала жүзіп өтіп Италияға қайтып оралды.





[←107]

Анатолия – Кіші Азияның орта ғасырлардан қалыптасып қалған грекше аты.





[←108]

Қытайдағы 1911 жылғы революция Цин əулетін құлатты. 1924-1927 ж.ж. елде алғашқы революциялық азамат соғысы лаулай бастады.





[←109]

Ибн Сауд (1880-1953) – 1932-1953 ж.ж. Сауд Арабиясының королі.





[←110]

Сюлли Максимильен де Бетюн (1560-1641) – француз мемлекет қайраткері.

Хаусхофер француз королі Генрих IV жақын көмекшісі Сюллидің «Ұлы жоспары» – Еуропаны саяси қайта құру жоспары – XVII ғ. басындағы халықаралық жоба туралы бірнеше рет айтады. Жоспар Габсбургтарды қуатынан айыру жəне олардың бүкілеуропалық империяға ұмтылуына қоғамдық реттіліктің басқа тұжырымдамасын қарсы қою қажеттігінен туындаған. Бұл жоспардың негізгі элементтері: Габсбургтарға тек испан тəжін қалдыру, Еуропаны «жалпы кеңесі» жəне барлық халықаралық кикілжіңдерді шешетін «аймақтық кеңестері» бар 15 мемлекеттің мамыражай федерациясына айналдыру, үш діннің (католицизм, лютерандық жəне кальвинизм) бəрін мойындау, осы жолмен христиандық Еуропада мəңгілік бейбітшілік орнату. Сюлли Московияны Еуропаның христиан мемлекеттері достастығынан шығарып тастаған, жəне де мұның себебі жасанды түрде болды. Сюллидің пікірінше, бұл елдің көз жетпес кеңістігі Еуропадан гөрі Азияға молырақ жайылған, өзінің орналасу жағдайында ол Татариямен, Түркиямен жəне Парсымен тығыз байланысты да, еуропалықтармен бірге соларға қарсы күресе алмайды; онда тұратын халықтар – жабайылар һəм варварлар, орыстардың христиандығы еуропалыққа мүлде ұқсамайды жəне, керісінше, азиялыққа өте ұқсас, «түріктердің қол астындағы» гректер мен армяндардың христиандығына жақын. Бұл орайда озық міндетпен – болашақта Габсбург шабуылы мүмкіндігінің өзінің бетін қайтарумен – қатар Францияның қолына Еуропа көсемдігімен бірге Габсбургтардың мұрасын беру үрдісі байқалады, ал ол көсемдік Францияға, əрине, «жаңа реттілікті» жасаушы ретінде тиер еді.





[←111]

Сен-Пьер Шарль де Ирен (1658-1743) – аббат, «Мəңгілік бейбітшілік жобасының» жəне экономикалық теориялардың авторы.





[←112]

Лейбниц Готфрид Вильгельм (1646-1716) – неміс ғалымы, білімнің көптеген салаларында: философияда, тарихта, заңтануда, лингвистикада, логикада, математикада, физикада, геологияда жəне т.б. көрнекті жетістіктерге қол жеткізген. Бранденбург ғылыми қоғамының (кейіннен – Берлин Ғылым академиясы) негізін қалаушы жəне президенті. Қасиетті Рим империясының құқықтық жəне саяси реформаларының мəселелерімен айналысқан. Бірінші Петрдың өтініші бойынша Ресейде білім дамытудың жəне мемлекеттік басқарудың жобаларын əзірлеген.





[←113]

Кант Иммануил (1724-1804) – неміс философы, неміс классикалық философиясының негізін қалаушы. 1794 жылы Петербург Ғылым академиясының шетелдік мүшесі болып сайланған. Ғалым ретінде оны қоғам құрылымының проблемалары да қызықтырған. «Жалпы тарих идеясында» (1784) Кант адамның қоғамдық парызын «дөрекіліктен мəдениеттілікке» жəне «жалпылық құқықтық азаматтық қоғамға қол жеткізу» қозғалысы ретінде көрсетеді. Өмірінің соңғы жылдарында əлеуметтік жəне ғаламдық деңгейдегі адам ұмтылыстарының мақсаттарын: еркін мемлекеттердің бүкілəлемдік федерациясын құру, мəңгілік бейбітшілікті қолдау, ғылымның түрлі тармақтары арасындағы үйлесімге қол жеткізу арқылы оны ілгерілету, адамдарға бостандық жағдайын тудыру арқылы қоғамды ілгерілету мəселелерін айқындау турасында көп ой толғаған.





[←114]

Геллеспонт – Дарданеллдың көне грекше аты.





[←115]

Парсы шығанағын Үнді мұхитымен қосатын бұғаз.





[←116]

Фракия – Балқан түбегінің шығысындағы, Эгей, Қара жəне Мəрмəр теңіздерінің арасында орналасқан тарихи өлке (ежелгі халық – фракиялықтардың – атынан шыққан).





[←117]

Такла-Макан – Тарим ойпатының орталық бөлігін алып жатқан Қытайдың батысындағы байтақ құмды шөл.





[←118]

“Petermanns Mitteilungen”. 1912. Kte.





[←119]

«империя немесе бостандық» (лат.).





[←120]

Саймон Джон Аллесбрук – ағылшын саяси қайраткері. 1927-1930 ж.ж. Үндіде ұлт-азаттық қозғалысының үдеуіне байланысты британ үкіметі құрған комиссияны басқарды. Комиссия өз баяндамасында Үнді елінде сайлаушылардың аясын кеңейтуді жəне провинциялардағы министрлердің жергілікті парламенттер алдында жауаптылығын енгізуді ұсынды.





[←121]

Сөз, шамасы, Ротермир Гарольд Сидней (1868-1940) туралы. Ол – газет алпауыты, бірқатар орталық жəне провинциалдық, мəселен, «Дейли мейл» жəне «Дейли миррор» сияқты, газеттердің иесі, газет иелері ағылшын ассоциациясының төрағасы.





[←122]

Қазақшалағанда – «судың азайған жазығы». Солтүстік Германиядағы жазық пляждарды осылай атаған.





[←123]

Африкаанс – африканерлердің (бурлардың – голл. «бур» – шаруа), негізінен бір бөлігі XVII ғ. өзінде-ақ Африканың оңтүстігіне қоныс тепкен голланд, сондай-ақ француз жəне неміс отаршылары ұрпақтарының тілі.





[←124]

1922 жылы Мысыр жалған тəуелсіздік алды, бірақ ағылшын əскери оккупациясында қала берді. Бұл жердегі ағылшын үстемдігі 1956 жылы жойылды. Судан болса, ол XIX ғ. аяғында британ қорығына айналдырылған еді. Судандағы бірлескен билік режимін 1925 жылы Англия біржақты шешіммен жойды, алайда 1936 жылғы келісім бойынша қайта қалпына келтірілді.





[←125]

Кап провинциясы – Африка құрлығының ең оңтүстігіндегі провинция – сөз болып отыр.





[←126]

Родс Сесил (1853-1902) – ең ықпалды Англия капиталистерінің бірі. 1880-1896 ж.ж. Кап отарының премьер-министрі, Африкадағы Родезия деп аталған отарды басып алудың бастамашысы. 1899 жылы Еуропаға келіп, бельгия королі Леопольдпен жəне герман императоры Екінші Вильгельммен Каптан Каирға дейін темір жол жəне телеграф желісін салу туралы келіссөздер жүргізді.





[←127]

Аорн – Инд өзенінің бастауына жақын жерде құзға салынған, алдында терең шыңырауы бар қуатты бекініс, оған апаратын жалғыз жол əрі тар, əрі ыңғайсыз; стратегиялық маңызы зор осы жерде Александр Македонский өзінің Үндіге жасаған жорығында күшті қарсыластыққа тап болған еді.





[←128]

Земмеринг – Австриядағы Штирия Альпісіндегі тау жотасы. Ол арқылы 1842-1854 ж.ж. Лейт өзенінің аңғарынан Мюрц өзенінің аңғарына дейін бірінші еуропалық Глогниц-Мюрццушлаг темір жолы салынған болатын. Темір жол Венаны Штириямен, тіпті Италиямен байланыстырды. Жол бойында жалпы алғанда 15 тоннель, 16 виадук салынған.





[←129]

Яғни, 1919 жылғы Версаль келісімшарты.





[←130]

“Geopolitik”, 1925. Bd I.





[←131]

Бағдат темір жолы – Еуропадан Үндіге апаратын ең қысқа жол. Оның құрылысы 1899 жылы Германия түрік сұлтанынан концессия алуға қол жеткізгеннен кейін басталды. Империалистік топтардың жоспары бойынша, Бағдат темір жолы Германияның «Шығысқа жорығында» («Drang nach Osten») қуатты қару болуға тиіс еді. Ол Англияның Үндідегі үстемдігіне қауіп төндіріп, Ресейдің бұғаздарға билік орнатуына кедергі тудырды. Бұл Англия мен Францияның (1904 жылғы ағылшын-француз келісімі), Англия мен Ресейдің (1907 жылғы ағылшын-орыс келісімі) бірігуін күшейте түсті. Бірінші дүниежүзілік соғыс Бағдат темір жолының құрылысын тоқтатты да, бұл іс сонымен аяқсыз қалды.





[←132]

Альберони Жюль (1664-1752) – итальян аббаты, испан королі Филипп V жанындағы кардинал жəне министр.





[←133]

Сөз Африканы бөлшектеу үшін болған күреске байланысты 1898 жылғы Англия мен Франция арасындағы Фашода жанжалы туралы болып отыр. 1899 жылы қол қойылған келісімшартқа сəйкес Франция Англияның Ніл аңғарына ерекше құқығын, ал Англия – Францияның Суданның барлық батыс аймақтарына құқығын мойындады.





[←134]

Чжунхуа миньго – Қытай Республикасы.





[←135]

Мартелл Карл – Франция аумағындағы ең солтүстік нүкте – Пуатье (мұнда арабтар Испания арқылы енген) – маңындағы 732 жылы болған шайқаста жеңіске жеткен француздардың қолбасшысы.





[←136]

1683 жылы Қара Мұстафа басқарған түрік əскері Венаны қоршады, бірақ поляк королі Ян Собескидің көмегінің арқасында көп ұзамай қала маңынан қуылды.





[←137]

1757 жылы Плесси (Бенгалия) маңында болған шайқаста ағылшын генералы Роберт Клайв үнді əскеріне күйрете соққы берді.





[←138]

Үндіні жаулау XVI ғасырда басталды (португалдықтар, голландықтар, француздар, ағылшындар). XIX ғасырдың ортасына таман оны толығымен ағылшындар бағындырды.





[←139]

VII ғ. Арабия түбегінде қоныстанған арабтар əскери жорықтар бастап, Таяу жəне Орта Шығыс елдерін, Солтүстік Африка мен Мысырды жаулап алды. Нəтижесінде ұлан-байтақ феодалдық-теократиялық мемлекет – Араб халифаты құрылды. 712 жылы арабтар Үндіге басып кіріп, Индының төменгі ағысындағы аймақ – Синдты, 711-714 ж.ж. Пиреней түбегінің үлкен бөлігін басып алды. Аббассидтар тұсында (750-1258) Сицилия, Мальта, Крит жаулап алынды, Византиямен үздіксіз соғыс жүргізілді. XIII ғ. ортасында монғол шапқыншылары астананы бағындырғаннан кейін (1258) халифат құлады.





[←140]

Сен Катаяма (1859-1933) – кəсіби революционер, Жапониядағы алғашқы кəсіподақты, əлеуметтік проблемаларды зерттеу жөніндегі қоғамды ұйымдастырушы.





[←141]

Бұл жерде 1919 жылғы сəуірде Амритсарада (Пенджаб) британ əскерлері 10 мың адам қатысқан бейбіт шеруді күшпен басқан оқиға сөз болып отыр. 400 адам өліп, 1200 тарта адам жараланды.

Бірнеше ай өткеннен кейін, 1919 жылғы 23 желтоқсанда Үндіні басқару туралы акт жарияланды. Бұл акт бойынша Ұлыбритания Үндіге кең автономия беруге ниеттенген еді. Реформа бойынша Үнді уақыт өте өзінің «жауапты» үкіметін қалыптастыруға тиіс болатын. Диархия (қосбилік) қағидаттарына сəйкес жергілікті биліктің құзырында медицина, білім, жергілікті өнеркəсіп мəселелері болса, аса маңызды салаларға – қаржы, əділет, қорғаныс – бақылау жасау провинциялардың британдық губернаторларының қолында болды.

Бұдан көрініп отырғанындай, Үндіні өзінің тəуелсіздігі үшін азаттық күресте əлі ұзақ жол күтіп тұрды (1947).





[←142]

Тан Малака (1894-1949) – индонезиялық коммунистік қайраткер.





[←143]

«зиян келтірме» (лат.).





[←144]

Бұл тіркестің авторы, шамасы, орыс патшасы I Николай болу керек, ол оны бірінші рет 1844 ж. лорд Абердинмен əңгімелескенде қолданған еді де, 1853ж. Қырым соғысының қарсаңында қайталаған еді.





[←145]

Падишах парсы сөзі, «өз қол астындағылардың иығында тұрған шах», яғни шахтардың шахы, немесе «патшалардың патшасы» дегенді білдіреді.





[←146]

1774 жылы 21 шілдеде қол қойылған орыс-түрік бейбіт шарты; 1912 жылғы 15 қазандағы итальян-оттоман бейбіт келісімі; 1913 жылғы 29 қыркүйектегі Константинопольде қол қойылған түрік-болгар бейбіт шарты.





[←147]

Ұлы Константин де Рим империясының астанасын Римнен Константинопольге көшіргенде осындай ойды басшылыққа алған еді. Ол Рим империясының саяси орталығы əуел бастан христиандық болуы, Тибр жағасындағы сенат цитаделінде өмірге жанын сала жармасқан ежелгі пұтқа табынушылықтан азат етілуі керек деп есептеді. Бұдан басқа Константин мен Петрдің астананы ауыстыру үшін, əрине, басқа да саяси жəне стратегиялық себептері болды.





[←148]

Самнер Уильям Грэм (1840-1910) – американ социологы, экономисі жəне публицисі, əлеуметтік дарвинизмнің жақтаушысы.





[←149]

“War”, Essay of William Graham Sumner. New Heaven, 1934, Vol. I.P. 169.





[←150]

Отыз жылдық соғыс (1618-1648) – Габсбург блогы (Испания, Австрия, папа қолдау көрсеткен германдық католиктік князьдіктері) мен Габсбургке қарсы коалицияның (Англия мен Ресей қолдау көрсеткен германдық протестанттық князьдіктері, Швеция, Дания, Франция) арасындағы соғыс. 1648 жылы Вестфалия бітімінен кейін тоқтады, келісім Габсбургтердің «дүниежүзілік империя» құру жəне халықаралық қатынастарда ұлттық мемлекетке басымдық беру жөніндегі жоспарларының быт-шыт болғанына нүкте қойды.





[←151]

Burke Ed. Remarks on the Policy of the Allies with Respect to France (1793), Works, Vol. IV, 1989. P. 447.





[←152]

Burke Ed. Speech on the Cocilation with America, loc. cit., Vol. II.P. 169.





[←153]

1 Morton A. Kaplan. System and Prosess in International Politikcs, L., N.J.: John Wiley and Sоns, Inc., 1962.





[←154]

«Күштер балансының» тарихи жүйесінде əулеттік қарым-қатынастар жəне жалпы мəдени һəм саяси институттар жүйе қызметін қарапайымдандырды. Яғни, кең көлемді мəдени негіз орын алды да, оның аясында осы жүйеге сəйкес іс-əрекет үлгілері көрініс берді. Осынау мəдени базаға негізделген қарым-қатынастар бұл жүйенің тиісті рөлдері орындалады, ал мінез-құлықтары белгілі бір нормаларға сай болады деген қағиданы орнықтырады. Алайда іс жүзінде мұндай мəдени негіз аталмыш жүйе үшін кездейсоқ болып табылады, өйткені мұндай жүйе оның ережелеріне сай күтілетін дүниелердің кез келген жағдайында əрекет ете алады. Сөйтіп, «күштер балансы» жүйесінің негізгі детерминанттары сол мəдени негізге қарағанда анағұрлым əмбебап нормалар болып келеді, себебі жаңағы мəдени негіздің өзі мүлде басқа халықаралық жүйеге сəйкес келуі мүмкін, ал сол кезде мүлде басқа мəдени негіз «күштер балансы» жүйесіне сай болады.





[←155]

Алайда Наполеон əулеттік заңдылық қағидатын бұзған кезден бастап жүйеде қырғиқабақтық пайда болғаны рас.





[←156]

Сталиннің Кеңес Одағының экономикасы əлсіз болуы себепті ол Югославияның пайдасына Триест үшін соғыспаққа тəуекел ете алмайды деген тұжырымын қараңыз.





[←157]

Меніңше, бұл салада Киндлбергер бірінші болған еді (Kindleberger, 1970), бірақ ол теориялық синтез мəселесінен кəдімгідей ұқыпты түрде қашқақтаған болатын.





[←158]

Белгілі мысал: профессор Риттбергер жəне ол Тюбенген университетінде бастарын қосқан ғалымдар командасы.





[←159]

Мəселен, Эндрю Шонфилд бұл туралы өзінің «Қазіргі заманғы капитализм» атты тамаша кітабында айтады (Shonfield A. Modern Capitalism. Oxford, 1965). Алайда бұл еңбектін қорытындылары қазір мүлде ескірген жəне тым оптимистік тұрғыдағы болып көрінеді.





[←160]

Диана Туссидің Мерфи мен Туздың (Murphy, Tooze, 1991) кітабында жарияланған «Саудаға қауіп төнді ме? АҚШ көшбасшылығы жəне ашық əлемдік экономика» («Trading in Fear? US Hegemony and the Open World Community») – халықаралық саяси экономиядағы латынамерикандық еңбектердің жаңа буынының үлгісі. Офуатея-Коджоның ағымдағы африкалық əдебиетке шолуы басқа үлгі болып табылады. 1993 жылы Дүниежүзілік банк жүргізген «азиялық ғажапты» зерттеу стереотиптік экономикалық көзқарастар жөнінде елеулі күдіктерді алға тартады.





[←161]

Мемлекетаралық деген ұғымда. – Ғылым. ред. ескертпесі.





[←162]

Бұдан «құрылым» (структура) жəне «структурализм» сөздерін қолданудағы екіұштылық пен түсінбеушілік туындайды.





[←163]

Тығырық (фр.), жеткізері жоқ жол (итал.).





[←164]

Weidenbaum M. Greater China: The Next Economic Superpower? – Washington University Center for the Study of American Business. Cjntemporary Issues. Series 57, Feb. 1993, p. 2-3.





[←165]

Lewis B. The Roots of Muslim Rage. – ’’Atlantik Monthly’’. Vol. 266, Sept. 1990; p. 60; ‘’Time’’, June 15, 1992, p.24-28.





[←166]

Rjjsevelt A. For Lust of Knowing. Boston, 1988, p. 332-333.





[←167]

Батыс көшбасшылары іс жүзінде ылғи «дүниежүзілік қоғамдастық» атынан əрекет қылатынын тілге тиек етеді. Алайда британ премьер-министрі Дж. Мейджордың 1990 жылғы желтоқсанда «Қайырлы таң, Америка» бағдарламасына берген сұхбатында оның аузынан шығып кеткен ескертпенің айтулы мəні бар. Саддам Хусейнге қарсы қарастырылған шаралар туралы айта келіп, Мейджор «Батыс» сөзін қолданды. Ол іле-шала өзін-өзі түзеткенімен жəне бұдан əрі «дүниежүзілік қоғамдастық» туралы айтқанымен, оның ескертпесі нағыз шынайы ақиқат еді.





[←168]

“New York Times”, Dec. 25, 1990, p.41; Gross-Cultural Studies of Individualism and Collectivism. – Nebraska Symposium on Motivation. 1989, vol. 37, p. 41-133.





[←169]

Mahbubani K. The West and the Rest. – “National Interest”, Summer 1992, p. 3-13.





[←170]

Stankevich S. Russia in Search of Itself. – “National Interest”, Summer 1992, p. 47-51; Schneider D.A. Russian Movement Rejects Western Tilt. – “Christian Science Monitor”, Febr. 5, 1993, p. 5-7.





[←171]

О.Хорристің пікірінше, Австралия да іштей жарылған ел болуға тырысады. Бұл ел батыс əлемінің толыққанды мүшесі болып табылса да, оның қазіргі басшылығы іс жүзінде оның Батыстан алшақтауы, азиялық ел ретінде жаңа сəйкестілік қабылдауы жəне көршілерімен тығыз байланысты дамытуы керектігін ұсынады. Олар Австралияның болашағы Шығыс Азияның жедел дамыған экономикаларымен байланыстылығын дəлелдеуде. Алайда, мен жоғарыда айтып өткенімдей, экономикалық тығыз ынтымақтастық əдетте бірегей мəдени негіз болғанын қалайды. Бұлардың бəрін былай қойғанда, Австралия жағдайында іштей жарылған ел басқа өркениетке қосылуы үшін қажет үш шарттың, шамасы, біреуі де жоқ.





[←172]

1898 жылы Құрама Штаттар бастаған испан-американ соғысының нəтижесінде олар Флиппинді, Пуэрто-Риконы, Гуамды басып алып, Кубаны іс жүзінде өзінің отарына айналдырды. – Ред.





[←173]

Donald Puchala. The History of the Future of International Relations // Ethics and International Affairce/ – 1994. – No 8. – P. 183.





[←174]

Ағылшын-қытай «апиын» соғысы 1840-1842 жылдары болған. – Ред.





[←175]

John Ikenberry. Creating Liberal Order: The Origins and Persistence of the Postwar Western Settlement – Philadelphia: University of Pennsylvania. – 1995.





[←176]

Samuel P. Hantington. Who International Primacy Matters // International Security. – Spring 1993. – P. 83.





[←177]

Roy Denmann. Missed Chances. – London: Cassel, 1996.





[←178]

Қараңыз: Robert Skidelski. Great Britan and the New Europe // From the Athlantic to the Urals / Ed. David P. Calleo and Philip H. Gordon. – Arlington, 1992. – P. 145.





[←179]

Богатуров А. и Кременюк В. Современные отношения и перспективы взаимодействия между Россией и Соединенными Штатами Америки // Независимая газета. – 1996. – 28 июня. (Екі автор да АҚШ жəне Канада Институтында жұмыс істейтін жетекші ғалымдар).





[←180]

Ерекше орын, яғни, көрнекі дəйексөз (лат.).





[←181]

Машинадан шыққан құдай (лат.). Күтпеген жерден пайда болатын жəне оқиғаның нəтижесіне оң ықпал ететін кездейсоқ адам немесе жағдай туралы.





[←182]

Отан үшін өлу (лат.).





[←183]

Бұл жерде сөз ұлт-мемлекетпен тікелей байланысы жоқ қауіпсіздікке сəйкес көзқарастар туралы болып отыр. – Ғылыми ред. ескертуі.





[←184]

Бірден (лат.)





[←185]

Міне, бəрі осы, тек қана (фр.)





[←186]

Кожевтің ең танымал еңбегі – «Гегельді оқуға кіріспе», Ecole Pratique-дегі лекциялардың жазбалары. Ағылшын тіліне 1969 жылы аударылып, жарық көрген.





[←187]

Бұл тұрғыдан келгенде Кожевтың көзқарасы Гегельді кейбір неміс түсіндірушілерінен мүлде өзгеше, мысалы, Герберт Маркузе Марксқа бүйрегі бұра отырып, Гегельдің философиясын тарихи шектеулі əрі аяқталмаған деп есептеген.





[←188]

Коржевтің есептеуінше, тарих соңының басқа нұсқасы – Кеңес Одағы бет бұрған соғыстан кейінгі «американдық өмір салты».





[←189]

Түпнұсқада – «universal homogenous state», яғни, дəл аударғанда – «гомогенетикалық əмбебап мемлекет».





[←190]

Бұл «Тарих философиясына» кіріспеден алынған қанатты сөзде айтылған: «ақылға сыйымдының бəрі шынайы, шынайының бəрі ақылға сыйымды».





[←191]

Гегель үшін идеалдық жəне материалдық əлем дихотомиясының өзі – сыртқы көрініс, түптің түбінде оны өзін-өзі түйсінетін субъект еңсеріп əкетеді; оның жүйесінде материалдық əлемнің өзі тек рухтың мəні ғана.





[←192]

Қазіргі заманғы экономистер адамның мінез-құлқы ылғи да тек көп кіріс табуға тырысумен айқындалмайтынын мойындай отырып, оның бойында «пайда» табу қабілеті болу керектігін алға тартатынын айту керек (кіріс, я болмаса көбейтілуі мүмкін – бос уақыт, жыныстық қатынас немесе пəлсəпəлық ету қуанышы сияқты – небір басқа да игіліктер ретінде түсінілетін пайда). Біз енді кірістің орнына пайда көріп отырсақ, бұл да идеализм көзқарасының тағы бір дəлелі.





[←193]

Мəдениет пен сана-сезім экономикалық іс-əрекетте ғана емес, іс жүзінде өмірдің басқа да барлық маңызды жақтарында шын мəнінде шешуші рөл атқаратынын түсіну үшін американ мектебіндегі вьетнам иммигранттарының мінез-құлқын олардың негр немесе латынамерикандық кластастарымен салыстырудың өзі жеткілікті.





[←194]

Қытай мен Ресейдегі реформалардың себебін толық түсіндіру, əрине, анағұрлым күрделі болып табылады. Кеңестік реформа, мысалы, көп жағдайда əскери технология саласында қауіпсіздікті сезінуге түрткі болды. Бірақ солай бола тұра, реформа қарсаңында екі ел де өздері түскен реформаның таңғажайып жолдарын болжай алу үшін соншалықты материалдық дағдарыста тұрған жоқ еді.





[←195]

Кеңес халқы Горбачев сияқты «протестант» бола ала ма жəне осы жол бойынша оның соңынан еретіндер бола ма, бүгінге дейін белгісіз.





[←196]

Юстинианның тұсында Византия империясының ішкі саясаты Қасиетті Троицаның бірлігі турасындағы мəселе бойынша қақ жарылған монофизиттер мен монофелиттер арасындағы жанжалдың төңірегінде өрбіді. Византия ипподромындағы жанкүйерлер арасында болатын текетіресті еске салған бұл жанжал əжептəуір саяси зорлық-зомбылыққа əкеп соқты. Осы заманғы тарихшылар мұндай жанжалдардың себебін қоғамдық таптар арасындағы қарама-қарсылықтан немесе басқа экономикалық нысандарға жүгіне отырып іздейді; олар адамдардың тек Троицаның табиғаты туралы мəселеде келіспегендіктен ғана бірін-бірі өлтіруге бара алатынын еш түсінгісі келмейді.





[←197]

Мен бұл жерде «фашизм» терминін оның дəл мағынасында қолданып отырған жоқпын, өйткені оны жақпайтын адамдарды қаралау үшін жиі қолданып жүр. Бұл жердегі «фашизм» – кез келген ұйымдасқан, əмбебап болғысы келетін, шектен тыс ұлтшыл қозғалыс (əрине, ұлттық деген ұғымда емес, қозғалыстың басқа халықтарға үстемдік жүргізуге құқы барлығына сенімді болуы ұғымында). Мысалы, империялық Жапонияны фашистік деп жіктеуге болады, ал диктатор Стресснер тұсындағы Парагвайды немесе Пиночет тұсындағы Чилиді – болмайды. Фашистік идеологиялар марксизм немесе либерализм ұғымындағыдай əмбебап бола алмайтыны анық, алайда доктрина құрылымының елден елге көшіп жүруі мүмкін.





[←198]

Мен Жапонияны абайлай отырып мысалға келтірдім; өмірінің соңында Кожев өзіндік мəдениеті бар Жапония дəлелдегендей, жалпыадамзаттық мемлекет жеңіске жетпеді де, тарих, бəлкім, əлі аяқталған жоқ, деген қорытындыға келді.





[←199]

Польша мен Венгрияда, керісінше, компартиялар пікір əралуандығы жəне билікті шынайы бөлісу бағытында қадамдар жасады.





[←200]

Мұның əсіресе кеңес консерваторларының көшбасшысы, бұрынғы екінші хатшы Егор Лигачевқа қатысы бар, ол Брежнев кезеңінің көптеген елеулі кемістіктерін көпшілік алдында мойындаған болатын.





[←201]

Мен алдымен Руссо жəне одан бастау алатын философиялық дəстүр туралы ойлаймын, либерализмді классикалық саяси философия тұрғысынан да сынауға болатын болғанымен, ол дəстүр Локк жəне Гоббс либерализміне қатысты өте-мөте сыни көзқарас танытады.





[←202]

Еуропаның отаршыл державаларына, мəселен Францияға, соғыстан кейін өз империяларының заңсыздығын мойындау үшін бірнеше жыл қажет болды: бірақ бұдан демократиялық бостандықтарды қалпына келтіруге уəде еткен одақтастар жеңісінің салдары ретінде қашып құтылуға болмайтын.





[←203]

«Вестник Министерства Иностранных Дел СССР», №15 (август 1988), 27-46 беттер. «Жаңаша ойлау, əрине, насихат мақсатында да – батыстық аудиторияны Кеңестердің ізгі ниеттеріне сендіру үшін де – қолданылады. Алайда бұл осынау идеялардың көбі шын мəнінде ұсынылмай отыр деген сөз емес.





