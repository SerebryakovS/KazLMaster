Қанат Әбілқайыр





ТЕКЕС ТЕРІС АҒАДЫ





EPUB нұсқасын әзірлеген Әйгерім Бегімбет

Хат-хабарламалар үшін: Gulim90@gmail.com





I ТАРАУ





БІРТҮРЛІ ӘҢГІМЕЛЕР





ЖЫНДЫ




Нұрлан түнімен мазасызданып шықты. Ұйықтады ма, ұйықтамады ма белгісіз... Әйтеуір бір сықыр маза бермеді. Әлдебір елес бөлмені аралап, кезіп жүрген секілді. Көрпені қымтанып алып, көз шырымын алмақшы еді. Онысынан да түк өнбеді. Керісінше байқұс баланы бағанағы елес алқымынан алып, тынысын тарылта, қылғындыра түсетін сияқты. Дем жетпей барады. Қымтанған көрпесін аяғымен теуіп кеп жіберді. Балаң жігіттің болаттай денесін салқын леп желпіп өтті. Тұла бойын үрей билеп алған екен. Көзін тарс жұмып алды. Ту сыртында біреу тыныс алып тұрғандай. Қолымен құлағын бітей қойып еді, бүйірінен түртіп жібергендей болды. Денесі дір ете түсті. Бүйрегі шаншу қадалғандай шым ете қалды. Құлақтағы қолын бүйіріне апарды. Пыс-пыс. Пыс-пыс. Демалып жатыр. Дәл қасында. Иә, анық естіді. Төрт қабырғасы қарауытқан тар бөлмеде өзінен басқа біреу бар. Қазір көзін ашса, жүрегі жарылып кететін сияқты. Дүрс-дүрс. Құлын жүрегінің тұяғы кеудесін тепкілеп жатыр. Осы сәтте әлдебір аялы алақан шашынан сыйпады. Нәзік саусақтардан жылылық сезілетіндей. Ыстық. Үрейі де сейілген сияқты. Шыдамады. Көзін ашып кеп жіберді. Өзі жатқан төсектен біреу апыл-ғұпыл түрегелді. Дыбыс шыққан бетке көз қиығын тастап үлгергені сол еді, көмескі бейне ұялғандай кейіп танытты. Шашын кескен, аласа бойлы қарақат көзді сұлу қыз жылап тұр. Қып-қызыл көйлегі өзіне құйып қойғандай екен. Аяғында ұзын өкшелі туфли. Артқа шегіншектей беріп еді, шалынып барып түзелді. Терезеден түскен айдың сәулесі қыздың өңін шырайландыра түсті. Қорқынышы ұмыт. Осы әсерді бұрын да басынан кешкен сияқты. Қапелімде қай кезде болғанын есіне түсіре алмады. Тайсақтаған жанарына ие болып, тіке қарады. Елес қыздың көзіне-көзі түйісе қалып еді. Шыдамады. Тек көзқарастар бір-бірін аймалап, бірі-бірін сүйіп өткендей күй кешірді. Жанарлардың сүйісі. Нұрлан есін жия бастады. Мынау қорқынышты елес екенін ойлап еді, біреу үстінен суық су құйып жібергендей болды. Дереу көрпені бүркеп, бүк түсіп жата кетті. Арқасынан бағанағы нәзік саусақтар сипалап жатыр. Қарақат көз. Таныс. Иә, бір кездері көрген. Өңменіңді тесіп өтер көзқарас жадында сақталыпты. Кім еді? Есіне түсіре алмады. Қыз көрпенің шетін ысырды. Үн шығармастан, қасына келіп жатты. Нұрлан шыңғырып жіберер еді. Дауысы шықпады. Көмейіне қара тасты кептеп тастағандай. Беймаза күйде жатып, ұйықтап кеткен секілді. Жоқ, мынандай сәтте ұйықтау қайда? Көзі ілінбепті. Ұзақ үнсіз жатты да қойды. Бөлмеден тұра қашуға дәрмен жоқ. Елес қыз алқымнан алып, буындырып өлтіре салатын секілді. Өлім. Не деген қорқынышты еді? Мынау жатқан жері көрге ұқсап кетті. Қараңғы түнек көр. Тұңғиық. Қайта шығар жол жоқ. Бітті. Теңізге батқан қара тастай жоқ боласың. Жоқ. Мынау ғаламат ғаламнан бірде-бір белгі қалмаған. Кеше Нұрлан атты бала болған. Ертең жоқ. Қанша қорықса да, жонарқасында жатқан қызға қарап көргісі келді. Ақтық рет. Қыздың қаперінде ештеңе жоқ. Пыс-пыс етіп, ұйықтап жатыр. «Не де болса, анықтап көрейінші» деп ойлады. Бар күшін жинап, аунап түсті. Таң да қылаң берген екен. Әлсіз сәуле бөлменің қабырғаларына жарықтың дәнегін себе бастапты. Жоқ. Ештеңе көрінбейді. Айналасына көз жіберді. Жым-жылас. Ақырын көрпесін өзіне қарай тартты. Жүрегі және дір етті. Көрпесі ауырлап кеткендей. Жамылғысын сілкіп қалған еді, «мияу» деп қара мысық еденге төрт аяқтап түсті. Түнімен қорыққаны өздерінің қара мысығы екен. Қаперінде ештеңе жоқ, мысығы қайтадан Нұрланның төсегіне шықты да, жатып қалды.





***

Қарақат көзді қыз күндегісінен ұзақ ұйықтапты. Нұрлан көрпені серпіп қалғанда, жүзін ыстық леп есіп өткендей болды. Ұйпа-тұйпа болған шашын одан әрмен қобыратып жіберді. Сонда да жата түскісі келіп еді. Терезенің арғы жағынан мектепке асыққан балалардың дауысын естіді. «Ішінде інім мен сіңілім жоқ па екен?» деген оймен атып тұрып, терезенің ернеуіне жабысты. Жоқ. Ауыр күрсінді. Бүгін тағы көре алмас па екенмін? Ақырын басып, айнаның алдына барды. Күндегі әдетімен тұңғиық, мұңды жанарына ұзақ қарап тұрды. Түпсіз терең көзқарасынан өткен күннің елестерін көргендей болды. Тамылжыта ән салғысы келді. Өзгелер дуылдап қол шапалақтаса деп ойлады. Бұрынғындай. Мұңды емес, қуанышты бір әнді бастады. Бірақ, ән айтуға бабы жоғын түсінді. Өзгелерге әлі өлмегенін, тірі екенін айғайлап тұрып айтқысы келді. Шекараны бойлап ағып жатқан Сүмбе өзенінен барып шомылғысы келді. Сыныпта бірге оқыған қыздармен сырласқысы, сыр ақтарысқысы келді. Амал не? Қарғыс атқыр аядай бес бөлмелі үйден ұзап шыға алмасын сезді. Сезді де ауыр күрсінді. Күрсінісінен кеудесін от шарпын өткендей болды. Айналасына күмәндана көз жіберді. Ешкім жоқ екен. Үй иелері мұның күрсінгенін естісе, тағы да үрейленер еді. Қыз ешкімді қорқытқысы келмейді. Жанарына айнадан тағы да көз жіберді. Домбығып ісіп кетіпті. Түнде неге сонша егілдім екен деп ойлады. Неге жылаймын? Неге? Өз сұлулығына өзі сұқтанды. Өзгелер көре алмайтын, көрсе де бағалай алмайтын сұлулығына болайын... Осыдан дәл екі апта бұрын бұлай күйзелмейтін еді. Бұлай өзін өзі мүжімейтін. Неге күйзелсін. Әкесін күнде көретін. Шешесі ұйықтағанда байқатпай барып, жанына жататын. Анасы оянбай тұрып, таңсәріде өз бөлмесіне кетіп қалатын. Інісі мен сіңлісі де бес бөлмені ұлан-асыр той қылғандай әптер-тәптерін шығаратын. Асыр салған екеуіне сырттай қызықтағанның өзі неге тұрады?. Мұның бөлмесіне жайшылықта ешкім бас сұға бермейтін. Мазасын да алмайды. Өзімен-өзі ой жетегіне еретін. Балғын балалық шағына саяхаттайды. Үйдің дәл қасындағы мектепті, сол мектепте сабақ берген ұстаздарды, бірге оқыған сыныптастарды ойлайды. Әлдене есіне түсіп, күліп жібереді. Кейде мұңданып қалады.

Есік сықыр етті. Қыз демін ішіне тартып тұра қалды. Осы үйдің жаңа егесі, яғни Нұрланнын анасы екен. Соқтығысып қалмайын деген оймен ақырын ғана бұрыш жаққа жылыстап кетті. Баласы жатқан төсекті тез-тез жинастыра бастады. Ыңылдап ән айтып жүр. «Жол жаққа қараймын, Сен жоқсың арайлым»... Қыз «несіне жетісіп ән айтады екен?» деп ойлады. «Тым құрыса менікіндей де дауысы жоқ». Төсек-орынды реттестіргеннен кейін қайтуға ынғайланды. Әлдебіреуді күткендей біраз тұрды. Бірдемені ұмытқан секілді. Сосын терезеге барып мектеп жаққа қарады. Әннің қайырмасына келді. «Кешікпей келем деп ең, Мен тұрмын елеңдеумен»... Қыз анасындай мына кісінің қылығына күліп жібере жаздады. Қызық. Бір қарағанда өзінің анасы секілді. Қимылы да, Нұрланға деген көзқарасы да өз анасын есіне түсіреді. Тек, екі-үш күн болды. Нұрлан мектепке кетісімен, «Тарих ағай» (тарих пәнінің мұғалімі Әленді оқушылар осылай атайтын) екі өкпесін қолына алып осында келеді. Апайдың бұлтарғанына қарамай түрткілеп ойнаған болады. Апай он сегіздегі қыз, Тарих ағай жиырма бестегі жігіттей кейіпке енеді. Тарих ағай мысық, апай тышқан сияқты. Тарих ағай тығылған болып, апайды бас салады. Құшақтап ернінен сүймек болады. Апай алғашында әйелге тән ұяңдықпен қарсыласады. Бірақ, қарсылық ұзаққа созылмайды. Тарих ағайдың дегені болады. Сосын... Қыз одан әрі қарауға шыдамай өзге бөлмеге өтіп кетеді. Тас қабырға қыз үшін бөгет емес. Ар жақтағы дауыс ап-анық естіліп тұрады.

— Мен осы сәтті он жеті жыл күттім, — дейді Тарих ағай...

Апай ернін тістелеп жылай береді. Сол жыласпен қоса, рахаттанған бір дауыс та үздіге шығады. Елес қыз да өз-өзіне ие бола алмай, өзімен-өзі арпалысады. Өмірінде бір рет... Иә, өмірінде бір жігіттің құшағында... Ауыр күрсінді. Әйелдік қызғаныш сезімі оянғандай. Бір от тұла бойын күйдіріп бара жатыр. Дереу құлағын бітеді. Бәрібір естіледі. Өзіне бес жыл ұстаз болған ұстазына қызыға қарады. Апай түлкі бұлтаңға салып жатыр. Тарих ағай бүркіттей шүйлігеді. Ештеңеден хабары жоқ Нұрлан есіне түсті. Ол алаңсыз сабақта отырған шығар. Осыны ойлап еді, Тарих ағайды да, Нұрланның анасын да жек көріп кетті. Бәрібір. Жек көргенімен, ештеңе өзгермейді. Мына өмір қандай пәк болса, сондай лас екенін аңдайды. Аңдайды да ұзақ жылайды.





***

Нұрлан сабақта ұйықтап қала жаздады. Қор ете түскен екен, қасында отыратын бала түртіп жіберді. Селк етті. Қайда отырғанын ойлап үлгермеді. Ду күлкі. Дәл қарсысында қазақ тілі мұғалімі тұр.

— Әлімов, неге ұйықтап отырсың?

— Ұйықтап отырған жоқпын.

Сыныптастары тағы да күлді. Ту сыртынан біреуі:

— Ол ұйықтап емес, қорылдап отыр, — деді.

Дауыс шыққан жаққа қарап еді, кім екенін аңғарып үлгермеді. Ыңғайы әлі ұйқысын аша алмаған сияқты.

— Ұйықтап отырмасаң, мен не айтып жатырмын, қайталашы...

Нұрлан басын сипалап тұрып қалды. Бұған ренжіген мұғалім:

— Түнімен шошқа тағалағансың ба? — деді.

Сынып тағы да күлкіге қарық болып қалды. Басы салбырап қашанғы тұрсын. Мұғалім зілді дауыспен «отыр» деді.

Отырып еді, түндегі жайсыздық ойына оралды. Жарымжан көңілі құлазып сала берді. Үрейлі ойдан қашып, терезенің ар жағындағы әлемге көз жіберді. Мектептің алдында терең ойға батқан Һәкім Абайдың ескерткіші тұр. Мыңмен жалғыз алысқан ғұлама шынашақтай баланың мұңын түсенер ме екен? Әй қайдам! Осы ауылдың балалары бір әзіл айтушы еді. Осыдан бірнеше жыл бұрын Абай ескерткішіне қарама-қарсы қасқайып, қолын созған Лениннің бейнесі тұратын. Ол ескерткіш Абайдан да еңселі еді. Кішкене кезінде нағашыларына келіп жүріп, талай рет көрген. Айналасы гүлмен көмкеріліп, құлпырып тұратын. Иегін таянып отырған Абай айтыпты:

— Ленин көке, бас ауырып кетті, бірдеме бар ма? Сөйтсе қолын созған Ленин:

— Кеңесбектің дүкені әне тұр, — депті.

Осыған бәрі риза болып күліп еді-ау. Әзілге Кеңесбек пен оның дүкенінің кіргеніне мәз болысқан. Бұл әзілді осы қазақ тілі апайымыз естіп:

—Баяғыда қирап қалған ескерткішті қайдан білесіңдер, — деп ұрысқан еді. Өзін қанша қинап осыны ойлағанмен, ештеңе шықпады. Керісінше, тас мүсін сөйлеп кететіндей әсер қалдырды. Тіпті, жансыз ескерткішке қарауға қаймықты. Әзілдегідей Нұрланмен тілдесіп, түндегінің мысық емес, елес екенін айтатын сияқты. Бүгін түнде сол елес баланы буындырып өлтіретінін, сол үшін бүгін ол бөлмеде түнемеу қажеттігін ескертетін сияқты. Тас мүсіннің артында қарақат көзді қыз тығылып тұрған сияқты. Әйтеуір, сияқты... сияқты... сияқты... Басқа бірдеңемен алданғысы келді. Тағы да терезе жаққа көңіл аударды. Құлпырған сирень гүліне ұзақ қарап қалыпты. Ар жақта гүлден-гүлге ұшып-қонып жүрген араның дауысы анық естіліп тұр. Бұл да болса, кешегі түнді ұмыттыруға медет бола алатын шығар. Кішкентай ғана тіршілік иесі тынымсыз еңбектеніп жүр. Иә, бұл да алданыш бола алмады. Түндегі беймаза шақ қайтадан есіне түсті. Сұлу қыз. Шашы қандай еді, шашы?. Қысқа ғана. Өзіне жарасады екен. Қарақат көз. Қайдан көрдім? Қайдан? Жоқ, әлде мүлдем көрмедім бе? Көрмесем, мұндай күйге түсер ме едім? Көрсем... Өз өміріне көз жүгіртті. Өз ауылына. Сыныптастары... Жоқ, бірде-біреуінің жанары кешегі қыздың көзіне ұқсамайды. Жылап тұрған. Дәл сол қыздай шынайы жылаған бірде-бір жанды көрмепті. Түнде сол қыздың жанарымен жанары түйісіп қалды ғой. Қара мысықтың көзі... Жоқ, мүмкін емес. Сондай пәк, сондай әдемі... Одан ары ойлаудың өзі үрейлі. Дір етті. Қасындағы досы бүйірінен түртіп қалған екен. Кеше дәл осылай түртпеп пе еді?..

Қоңырау соғылған екен...





***

Қыз терезеден сыртқа қарап тұр. Алақандай ғана ауыл. Қилы тағдырлар. Бәрінің өмірінің бір ұшын осы бір ауылға күрмеп байлап қойғандай. Алысқа кетеді. Қайтып келіп жатады. Келмейтіндері де бар. Ой, оларды қойшы. Аядай ауылдың бәрі бір-бірін таниды. Бүгін болған жайды, ертең елдің бәрі естиді. Әлдебір сырды жасырып қалу мүмкін емес. Әне, көрші үйдің қызыл сиыры туған сияқты. Кеше мына бір тұста, желіндеп жардай болып жүр еді. Бүгін қораға қарап мөңірейді. Ыңғайы бұзауы да шешесін іздейтін шығар. Өзі сияқты. Анасын ойлады. Мұны өлдігі санап, денесін жерлеуге әкеткенде қалай боздап еді. Қасына келіп, «ана жыламашы, мен тірімін ғой» демек еді. Үш әйел денесін шомылдырды да, ақ кебінге орады. Анау бір көрші апа ренішті кейіппен: «Қап-ай ә! Қыздың омырауы мен ұятты жерін жабатын қолаң шашы жоқ екен-ау, мұндай болады деп кім ойлаған?. Тіпті, құлағының тесігі де бітеліп қалыпты. Алла алдынан жарылқағай» деді. Сол ақ екен, кілем көтеріп, бес-алты ер адам кірді. Бәрін таниды. Осы ауылдың ақсақалдары. Мұның денесін әлгі кілемге орады да, көтеріп ала жөнелді. Құр денені көтерген әкелері мен аталарының аяғына жабысып, жылап келеді. «Әкетпеңдерші, денемді... Мен тірімін ғой... Тірімін...» Осы сәтте бір топ адам дауыс салып жоқтау айта бастады да, мұның даусы сол жоқтауларға жұтылып кетті. Елмен бірге табалдырықты аттап еді, ар жақ қап-қараңғы әлем екен. Дереу кері қайтты. Өз үйі. Табалдырықты тағы аттады. Үрейлі дыбыстар. Шыңғырып жатыр. Жылап жатыр. Біреулердің денесін құрт-құмырсқалар кеміріп әуре. Біреулерінің мойнына абжыландар оралып алыпты. Кері қарай бір қадам басты. Өз үйі. Анасының шашы жайылып кетіпті. Тура өзіне қарай еңіреп жылап келеді екен. Құшақтай алды. Дәл осы сәтте анасы талықсып құлап бара жатты.

Көзіне жас келіп қалып еді. Көшеде жүгіріп ойнап жүрген Дидар мен Тұрысбектің дауысы (көршілердің балалары) көңілін бөліп жіберді. Терезеден Сарытөбе жаққа көз жіберді. Ех, інім мен сіңілім қайда жүр екен? Сағыныпты. Олар көшпегенде осы үйді қан базарға айналдырып жатар еді. Ойынның түбін түсірер еді. Сөйтіп жүріп, бір-біріне ренжіп, жылап қалар еді. Төбелесті бастайтын да, жылататын да сотқар інісі. Бұл шекісу ұзаққа бармайтын. Сіңлісі тез ренжігенімен, тез уанатын, тез жібитін. Бір қарасаң, соғысып, енді бірде түк болмағандай ойнап кете баратын. Әпкелері сыртынан ғана қарап тұрушы еді. Сол бір шақтар бақытты күндер екен ғой... Енді ол күндер де қайтып келмейді. Мәңгілікке. «Есік алдына шығар ма еді» деп ойлады. Табалдырықтан ары аттаса, көрге түскендей күй кешетінін біледі. Десе де, есіктің арғы жағы қайнаған өмір. Тек саңылау тауып, сығалаудан өзге қайран жоқ. Моп-момақан ауыл. Қаймағы бұзылмаған қазақы орта. Мазасыз масасы да, «ыз» еткен шыбыны да жоқ. Тек шекара бойындағы өзеннің гүрілі ғана тыныштықтың көйлегін дар-дар жыртады. Ерменнің исі танауыңды қытықтайды. «Бір түп жусан болса ғой» деп армандайды. Сол жусаннан әкесінің исін иіскер еді. Есік алдында қаулап өскен алаботаға қарады. Бір түбін жұлып алып, танауға тығар ма еді?! Ермен исі. Үп еткен самал сол иісті одан әрмен құлпыртып жіберетін. Сирень гүлдеген кезде бұл да гүлдеп шыға келуші еді. Осы үйді талай жігіт төңіректеп жүретін. Інісі мен сіңлісі кәдімгіндей қызғанып, әпкесін қоритын. Ол дәурен де анау Сарытөбеден асып кетіпті-ау...

Көрші үйдің қызыл сиыры қораға қарап тағы да бір мөңіреп қойды...





***

Нұрлан сабақтан шыққанда күн тасбақадай тырмысып жүріп, тас төбеге көтеріліп қалған еді. Түндегі қорқынышты ойдан арылайын деді. Арылмағанда ше? Қорыққанға қос көрінеді. Жігіт емеспін бе? «Он үште отау иесі» дейді ғой. Он үшің не, бақандай он бестемін. Енді әкем де жоқ. Анама қорған болуым керек. Ол үшін... Оны қойшы. Бір қара мысыққа бола елге күлкі болармын. Өткенде ауыл балаларымен... Иә, жотадағы қабірлерді аралағаны есіне түсті. Езуіне күлкі үйрілді. Жаны мұрнының ұшына келіп далбалақтап жүгіріп еді-ау... Бұл да сол секілді оқиға ғой.

Ауылдың бас жағында Белтоған атты канал бар. Ал, Сүмбе өзені шекараның ішінде. Белтоған каналы сол Сүмбеден бөлініп шығады. Ауылдың оң қапталы темір қоршау. Тек шекарашылардың рұқсатымен ғана өтуге болады. Ауылдың төмен жағында үлкен қақпа бар. Шекараның ішіне өтетін ауыл адамдары сол қақпадан кіріп, сол қақпадан шығады. Ішке тек құжатпен ғана кіргізеді. Естияр адам болмаса, балалар өз беттерімен ол жаққа бара алмас еді. Ойнайтын жер де тар. Тынысыңды тарылтады. Ауылдың солтүстік батысы жабыр-жабыр жоталар. Сол жоталар көңілге медет. Амалсыздан балалар Белтоғанды жағалап кететін. Нұрландар да сол Белтоған жақта жүрген еді. Әли жүгіріп келді. Бұл өзі қулау бала. Не әзілін, не шынын аңғару қиын. Екі беті нарттай болып, қызарып жүргені. Шығармайтын бәлесі жоқ.

- Балалар бейітке барып қайтайық.

Балалар төбеден түскендей ұсынысқа аңтарылып қалысқан.

- Өй, сен немене, нағашыңдікіне баратындай айттың ғой, - деген Нұрлан.

- Барса несі бар. Қорқасыңдар ма, не? Мен қорықпаймын. Кім су жүрек қоян болса, сол бармай-ақ қойсын, - деді Әли Нұрланға қарап.

- Мен қорықпаймын!

- Қорқасың... Қорықпасаң, нан ұрсын деші.

- Демеймін.

- Демесең су жүрек қоянсың...

- Ал, дедім. Нан ұрсын.

- Сен нан ұрсын деген жоқсың. «Мнан» ұрсын дедің.

- Нан ұрсын дедім.

Нұрлан шақылдаған мына баланы алқымнан алып сыбағасын берер еді. Амал не? Өзі өзге ауылдан келген. Мына балалардың бәрі Нұрланға батпай жүр. Бір ши шықса, жабыла кеткелі тұр. Амалсыздан бәрі қабірстанды бетке алған. Иә, бәрінің де жүрегі лүпілдеп келеді. Әли ерекше мәз.

- Анау тұрған, иә үлкен күмбез, осы бейіттердің бастығынікі. Соған барып топырақ салуымыз керек, - деп қояды.

Сосын не керек. Мазарларды аралап жүріп үлкен күмбезге де жеткен. Жете берген кезде Әли тағы бір пәлені шығарды.

- Осы күмбезге бәріміз амандасып кіруіміз керек, - деді.

Енді шегінуге жол жоқ еді. Кірмейді екенсің, мазаққа қаласың. Бір керегесі қақырап қалған қабірдің ішінен пыр етіп торғай ұшып шықса да, жалпаңнан түсуің мүмкін. Балалар «пісмілләсін» мың қайтара айтып бір-бірден мазарға кіре бастады. Нұрлан шеткерірек тұр еді. Жабыр-жабыр жоталардың көрпесі салақ әйелдің жиналмаған төсегіндей ұйпа-тұйпа болып шашылып жатыр екен. Терең сай жақта көк есегімен Тергеусіз шал томпаңдап барады. «Мына балалар не істеп жүр» дегендей анда-санда қарап қояды. Жанары балалар кезектесе амандасып кіріп жатқан еңселі күмбездің құлаған қабырғасындағы саңылауға ұмсынып еді, тас төбеге көтеріліп қалған күнге қарықты. Құлағының түбінен Сүмбенің сұлу ағысы қытықтағандай болды. Салқын жел мазарлардан әлдебір күңіренген дыбыс шығарып, құлындай жүрегін дірілдетіп, әлдебір жын-шайтанның симфониясын әуелетіп жатқан секілді. Балалар кіріп жатқан мазардың қабырғасындағы ескерткіш тастағы жазуды ежіктеп оқыды. «Қа-л-мыр-за-ұлы Не-сіп-бек, 1931-1988 жыл, Дос-тар-ы м-ен ба-ла-лар-ын-ан»... «Құдайға шүкір» деді ештей. Әліпті таяқ деп біледі. Әйтпесе мына моланың кімдікі екенін де білмес еді. Осы сәтте танауының сырылдап, пыш-пыш еткенін аңдады. Еркінен тыс ала қашқан мұрынының суын жеңімен көлденеңдете сүртіп қойды. Бұ қабірдің егесі Несіпбек шал. Өзінің топшылауынша ол кісі Нұрланның екі жасында дүние салған. Бұл ауылда кімнің әкесі, я кімнің туысы екенін бір Құдай біледі. Кіру кезегі Нұрланға да келді. Өзгелер секілді:

- Ассаламағалейкум ата, - дегені сол еді, ар жақтан:

- Уәліксалам, - деген үрейлі дыбыс шықты. У-шу. Азан-қазан. Біреу құлап жатыр. Бірі тұрып үлгерді. Төрт-бес бала бірден мазардың есігіне кептелген. Бәріне жан керек екен. Мазар мазардың үстінен секіріп, сүрініп-қабынып ауылға қарай дедектеген. Нұрлан да өзгелерден қалыспады. Соңғы кіргендіктен есік жақта тұр еді. Есіктен де бірінші шықты. Тек қашып келе жатып, шеті түсіп кеткен бір қабірге шалынып құлады. Ол не болғанын аңғарып үлгергенше, үстінен үш төрт бала өтіп үлгерді.

Бұл оқиға бүкіл ауылға жыр болды. Бәрін ұйымдастырған Әли. Алдын-ала ауылдың үлкен жігіттерімен келісіп алыпты. Бір жүрек жұтқаны күмбездің ішіне барып жатқан. «Уәліксалам» деген ешқандай әруақ емес, осы ауылдағы Ғазиз екен.

«Қорыққанға қос көрінген деген осы. Сол кезде де аман қалып едік. Енді неге үрейленіп жүрмін» деп ойлады Нұрлан.

Үйіне келді де дереу киімін ауыстырды. Асықпай отырып түстенді. Балалармен бірге Белтоғанға барып, суға түсетін уақыт болып қалыпты. Кеш батқанша, сол жақта жүретін. Футбол, аударыспақ ойнайды. Кеш бата діңкелеп кеп құлайды. Бүгін Белтоғанға барғысы келмеді. Түндегі қанбаған ұйқының сазайынын бермек. Төсегін салды да, жатып қалды. Көрпені қымтап алған балаң жігіттің мына қылығына қыздың күлкісі келді. Қазір асықпай ұйықтап алсын. Мазасын алмай-ақ қояйын деп ойлады.





***

Бәрі неден басталып еді? Апасының келгенінен. Жо-жоқ. Анасы қызыл көйлек әкелген күні. Иә, сол бір күні жаны бір керемет күйге еніп еді ғой. Шалықтап жүрді. Мына ауылда, ауылды қойып мынау ғаламда өзінен әдемі, өзінен сұлу ешкім жоқ. Тек. Рас. Үстіне құйып қойғандай еді, көйлегі. Айнаның алдына жүгіріп барған. Көйлектің етегі қандай еді. Жүрген кезде гүлге ұқсап кететін. Түп-түзу аяғын айқастыра басып, бөлмеге сыймай біраз жүрді. Осы сұлулығымды ... көрсе ғой деп ойлаған. Оның атын атау тұрмақ, ойлауға қаймығатын-ды. Ішіндегі бұлқынған сезімін біліп қоятындай. Оның үстіне қыз баланың... Иә, оның кейбір қылықтары Нұрланға ұқсаушы еді. Дәл Нұрлан секілді ұяң, биязы һәм ірі денелі болатын. Нұрландікі секілді балаң мұрты тебіндеп қалып еді-ау, сол кезде... Мұны өлдіге санап, елдің бәрі осы үйге көңіл айтуға келгенде... Өз ойымен өзі арпалысып, мына бір бұрышта ұзақ ойланып тұрып еді-ау... Қасына барып еді-ау... Дәл сол кезде ол да сезгендей маған тіке қарап еді-ау... Көзінен бір тамшы ыстық жас... Қыз өзінің ойынан шошып кеткендей болды. Қайтадан қызыл көйлекті ойлады. Сол көйлекті кие салып, шыр көбелек айналған-ды. Мұндай көйлекті қолы жеткендер ғана киеді.

Мектепке асықты. Сыныптастарына қызыл көйлегін көрсеткісі келді. Сонымен, сонымен алып ұшып мектепке барған. Көрген түстей. Тұлпар уақыт та зымырап бара жатқандай. Сабаққа да тиянақты дайындалған. Қыздағы өзгеріске бүкіл сыныптастары таңдана қарады. Сол күні жігіттер де әрнені сылтауратып, қасынан шықпай қойды. Тек қасында отыратын құрбысы сабаққа келмей қалыпты. Әуелгіде орны бос сияқты еді. Бір қараса, сол бос орынға кимешек киген әже отырып алыпты. Бұл әже менің қасымда неге отыр деп ойлады. Үзіліс кезінде құрбыларынан сұрап еді, бәрі аң-таң қалысты. Келесі сабақта да әлгі кемпір үн түнсіз қасында отырды да қойды. Мұнан өзге ешкім ол кісіге назар аударып жатқан жоқ. Тіпті, сыныпта өзге кемпірдің барлығын да елемейтін сияқты. Қыз қорқа бастады. Сабақ бітіп, үйге қайтқанда да, кемпір қасынан қалмады. Үйге келе сала түстенді. Кемпір қарама қарсысына келіп отырып алды. Далаға бет алып еді, ере шықты. Есі ауысқан жандай ауылды кезіп кетті. Кемпір бір елі артынан қалар емес. Ақыры шыдамай:

- Сіз кімсіз? – деген.

- Әжеңмін, Күлия әжеңмін, - деді кемпір тілге келіп...

Әкесінің осыдан отыз жыл бұрын о дүниелік болып кеткен шешесі. Өзінің әжесі. Қыз бақырып жылап жіберді. Ағыл-тегіл... Қорыққаны соншалық, не көргенін айтып, көзіне ерік берген. Дәл сол сәттен бастап өмірі өзгеріп сала берді. Содан кейін әкесі мен шешесі қызды қаратпаған бақсы-балгер, тәуіп-құшнаш қалмады. Емшінің бәрі бар бәлені қызыл көйлекке жапты. Оқытып тастаған дейді. Соны шешесі тауып алып, қызына кигізген. Қыз елестен құтыла алмасын сезді. Бірте-бірте үйренісе бастады. Осылай болуы керек секілді. Еш жері ауырмайды. Ақыл есі түзік. Керісінше, санасы бұрынғыдан да тазалана түскендей. Естігенін қағып алады. Білмейтіні жоқ. Тек. Иә, тек әжей екеуі үйге қамалды. Дұрысы қызды ешқайда қия бастырмайды. Қыз ешқайда бармаған соң, әжей де кетпейді. Бес бөлмелі үйдің бір бөлмесінде отырады да қояды. Оған қыз өкпелемеді де. Зерікпейді. Анығы зеріктірмейді. Қарап отырмай өлең жазатын болды. Күмбірлетіп күй шертеді. Өлең жазбайды, жазғызады. Күй шертпейді, шерткізеді. Қоңыр үн қалықтап шығып, ұзаққа самғайды. Күллі ғаламды үн бесігіне салып тербетеді. Күйге қанат бітіп, Сүмбенің қос қырқасына қарай алып ұшады. Күйдің қос қанатына әжесі екеуі мініп алған. Қос қырқаның ар жағынан да, осындай әсерлі музыка естіліп, жаңғырып жатады. Шартас жақтағы ескі қорымдардағы әруақтар «аллаһу акбарлап» жатқандай болады.

Үш ай уақыттың ішінде қыздың нақышына келтіріп шертетін күйлерінің саны төрт жүз жиырма жетіге жетті. Әжесі жазғызған өлеңдермен үш қалың дәптерді толтырды. Ал, әжесінен үйренген әндердің санын есептеген жан жоқ. Үш ай шырқасаң да, тауыса алмайсың. Өзі бұрыннан білетін Қапез бен Шалтабайды былай қойғанда, қазақта әнші мен сал-серіден қисап жоқ екен. Олардың рухтары келіп, қызға бар өнерлерін үйретеді. Әжесі қызықты деректерді айтады. Кешегі дәстүрлі ән деп жүргендеріміз... Иә, авторлары бар екен. Осының бәрін елге айтқысы келетін болды. Бірақ, мына бөлмеден шығуға рұқсат жоқ. Бар білгені мен бар үйренгені осы бөлменің ішінен ұзай алмайды.

Бір күні оңтайлы сәтті пайдаланып, далаға шығып кетті. Өз үйлерінің қоршауларына жапсарластыра малдың тезегін үйіп тастаушы еді. Соның үстіне шықты да, концерт қойды. Мұны тыңдауға келгендердің санын бір ғана құдай біледі. Айнала елестерге толып кетті. Сол елестердің арасында көршілер де жүр. Қыз азғантай көршілердің өздерінен әлдеқандай рухты елестерді көре алмайтынына өкінді.

- Сахнада Қазақстанның еңбек сіңірген әртісі Айгүл Серікқызы...

Қыз іштей бір күліп алды. Маған мұндай атақтың қажеті не? Сонда да, телеарнада әншілерді осылай таныстырып жатады ғой. Бір ән айтты... Екі ән... Үш... Бүкіл ауылдың аспаны жырға бөленді. Үш ән үш өлкенікі. Арқа, Сыр, Жетісу... Дәл осы сәтте қыздың сыртқа шығып кеткенін байқамай қалған әкесі жетіп келді. Әп-әдемі концерттің быт-шыты шықты. Әй шайға қарамай, дедектетіп жетелей жөнелді. Қыз ән тыңдауға келген елестерден кешірім де сұрап үлгермеді. Үйге кірген соң, әкесі «сыртқа шықпа» деп қатты ұрысты.

Өстіп күндер алға оза берді. Қыз үшін бәрі бұрынғыдай. Тек сабаққа бармайды. Елдер «жынданды» дейді. Жынданған өздері. Туыстары күн аралата жағдай сұрап келіп жатқаны болмаса, дені сау. Киімі бүтін. Көңілі тоқ. Ақыл есі де орнында. Соңғы үш айда бойындағы көмескі талантының көзі ашылды. Тап-таза бұлақ секілді. Ол бұлақтан күллі адамзат сусындаса да болады. Шөлі қанады. Өшкені жанып, өлгені тіріледі. Ол талант күннен күнге шыңдалып жатыр. «Өстіп адамды қамап тастап, өнерді өрістетуге болады екен ғой» деп ойлайды.

Осы қазір әжей қайда? Күн батып барады екен. Қыз Нұрланды оятпақшы болды. Бейуақыт болып қалыпты.





***

Нұрлан оянғанда көз байлана бастапты. Тағы да жата тұрғысы келді. Бірақ, қайдам... Қазір өрістен қой келеді. Оларды бөліп алып, қораға қамау керек. Үйдің іші де қаракөлеңкеленіп қалыпты. Көзін уқалап біраз отырды. Сосын тұра беріп еді, қақ алдынан бір елес жүгіріп өтті. Жүрегі атқақтап кетті. Қайтадан сылқ етіп отыра кетті. Маған не көрініп жүр? Маған не болды? Бәлкім кешегі ойдан арылмағандықтан болар деп ойлады. Елемегенсіді. Сәл отырды да, далаға беттеді.

Ауыл адамдары кезекпен қой бағады. Әнеукүні бұлар жаңа үйге көшкенде «туыстары қораларың малға толсын» деген ниетпен оншақты қой атаған еді. Мал ұзап жайылған күні балалардың тілегі орындалады. Жота жаққа барып, ойынның қызығына кіреді-ай дейсің... Ауыл балалары ойын ойнап жүріп кей кездері қойдың келіп қалғанын да аңдамай қалатын. Аяқ асты у-шу басталады да кетеді. «Ай, әлгі оң құлағы шолақ ақ саулық қайда?», «Ана қазақы қойдың қозысы адасып қалыпты, бар тауып кел», «Әй, анау қошқарың бүгін біздің қорада түнеп шықсын?»... Осындай сөздермен бірге қосамжарласып, қой маңырап, сиыр мөңіреп азан-қазан болады да қалады. Осының өзі қызық. Нұрлан бүгін де қойдың кеш келуін іштей тілеп келе жатыр. Бүгін ойынға бармады. Тым құрыса, бір-бір жарым сағат құмардан шығатын.

Нұрландар осы ауылға көшіп келгелі, міне он үшінші күн. Ертең екі апта болады. Бірақ, бұрын да нағашыларынікіне кеп тұратын. Сондықтан, ауылды жарым жартылай біледі. Түпкілікті көшіп келген осы екі аптаға жуық уақыт ішінде ауыл балаларымен үйренісіп кетті. Балалар жақсы ғой. Соғысады. Ертесі татуласып, ары қарай ойнап кете береді. Кек сақтау деген жоқ. Ал, үлкендер... Иә, мысалға әкесі мен шешесін алыңызшы. Екеуіне не жетпейтін еді. Күнде ұрыс, күнде керіс. Соңғы екі жылда әкесі адам танымайтындай өзгерді. Күнде ауылдың алқаштарының басын қосады. Солармен бірге жүреді, солармен бірге ішеді. Ауылдастары «алқаш» десе де, намыстанбайды. Сосын үйге келеді де, шешесін тепкінің астына алады. Нұрлан осы уақытқа дейін шыдап келді. Тек, ажырасардың алдында... Үйге кірсе, тағы да анасын ұрып жатыр екен. Жетіп барып, қолына жармасты. Масаң әкесінде не күш бар дейсіз, жұлып алды да, қалбалақтатып итеріп жіберді. Сол-ақ екен әкесі:

- Ей, шатана, сен менің балам емессің, білесің бе? Менің балам емессің? Менің...

Әкесі екі беттеп құлады. Нұрлан түк те түсінбеді. Мас адам не демейді?. Үйден шыға жөнелген. Біраз көшеде жүріп, үйге қайтты. Келсе, шешесі буынып-түйініп отыр екен. Сол күні нағашысының үйіне көшіп келді. Қатты шаршапты. Үлкендер ауызғы бөлмеде әңгімелесіп отырған-ды. Ұйықтап кетті. Қанша уақыт болғанын білмейді. Біреудің жылаған даусынан оянып еді. Шешесі екен...

- Ол кімге тартқанын қайдам? Ынжық емес, әйтеуір. Мінезі дүт. Бір күні бәрін біліп, өлтіріп қойса, қайтем? Сорлаймын ғой, сорлаймын... Онсыз да он алты жыл сорлағаным да жетеді...

«Не жайында айтып жатыр екен? Кім жайында. А, өткенде көршілері Бақарқұл әкесін өлгенше, сабап еді ғой. Шешем кетерін кетіп алып, енді әкемді уайымдап отырғаны несі екен?» деп ойлады.

Ар жақтан Тарих ағай:

- Болды жылай бермеші. Бәрі артта қалды, - деген.

Осындай ойлармен арпалысқан Нұрлан Белтоғанға қалай жеткенін аңдамай қалды. Бүгін күнде асыр салатындардың бәрі тым-тырыс. Дөңестеу жерде әңгіменің көрігін қыздырып отыр екен. Нұрлан да еріксіз қызды-қызды әңгімеге құлақ түрген.





***

Бес ешкі. Шайтан адамдардың көзіне ешкі болып көрінеді екен. Алғашқы әңгіме осылай басталды. «Қазір қой келеді-ау, сол қойдың арасында Сәметтің елу ешкісі бар-ау... Сол ешкінің бесеуі шайтан болып, мына балаларды қуа жөнеледі-ау... Жо-жоқ... Иә, сөйтеді. Айтушы да, тыңдаушылар да біреу «тәйт» десе қаша жөнелер еді. Бірақ, «тәйт» деп айғай салуға осындағы бірде-біреуінің жүрегі дауаламайды. Керісінше, бір-біріне анағұрлым жақындай түскісі келеді. Лүпілдеген жүректер, бір-бірінен пана тілейді. Бір-біріне қамал. Алғашқы хиқая аяқталды. Бірақ, екінші бір бала ешкі тұяқты сұлу қыз туралы әңгімені бастап кеп жіберді.

Кішкентай жүректер лүпілдеп, кеудені жарып шығардай ұрғылайды. Оқиға қызықты, әрі үрейлі. Анау қорымдардан ешкі тұяқты қыз келе жатқан сияқты... Ол қыз осы әңгімені естіп, қастарында тұрған сияқты... Қазір оны әңгімелеп тұрған бала сол қызға айналып кететін сияқты... Бұл әңгіме де түгесілді. Қойды ұзата жайған күні отардың бас аяғын жинау қиынға түседі. Шамасы бүгін де сөйткен-ау... Қой тезірек келсе болатын еді. Мына қарғыс атқыр әңгімелерді тыңдамай-ақ қоятын. Балалардың бәрі осындай ойлармен үрпиісіп тұр еді. Кезекті әңгімені Әли бастады. Әсілінде, балалар мұндай оқиғаларды бастағанда алғашқы әңгімешілдерден асып түскенді қалайды.

- Нұрландар көшіп келген үйді білесіңдер ғой, - деп айналасына маңғаздана бір қарап қойды. Артынша жарылған ернін бір жалап алып:

- Ол үйден Нұрәлі ағалардың неге көшіп кеткенін естідіңдер ме? – деді.

- Бәрі жым-жырт. Жаңа бір хиқая еститіндерін біліп, құлақ түре қалысыпты. Нұрлан да әлденені қалыс естімейін дегендей ентелеп Әлидің қасына жақындады.

- Біз Қуат екеуміз дос болдық қой...

- Қуат дегенің кім, - деді Нұрлан сөзге килігіп...

- Сен құйысқанға қыстырылмашы, - деді жақтырмай...

- Қуат деген менің досым... Сендердің үйлеріңде тұрған. Нұрәлі ағаның баласы. Бір ай бұрын көшіп кетті. Өткен жылдары, біз алтыншы, жоқ бесінші, уже төрт жыл өтіп кетіпті ғой... Бесінші сынып оқып жүргенде Қуаттың әпкесі асылып өлді.

- Айгүл тәте, - деп еске салды шеткерілеу тұрған қара бала. Мұнысы Әлидің сөзін растағаны.

- Біз Айгүл тәтенің көршісіміз ғой. Ол кісі жынданардың алдында мынандай оқиға болған. Әжем ерте тұрып далаға шықса, біздің есік алдында әдемі қызыл көйлек пен туфли жатыр екен. Жап-жаңа, киілмеген. Әжем әлгі киімдерді көріпті де, оқытып тастаған шығар деп лақтырып жіберіпті. Анау ауылдың шетіндегі қара кемпірдің қызы жынсоқты болып, ауырып еді ғой. Сол қара кемпірдің ісі. Егер сол көйлекті менің әпкем кигенде, ол да жынды болып кетер еді, - деді сары бала мұрнын жеңімен сүртіп қойып. Әли әңгімесін жалғады.

- Сол кезде Айгүл тәтенің асылып қалғанын алғаш болып Қуат екеуміз көрдік. Қуаттардың, қазіргі Нұрландардың үйінде тығылмақ ойнап жатқанбыз. Көз жұматын кезек Қуатта еді. Айгүл тәте ауырған соң, ешқайда шықпаушы еді ғой. Сол бөлменің есігін ашып жаптым да, шай ішетін ас үйлеріне кіріп кеттім. Қуат көзін ашқан соң, алдымен дыбыс шыққан жақтан іздейді деп ойладым. Ойлағанымдай-ақ Қуат бірден Айгүл тәтенің бөлмесіне кіріп кетті. Мені іздей бастады. Шифонердің ішінде шығар деп ойлап, ашып қалса... Шыңғырған дауыс шықты. Қорқып кетіп, әлгі бөлмеге мен де кіріп бардым. Бетінде айнасы бар кіп-кішкене шифонердің ішінде Айгүл тәте асылып тұр. Мойнында анасының белдігі.

- Шын айтшы, сен соны көрдің бе? – деп шуласты балалар.

- Менің айтайын дегенім бұл емес, - деді Әли. Балалар демдерін іштеріне тартып, тыныштала қалысты.

- Апам айтты. Осыдан үш апта бұрын Қуат Айгүл тәте асылып өлген бөлмеге кірсе, төрде суреттерді шашып тастап әпкесі отыр екен. Қатты шошынса керек. Талып қалыпты. Оқыс шыққан дауыстан секемденіп, әке-шешесі жүгіріп барса, Қуат талып жатыр дейді. Ал, Айгүл тәте ештеңе болмағандай ар жағында күлімсіреп отыр дейді. Бұл көрініске шыдамаған әке-шешесі Қуатты алып, сыртқа шығады. Дереу молдаға кісі жүгіртеді. Қуат әзер дегенде есін жинайды. Молда келіп, әлгі бөлмеге кірсе, Айгүл тәте кетіп қалыпты. Тек суреттер шашылып қалған екен.

Нұрланның жүрегі атқақтап кетті. Аяқтары дірілдеп, буындарынан әл кете бастады. Кешегі қызыл көйлекті, қарақат көзді сұлу Айгүл деген қыз екен ғой. Ол қызды мен түнде көрдім деп айтуға батпады. Тек сұлқ түсіп, отыра кетті. Қанша отырғанын өзі де білмейді. Әйтеуір тұла бойын бір үрей билеп алғанын сезді.





***

Тағы да түн. Өлі тыныштық. Меңіреу бөлме. Көзге артық ештеңе түспегенімен, бір елес бар. Бір елес. Нұрлан бүгін шешесінің қасына жатпақ болды. Бірақ... Шешесі тұрмақ өзгенің қойнына еніп кетсе де, үрейден құтылмасын білді. Қап-қараңғы бөлмеде Айгүл жүрген секілді. Мұны шап беріп ұстап алатын секілді. Тағы да дөңбекшіп жатыр. Санасы тап-таза. Ояу. Манағы әңгімеден кейін ұйықтап көріңіз. Кеше ғана емес, бүгін де алдынан жүгіріп өтпеді ме? Елес. Қазір бәрін шешесіне айтар ма еді? «Қой өзі жарымжан адамды қинамайын» деп ойлады. Қинамайын. Не де болса, тағдырдың жазғанын көрерміз. Дөңбекшіген сайын темір төсек шиқылдап дыбыс шығарады. Бұл да үрейге үрей қосып, мазаны алады. Нұрлан өзінің бір тығырыққа тірелгенін аңдады. Тығырық емей немене? «Мына үйден көшейік» дер еді. Оған қауқары жете ме? Жетпейді. Қазір күй талғайтын кез емес? Әкесін ойлады. Ол неге менен суынды? Неге мені жек көріп кетті. Неге? Жатын бөлменің есігі ашылғандай болды. Нұрлан жастықтан басын жұлып алды. Қызыл көйлекті қыз күліп жіберді.

- Қорықпа, Нұрлан...

Нұрлан тілін жұтып қойғанын аңдады. Шыңғырып жіберер еді. Шама да қалмаған. Тұла бойын діріл басқан. Суық суға түсіп, күнге қыздырынғанда, жағы жағына тимей осылай қалшылдаушы еді.

- Мен де сен сияқты пендемін. Екі аяқты. Тек елдер өлді екен деп ойлайды. Мен өлген жоқпын...

Сенбеді. Жайшылықта көзге көрінбейтін елес қыздың дауысы да тартымды екен. Бөлмеден қашып кеткісі келді. Бірақ, аяғында әл жоқ. Еркіне бағынар емес. Қыздың сөзін естімейін деген оймен қолын құлағына апармақ еді. Еркіне көнбеді.

Нұрланға енді бәрі-бір еді. Әли айтқан Қуат секілді талып-ақ қалар еді. Талмады. Қызыл көйлекті қыз қасына келіп отырды. Үрей де сейіле бастағандай. Кәдімгі сыныптасы қасына келіп отырғандай әсерге бөленді. Әлдене деп тіл қатқысы келіп еді. Бірақ, тілі де ырыққа көнбеді.

- Нұрлан сен қорықпа! Мен саған тиіспеймін. Тек жүрегің жарылып кетпесін. Қорықпа...

Несіне қорқады, енді. Болары болды, бояуы сіңді. Енді бәрін де біледі. Мына қыз буындырып өлтірсе де, мақұл.

Қыз Нұрланның қолынан шап беріп ұстай алды. Тартып алмақ еді, шамасы келмеді. Нәзік саусақтар шырмауықтай шырмала қалыпты. «Мұның қандай ойы бар екен?» деп ойлады. Қандай ойы бар...

Онан кейінгі жайды есіне түсірсе, сенгісіз. Ойлаудың өзі ыңғайсыз. Түнімен Нұрлан елестің дегеніне көнді. Елес деген аты. Әйтпесе, күн астындағы Күнекей қыздың нақсүйері болды, сол түні. Неткен үрейлі, неткен ләззатты түн... Ыстық құшақ... Бал ерін... Уақыт шіркінің де диірменнің тасындай шыр айналса керек. Өтті де, кетті. Иә. Қолынан шап беріп ұстаған кезде бекер-ақ қорыққан екен. Қыз ел ойлағандай қорқынышты елес емес екен. Ел ойлағандай жын да, шайтан да емес. Тап таза періште. Періште болғанда да... Иә, періштелердің періштесіндей... Өмірі жар құшағын көрмеген балаң жігіт пен бойжеткеннің балдәурені осылай өте тез зуылдап шығады деп кім ойлаған... Нұрланның беті қызарып кетті. Өзінің ойынан өзі ұялғандай.

Құшағына түнде Елес-қыз енген еді. Оянғанда Елес-әйел жылап жатты. Жұбатар еді. Тілі әлі күрмеулі екен.





***

Елес-әйел оянғанда сәске түс болып қалыпты. Кеше қыз еді. Гүлі жұлынбаған. Бүгін көзқарасы өзгерген. Өмірге басқаша қарайды. Айнаның алдына барды. Беті нарттай қызарып кетіпті. Айнадан өз сұлулығына өзі сұқтанды. Жалаңаш денесінде бір мін жоқ. Қараса көзі тоймайды. Кеше ғана ешкімге керексіздей сезілетін еді. Енді оны құшатын құшақ бар. Оның заңды егесі бар. Тұла бойын балқытқан жас жігіттің тегеуріні де осал емес екен. Тарих ағай мен Нұрланның шешесінің арасындағы ахуал өз басына бұйырғанына сене алар емес. «Әйел бақыты деген осы екен-ау» деп ойлады. Кеше Нұрлан үрейден арылып, деміге іске кіріскенде, көрші бөлмеде жатқан енесі естімесін дегендей көрпені тістелей берген. Сонда да, әлсіз ыңыранған үн бойын балқытып, денесіне қан жүгірткендей болып еді. Бұл құшақта мәңгі жатуға да «кет әрі» емесін сезінді. Қандай бақытты. Көзіне бір тамшы жас келді. Бір тамшы жас. Ойы бұзылып кетті. Ойын бұзған көрші бөлмедегі жай еді. Тарих ағай тағы келген бе? Апыр-топыр. Түндегі жай, күндіз қайталанып жатыр. «Не деген кісілер?» деп жазғыра алмады. Бұл деген бақыт қой. Әркімнің-ақ бақытты болуға хақы бар. Қыз жүгіре басып, төсегінің жанына барды. Қызыл көйлегі мен туфлиін киіп алды. Дәл осы сәтте үйге Нұрланның кіріп келе жатқанын аңдады. Дереу алдынан шығып, үйге кіргізбей қоймақ болды. Тарих ағай мен анасының арасындағы жағдайды Нұрлан көрмеу керек. Далаға шығар сыртқы есіктің табалдырығын аттап еді. Қап-қараңғы әлем. Қабір азабын тартып жатқан әруақтарды көріп, шошып кетті. Шыңғырған дауыстар санаға үрей ұялатады екен. Дереу кері қайтты. Қазір ғана көрген қорқынышты әлемнің есігі айқара ашылып, Нұрлан кіріп келді. Есіктің көзіндегі Елес-әйелін көріп, жүрегі дір ете түсті. Елес-әйел: «Нұрлан сыртқа шыға тұр» дегенше болмады, Нұрлан іште әлдене болып жатқанын түсінді. Аяқ киімін шешпек еді. Аяқ астында үлкен ер адамның туфлиі амандық сұрасқандай телміре қалыпты. Ойлануға мұрша жоқ. Дереу анасының бөлмесіне жүгіріп барды. Әуелі «анасы асылып қалған шығар» деп ойлап еді. Бұл ой қайдан сап ете қалды. Белгісіз. Төрге озды. Шешесінің бөлмесінде әлдекімнің дауысы жарқын-жарқын естіледі. Есікті шалқалата ашып кеп қалды. Үш ұйықтаса, түсіне кірмейтін жай. Тарих ағай мен анасы бір төсекте жатыр. Өмірде мұнан асқан қорлық болар ма? Дереу кері бұрылды. Сыртқа қарай тұра жүгірді. Қақ алдынан Елес-әйелі шықты. Қайдан алғаны белгісіз. Қолында жіп. Қарақат көзінен мөлт-мөлт етіп, тамшылар тамып жатыр. Дереу әлгі жіпті алып асылып өлмек болды. Тарих ағай мен шешесі киініп, далаға шыққанша, қорадағы діңгекке буынып та үлгеріп еді. Елес-әйелі мұны ажалдан арашалап алғысы келгендей мойнындағы жіппен алысады. «Райыңнан қайт» дегендей жалынышты көзбен қарап қойып, буынған жіпті шешіп әуре. Дәл осы сәтте Тарих ағай да жетіп үлгерді. Асылып тұрған жіпті пышақпен кесіп жіберді де, дереу көз алдында бір тауықты буындырып, өлтіріп жіберді. Осының бәрін әп-сәтте орындады. Байқұс тауық ажалмен қанша арпалысса да, жеңе алмады. Нұрлан өзін ұмытып, тауықты аяп кетті. Бұл сәтте ұйқы да қысқан екен. Ұйықтап барады. Жоқ әлде, ояу ма еді?...





***

Таңғажайып бір әлем. Ертегілер елінде жүр. Шексіздік. Құрсаулы жаны бостандыққа шыққан. Еркін. Қайғысыз. Мұңсыз. Ғаламат. Керемет. Ғажап. Құс секілді. Ұшып жүр. Қонғысы келмейді. Қонғысы. Айналасы түгел кемпірқосақ. Жап-жасыл әлем. Жайнап тұр. Айналадан жылылық сезіледі. Елес-әйелі екеуі қол ұстасып алып, бұлттардың үстінде ұшып жүр. Ұшып. Өлім деген біз ойлағандай қорқынышты емес екен. Өлім деген бақытқа апаратын төте жол. Мәңгілік бақытқа. Төменге қарады. Шешесі. Тарих ағай. Анасы зар еңірейді. Тарих ағай өлі денесіне су бүркіп жатыр. Қорқынышты. Жүзі тотығып кеткен. Бәріне өзі кінәлі екенін сезеді. Секемденеді. Анасын жұбатуға да әлі келер емес. Ал мына жақта шат-шадыман. Күлкі. Мәңгілік тыныштық. Жандары рахаттана қалықтайды. Бір әлеммен екінші әлемнің арасы мұндай жақын болар ма? Тым жақын. Бірақ, алыс. Көктен құйылған нұр өзіне магнитше тартады. Сол тартылыстың құшағына қарай самғап келеді. Самғап. Көздің ұшында бейкүнә ауыл, шешесі, Тарих ағай, сыныптастары, көршілері қалып барады. Қош деуге де шамалары жоқ. Тағдырдың дегеніне көне салатын сияқты. Дәл осылай болуын бұрыннан-ақ күтіп жүргендей. Кенет нұрлы жол қақ айрылды. Бірі жерге, нақтырақ айтқанда өлі денесіне бағыт түзеп, бірі көкке жол тартты. Қос қарлығаштай екеуінің жолы екіге бөлінді. Қас қылғандай Нұрлан денесіне, қызды аспанға қарай алып ұшты. «Кетпеші» деп айғайлады. Жылады. «Кетпе. Мені де ала кет. Мен сені...» Онан арғысын айта алмады. Жылап жатып оянып кетті. Әппақ бөлмеде жатыр екен. Қасында шешесі. Ақ халатты дәрігер шығып бара жатыр. Гүмбір-гүмбір. Шешесі сөйлеп жатыр. Түсініп болмайды. Дауыс та бірте-бірте тұнықтала бастады.

... Балам-ау... Ол сенің әкең ғой. Әкең. Мен саған он бес жыл бойы айта алмаған сырым еді ғой. Әлен сенің әкең. Сенің әкең... Мен бейбақ...

Онан арғысы тағы да естілмей кетті...





***

Елес-әйел тағы да айнаға қарады. Көзі домбығып ісіп кетіпті. Маңдайының соры бес елі екен. Жар құшағын бір-ақ күн көремін деп кім ойлаған?. Енді Нұрлан жоқ. Бес бөлмелі үрейлі үйде үрейлі елес қана бар. Мынау әдемілігің кімге дәрі?. Бұрын тек інілерін, әке-шешесін ғана сағынар еді. Бұларға Құдай қосқан жары да қосылды. Нұрлан. Нұрланым. Сағыныш дегеннің не екенін, сағынған жан ғана түсінеді. Сал-серілердің шер тарқатар бір әнін айтпақ еді. Көңіл-қошы келмеді. «Қарғыс атқыр үйден көшемін» деп Нұрланның анасы жүктерін жинастыра бастаған. Нұрлан емханада. Қанша жатарын бір Құдай біледі. Елес-әйелін іздей ме, жоқ па? Ол арасы белгісіз. Әжесін ойлады. Ол кісі қайда жүр екен? Осы бөлмедегі шифонерге асылып қалған кезде қасында еді. Содан кейін жоқ болды. Ол кісі болса, зерікпес еді. Қазір ән үйреніп отырар еді. Күй тартқызар еді. А, айтпақшы өнер үйренуден мән қалды ма? Елес-әйел өз үйренгенін өзгеге үйретпесе, не қажеттілігі бар. Онсыз да осы бес бөлмелі үйде біраз жақұт тоттанып жатқан жоқ па? «Өткенде суреттерді шашып, көзге көрініп нем бар еді» деп ойлады. Менің осы үйде екенімді білдірмесем, ешкім де көшпес еді ғой. Інілерімді күнде көріп жүрер едім. Ауыр күрсінді. Иесін қалған даңғарадай үй де ауыр бір дем алғандай болды.





***

Сүмбе өзені тынымсыз ағады. Тынымсыз. Уақыт та сондай. Замананың теңізіне ағысындағының барын құйып жатыр. О шіркініңіз кемеріне толып, асып-таспайды. Сіміре береді, сіміре береді. Болған оқиға. Бүгінгі көзқараспен қарасаңыз, болмаған, болуы да мүмкін емес. Нұрлан ешкімге тіс жармайды. Жаруға да құлықты емес. Емханадан тәуір болып шыққаннан кейін, анасы біраз бақсы-балгердің, емші-құшнаштың алдын көрсетті. Бәрінің айтатыны бір сөз. «Қасиетті жерді басып кетіпті». Ол қай жер екені де есінде. Әлидің шатағының арқасында молаға амандасып кіргеннен кейін, жан ұшыра қашпап па еді? Дәл сол сәтте шеті қақыраған қабірге аяғын сұғып алмап па еді?. Өз есебінде сол сәт... Содан кейінгі жайларға себепкер де сол жер. Қазір толығымен айыққан. Оқуын да бітірді. Алматыда жоғарғы оқу орнын тәмамдады. Шешесі мен әкесі қосылған. Енді ол Тарих ағай емес. Әке. Бірақ, Нұрланның мойындағысы жоқ. Тек өзінен аумай қалған інісі іштей мойын ұсындырады. Жарайды. Уақыт шіркінде тоқтау бар ма? Бес бөлмелі үй де, үрейлі елес те ұмыт. Ей, бірақ ұмытылмайтын жайлар да бола береді. Кей кезде өз-өзіне сыймай кетеді. Үрейлі үйге кіріп бармаққа бел байлайды. Елес-әйелмен тілдесбек болады. Оған жігер қайда? Қажыр. Онсыз да әрең сауыққанда, сау басына сақина тілеп не керек? Үрейлі үйден көшкендеріне тоғыз ай болған кезде Тергеусіз шал әлгі үйдің есігінің алдынан шарана тауып алыпты. Ол кезде Нұрлан он бірінші сыныпқа көшкен. Шырылдап жылап жатыр екен. Сәби. «Құрсағы қанамаған әйелі бауырына басыпты» деседі жұрт. Енді біреулер «Ол баланы Алматыға апарып, жетімдер үйіне өткізіп жіберіпті. Ал, үйіндегі кішкентай Тергеусіз шалдың немересі екен. Алматы жақта тұратын інісі алғашқы немересін «бауырына бассын» деп, ағасына беріпті» дейді. Нұрлан мектепті бітірген күні баланы барып көрмек болды. Бірақ, секемденді. Осымен ел қоя салса болады ғой. Жұрт тағы бір әңгіменің шетін шығарған. «Тергеусіз шалдың баласы нысаналы екен. Арқасында қанат бар. Оны киіммен жасырып қояды-мыс. Түбінде бір жерден шығайын деп тұрған бала. Аса зерек. Білмейтіні жоқ». Мұны естігеннен кейін, Нұрлан райынан қайтты. Лажы болса, көрмей-ақ қоюға бекінді. Қалаға кетті. Өз есебінше мәңгіге. Бірақ, мәңгілік дегеннің өзі шектеулі ұғым ғой. Қазір үлкен қызмет істейді. Ол да өз есебі. Бәлкім, базарда арба сүйреп жүрген болар. Әйтеуір, нан табарлық. Тағы да бұра тартамыз. Бұл біздің емес. Нұрланның ойы. Қоспасыз. Ол қалаға келгелі бірде-бір рет өзінің қазақ екенін сезіне алмады. Қазақы ортаны, қазақы танымды, қазақы түсінікті, қазақы ауылды сағынады. Амал не? Кей кездері сол қазақ деген ұлты бес бөлмелі үйге қамалған елес-әйелдің күнін көріп жүргендей болады. Бар. Бірақ, жоқ. Бар. Бірақ, елес. Өзге тұрмақ, қазақтықтан қазақтың өзі шошынады. Ауыр күрсінеді. «Бір рет ауылға барып қайтсам» деп ойлады. Келді. Ауылмен қауышты. Әкесі... Шешесі... Бәрі бір қалыпты өмір сүріп жатыр екен. Інісі достарымен үйге кірді. Әне бір бала інісінен аумайды екен-ау. Жүрегі алқымына тығылды. Қарақат көз. Қайдан көрдім? Иә, үрейлі үйдегі қызыл көйлекті арудың көзі. Балақайдан «кімнің баласысың» деп сұрай алмады. Онсыз да белгілі еді. Ауылдың бас жағындағы бес бөлмелі үй жаққа жүріп кетті. Барса... Үй жоқ. Орны ғана тұр. Бұзып тастапты. Мұндай жақсы болар ма? Нұрланның мойнына мінген ауыр жүк сырғып түскендей болды.

Белтоған жаққа бір топ бала жүгіріп барады. Ол балалардың ішінде інісі мен өзінің тұңғышы кетіп бара жатыр-ау!





КӨБЕЛЕК





— Маңдайыңызға сор іліп алыпсыз...

— Жалықтым...

— Неден?

— Өмірден...

Екеуі де бір сәтке үнсіз қалды. Ақ ұлпа қар жапалақтап тұр.

— Періштелердің қауырсындары сияқты-ә?!

— Әлі бала секілдісің, Әлкен...

Келіншек Әлкеннің алақанынан ұстады. Жігіт қолын жұлып алды.

— Біреу-міреу көрсе ұят болар...

Әлкен айналасына ұрлана қарады. Қасындағы келіншек баяғы өзгермеген қалпы. Тек, маңдайында көлденеңнен екі сызат пайда болыпты.

— Ұят болады...

Күліп жіберген Мира баяғы Әлкенін есіне алды. Бақытты күнін... Алып қашқан кезін... Сәбилі болған сәтін...

— Сен мені әлі жақсы көресің бе?

— Үйленгенмін. Бір ұл, бір қызым бар...

— Жақсы көрмеймін дегенің бе?

— ...

— Шыныңды айтшы әйеліңді сүйесің бе? (Мираның жүзінде мысқыл бар)

— Айтпақшы мына жерде жұмыс істегеніңе қанша болды?

— Екі жыл.

Мира айналасына жалтақ-жалтақ қарап қояды. Екі жылым осылай алаңдаумен өтті дегенді көрсеткісі келетіндей.

— Сен ЖенПИ-де оқып жүрген кезіңде жиі баратын едім ғой-ә?! Шықпай зар қылатынсың. Есіңде ме, қасыңдағы қыздарға айтып, балконнан жуындыны басыма төккізіп жібергенің...

— Кешірші...

— Мен сол кезде-ақ кешіргенмін...

— Мына жағдайымды да кешіре аласың ба?

— ...

Әлкен ойланып қалды. Жоқ, кешіре алмайтын шығармын. Айта алған жоқ.

— Менттер келе жатыр...

— Мира кетпеші...

— Онда былай істейміз...

Келіншек Әлкенді құшақтай алды да сүйе бастады. Сүйе жүріп ақырын қара ағаштың саясына кірді. Бозбала кезінде сүйе алмай кеткен еріні.

— Мен сені әлі де сүйеді екенмін, — деді менттер кеткен соң, Әлкенді келемеждеп...

— Мен де...

— Қой жұмыс уақытысында сезімге беріліп тұрар жайым жоқ.. Әлкен, сау бол...

Өң мен түс секілді. Ояна алмай тұрған Әлкен көлігіне барып мінді. Бірінші вокзал жақта такси ұстайтындар көп болушы еді деген оймен төмен қарай жүріп кетті.

Ақ ұлпа қар. Аппақ ар. Аппақ арының бетіне дақ түсіріп алғандай болды. Ожданы Мираның осы бір жерде кездесеріне сенбеген. Қолын созған келіншекке тоқтай салған-ды.

Қайтар жолда қысқа көйлек пен биік өкше киген Мираны қуып бара жатқан тәртіп сақшыларын көрді. «Ол мені шынымен де сүйе ме екен» деп ойлады. Аппақ қар секілді ары бар періште Мира мен бүгінгі Мираның парқы жоқ секілді. Бірер адамды үйіне апарып салды. Үйіне келе сала әйелінің қасына киімшең құлады. Көз сүріндірер мүшелері ашық қалыпты. Ұзақ қарап жатып, ұйықтап кетіпті. Оянса, әйелі әлі пырылдап жатыр екен.

— Мира, кеш боп кетті. Жұмысыңа барсаңшы.

Төсегінің басына қойған қалта телефонының сағатына қарады. Түнгі үш. Атып тұрып, киіне бастады. Ақылы ауысқан күйеуіне мүсіркей қарады. Әйтеуір, «жынды» деген қағазы жоқ. Көлік жүргізеді. Ішіп-жемін өзі табады.

— Әлкен...

Үн жоқ. Қалғып кетіпті. Мира, қысқа көйлегі мен биік өкшесін киіп алып Сейфуллин көшесіне шықты.

Үйде екі баласы мен жарымес күйеуі қалды. Бүгін менттер жоқ шығар. Қар қалың түсіпті...





Ібілістің күйеу баласы





— Бұл әңгімені маған әжем айтып берген еді. «Ерте, ерте, ертеде...» Иә, бағзы заманда бір ер жігіт болыпты. Оның алған әйелі Ібілістің қызы екен. Сұлулығы соншалық, бір қараған еркектің аңсары ауады-мыс. Сол Ібілістің қызы жайлы хиқая әлі есімде. Айтып берейін бе?

— ...

— А, айтпақшы шайтандар дейтініміз жоқ екен ғой-ә?! Адамдардың ойлап тауып алғаны болмаса... Олар бірін-бірі азғырып алып, «шайтан істеткізді» дейтін көрінеді.

— ...

— Дінде Ібілісті төрт періштенің ұстазы болған деседі. Ол Алла адамды топырақтан жаратқан соң, қызғаныш туғызыпты. Солай Жаратушының құзырынан кетіпті.

— ...

Ұзақ үнсіздік. Кенет шопыр жігіт көлікті кілт тоқтатты.

— Түсіңіз...

Шашы иығына төгілген әдемі қыз қарсылықсыз түсіп қалды. Біраз жүріп барып машина тағы іркілді. Айдалаға жалғыз қызды тастап кеткісі келмеді-ау деймін...

— Мініңіз...

Қарсылықсыз мінді. Бұл қыздың қайда баратынын да сұрамаған екен-ау...

— Қайда барасыз?

— ...

— Мылқаусыз ба, жоқ әлде құлағыңыз естімей ме?

— ...

Бұл қыздың тілі жоқ мылқау болды. «Құлағыңыз естімей ме?» деппін ғой. Мана түсіп қалыңыз дегенді қалт жібермеп еді... Жігіт күліп жіберді.

Радио қойды. Нәпсіні жеңу тақырыбында орталық мешіттің имамы сұхбат беріп жатыр екен.

— Шайтан, Ібіліс ұғымын біз жәй ғана тілмен түсіндірейік. Олар тек адамға ой салады. Ал, адамдар сол ойды саралай алмай шайтанның жетегінде кетеді. Мысалы, сізді досыңыз түнгі клубқа шақырды. Сіз келісім бердіңіз. Шайтан бұл жерде сізге адам бейнесінде келіп отыр...

— Өшіріп тастаңызшы...

Жігіттің жүрегі дір ете түсті. Радионың құлағын бұрап, жым қылды.

— Тоқтаңыз...

Тоқтады. Бейуақыт болып қалған кез. Далиып дала жатыр. Күн ұясына қонғанымен қызыл-қоңыр бояу өше қоймапты.

Екеуі де тысқа шықты. Қыз жігітке қолын созды.

— Ұялмаңыз...

Үйде қалған жарын ойлады. Бала-шағасын еске алды.

Қыз қымсынбастан келіп, жігіттің құшағына еніп кетті. Сүйе бастады. Жігітті өзі шешіндірді. Өңі ме, түсі ме белгісіз, әйтеуір қыздың ырқынан шыға алмады. Бұрын-соңды көрмеген ғажайып бір әлемге еніп кеткендей болды. Жер жар төсегі болуға жарайды екен. Жігіт тұрып кетуге асықпады. Кеудесін сұлу жастанып жатыр.

— Әжеңіздің әңгімесін айтып берейін бе? — деді сұлу.

— ...

— Бір күні сол хиқаядағы жігіт молдаға кездесіп қалады. Молда оған әйелінің Ібілістің қызы екенін айтады. «Сенбесең, әйеліңнің кіндігі жоқ» — дейді. Жігіт үйіне келе салып, әйелінің кіндігіне қараса, шындығында да жоқ болып шығыпты.

— ...

Қыз жігіттің қолын өз кіндігіне апарды. Жігіт шошып кетті. Қыздың кіндігі жоқ екен. Атып тұрайын деп талпынғанымен құшақтан босай алмады.

— Жігіт молданың сөзіне сенбеді. Молданың айтуы бойынша шөл далаға барып қонды. Әйелі түн ауа шөлге шыдамай денесінің жартысын күйеуінің жанына қалдырып, өзі ұзақ бір мекендегі өзенге кетіп қалыпты.

Жігіт шыңғырып жібергісі келген. Дауысы шықпады. Қасында жатқан қыз тұрып, әудем жерге барды да, көкке қолын созды. Сол-ақ екен, беймәлім күш оны әлдеқайда алып ұшып, көзден ғайып болды.





УАҚЫТТЫҢ КӨЛЕҢКЕСІ





Тау ұлына сары даланың еш қызығы жоқ секілді көрінген еді. Ұшқан құстың қанаты талады. Шапқан аттың тұяғы мұқалады. Мидай жазық. Көздің ұшындағы сағымнан өзге ештеме көре алмайсыз. Алданышыңыз да — сол сағым. Күннің аптап ыстығы алқымыңыздан алады. Көліктің есік-терезесін лажсыздан қымтап алғанбыз. Ол дағы буындырып барады. Тас төселмеген қара жолмен зулаған көлік май топырақтың етегін көтеріп кетеді. Топырақ екеш, топырақ та қылық шығарған қыздай қуып береді. Содан соң... Көлігіміздің тізгінін жолдың ой-шұқыры тартқызады. Иненің жасуындай тесік тапса бітті. Шаң ішке ентелей кіреді. Іштегі үшеуміз топырақтың құшағында қаламыз. Бір-бірімізге қарап күлеміз. Диірменде ұн тартқызып жатқан жандаймыз.

— Шөлдеп кеттім.

Шопырымыз маңдайындағы терді сүртіп қойды.

— Жуынып алалық.

Бастығым сағатына қарады.

— Екіндінің уақыты болып қалыпты.

— Немен жуынамыз, — дедім мен.

Шопырымыз көлікті тоқтатты. Жете алмай келе жатқан шаң-тозаң бізді тағы да көміп кетті.

— Анау «Сары ағашты» әперші...

Асқан қағілездігімді көрсетіп қалатын әдетім. Әп сәтте орындадым. Бастығым газдалған сусынмен тахарат алып, бет орамалымен бір-бірімен жабыса бастаған саусақтарын салалап сүртті. «Сары ағаштың» біреуін қомағайлана ұрттаған шопыр «ысып кетіпті әкең...» деп тыжырынды.

— Қарбыз бар, — дедім.

— Әкел.

Пышағымыз жоқ болатын. Шопыр қарбызды қара жерге бір соғып, қақ жарды. Топырақ болған тұсын «сары ағашпен» жудық та, қарбытып жей бастадық.

Айнала тым-тырыс. Мына аптапқа шыбын-шіркейдің өзі шыдас бермесе керек. Кеше Құдай оңдап бір қойшының үйіне түнеп едік. Қойшы бізді бір апта бұрын осы қара жолды қақ жарып өткен көліктің ізіне салып жіберген еді. Осы соқпақ жетелеп отырып, Амангелді ауылына апарады деген.

Шопыр әудем жерге ұзап кетіпті. Бастық құбылаға бетін бұрып, намазын оқып жатыр. Намазхан ағамызға қызыға қарадым. Кешегі қызыл өкіметтің ұланы. Ол-дағы өзгелермен бірге коммунизм құрмақ болған. Саясаттың салқын желі ескен тұста таяқ та жеген. Заманы түлкі болғанда тазының кебін киген. Қазір медетті тек Алладан тілейді. Осы сапарда шопырдың көрегендігіне де таң қалып келемін. Ол болмаса мынау мидай жазық далада ендігі адасып кетер едік. Үш күндік сапарда не өзі, не көлігі сыр берген жоқ. Кеше көз байлана жарықсыз жүрді. Ауық-ауық алдымыздан ағараңдаған бірдеме жүгіріп өте шығады. Бір кез ағараңдағандардың саны күрт көбейді. Лезде жарықты жалт еткізді. Манағының бәрі қорыққаннан бұғып-бұғып қатты да қалды. Көлігімізден секіріп түстік те, бір-бірден ұстай бастадық. Көліктің қанжығасына бақандай он қоянды байлап қойдық.

— Жақын маңда малшының үйі бар екен.

Шопырдың екі езуі екі құлағында. Кеудесіндегі кеудешесін шешіп тастапты.

— Оны қайдан білдіңіз?

— Мына жас тезекті көрдің бе? — деді маған қарап.

Бастығым екеуміз бас шайқастық.

Аз ғана жүрген соң алдымыздан малшының үйі көрінді.

Жеті атамыздың үйіне келгендей мәре-сәре болып жатырмыз. Бұл үйге неше күннен бері қонақ келмеген сияқты. Қуанысып қалды. Бір-бір кесе айранды қотардық та, қоян союға кірістік.





***

Малшының үйі тасбақадай жарбиып жатыр.Жұпыны. Жүдеу. Көңілсіз. Екі жүз қадам жерде көл бар екен. Суға түстік. Бізді күнге күйген қап-қара жігіт тамашалап тұрды.

— Бауырым, шомылмайсың ба?

— Мен кеше ғана суға түстім. Гүлнәр екеуміз...

— Мен сенен суға кіммен түскеніңді сұрағам жоқ.

Ол үнсіз қалды. Қабағы қас айрылардай ашуланды.

— Сен немене, Гүлнәрды танисың ба?

— Танимын...

— Кеше Жасан екеуі кетіп қалып еді.

Қара жігіттің не айтқысы келгенін түсінбедім. Жағалауға шықтым да, жантая кеттім.

— Шынымен де білесің бе? Қайда кетті олар? Мен қазір сонда барайын...

— Барып не істейсің?

Ештеңені ұқпасам да сұрай салдым.

Қара жігіт ұшып түрегелді де:

— Ана Жасан деген пәлекетті бар ғой, мойынын бұрап жұлып аламын.

Ашулы еді. Біртүрлі аяп кеттім.

Кішкене бір бала жүгіріп келіп:

— Сіздерді тамаққа шақырып жатыр, — деді.





***





Жұпыны үйдің егесі алпысты алқымдаған ақсақал. Әлі әрін бермеген. Мығым денелі. Әңгімені алыстан суыртпақтатып айтады. Есіктің алдындағы көлдің балығы мен біз әкелген қоянның етін араластыра ауқаттанып алдық. Үлкендер жағы ұзын-сонар әңгіменің жібін иіре бастады. Мен далаға беттедім.

Қара жігіт сары далаға қарап үнсіз тұр екен. Жанына жақындадым да:

— Ех, сары дала, — дедім. Ол ләм-мим демеді.

— Есімің кім?

— Менің бе, менің атым Самат?... Сенің атың...

— Сарыдала, — дедім әзілдеп.

— Сарыбала, — деді ол.

— Жоқ, Сарыдала.

— Ондай ат естімеппін, — деп аңғалдығын аңғартып алды.

— Қай жылғысың?

Ол естімеген сыңай танытты.

— Жасың нешеде? — деп сұрадым қайталап.

— Жиырма бірде...

— 1986 жылы туған екенсің ғой.

— Жынданып кеткенсің бе? — деп маған үрке қарады. — 1972 жылы туғанмын.

Есептей бастадым. 1972 жылы дүниеге келсе... Биыл 2007 жыл. Тәк-тәк, 35-ке келуі керек.

— Қайда оқисың? — деді маған.

— КазГУ-де.

Тұмсығы көкті тіреп тұрғандай:

— Мен СХИ-да оқимын, — деді. Біртүрлі мақтанышпен айтты.





***





Үйге кірсем, үлкендер шәй сораптауға кірісіпті.

— Ағасы, — дедім үй егесіне қарап.

— Мына ұлыңызбен түсінісе алмай жатырмыз.

Ағамыз терең күрсінді. Менімен ере кірген баласын әлденеге жұмсады да:

— Бұл бала оқимын деп Алматыға кеткен еді. Кейін осылай оралды.

Терең күрсінді. Ерніне насыбайын тастап жіберді.

— Бетіне қарап отырған екі баламның бірі. Қайтеміз енді.

Тағы да күрсінді.

— Есте сақтау қабілетінен айрылған.

Бастығымның қызығушылығы артты.

— Нендей жағдай болып еді? Емдетуге болмады ма?

— Оған ақша қайда, — деді көкеміз. Достарының айтуына қарағанда Гүлнәр деген қызға ғашық болыпты. Құрдастарымен бірге Қапшағайға барыпты-мыс. Сол күні әлгі Гүлнәр деген қызы өзге жігітпен ойнап-күліп қойса керек. Бұл дереу Алматыдағы жатақханасына барып, асылып өлмек болған. Бірақ, достары байқап қалыпты. Содан бері аттай 14 жыл өтті. 21 жасына дейінгі өмірі көз алдында сайрап жатыр. Онан кейінгісін білмейді.

Самат кіріп келді. Әкесі сөзін дәлелдемек болған жанша бір жөткірініп алып:

— Самат биыл қай жыл? — деп сынай қарады.

— 1993 жыл.

— Көлге барып, шомылып қайталық...

— Бармаймын.

— Неге?

— Кеше ғана достарыммен өзенге барғанбыз.

— Мұны шомылдыру өте қиын, — деді қария. — Суды айтсаң бітті, шыр-пыр болады.

«Саматтың ғашығы Гүлнәр қайда жүр екен» деп ойладым.

Қара жігіт мұңайып босағаға отыра кетті.

Қамшының сабындай ғана ғұмырдың қас-қағым сәтте өте шығатынына нала болушы едім. Қажыған кезде тасбақа жүріске салатын уақыттың тезірек өткенін қалайтыным бар. Енді, соның бірі де Саматтың санасына сыймайтынына таңғалдым.

Азанмен жолға қамдандық. Бүгін діттеген жерімізге жетуіміз керек. Зымыраған заман көшіне ілесуіміз керек. Үш күннен бері іркілген уақытымыз алға жылжығандай болды.

***

Қазір мойынтағына буынып, кеңестің кезеңнің моралін соғатын ағаларыммен қызметтес болып жүрмін. Олардың әрбір сөзі Сарыарқадағы Саматты есіме түсіреді.





ТЕКЕС ТЕРІС АҒАДЫ





Сенің жал-жал толқындарың еміс-еміс есіме түскенде, сол жігіт жайлы әлденені қағазға түртетін болып жүрмін. Сипаты да саған келеді. Момақан. Сөйте тұра бас бермес асау. Тағы бір кереғарлықты баяндайын. Сол балаң, өсе келе, жазушы болғысы келіпті. Көзбен көргені қандай болса, қаламынан тамғаны да тек мұңға айналыпты. Қоңыр мұң. Мұңмен тұңғиыққа батыруды мақсат етпепті. Мұңмен ұлтын жанымақ болыпты. Жігерсіздердің қажыры мен қарымын әжуаламақ екен. Мысқылдың ішінен өз болмысын тауып алып, қапа болған оқырманды ұлтшылдыққа тәрбиелегісі келіпті. Осылайша пенделердің психологиясымен астасып жатқан сан мыңдаған кейіпкерді сомдайды екен. Кейіпкердің бар болмысын ашып көрсетуге тырысыпты. Тіпті, бетіндегі меңінен бастап, дүниедегі көзқарасына дейін өзі бейнелеген соң, олар қаламының ұшында өмір сүріпті. Кейіпкерлерді алғашында екі топқа бөліпті. Бірі — жағымды. Екінішісі… Иә, оны айтпай білесіздер. Бірақ, кейіннен келе... жағымсыз бейне әп сәтте жағымды образға, ал жағымды кейіпкер жағымсыз бейнеге айналып кете беретін болыпты. Айналасы дүр сілкінген. Оқырмандары көбейген. Осылайша кейіпкерлер енді қаламның ұшында емес, қоғамда өмір сүре бастапты. Дәл біз секілді. Ішеді, жейді, киеді, күледі, жылайды. Біреумен күндес болады. Біреумен мұңдас болады. Азаннан оянып, кеш батқанда ұйқыға кетеді. Тыныстайды.

Ол жазған он кітаптағы он мың кейіпкер оның еркінсіз-ақ миллиондаған оймен тұжырым жасайды екен. Кейіпкерлер қаламының құзырынан кеткен соң, тіпті бағынбайтын болып алыпты. Әрқашанда олар өз ойларымен санасуын талап етуді шығарыпты. Айтуларына қарағанда, жалғыз өзі болмысты ешкімге түсіндіріп бере алмайды екен. Кейіпкерлері арқылы ғана қазіргі қоғамды айшықтап, тасқа таңбалайтын көрінеді.

— «Олар әу баста жалғанда жоқ болатын. Мен емес пе едім әкелген?. Енді… Бағынбаймын» — депті жазушы.

Мұнысын естіген кейіпкерлер өре түрегеледі. Тым батыл образдар бірнеше жыл бұрын жазушы берген қарулармен жарақталып алыпты. Жағымды, яки жағымсыз кейіпкер болмаған соң, бұларды бәрі қолдайды. Он мың кейіпкер әр дәуірдің қанды қаруымен құрсаныпты. Өзі жазған шығармалардағы жазушылардың дені жазушыны құрту мақсатында романдар жаза бастапты. Журналистері әр уақыт жазушы жайында тек жағымсыз ақпар беруге тырысыпты. Есепші кейіпкерлер осы ұлы шайқаста қанша қаржы жұмысайтындықтарын есептеумен әлек болыпты. Шаруалар мен қалған қарапайымдар да қолдарына кетпен-күректерін алып бас көтеріпті. Қысқасы өзі сомдаған барлық бейнелер бұған қарсы қан майдан ашқан екен. Осы майданда құрбан болуға дайын екендіктерін де мәлімдепті. Кейіпкерлер мұнымен қоймай, майданның күнін, айқас алаңын белгілепті. Қанды қырғын осы айдың соңғы жұмасында болмақ. Соғыс алаңы — автор қазіргі кезде жазып жатқан «Жалған» деген кітаптағы «Соңғы құрбан» деген жер екен. Жалғыз өзі әлгі алаңға беттепті. Шығармаларының арқауы болған Алаштың рухын қасына ертіп алыпты. Атағы да ергісі келген екен. Жаратпапты. Оқырмандар мен жазушы достары бұл сапарының мәнісін түсінбепті. Айқас алаңына жетсе, он мың кейіпкер ашудан булығып тұр екен. «Демократия» — деп айқайлап қояды дейді. «Сен біздің өмірімізбен ойнадың. Жаһанданудың азуында кететін болашағы бұлыңғыр бір ұлттың әдеби кейіпкері еттің. Оныңмен қоймай, өз әдебиетін менсінбейтін әкімқаралардан мақтау алдың». Бұл сөзді естіген сәтте, атағын тастап кеткеніне разы болса керек.

— Сендерге қандай демократия қажет. «Айтқаныммен жүресіңдер, айтағымма ересіңдер» демеген едім ғой. Тек рухты оятыңдар… «Қазақтардың қазақтығын насихаттаңдар» демеп пе едім?…

— Дедің…

— Енді…

— Сол қазағың бізді қажетсінген де жоқ. Бізді ескіліктің қалдығы, қараңғылықтың насихатшысы, бұратананың ұрпағы ретінде қабылдады. Сенің талантыңды оқырмандарың, яғни, аз ғана әдеби тобыр ғана таныды. Санаулы оқырманның санасында он мың образ ретінде өмір сүре алмаймыз. Бағынбаймыз. Сол себепті сенің өлуің керек. Өлтіреміз!

Осыны күткендей жан-жақтан кейіпкерлер «иә әруақтап» қойып кетіпті. Қаламының ұшына үйірілген мұңнан жаралған образдардың барлық ерлігін өмірге әкелген өзі еді. Олар оны ұмытыпты. Өз қызметтері мен миссияларын естерінен шығарыпты. «Мың өліп, мың тірілген» қасиетті қазақтың қағазға түскен бейнесі екендіктерін ойламапты да… Он мың болмыс, он мың жанды кейіпкер бір ғана жазушыны місе тұта ма? Батырлығы бар болғанымен, басқа діннің жетегінде кеткен кейіпкер мен қазақ екенін мақтан тұтып, орысша өлең жазатын әнебір кітаптағы басты кейіпкер қарусыз, тек қаламмен келген жазушыны тұншықтыра бастапты. Біріншісін «аллаһу акбар» деп, алып ұрыпты. Оны әнебір кітабында имансыздығы үшін үстінен бір үйір жылқы айдап өтіп өлтіріп еді. Бұл жолы оған мүмкіндік болмады. Тек қаламыммен санасындағы жалған ағымды шұқып үлгерсе керек. Өліп кетті. Екіншісі ақын ғой. Қарымды болғанымен, нәзік жүректі. Повесінде оны өлтіруге батпаған еді. Бұл жолы аянбады. «Иә, әруақ, иә Алаш» деп айғайлап, тілін жұлып алып, лақтырып жіберді. Өңеші қанға бітеліп, ол да өліп кетті. Көздеріне қан үймелеген қалған тоғыз жүз тоқсан жеті кейіпкер жүрегіне оқ ата бастады. Бірер секудтта-ақ қолын қол, бұтын-бұт етіп паршалап тастады. Жүрегі соғысынан жаңылып, басты кейіпкер болған өзі де жазу үстелінде өліп кетті. Кейіпкерлер жазушының жанына еріп келген Алаштың рухын көрді де, тіксініп тұрып қалды.

— Ол мықты жазушы болатын. Құбылыс еді. Бізді жаратқан-ды. Ол өзі өлгенмен, мәңгілікке бізбен бірге болады, — деді хормен.

Мұны талай естіген Алаштың рухы ащы мысқылмен мырс етіп күлді де, кейіпкерлерден түңіліп, оқырмандардың түйсігіне кетіп қалды.

Кешкі асқа шақыруға жазушының кабинетіне кірген әйелі жүрегі тоқтап қалған күйеуін көріп шошып кетті. Салған жерден көзі жазушының самай тұсына бойлай қадалған істіктей қаламға түсті. Онан кейін, өз қолымен қанын сорғалата жұлып алған салақұлаш тілін көрді.

Жазу үстелінің үстінде «Текес теріс ағады» деп жазылған ақ парақ қалыпты.





ЖЕСІР





Ол үйдің төрінде жап-жас жігіттің суреті ілініп тұратын. Трамвай іргедегі Жетісу көшесін сілкілеп алғанда, жансыз бейне құлап қалмайын дегендей қабырғаға жармасатын. Жапырақтан шашу шашқан күздің қабағы осы құжыраға ерекше қатулы секілді еді. Ақырын басып жанынан өтсеңіз, жапалақтай жарбиған соқыр там бұл үйдің қай кезде салынғанын айтқысы келгендей мұңдана қалатын. Қос ішектей созылған темір жолды бойлай сырғыған трамвай құлауға шақ тұрған қабырғаларды қақыратып кетпесе екен деп тілер едіңіз. Біраз уақыт екінші қабатындағы өзі үш бөлмелі үйдің бір бөлмесі менің егелігімде болды. Бірінде тоқсанның екеуін жасаған кемпір күнелтетін. Ол үй ойыма оралса бітті, «20 теңге берші...» деген сөз құлағыма талып жететін-ді. Ит талағандай көк бешпетті сары келіншекің көзі жерді аймалап кететін. Осы күйге түсірген тап мен сияқты жек көрініш сезімін де аңғартатын. Сөйте тұра, мен көрген қайыршылардың ішіндегі ибалысы осы сияқты еді. Кәдімгідей ұялады. Күні-түні біз тұратын пәтерді айналшықтап жүреді.

— 20 теңге берші...

Бетіне жалт қарасам, жанарын ала қашатын. Күлімсі иіс танауымды аралап кететін. Неге екені белгісіз басқа қайыршыларды ит айтақтап қуып тастайтын Күміс апай сары келіншектен қаймығатын-ды. Тоқсан екіге келген Тоқсан апам (бір жыл бірге тұрып атын сұрамаппын) үш бөлмеден масаның ызыңы ғана естігісі келетін еді. Қатты сөйлетпейді, күлдірмейді. Жынды болмасаңыз жалғыз адам күліп, сөйлемейді ғой. Ара-тұра достарым бас сұғатын-ды. Айбарлы кемпірдің қатулы қабағы бәрін қуып шығатын. Жалғыз қалатынмын. Табыт секілді құжырамда шалқалап жататынмын. Сосын ойланатынмын. Кемпір жайында. Ол ойдың өрісі кеңіді. Тоқсан әжем аяқ асты аяғын сындырып алды. Бес күн емханада жатып оралды. Осы үйдің астыңғы қабатын жалдап тұратын, өсектен күйіс қайыратын кексе әйел Күміске жұмыс табылды. Кемпірдің жай-күйіне сол қарайтын болды.

Күміс айтады. Томаға тұйық Тоқсан кемпірдің бір басына жететін тағдыры бар екен. Екі ұлы болыпты. Бірі қайтыс болған. Бірі алқаш. Ауруынан жақын арада айыға қоймас дейді. Алқаш ұлы бір жыл ішінде бір рет қана келді. Бірақ, кетуі тез болды. Қайтыс болған ұлының менен төрт жас кіші баласы бар. Ол әжесіне аптасына бір рет кеп тұрады. Жетімдер үйіне өткізіп жіберген екен. А, айтпақшы бір жолы алқаш ұлының әйелі келді. Аядай үй айғайға толып кетті. Мәміліге Күміс келді. Әйелдер майданын үйге қалдырып, шығып кеткенмін.

Сол күні сыртта көп жүрдім. Мақатаев көшесін бойлап, ұзап кетіппін. Күз күлгендей болған еді. Қайтадан қабағы қарс айрылды. Тезірек үйге жетіп алмасам, жауынның астында қалармын деп ойлап, солқылдата жүйткіген трамвайға міндім. Түсе бергенім сол еді, біреу «20 теңге берші» деді. Қасында үш серігі бар сары келіншек екен. Қарамадым. Үйге кіргенімді кемпір бірден сезді.

— Қайрат, бері келші.

Қабырғадағы жігітке көзім түсті. Үш қайнаса сорпасы қосылмайтын маған жат жанарымен қарап тұрғандай. Бірақ кемпір олай ойламады.

— Ананы ал.

Түсінбей қалып, нұсқаған жиюлы жүкке жақындадым.

— Аш. Анау жасыл көрпені алып бер.

Жиылған жүктің ішінен жасыл құрақ көрпені суырып әпердім. Кемпір тігісіне қол жүгіртті. Байқағаным, көрпеге жапсарлай әлдене тігіпті. Ішінде жиған ақшасы бар екен. Бір түрлі қуанғаны сезілді.

— Енді мені көтеріп жерге жатқыз да, мына көрпені астыма төсе.

Асарын асап, жасарын жасаған кейуана бар байлығын астына басып алды да, тынышталды. Трамвай тағы бір мәрте қабырғадағы суретті жұлқылап кетті.

***

Күн жексенбі болатын. Жетімдер үйінен келген баласы есік алдында жүр екен. Маған деген көзқарасы суық-тұғын. Бір рет те болсын тіл қатыспаған еді.

— Атың кім, — деді. Сұрағы бұйрыққа ұқсайды. Өктемдігін көрсеткісі келетін сияқты.

— Қайрат. Сенікі ше?

— Болат.

Болат қазақша білмейді екен. Әңгімеміз жараспады. Үйге қайта кіргенім сол еді, Күміске ұсталдым. «Кемпір аяғын сындырып емханада түскен кезде, алқаш келіні келіп, бар ақшасын ұрлап кетіпті» дейді. Естімесін дегендей сыбырлай сыпсыңдайды. Қайтадан далаға асықтым.

«20 теңге берші». Сары келіншек Болатты мен екен деп қалды білем. Болат жалт қарады.

— Болат, сыночек мой!

— Иди отсюда...

— Не узнал? Я твоя мама...

— У меня нет мамы, нет папы...

Бала сары келіншекті итеріп жіберді. Көңілсіз көрініске қарап тұруға дәтім шыдмай айналып кеттім.

***

Ертесі күні сары келіншек қайтыс болды деген хабар жетті. Кемпір келінінің мүрдесін алғызбады. Тек тағы да бір трамвай солқылдата өтіп еді, керегедегі сурет құлап түсті.





СӘБИ





— Сіздің бөлмеңізге қонсам бола ма?

Нәзік білек иығыма асыла кетті. Хош иіс танауымды қытықтады. Бұрымды қызға ұрлана қарадым. Мына сөзді шынымен де өзі айтты ма екен?

— Жоқ, иә, ой жоқ...

Күлкісі сылдырлай ақты. Әлдебір ерке бұлаққа ұқсаттым. Әлия атты сұлудың менің жұпыны бөлмемде ұйықтап жатқанын елестете алмадым.

— Бөлмеңізде Мұхаммед бар ма?

Ерке бұлақ лезде тұңғиық теңізге айналып шыға келді. Тым терең. Мұңды. Ақырын ғана үлбіреген ернін бетіме тигізді. Мұнысын түсіне алмадым. Ерке қыздың еркелегені шығар. Өткен бір жолы «сен менің ағам сияқтысың» деген.

— Жоқ, иә, ой жоқ... Мұхаммед бүгін Меркіге кетті.

***

Әлиямен танысқаныма көп бола қойған жоқ. Осы күзде ғана бірге оқуға түстік. Қаланы білмейтін маған көп көмегі тиді. Өзі ерке. Өзі еркекшора. Шашы ұзын қыздарды біртүрлі жақсы көремін. Мұнымды біліп қоймаса екен деймін.

— Қайрат, шәугім қайда?

Тап бір өзінің үйінде жүргендей еркін. Қымсынбайды.

— Футболка мен шалбар берші...

Ауыл есіме түсті. Әжем ырымдап қыздарға ер адамның киімін кигізбеуші еді. Жаман болады дейтін. Жаман боладысын әлі түсіне алмай жүрмін.

— Сен нан әкел. Мен киімімді ауыстырып алайын...

Бүгін біздің курс концерт қойды. Онан кейін еденді тепкілеп биледік-ай келіп. Бір кезде вальс қосылды. Әлия мені биге шақырды. Ұят-ай, деканнан бастап, барлық мұғалімнің алдында қыздың қыпша белін құшақтап биледім.

Бөлмеге келсем, шәй дайын болыпты. Менің киімдерім Әлияның үстіне сөлпие қоныпты. Онысы атқа жапқан сұрықсыз жабуға ұқсайды.

— Жараспай ма?

Тағы да ерке бұлақ еркелей ақты. Ұзақ күлді.

— Жарасады екен...





***





Мұхаммед екеуміз студент болғалы осы бір қуықтай ғана бөлмеде тұрып жатырмыз. Қарама-қарсы қос төсектен өзге көзге түсетін дүниеміз жоқ. Көрпе-жастықтың да жайы мәз емес. Қаланың қызына осы сүреңсіздікті көрсеткім келмеген еді.

Беті-қолымды жуып келсем, Әлия менің төсегімді салып жатып қалыпты. Қарсыдағы Мұхаммедтің кереуетіне жантая кеттім. Ұйықтап барады екенмін.

— Қайрат, тоңдым, — деген дауыс оятып жіберді.

Әлия, шындығында да, мұздап жатқан жанға ұқсайды. Кейпінде кейістік бар. Сонда да жанарымен аймалауын қоймапты. Тәтті бір қиял ойлаған жанша тамсана қарайды. Әлияның үстіне Мұхаммедтің тонын жаптым да, қайтадан жаттым.

Әлия қыздардың ішіндегі ең әдемі қыз. Ол да мен сияқты әжесінің қасында ержеткен. Менен артықшылығы — орысшаға судай. Орыстың өзі жаңылады. Сені жатсыну дегенді білмейді. Туған қарындасың секілді мойныңа асыла кетеді. Сосын мойныңнан сүйіп-сүйіп алады. Біреу-міреу көріп қоймаса екен деп мазам кетеді.

— Қайрат, жаураған жоқсың ба?

— Жоқ...

— Мен қатты тоңып жатырмын.

Өзінің мұздауық екеніне ұялды ма екен, тағы да күлді?! Үстіне немді жапсам екен деп ойладым. Қызды мұздатуға болмайды дедім де, өзімнің көрпеммен ықтияттап қымтап қойдым. Жастығымды құшақтап тәтті ұйқыға кете бергенім сол еді.

— Қайрат...

Үні ыңырана естілді. Сазды, әрі жағымды.

— Ештеме айтпайсың ба?

— Не айтайын?

— Бесік жырын немесе ертегі...

— Сен үлкен қызсың ғой.

— Онда мен айтайын.

— Мен үлкен ұлмын ғой.

— Сен үлкен ұлға ұқсамайсың... Сәбисің.

— Онда айт.

Әлия ертегіні де, бесік жырын да айтпады. Мен жұлып алғандай:

— Ұйықтайықшы, — дедім.

— Мейлі. Мен де соны айта алмай жатқам.

Ерке қыздың беті қызара бастағандай көрінді. Көзімді тарс жұмып алдым. Енді үсіп қалса да, оянбаспын.

— Бұлай болмайды, Қайрат.

Үнінде біртүрлі кейістік бар.

— Енді...

— Менің ұйқым келмей жатыр. Түнде әжемнің қойнына жататынмын.

Жүрегім дүрсілдеп кетті. Не дерімді білмей біраз тұрдым да:

— Жеті түннің ортасында әжеңді қайдан табам, — дедім.

Сәби қыз лезде бұртиып, бетін кереге жаққа бұрып әкетті. Ұйықтап кетіппін. Оянсам, Әлия көрпені тістелеп жылап жатыр екен...





ТЕЗЕКТІҢ ҚАБЫ





Елдің бәрі тойға құтты болсын айтып жатыр. Шат-шадыман. Күлкі. Есіктің алдындағы баудың ішіне жастар жағы ән тыңдап отыр. Әнші жігіттің әуезді дауысы жаныңды жадырата түседі. Осы ауылдың келіндері де құрақ ұшып жүр.

— Ой, ата, аманбысыз?

Қызыл көйлек киген келіншек алпысты алқымдаған атасына иіліп сәлем салып үлгерді. Шал оны көрмегенсіді. Түрі тоттанып кетіпті.

— Құдалар келе жатыр...

Жастардың әні сап тиылды. Дүйім жұртшылық көшеге бір, шалға бір қарасты.

— Е, келсе жақсы болыпты. Алдымен, күйеу жігіт пен біздің әлгі кім еді, атың өшкір Әйгерімді менің жұмыс бөлмеме кіргізіңдер?.

Қайраты қайтпаған шал ат шаптырым бөлмеге кірді. Үстелінің үстінде жатқан Абайдың кітабын қолына алды. Орта тұсын ашып оқи бастады. Бір өлең... Екі өлең... Үшінші...

«Адам бір боқ көтерген боқтың қабы»....

Алдымен әкесінің кәрінен қорқатын Әйгерім кірді. Оған ілесе күйеу жігіттің басы көрінді. Шал қара домалақ жігітке сынай қарады. Отты жанары өңменін түйреп өтті. Қысық көз. Бойы иығымнан ғана келеді екен деп ойлады. Үрке қарайды. Тәйт десе, тұра қашуға дайын секілді.

— Қызым...

Шалдың үні жалынышты шықты.

— Райыңнан қайт.

Әйгерім үндеген жоқ. Аппақ көйлегі өзіне жараса қалыпты. Бес ұлдың соңынан ерген кенжесі еді. Осылар үшін басын тауға да, тасқа да ұрыпты. Енді міне, тұрмыс құрам дейді. Үйленсін. Жоқ олай болмайды. Мен тірі тұрып...

Шал орынынан атып тұрды.

— Мұнан өзге жігіт құрып қалды ма?

Өктем дауыс қысық көзге әсер етпеді. Есесіне еліктің лағындай ерке қыз селк етті.

— Әке...

— Не әке?... Сен мені тірідей өл-тір-дің...

Тұтығып қалды.

— Ел не дейді, жұрт не дейді?...

Бақандай қырық жыл қызмет атқарды. Елге сыйлы азамат болды. Қазір де түкірсе түкірігі жерге түспейді. Бір облыстың бастығы. Мынау зәулім сарайды өз еңбегімен тұрғызды. Тізгінді қолдан берер жайы жоқ. Тек...

— Ақтық сөзімді айтам. О дүниеде де разы болмаймын. Ата-ананың разылығы дегеннің не екенін білесің бе?

Бұрынғылар «алтын басты әйелден бақыр басты еркек артық» деген ғой. Сол сөз рас болса керек. «Байтал шауып бәйге алмас». Мұны бәйгеге қосқан өзімде де обал жоқ. Сонау Бейжіңде қыз оқытқаным не теңім,. Өзгелердің қызы жүр ғой осында. Көштен қалғаны жоқ.

Әйгерім жігітіне ұрлана қарады. Ол пәтшағар әкесінің неге шамданғанын түсінбейді. Күйеу жігіт білдей қызметкер. Ибалы. Адамгершілігі мол. Қазақтар секілді қатындарына таяқ ала жүгірмейді.

— Сонымен...

Әкесінің дауысы ойын бөліп жіберді.

— Мен қызымды қытайға берсем, өзгелер не істемейді?...

— Мен оны сүйем ғой...

Шалдың күтпеген сөзі еді. Жалынышты шықты.

— Осы жігіттің жолында құрбан...

Төл перзентінің аузынан шыққан бұл сөз де жүрегін тілгілеп кетті. Қолы үстелдің астында тұрған тапаншаны жұлып алды.

— Мұнан да өлгенің жақсы...

Шал тағы да селк етіп есін жиды. Сыртта қытай құдалардың дауысы жарқын-жарқын естіліп тұр екен.

Тапаншаны қызының маңдайына апарды да, шүріппесін басып кеп қалды.

Күйеу жігіт сыртқа тұра қашты.





САҚИНА




«Жалғанда сізді бір жан жақсы көрсе бақыт деген сол. Мүсіркесе — сор». Кімнің пәлсапасы еді. Ұмытыппын. Ол тым бірбеткей. (солай көрінеді) Сұсты. (мен үшін ғана шығар) Суық. (маған солай әсер етеді) Кірпияз. (көрініп тұр) Әдемі де емес. (әрине басқалар үшін) Қабағы салыңқы. (Неліктен екен-ә?) Жанары мұңлы. Иығына төгілген селдір шашын сілкіп қоятыны бар. Аяғына мән бере басады. Мен секілді жігіттің жерге төгілген көз жасын таптап кетпейін дейтін болуы керек.

- Балмұздақ жейсіз бе?

- Маған арнап өлең жазыңызшы.

— Балмұздақ...

— Өлең жазбасаңыз кетемін.

Ерні қып-қызыл. (Бояп алатын болса керек) Құлағындағы сырғасы ән айтып тұр. Күліп еді, сырғаның сылдыры сәнсіз шықты. Кеудемдегі сағатымның тілі дірілін жиілетті.

— Өлең айтпасаңыз, кетіп қаламын.

Тағы да күлді. Сырғасының сылдыры әдемі еді, одан да...

— Мынау сізге.

Қалтама салып алған неке сақинаны бердім. Саусағына өз қолымен салды. Тұп-тұра. Іле қайта суырып алып, өзіме қарай лақтырып жіберді. Осы сәтте көзімнен бір тамшы ыстық жас үзіліп бара жатты. Ол дереу жаныма келіп, сол жасты саусағының ұшымен сүртті де, ернімнен сүйіп алды. Сұп-суық.

Айналып жүре бердім. «Биылғы қыс та менімен үйленіп, жылынғысы келмегені несі екен-ә?»

Ызғар. Оның жүрісі де осындай сықырлауық болатын.

— Тоқтаңыз.

Тоқтай алмадым.

— Қайда барасыз?

— Көктемге...

Ол қатты долданды. Оянсам, түнде төсек болуға жараған қоқыс жәшігіне екі бүктеліп бүрісіп жатыр екенмін. Аяқ-қолым үсіп қалыпты. Күндегі әдетімен қабағы салыңқы қыз үйінен шыққан қоқысты тастауға келді.

— Мынау сізге, неке сақина ғой...

Қыз қолындағысын тастай салып жүгіріп кетті. Оның тастаған қоқысының ішінен бір үзім нан тауып алдым. Сезімімнің белгісі болған темір сақинаны қалтама сүңгітіп жіберіп, нанды бір-ақ қылғыттым.

Ол мені шынымен жақсы көреді деп ойладым. «Өліп қалмасын» деп күнде нан тасып жүр ғой, себебі...





ТҮННІҢ ҚҰШАҒЫ





— Бұл көктем өзгеше-ә?

— Өйткені, сіз барсыз...

— Қысы да басқаша болыпты-ау, ызғарсыз...

Күліп жібердік. Шылым тұтаттым.

— Тағдыр бізді шылым етіп шегіп тастай салады деген өлең кімдікі еді?

Иығымды қоқаң еткіздім. «Білмеймін.»

Түннің құшағында тек екеуміз ғана бармыз. Мейрамыңа тарту еткен ал қызыл гүлдер жатақхана есігіндегі вахташы апайдың қолында қалған еді.

— Апай мынау сізге, — деп розаны бере салғаныңда, мен сені әлдекімге сыйлап жібергендей күй кештім. «Неге ол шоқ гүлді өз бөлмесіне алып кетпейді?» деп ойладым.

Түннің құшағында тек екеуміз ғана бармыз. Күллі ғалам осы түнді екі адам үшін жаратқан секілді. Сен. Мен. Танауымды қараңғылыққа тығып алып, сенің қап-қара шашыңнан иіскегім келді.

— Ұят болады.

— Кімнен?

— Түннен...

Қою қараңғылыққа құмартқаным соншалық жарықты да жаққан жоқпын. Ақырын ғана қолыңнан сипадым. Аз кідірістен соң, алақанымнан қолыңды жұлып алдың.

— Жүрексінесің бе, айым?

— Күнім, мен қараңғылықтан қорқамын.

Түннің қою қара шашының ішінде тек екеуміз ғана би-билеп жүрміз. Көктемгі құстар әні махаббат вальсін тамылжыта орындап жатыр.

— Мен Күнді жақсы көремін, — деп жымыйды. Езуі тартылғанда, манағы ал қызыл гүлдің қауызының бір жапырағы көз алдыма келді. Ұқсастық.

— Мен тұнжыраған Түнді...

Ол бұл жолы жымыйған жоқ. Дауысын сыңғырлата ұзақ күлді. Мен де күлген болдым.

— Сізбен кездескелі айналам жап-жарық болып кеткен сияқты.

«Мен сенімен танысқалы мұң арқаладым, ғашықтықтың мұңын» деп айта алмадым. Мұны тек өзімнің ішкі сырым деп ойласам керек. Екі жанның білетіні жалғанда сыр болмақ емес. Тек сырды адам іштей сезе білу керек деген тұжырымға келіп үлгердім.

— Неге үнсіз қалдыңыз?

Баяу ғана жылжып келіп, жүзінен өптім.

«Айға барып күннің нұры жабысқан

Нұр болайын қара түнде табысқан.

Жарқыратты десін елдер түнімді

Бір ай болып, көрінейік алыстан!»

Сазды әуеннің ырғағымен ырғала қозғалып келеміз. Түн. Тек екеуміз. Вальс. Құстардың тіліндегі бір шумақ өлеңді мен осылай түсіндім.

— Сен ше? — деп айғайладым.

Ол валконға шығып тұр екен.

— Әли, маған бірдеңе дедің бе? Сасып қалған мен:

— Сен ше... Манағы гүлді апайға бере салғанда мені өкпелейді деп ойлаған жоқсың ба?

Ол күліп жіберді де, өз бөлмесіне кіріп кетті. Мен одан ары қиялдай алмай қалдым. Қолымдағы темекінің тұқылы ғана қалыпты. Лақтырып жіберіп, аспандағы айға қарадым. Ғалам алақанымда тұрған сияқты. Сүйіспеншілік қара түнді жап-жарық қылып жібергендей. Жұлдыздар жамырап жайылып кетіпті. Жұлдыздар секілді жамыраған қиялым «Түннің құшағында тек екеуміз ғана бармыз» — деді. Тек екеуміз...





СУРЕТ





Күннің суретін салды. Бар жылулықты сезінгісі келген. Бірақ, тым ыстық екен. Күйдіріп бара жатыр. Сырлы сары бояуды шашудай шашып, сәулені бейнеледі. Сәуле — уық. Күн — шаңырақ. Қазақылана бастады. «Бұл туындыны әлем көріп, тамсанса...» деген қиял бұйдалап әкетті. Иә, әлем таң қалса... Күллі ғаламның жанары осы картинаға ауып, бұл атақты суретшіге айналса... «Қазақ жаһандану дәуіріне еңсесі мен шаңырағын биік көтеріп барса, несі айып? Тіпті, біз бағзы замандарда Көк-Тәңіріне, Көкке табындық қой» Суретшінің бұл сөзі рас-тұғын. Бірақ, тек күн мен сәуле еш боямасыз «ғаламды бағындырады» дегенге сіз де, біз де, тіпті, өзін «таланттымын» деп санайтын суретші де сенбес еді. Аспан — көк. Мұның бояғы көгілдір тартыпты. Төңкерулі ыдыс секілді бейнені көктегі күн нақышына келтіріп, суретте жоқ көкжиектің барлығын сездіріп тұрғандай. «Бұл менің шеберлігім» — деді.

Сәулелер төгіліп келіп, бидай дәнегіне айналып жатқан сияқты. «Мен жынданған екенмін» — деп ойлады суретші. «Мен жынданған екенмін, төрт күл дүниені тамсандырамын» — деп отырып, мемлекеттік тудың идеясын ұрлап алыппын ғой». Маңдайынан суық тер ақты. Есіл еңбек. Өшіріп тастап, қайта жазатын әдеби шығарма емес. Осыған қаншама уақыт кетті. Әр сәуленің нұрлануын қаншама күн талмай бейнеледі. Басында осы нұрларды ғашықтардың көз жасына ұқсатқысы келген. Бірақ, ол ойынан тез қайтып еді. «Бекер-ақ, жанар тамшысына ұқсатпаған екенмін. Мына бір алаңқайға бір-біріне қарамай тұрған екі қанатты періштенің суретін нобайылай салатын едім. Сөйтіп, ортаң қол, түсініксіз картина дүниеге келер еді. Құда да тыныш, құдағи да тыныш.»

Суретші не істерін білмей, шеберханасынан шығып, ас бөлмеге кірді. Тоңазытқышта кешегіден қалған жарты бөтелке конияк бар. Соны стақанымен қоса алып, шеберханаға қайта келді. Ішпекші еді. Көзі де қарауытып отырған. Орындыққа жамбасын тигізгені сол еді, қайта тұрды. Манағы қиялды жым-жылас еткен тудың идеясына кіжіне қарамаққа жақындай түсті. Өкініші лезде тарайтындай-ақ, қолы дірілдегеніне қарамай қызыл кониякты үш рет суретке қарай шашып жіберді. Біріншісі, лақ етіп картинаның етек жағына төгілді. Екінші шашқаны жасқанған түлкіні қанатымен көлегейлеп, азуымен сес көрсеткен қыран тектес бейнені елестетіп құлады. Ал, үшіншісі, манағы күннің қызуына өртеніп жатқан шүрегейдей кескінделіп қалды. Қызғылтым конияк ақ дәкемен айқасқанда қоңырлау түс берді. Суретші күліп жіберді. «Мынау картинадан қоңыр әуен естілетін болды-ау»

Қолына кистасын қайтадан алды да, күңгірттеу етіп коняктың алғашқы төгілген жеріне көк сиямен көк бөрінің сұлбасын кескіндеді. Иә, көк бөрінің. Ал, оның үстіне түнерген қыран тектес бейнені аюға айналдырып жіберді. Себебі, аюды бейнелеу үшін басқа бояқтың қажеті де жоқ еді. Екеуінің айқасы ежелден басталғанын қалай жеткізерін білмей біраз отырды. Суреттен тамған конияк еш еңбексіз-ақ, қара терге айналып барады. «Мынандай картина үшін бұл да аздық етеді» деп ойлады. «Алдымен, үшінші төгілген шүрегейді бірыңғайлы етейін!» Осы ой жігерлендірді ме, қайдам әйтеуір шүрегей қыранға айналмағанымен, қанаты қатпаған үлпек мұзбалағы секілді кейіпке енді. Аю жаққа көз жіберді. Оның бар мақсаты аяқ астында тапталуға жақын бөріні бүріп тастау емес, еркін қалықтаған мұзбалақтың күнге күйіп кеткенін көру керек секілді мойыны аспан жаққа қиыс бұра қалыпты.

Суретші «бұл бейне аздық етеді» деді. Мана ғана салған түз тағысына көз жіберді. Бөрінің емшегі тұсынан қара терге ұқсамайтын қан арласқан сүт ағыпты. Сол сүтке емірене мойын созған сәби салды. Бірақ, оның бет әлпетін сәбиге емес, көргені мен білгені мол қарияға ұқсатып қойды.

Картинаны осылай тәмамдаған суретші маңдай терін сүртіп тұрып, шошып кетті. Нұрлы бір мемлекетте өмір сүріп отырып, мынау қай сасқаным? Осы сауалдың арты «бұл суретті қазірше ешкім көрмесе екен» деген пиғылға ұласты. Себебі, салғаны біртүрлі қоғамға қарсы секілді. Бұл суретті біреу көрсе, атақпен ғана ләззатты өмір сүретін мынау қоғамда там-тұмдап жинаған абыройынан айрылып қалатындай. «Заман өзгерсе, кейінгі ұрпақ тауып алып, кәдеге жаратар» — деді өз-өзіне. Бұл ойының артында атағының болашаққа да тарағанын қалайтыны белгілі болып қалды.

Күнге қарады. Біздің шаңырақтың бейнесін елестетіп тұр. Ана бір аюға не жорық? — деп ызалы үн шығарғысы келген. Дауысы булығып, естіртіп ештеңе айта алмады. Тек жаңа туындысын шеберхананың бұрышындағы осыдан жиырма бес жыл бұрын бар махаббатымен салған Күн-Көсемінің қасына сүйей салды. Қолын алға созған Ленин: «Мыналарың немене?» дегендей қарап қалыпты.

Канияктың қалғанын өңешіне қотара салған суретші ақтық рет батылданып: «Бұл біздің қанаты күнге күйген тәуелсіздік» — деді.

— Естисің бе, Күн-Көсем? Бұл еркіндіктің нышаны, еркіндіктің?





ҚАУЫЗ





Денесі дір етті. Cағасынан бір тамшы жерге қарай құлады. Түнімен жылаған еді. Сабағының бүртіктеріне көз жасы шық болып тұнған екен. Сілкіп қалайын десе, тұла бойы ауырсынып қалыпты. Кешегі Түнді есіне алды. «Сол бір Түнмен кездеспей-ақ қойғанда ғой» деген өкінішті ой қалтарыстан қылаң берді... Енді сол ой семірген масадай жарылуға шақ қалып тұр.

Ол бұған дейін жап-жасыл көйлегін қымтап алып, тұнжырап, ішіне әлдебір сыр жасырғандай, үнсіз ғана тербеліп тұратын-ды. Сабағына біткен сояудай-сояудай тікенектері әп-әдемі тұлғасының сиқын қашырып, ең құрығанда жем-шөптікке жарамайтынынан хабар беруші еді. Содан болар, өмірден баз кешкісі келетін-ді. Кеше сондай күндердің бірі болатын. Ымырт жабыла түнеріп, дүт мінезді Түн келді. Бұрыннан әзілдесіп жүргендей, әлдебір қалжыңдарды қағытып еді, естімегенсіді. Десе де, күнделікті есітіп жүрген ұлыған қасқырдың, сықылықтаған жын-шайтандардың, қорқынышты дыбыстары тек Түнге қызмет жасайтынын есіне алып еді, ішінде әлдебір сезім оянғандай болды. Осыны күткендей Түннің салқын желі сумаңдап қол сала бастады. Онан кейінгісі... Тек, жап-жасыл көйлегінің ашылып, жүзін жасырған паранжасы қайтадан қымтауға келмей қалғанда ғана бірақ есін жыйды. «Түн, мен сені жек көрем» деуге әзер шамасы келді. Бұл кезде арғы беттен аяңдай басып, Таң келе жатқан-ды.

Бүгін Күн күндегісінен бөлекше жыр оқыды. Қып-қызыл болып арайлап атып, үнсіз поэзиясымен Оның жан-дүниесін балқытып бара жатты. Күндіз бойы жылу жырымен елітетін шайыр Күннің түндегі оқиғадан хабары жоқ секілді. Тіпті, түк болмағандай «Әлемдегі әдемім сенсің, жүрегім сенсің, білерім сенсің, аңсаған» деп үнсіздікпен күбірлеп тұр. Өзіне қарады. Таңданардай қатты әдемі болып кетіпті. Жүзі үлбіреп тұр.

Күнде көзіне ілмей «ызылдап» өте шығатын Ара бүгін мұны көре салып, іркіліп қалды. Іркілген жоқ, Жүзіне кеп қонды да, балбыраған ернінен құшырлана сүйді. Бұлқынған тіршілік иесін елеместен, қанғанынша ұзақ-ұзақ сорып, сөлін алды да, енді «керегің жоқ» дегендей ұшып кетті. Мұнан кейінгі аралар да қонбай кеткен жоқ. Есеңгіреген байқұс қарсылық көрсетуге шамасы келмей, Күннен медет тілеп телмірумен болды. Бірақ, қызығы сол бір ұзақ сүйістердің де өзіндік ләззаты болатын секілді. Елітіп барады. Мана ғана бір ара мұны елемей ұшып өтіп еді, жүрегі құрғыры зірк ете түсті.

— Е-хе-хе-й, е-хе-хе-хе-й, жаным сен мені естисің бе? — деген дауысқа жалт қарады. Ар жақтан қолын жайып жіберіп, шыр көбелек айналып жүрген жігітті көрді. Тура қасына иығына шашы төгілген қыз жақындап қалған екен.

— Арман, мұнда келші. Мына бір гүлдің әдемісін-ай! Жігіт жүгіріп келді.

— Сенен сұлу емес-ау шамасы.

Екеуі сықылықтап күлісті. Қыз жігіттің иығына басын қойды. Жігіт оны елеместен еңкейіп барып, гүлді жұлып алып иіскеді де, «мынау саған» деді. Қыз:

— Армашка, бекер жұлдың ғой, — деп наз білдірді. Ол да иіскеді. Қыз гүлді кеудесіне қойып, ұзақ отырды. Біраздан кейін, Арман қызды гүлімен қосып құшты. Сүйді. Қарсыласқанына қарамай, үздіксіз жиі-жиі сүйіп, талықсытып бара жатты. Қыздың дірілдеген қолынан гүл түсіп кетті. Гүлдің үстіне әлдебір дене жалп ете түскендей болды. Қауыз бүрін жаңа ашқан байқұс тұла бойы жанышталып бара жатқасын Түнді есіне алды. Кешегідей оқиға гүлдердің ғана емес, адамдар арасында да орын алатынына таң қалды. Бұл кезде ымырт жабылып, жер бетін қараңғылық кеулеп алған еді. Қол ұстасқан жігіт пен қыз Гүлден ұзай берді. Қыздың ішінде «неге ғана...?» деген күйзеліс, жігіттікінде түсініксіздеу бір мақтаныш сезімі бой көтеріп барады. Ақтық демін алып, солып бара жатқан гүл болса, «қыз ғұмыры да біздікіне ұқсас екен-ау-ә!» деп ойлады. Осы оймен масаттанғандай біраз көңілденіп жатты да, қауызын жаңа ғана ашқан сұлу гүлге қызыға қарап, тапталған орнында қала берді.





ЖАНАР





Түннің сұп-суық еріні бетімнен сүйеді. Ызғар алақаны да қосамжармаласып жүзімді шымшылап қоятынын қайтерсің...

«Мен сені...» — дейді. «Мен де...» — деймін. «Мені ұмытасың ғой» — дейді. «Ұмытпаймын»! «Ұмытасың»!

Кеудесіне киген көйлегінің гүлдері жұлдыз болып жымыңдайды. «Айжүрегі» алабұртып, бетіндегі дағынан ұялғандай бұлт-көрпесінің астына тығылады. «Менен ұялмай-ақ, қойсаң етті» — деймін сыр тұнған жанарына көз жүгірткім келіп. «Ұяламын!» «Бәрібір де бетіңде ғашықтықтан тәбәрікке алған дағың бар екенін білемін ғой» деймін. Осыны күткендей бұлт көрпесін аяғымен ысырып тастайды. «Айжүрегі» мен ешкім көре бермейтін жанарына көз жүгіртемін. Кеудешесінен бір гүл үзіліп кеткенін көріп, қайтадан алып бермек боламын. Бірақ, ол жұлдызға қолым жетпейді. Осы сәтті пайдаланып, тұла бойымды тұңғиық қара бұрымымен көмкере қояды. Мейірлене тұмсығымды бауырына тығып алып, ұзақ иіскелеймін.

Ернінен салқындық байқалғанымен, мен үшін тым ыстық. Еркелеген болып жанарына тағы да көңіл тереземді аша қоямын. «Көре берсін, мендегі кіршіксіз сезімді» деймін. «Көріп жүрмін ғой» дейді. Әлденемді жоғалтқан жоқшыдай сонша тесілгенім есіме түсіп, жанарымды тайдырып әкетемін. Ол да тайдырып әкетеді.

— Мен сізді іздеп келген едім, бөлмеңізде жоқ екенсіз...

— Қыздармен қыдырып кеткенбіз. Сіз неге күндіз амандаспайсыз? Классиксіз ғой. Көнеміз де... Бірақ, достарымнан ұят-ай... (дауыстап сөйлегенде сызылатын әдетіміз)

Тағы да ішіп-жеп қоя жаздаймын.

«Айтуды қажет етпейтін сөздер болады» — деймін жанарыммен. «Ғашықтығыңды ма?» дейді оның көзі іліп алып... «Ғашықтығыңды» — деймін. «Мен емес, сен ғашықсың» — дейді еркелеп.

Қолынан қысамын. Құшақтағым келіп, мойнына қол саламын. Бірақ, өзімнің тым ебедейсіз екенімді біліп, ұзақ құшуға шыдамым жетпейді.

«Мен сенің достарына батылдау секілдімін. Ақжарқын әңгімелесе кетемін. Мұны білгенде достарыңның біріне ғашық болғансып, сенімен емін-еркін араласып, керексе құшақтасып, жүре берер едім» — деген ойымды жанарымнан жасыра алмай қаламын. «Нені білгенде...» — дейсің ойымды түсінбей қалып. «Жай, әншейін. Қош, бол!» — деймін.

Одан кейін ойлар мені қажалай бастайды. Екі иығыма иелік еткен әнебіреулер тынымдық бермейді. Мұндай сәттерде құлағы қалқиған мынау қаладан безінгім келіп кетеді. Неге ғана саңырау болып қалмадым екен?

Әрине, керең болып қалмаған соң, естиді екенсің. Естіп жүрміз. Бір менің өзім үш жаратылыс болып, соған елеңдейміз де тұрамыз. Одан мынау қамшының сабындай тірлікте құтылып кету әсте мүмкін емес секілді. Манағы арудың қал-күйі де дәл осылай-ау деген оймен төменгі қабатқа қарай ылдилай жөнелемін.

Өткенде сол бір қалқиған құлақтан қашып кетпек болдым. Ауылды бетке алып, жүйітки бердім. Бірақ, ол артымнан қуып жетті. Қуып жеткен жоқ, сол жақта жүр екен. Үржірге қарай беремін. Ол бағзы үндемейтін ғадетінен тая қоймапты. Ал, Мылжың мыжып келеді. Тауға қаратады. Оның бір тылсым күшімен алдап келіп, теріскейдегі шыршалардың арасына манағы жанары сұлу аруды жетелетіп жібереді. Одан кейін...

Жеңіл автакөлік жол жағасына келіп тоқтапты. Есімді жиып, далаға шығып бой жаздым. Қайтадан кірген кезде артқы жақта отырған апайды сөзге тарттым.

— Е, балам бізде не қылған жағдай, тісімізді тілге тістеп күнелтіп жүрміз ғой?. Айтпақшы, келінді болғамын. Сыныптасың үйленген.

«Тісті тілге тістеу» деген тіркеске елең ете қалдым. Бәлкім керісінше айтқан шығар. Үржірден сұрасам, ол да солай естіпті. Мылжыңнан ештеңе сұрағым келген жоқ. Сыныптасым үйленіпті. Ал, мен болсам, қызға сөз айтпақ түгілі маңына жолаған емеспін. Әңгімеміз одан ары жалғаспасын дегендей артта ұйқылы-ояу отырған келіншек терең күрсінді.

Ал, мен болсам, манағы мені алдаған тылсым күштің не екенін есіме түсіре алмай дал болдым да қалдым. Үржірден сұрасам, иығын қоқаң еткізді. Мылжыңға қарадым. Ол сөйлеп тұр екен. Ауылға барғанан соң, не істейтінімді, жолдан тұтқиылдан көп ақша тауып алып, байып кететінімді, біреумен төбелесіп, абыройым өсетіні, әлдекімнің мақтайтыны, т.б, әйтеуір шексіз-шетсіз әңгімелерді көсілтеді-ай келіп. «Ау, батыр мана ғана мұнан да әдемі әңгіме бастап едің ғой». Оның да есіне түспеді ме, әлде мені алдағысы келді ме, білмеймін басқа жақта орағытып жүріп алды. Таптым-ау әйтеуір! Мен таппаппын. Үржір айтты. Ана бір шыршаның арасына жанары сұлу қызды жетелеп бара жатқан едім-ау. Қуанып кеттім. Бірақ, Мылжың ол жайындағы әңгімені қайта бастағанымен әдемілеп суреттеп бере алмады. Сонымен бір денедегі үшеуміз әрненің басын шалдық та отырдық. Қызығы біз үшін бірде-бір секунтқа демалу жоқ. Аруда да солай болуы керек. Тіпті, сіздің болмысыңызда да.

Ол баяғыдан сондай еді. Мен бірақ, оны кеше ғана таптым. Іштегі сол бір ойды көмескілеп, ешкімге айтпай жүрген едім. Айттым. Қиялилау кейіпте баян еттім. Қыздар елең ете түсті. Сонымен біз үш жаратылыспыз. Ойланбастан үндемес бауырыма ат қою керектігін түсініп бетіне қарадым. Ол Үржір, — дейді сол жағымдағы дауыс сыпсыңдап. Ол сөздің мәнін өзім де білмеймін. Сұрап жатпадым. Ал, оң жағымдағысы «мылжыңдамасай» дегені. Ол атау да көңіліме қона кетті. Сонымен, қос аяқтың бірін алдыға бірін артқа кезектестіре лақтыртып, бір қолды қалтаға, бір қолды изеңдетіп, екі иыққа басымды мойыным арқылы жалғап алып, Үржірім мен Мылжыңыммен әңгімелесіп жатақханаға қайттым.

Бұл екеуінің құлағы қалқайған қаладан естімейтін бәлесі жоқ. Әйтеуір тыным бермейтін болып алды.

Ауылдан оралдым. Ол да оралған екен. Құдай тіл берген соң сөйлеуге тура келеді. Бірақ, өз ойыңды, өз сөзіңді емес, ана екеуінікін айтасың. Айтпасаң қиялисың. Сол себепті де, жанарымен ғана сырласып жүрген едім. Кеше жанарымыз түйісе салысымен «Мені ұмытасың ғой» — дейді. «Ұмытпаймын»! «Ұмытасың»!

— Басқаларға басқалай ой салмай-ақ қойсақ деймін — деді жанарын тайдырып бара жатып. (Сөзі жанарымен кереғар келетін әдеті)

Үржір сыбырлайды. «Тарихтағы Бекмаханов есіңде ме?» «Иә, есімде» — дедім. «Махаббат қиялилығы парасатқа ауысса, анық жынды сол кезде боласың!» — дейді мылжың да сыпсыңдап.

Мен өмірімде ең алғашқы рет ой түйіндедім. «Бәлкім, мен ғана сау, ал, басқалардың барлығы қияли шығар». Себебі, олар өз іштерінен өздерін іздеп көрген жоқ қой.

Түннің сұп-суық еріні бетімнен сүйеді. Ызғар алақаны да қосамжармаласып жүзімді шымшылап қоятынын қайтерсің...





ОН ЕКІ КҮНДІК ҒҰМЫР





Көктемнің қоңыр салқыны жылынғысы келгендей қойын-қоншыма кіріп алған. Алып кеме секілді үш қабатты перзентхананың айналасында малтып жүрмін. Демігіп әрең демалам. Жын соққандай әйелімнің атын атап айғайлаймын. Аяқ-қолын бауырына алуына әлі үш ай бар еді. Дегбірсізденем. Аман болса, жарар еді. Таптым-ау әйтеуір. Дәрігер маған ішке енуіме рұқсат етті. Қазір білесіздер. Босанған әйелді қарап тұруға болады. Жоқтан өзгеге бетімізді қызартатын қазақылығымыз бар. Амалсыз имене басып кірген ем. Іште мен секілді орыстың екі жігіті жүр. Жапан түзде жалғыз қалмағанымды сезіп, бойым үйренейін деді.

— Дәрігер, жағдайы қалай?

— Кімнің? Балаңнан үміт күтпе. Әйеліңнің саулығын тіле. Оның да аман қалуы нейғайбыл.

Жүрегім дір етті. Әлдекім суық суға батырып жібергендей болды. Кеше ғана бір досым: «қара қазақтың балаларын өмірге келтірмеу үшін түрлі айла тәсілдер қолданады екен. Босана алмайсың деп қолдан түсік жасатады. Науқассың деп аборт жасайды» деген еді. Мына бір ақ халатты абзал жанды жек көре жанарыммен түйреп түстім...

***

Кеше ғана УЗИ-ге түскенбіз. Ана құрсағындағы ғұмырын тыпырмен өткізіп жатыр екен. Жұдырығын жұмып алған. Әлдекімде өші бардай анасының ішін түйіп-түйіп қояды. Дәрігер сәбидің ұл екенін айтты. Қан деген шіркін негізге тартпай қоймайды. Әкем секілді керіліп қояды. Бұл оның өміріндегі ең шаттықты күн екенін біле алмады, білем... Бізге іште жатып-ақ бар қылығын ақтарып тастады...





***

— Балапаным менің...

— Құлыншағым...

Әлсіз жанарын қыбырлатты да қайтадан жұмып алды. Сұрына қарамай тырбыңдап жатыр. Бірдеңе дегісі келді ме екен, көзін тағы да ашты?. Мұңлы кейіп өмірден жасқаншақтап тұрғандай.

...Түнде түс көріппін.

— Кіп-кішкентай. Ашқарақ. Өзі еметін әлетке келсе ғой.

... Отбасымызбен түгел жиналыппыз. Бәріміз қаумалап бопақанды еркелетіп жатырмыз. Сенесің бе? Иса пайғамбар секілді сөйлеп кетіпті.

— Дәрігер бүгін салмағын өлшеді. 994 грамм. Тым болмаса 1 кг-да болмады ғой...

...Әкем таңданып жатыр екен. «Біреу айтса, сенбес едім. Жаңа туған шарананың тіл қатуы тегін емес».

— Саған ұқсайды бақайшығына дейін...

Қарауға дәтім шыдамаса да, вакумда жатқан қызыл шақаға көз жібердім.

...Қарашы маған балақай! Мен сенің әкеңмін. Әлі мені танымайсың ғой. Сені ырымдап ата-бабаңның тұмағына салып өсірем. Сен сияқты шалабайларды бұрынғылар сөйтеді екен. Міне, мынау анаң. Саған ақ сүтін беруге зар болып жүр. Қайда келдім дейсің бе? Өзіңнің тағдырыңа келдің. Назар салшы... Дүниенің жарығын көрмей жатып, сынға түсіп жатырсың. Жеңгің келеді. Арпалыса түс. Арпалыс...

— Өзі тыныстай алмайды. Тұмсығындағы құрылғыны алса, дем жетпей қалады дейді.





***

Телефонның шылдыры оятқан. Он екі күн айналшықтаған перзентхана. Талайларды қуантқан құт мекен. Талайларды...

— Сіз бекем болыңыз...

... 281 сағаттық ғұмыр түгесіліпті. Лай балшық секілді былапыт ғұмырды сүргісі келмепті-ау.

— Бастарың жас қой...

... Неге асықтың құлыным! Үш ай ерте аштың өміріңнің есігін. Ол аздай...

— Өмір дегенің сондай...

... Дәрігер шынымен кейіп тұр ма екен? Он екі күн... Дүниенің жарығына жанарың қарықты. Өмір сүрудің қиындығын тұшындың. Әзірейілмен бетпе-бет келдің. Кіп-кішкентай болсаң да, беріле салғың келмеді. Алыстың. Саған дейінгі небір жайсаңдар жеңе алмап еді, оны...

— Біз сәбиді аман сақтап қала алмадық.

... 12 тәулік деп қоям. Бар жоғы 11 тәулік 17 сағат. Сенің талайыңа жазылғаны сол. Тағдыр талқаныңның түгесілер уақыты да бітіпті. Қамшының сабындай ғана өмірде үміт пен күдіктің нәзік жібі үзілмей тұрған уақыт еді, ол. Биылғы жылы осы перзентханадан 273 сәбидің өмірі басталмай жатып үзіліпті. 273-шісі сенсің менің бопақаным...

Дәрігер қолыма бір жапырақ қағаз ұсынды.

— Ертең сәбидің мүрдесін осы қағазбен мәйітханадан аласыз.

Есеңгіреп қанша тұрғанымды білмеймін. Қағазға көз жүгірте бастадым. Шала туған шарана оңалып кетсін деп ырымдап, атын Оңал деп қойған едім.

Абилмамбетов Онал Кайратович

12 күндік тағдырдан таяқ жегені аздай мына пақырлар атыңды да дұрыс жазуға шамасы келмепті-ау...





АИДАНЫҢ БӨЛМЕСІ





Күздің сықпытсыз күні болатын.

Үзілуге пәс қалып тұрған жапырақтың жүзіне тұнған мөлдір шықтан көз алмай келе жатқан Бота ішінен: «Уа, көздің жасы, саған неліктен қарай бергім келеді? Неліктен? Бәлкім, бұл тамшы Оның мені іздеп шарқ ұрғанында, мені сағынып күрсінгенінде, мені аңсап аласұрғанында жанарынан үзілген көз жасы ма екен?» — деді.

Ағасының үйіне келіп, күні бойы дел-сал күйде жатқан Талап терең күрсініп, аунап түсті.

«Осы бір ныспыны қалай қадірлейтінімді білмейсіз ғой Ботажан! Қыз — Бота! Ол тым пәк! Періште! «Бота» деп сыбырласам, самал жел ақ қайыңдардың сырғаларын қағып, «Бота» деп үн шығарады. «Бота» деп айғай салсам, тау-тас жаңғырып, тек оның есімін айтып тұрып алмай ма? Мен үшін бақалардың құрылы да, шегірткелердің шырылы да тек оның есімін айтатындай әсер беруі керек қой» — деген ой санасынан жүгіріп өткен жігіт ұшып түрегеліп киіне бастады.

Ол күн шуақтанып күліп тұрса, «Ботам күлді» деп қуанып, нажағай жарқылдаса, «періште қыз қорықпады ма екен?» деген оймен арпалысатын. Батысқа қарай бұлттар ағылса, «Бота да осы бұлттарға қарап тұрған шығар» деп ұзақ телміретін-ді. Бүгін басқа қылық шығарды. Есіктің алдына шығысымен тірлігімен тыным таппайтын құмырсқалардың бір-екеуін ұстап алып:

— Ботаны көрдіңдер ме? — деді.

Олар тіл қатудың орнына қолдан түсуге асықты.

— Ботаны көрдіңдер ме? Бұл сауалы батысты бетке алып, ұшып бара жатқан құстарға арналған болатын. Олар да үн қатпай көкжиекті бетке алып ұшып барады.

— Ботаны...

Менің ойымдағы Бота! Ол жерге түскен ақ қанатты періште, — деді. Ол ылғи да менің санамда жүреді. Күлсем, езуіме тығылады. Жыласам, көзімнің ыстық тамшысы болып, жерге төгіледі. Күрсінсем, жүрегіммен бірге «зырқ» етіп, бір аунап түседі. Жүгірсем, көлеңкемдей жанымнан қалмайды. Қуансам, мен болып қуанады. Қапалансам, мен болып ренжиді. Мен оны ойлап отырсам, қан айналымы болып, ішіме енеді. Ұйықтап кетсем, түсіме кіреді. Менің солай ең бақытты сәттерім басталады. Екеуіміз қол ұстасып, әлемді жалпағынан басып жүреміз. «Бұрыннан бері жаныма келмей қайда жүрдің?» — деймін. «Бұрыннан бері жаныма келмей қайда жүрдің?» — дейді. Сюжетсіз бұл кино тез аяқталады да, таң атып кетеді. Әнеугүні екен деймін. Күн күндегісінен нұрланып, адамы сапырылысқан «Саяхат» автобекеті де жадырап тұрғандай әсер береді. 137 бағыттағы автобусты күтіп тұр екенмін. Жаныма Бота келді. Тілім байланып қалды. Жанары еліктің лағынікіндей мөлдіреп тұр. Көз алар емеспін. Аппақ көйлегінің етегі тізесіне жете үзіліпті. Қиылып бір қарағанда, өзімді қоярға жер таппай қалдым. Менің сонша тесілгенімнен ұялған болуы керек Пушкин көшесімен өрге қарай жүріп кетті. Тосып тұрған автобусым ұмыт болып, бір табан да артынан қалмадым. Мақатаев көшесінің қиылысынан «Жетім бұрышқа» қарай ылдилады. Еріп келемін. «Жетім бұрыштан» Қонаевқа айнала берістегі аялдамадағы Шаңырақтың автобусына мініп кетті. Үлгере алмадым. Иә, «Менің періштем Шаңырақта тұрады екен», «Менің періштем, аты құрғыр «жетім бұрышты» басып өтеді екен» деп ойладым.

Мұны Талап кімге айтқанын білген жоқ. Тек біреуге айтып жатқан сияқты. Көк базардың жанынан 79 бағыттағы автобусқа мінді.

— Бота! Қазақтың сайын даласын кездім. Ыстық құмдарын танауыма басып, ыстық жасыммен суардым. Көгілдір көлдеріндегі аққуларға қарап, екеуіміздің болашағымызға көз жібердім. Айдын көлін былай қойып, көгілдір аспанынан да сені іздедім. Ұшып бара жатқан қарлығашты бақыт құсым болып қалықтаған сен екен деп қалдым. Бұлттардан үзілген әрбір тамшыны сенің көз жасың деп ұқтым. Күңіренген күнді сенің мені аңсап жете алмаған кезіңдегі көңілің деп білдім. Үздіксіз дүрсілдеген жүрегім сенің тым жақында жүргеніңді айтатын. Тым жақында.

Күн тырмысып құлан иекке беттегенде далаға шығамын. Төменгі тап өкілдеріне арналған автобусқа мініп алып, әрбір кездескен арудың жанарына көз жіберемін. Бірақ, сен емессің. Сен кезікпедің...

Қыз Атакенттің аялдамасынан троллейбусқа мінбек еді. Бұл ойынан айныды да, қолындағы шық тұнған жапырағына қарап, ҚазГУ-ге қарай жүргіншілер жолына түсіп, аяңдай берді.

— Сенсіз өткен сағаттарымды санап, күндер жылжуда. Неге сонша кешікті екенсің. Сені сондай сағындым. Сенің кешігуің жанымды жегідей жейді. Айналамдағылардың барлығы сені «жоқ» дейді. Сені «жай алдамшы үміт» дейді. Ал менің оған сенгім келмейді. Мен тек саған, сенің келетініңе, сенің бұл өмірде барлығыңа сенгім келеді. Білесің бе, түстерім де, иә, иә рас айтам, түстерім де сені келеді деп аян беретін сияқты. Сен мен үшін бүкіл әлемсің. Сен басқаларға ұқсамайтын ерекше жігітсің. Сен ғана менің ішкі жан дүниемді жетік түсінесің. Сен ғана менің күйзелісімде қолдау көрсете аласың. Сен ғана мені бақыт әлеміне алып бара аласың.

— Иә, рас айтасың... Мұның қасына егделеу әйел келіп қалған екен. — Қазір жастар орын беруді білмейді деп кейістік білдірген. — «Иә, рас айтасың...» — деді Талап манағы сөзін қайталап. — Орын бермейді.

— Талап білесің бе? Мен сені өзімнің асқақ арманыма баладым, тағдырым деп ойладым. «Сен де мені дәл өзімдей сүйесің» деп сендім, өйткені мен саған іштей: «Менің жүрегімде сіздің барлығыңыз байқалады, ол сізде де бар ма, әлде менде ғана ма?» дегенімде, сіз маған: «Иә, менің ауруым асқынып кеткен сияқты», — деген болатынсыз.

— Сіздің ауруыңыз асқынған екен. Манағы әйелдің жүрегі ұстап, құлап бара жатты. Ойбай, өліп барамын! Үрейленген Талап сүйей беріп: — Сіздің ауруыңыз асқынған екен, — деді қайталап...

Күн ұясына қонып үлгерген кез. Маңайымыз қарақошқылданып, көз байлап тастағандай-ақ екен. Бірақ, электр жарығы мен табиғи қараңғылық айқасып жеңісе алмай жатқан сияқты. Не қараңғы емес, не жарық емес. Алматының жасанды бір түні.

Тимирязов пен Байзақов көшелерінің қиылысына жете берген Ботаға әлдебір жігіт:

— Сағатыңыз бар ма? — деді.

— …

— Талап, білесіз бе? Менің жүрегім соншалықты жасып қалған сияқты. Маған құлай беріліп, жүрек ұсынған жігіттерге бұрыла алмай-ақ қойдым. Иә, мен енді сізден басқа біреуге бар жүрегімді, жанымды беріп, ғашық бола алмайтын шығармын. Біреу сезім жайлы сөз қозғаса, жүрегім дірілдеп, түршігетінді шығарды. Сезімнің көлеңкесі білінсе болды, жүрегім түсініксіз күйге еніп, өзінен-өзі қаймығып, кеудемнің белгісіз бір бұрышына барып тығылатындай. Бұл неліктен екен-ә?!

— Орын бермесеңіз нағыз қазақ қызы емессіз? — деп Талап отырған сұлу қызға науқас әйелді нұсқады.

— Оларға бәлкім орын берер ме едім. Бірақ сіздің рухыңыз келді де, жүрегімді рұқсатымсыз ертіп әкетті. Қазіргі күйім бейжай менің. Жапанда жалғыз адасқан жандаймын. Айтыңызшы, кездескен кезде сіз неге маған өзіңізді «СЕН» емес, «СІЗ» дегізесіз?. Оның себебін біле алмасам да, дегеніңізге көніп, жүрегімнің «СЕН» дегенін басып тастап, амалсыз «СІЗ» деп жүр емеспін бе?. Сіз өзі кімсіз, мен сізді тіпті білмеймін ғой?. Неліктен ғана білмейтін жігітке жүрегімнің еріп кетуіне жол бердім?. Мінезіңіз қандай, жалпы өзіңіз қандай адам екеніңізден бейхабар бола тұра жүрегіме неге тоқтау жасамаймын, неге ақыл айтпаймын?.

— Менің қазақылығымда орын берудің маңызы бар ма? Сұлу қыз әйелге орын беріп жатыр. Жасанды сұрақ, әрине. Танысқысы келетін қыздың кейпі.

— Ақыл айта алмаймын, қарындас.

ҚазҰУ-ге айнала берісте Бота топтастарымен кездесіп, ұзақ әңгімелесіп тұрып қалды.

— Талапты көрдіңдер ме?

— ....

— Өзіңді осылай тағатсыздана күтуімді өзгелерге айтуым, біздің арамыздағы тіс жармас сертті бұзғандығым сияқтанады да тұрады. Осы сырларымды өзгелерге айтқан сайын, бір нәрсемді жоғалтатындаймын. Әйтсе де мен мұның барлығын өзің үшін істеп отырмын. Сырттай өзіңді айқайлап шақыра алмаймын, бұл менің ішкі дүниемнің, жүрегімнің айқайы деп білгейсің. Саған деген көңілімнің пәктігі жаңа жауған ақша қардай таза, мөлдір.

Қиқылдап келіп автобус аялдамаға тоқтады. Талап автобустағы науқас әйелді де, сұлу қызды да арта қалдырып, жер асты жолдан шыға берістен қыздармен қоштасып, жатақханаға қарай жүргелі тұрған Ботаны көріп кішкене аялдап қалды.

— Бота! Білесіз бе, екеуіміздің тағдырымыз бір арнаға тоғыса береді. Біз алғаш... Жоқ, соңғы рет әнеу жолы «Саяхат» автобекетінде кездестік. Сен «Жетім бұрыш» арқылы Шаңыраққа кеттің. Мен жалғыз қалдым. Ал, алғаш рухтар әлемінде кездескен едік. Сен маған күліп қарап тұрдың. Мен де... Екеуіміз де бір-бірімізге қол создық. Дәл сол кезде Құдайдың құдіретімен біздің болашақ өміріміздің бейнетаспасы көз алдымыздан жүгіріп өтті. Соның қызығына қарап тұрғанда Алла Тағалам екеуімізге тұлға беріп, жерге жіберді. Бірімізді қыз, бірімізді ұл болған соң, «бір-біріңді ізде» деп әмір етті. Бірақ, ана құрсағында жатып, бәрін ұмыттық. Тек, әркез әр жайтты көрген кезде, «мына жағдайды қайдан көріп едім» деп бас қатырамыз ғой. Біз оны бір-бірімізге қол созып тұрған рухтар әлемінде көрген едік. Шын айтам! Сол созылған қолымыз, қамшы сапты тірлікте созылып кетпесінші...

Жігіт жүгіре басып қыздың жанына жетті.

— Сәлеметсіз бе?

— Сәлем...

Ентігін баса алмаған Талап не дерін білмей ыңғайсызданып қалды. Осы ыңғайсыздық жігітті асығыс адамдай көрсетіп қойған болуы керек.

— Асығыссыз ба?

— Иә.

Бота артта қалып барады. Тез-тез басқан Талап қуанышты еді. Себебі, бүгін Бота үйіне емес, Аиданың бөлмесіне (ең жақын құрбысы) қонады.





МҮСӘПІР





— Сағаттың тілі нешені соққанын айтып жіберіңізші...

— Тоқтап қалған...

Күлкім келді. «Сағат неше болды екен. Мәдина бүгін де келмейтін болды-ау».

Күн ысып кетті. Орталық паркте қол ұстасқан қыз-жігіттер көп болушы еді. Бүгіндікке бірлі-жарым ғана жұп ұшырасты. Әдеттегіндей тоқтатып алып, бақытты болуларын тіледім. Бірі бес жүз теңге, енді бірі мыңдықты аямады. Әйтеу, қолымды ешқайсысы да бос қайтарған жоқ. Тапқан ақшама әдемі бір роза сатып алдым.

— Қандай кітап оқып отырсыз?

— Ізгі хабарлар...

Қолындағы кітабының мұқабасына көз жібердім. Ғайса пайғамбардың суреті. Кітаптан жанарымды тайдыра беріп, қызға тікке қарадым. Әдемі екен. Тізесінен төменіректен үзілген көйлегі өзіне жарасып тұр. Омырауында қадалған қызыл гүл бар.

— Қайда оқисыз?

— ЖенПИ-де...

— Біреуді күтіп отырсыз ба?

— Жігітімді...

«Бүгін ол келуі керек» дедім ішімнен. Иә, бүгін келмесе мені жақсы көрмегені. Қолымдағы гүлді осы қызға сыйлай салсам ба екен?

— Сіз де алаңдаулы секілдісіз...

— Қызым келем деген...

Күліп жіберді. Қолтығымдағы сүйенген балдағыма мүсіркей қарады. Үстіме киген киімім де жұпыны-тұғын. Мұнысына ұялғандай:

— Иса жіберген ізгі хабар жайлы естіп пе едіңіз? — деп әңгімені басқа арнаға бұрып жіберді.

— Менің білетінім Мәдді ғалейкусалам мен Ғайса ғалейкусаламның бірігіп Тажалмен соғысатыны, жер бетінде Ұлы патшалық құратыны ғана. Сіздің жеткізейін деп тұрған ізгі хабарыңызды біз, яғни мұсылман қауымы Мұхаммед ғалейкусаламның дәуірінде естіп қойғанбыз...

— Сол күні...

— Иә, сол күні сендер секілді миссионерлердің ошағы ойрандалып, шаңырағы күл-талқан болады.

— Ренжімесеңіз мен кетейін...

— Өзіңіз біліңіз.

— Адасушы қауымға Иса кешіріммен қарасын.

— Алаштың рухы сендей безбүйректерді көгерте көрмесін.

Көңілі нілдей бұзылған қыз кетіп бара жатып:

— Біздің қазақтар әу баста христиан дінін ұстанғанын ұмыта көрмеңіз...

— Неше жыл ұстаныпты? Мысқылдай қарадым да сөзімнің айдалаға кететінін біліп тілімді тістей қойдым.

Тез-тез басқан қыз ұзай берді.

Ар жақтан таяғын тақылдатып Мәдина келе жатыр екен. Қуанғанымнан ұшып түрегелдім. Бірақ, балтырдан кесілген шолақ аяғымның жоқ саусақтарының арасы қыши бастады. Күндегі әдеті. Бірден жүріп кетсем, жыбырлағанын тоқтатпай қояды.

— Мәдина...

Мәдина дауыс шыққан жаққа бағдарын өзгертті. Қолымдағы гүлге қарадым. «Манағы қыздың омырауындағы гүл секілді етіп, Мәдинамның омырауына қадап қояр ма еді» деген ой санамда жүгіріп өтті.

— Көп күтіп қалдыңыз ба, Ықылас?

— Мынау сізге...

— Бұл не?

— Гүл...

Мәдина иіскеді.

— Исі жағымды екен. Өзі де әдемі шығар...

— Сіз секілді...

— Сіз секілді...

— Мәдина, менің әдемі, әдемі емес екенімді қайдан білесіз?

— Әдемілікті көру қажет емес, сезіну керек.

Саусақтарын салалай бастадым. Көйлегінің жағасы ішіне қарай қайтарылып қалыпты. Түзеттім.

— Бізге қарай біреу келе жатқан сияқты.

Артыма қарадым. Манағы омырауына гүл қадаған қыз. Қасында арықша келген аққұба жігіт.

— Кешіріңіз, Мәдді дегеніңіз кім? — деді қыз келе сала.

— Пайғамбарлықтың барлық сипаты бар, бірақ пайғамбар емес әулие адам.

Мәдина қолына ұстаған гүлін қыздың даусы шыққан жаққа созды да:

— Мынау сізге, — деді.

— Рахмет.

— Жаным, сағат бес болды. Кино басталып кететін болды, — деді аққұба жігіт.

Жүзінен мүсәпір адамның қолындағы гүлді алған сүйіктісіне деген реніші байқалып қалды.

— Сіздің мекен-жайыңызды алсам бола ма?

— Күнде осы жердемін.

***

Ертесі күні үйреншікті мекеніме келдім. Кешегі қыз күтіп отыр екен. Омырауындағы гүл жоқ.

— Ағай, алдымен танысып алсақ...

— Ықылас!

— Анар... Білесіз бе, кеше сіздерді көрген кезде қасыңыздағы...

— Мәдина...

— Иә, Мәдина, кешіріңіз, Мәдина соқыр емес, қоғам соқыр, сіз ақсақ емес, қоғамның бір аяғы жоқ секілді көрініп кетті... Иса Мәсіх мүсәпірлерді...

Кесіп тастаған аяқтарымның саусақтары қышуын бастады. Құшырланып тұрып қасығым келді. Бірақ, Анардың алдында өзімнің бейшаралығымды көрсеткім келмей, теріс айналып жүре бердім. Ренжітіп алдым деп ойлаған болуы керек. Ол үнсіз қалды.

— Сағатыңыз неше болды? — деп айғайладым.

— Тоқтап қалған. Анар да әудем жерге кетіп қалыпты.

Ақырғы, һәм сардар пайғамбар келген ғасырдан бері тежеліп қалған мүсәпір уақыт қой ол. Күліп жібердім. Оның үстіне, Анардың бөксесі «Аяғым бар. Сол үшін шүкір» — деп бара жатқан секілді.

Бірдеңені ұмытқан секілдімін... «Қолымда гүл жоқ екен-ау»... Мәдина... Ол бүгін келе ме екен?





ҚОС БҰРЫМ





Өткен ғасырда болған оқиға. Бұл ғасырда да болуы бек мүмкін. Ол жанжарын іздеп жүріпті-мыс. Жігіт ағасы. Жасы жиырманың екеуінде. Бірде жолаушылап келе жатса, мінген жарау аты шалдығыпты. «Далаға қонғанша, молаға қон» деген өсиет бойынша қарасы мол қорымға түнеген. Түнде түс көріпті. Түсінде аян беріліп, Бәленшекенің бесігіндегі сәбиімен некелесетінін біліпті. Бәленшекенің үйіне барса, әйелі қыз босанған екен. Түнде сол үйге құдайы қонақ болыпты. Тепсе темір үзер соқталдай жігіт, бұл қызды күте алмайтынын біліпті. Солайша, Жаратқанның жазуына қарсы келіп, бесіктегі сәбидің жүрегіне пышақ ұрып қашып кетіпті. Одан соң... Одан соңғы әңгімені кейін айтайын.

Автобус іші... Қапырық. Ән. Әуен. Сапырылысқан халық. Алматы.

Тағы да сол бір саз. Өмір әні. Сол қала. Сол ағыс. Сол тіршілік. Жұмыс. Үй. Үй жұмыс. Телофон шырылы. Қалам мен қағаз. Қол қою. Келісу. Келіспеу. Айлықты күту. Жұмыстан кешіккендерге сөгіс жариялау. Тоғыз бен алтының арасында бір топ адамды жинап алып, қамап отыру. Неге екені белгісіз, әйтеуір бір үміт шырағы алдан қол бұлғайтын сияқты. Әйтпесе...

Автобус іші... Соңғы кездері сол үміт шіркінге күдік ұласқан. Адамы көп қалада өзінің жалғыз екенін сезінген. Жалғыз. Тек өзі. Басы ауырса, сүйейтін, сүйенетін ешкімі жоқ. Достар ма? Достары көп оның. Сенбі, жексенбіде бастары қосылады. Гуілдетеді. Қыздар. Асыр салып билейді келіп... Содан... Содан аздап сыралатып алады. Ондай сәттерде тым батыл. Бір ұзынетектіге кенеше жабысады. Олар да бұның көкірегінен итерген емес.

Автобус іші... Аялдама. Қоғамдық көлік күткен жалдамалылар. Жолақыға күні қараған ауылдың қара домалақтары. Шаршап шалдығып келеді. Тағы да жалғыз. Іші бірсұмдық күйге енеді. Біреуді құшақтағысы келеді. Біреуді аялағысы. Біреуді қуантқысы. Кімді?

Автобус іші. Бүгін газеттің ақырғы бетіне қол қойып басуға жіберді. Үһ, ертең арқасы кеңіп қалатын болды. Ол үйге қайтып келе жатып гүл сатып алды. Гүл. Қауызы үлпілдеп тұр. Кімге сатып алды? Неге? Өзі де білмейді. Күнделікті ыңылдап айтып жүретін өмір атты әніне әуез қосқысы келген. Әуез.

Автобус іші. Кешегі гүлін кімге сыйларын білмей, ақыры болконнан лақтыра салған. Ертең достарымен бас қосады. Тағы да жалғыз барады. Олар құрбы қыздарын, құрбы қыздардың құрбыларын ала келеді. Тағы біреуімен танысады. Тағы...

Автобус іші. Бейқам отырған. Ту сыртынан біреулер күлді. Күбір-күбір.

— Емтиханда оған көмектесудің орнына неге келемеждедің?

— Қойшы оны. Қияли ма бірдеңе.

Дәл жон арқасында екі қыз тұр. Бұрылып қарауға именді.

— Білесің бе? Өткенде ол маған хат жазыпты.

— Хат...

Екі қыз ішек-сілесі қатқанша күлді.

— Жазуын микроскоппен қарасаң оқи алмайсың. Жыртып-жыртып тастай салдым.

— Айбарша, ол сені шынымен-ақ жақсы көріп қалған сияқты.

Түсетін аялдамасына келіп қалыпты. Орнынан тұра беріп, қыздар жаққа көз қиығын тастады. Олар қарайтын емес.

Айбарша. Ол қызды хат жазғыш жігіттен қызғанды. Қызық. Неге? Не үшін? Қыздардың күлкісі тиылар емес.

Алматының жүргіншілер жолы қара жерге арқасын беріп шалқалап жатыр. Бұл жол Оны жетелеп сол бір достарының үйіне алып келді. Думан қыза бастапты. Анау ұзын шашты бояқшы жігіт өзінің бояғы жайлы әңгімелеп жатыр. Оның адам психологиясына ететін әсері... Қыруар. Өткенде де осы әңгімені айтып отырған. Бұған қарады. Өткен жолы да сөйткен...

— Біздің журналист келді. Танысып қойыңдар!

Тағы да сол кекесінмен айтты.

— Байқаңдар, таң атқанша өлең оқып мазаларыңды алмасын.

— Жанара

— Балнұра

— Жанна

Бұл, әдеттегінше, өзіне ұнаған қызына (бұл жолы Жаннаға) қарап тұрып есімін айтты.

— Сонда қалай, Жанара, Балнұра, сіздердің аттарыңыз әу баста Жанар, Балнұр болған ғой.

Екі қыз сасып қалды.

— Ал, сіздің атыңыз Жанн ба?

Қыздар бұның көңілі үшін күлген болды. Думан жалғасты. Бұл сол баяғы кейіпте. Көңілді. Аздап сыралатқан. Жанна да бұған жанаса түседі. Қызды далаға серуендеп қайтуға шақырды. Шықты. Жаттанды сөздерін боратты. Ол бұны, бұл оны ұнатып қалыпты. Екеуі бірігіп темекі шекті. Одан соң, бұл ақырын ғана қыздың қолын ұстады. Өзіне тартты. Қарсылықсыз.

Өзі талай роман тауысқан еді. Сол шығармалардың бәрінде әйтеуір сүйгеніне жете алмағандар жүруші еді. Өзі де сол шығарманың кейіпкері болғысы келетін. Тек осындай сәттерде ғана тосыннан тулаған сезімін ноқталай алмай қалатын. Тағы да сөйтті. Ештеме болмаған сияқты. Бұл өмірде Жанна атты қыздың барлығы, оған бұл жігіттің бір сәтке құлай берілгені... Бәрі-бәрі өтірік.

Автобус іші. Мұң. Ауыр мұң арқалап алды. Жалғыз. Тек өзі. Күлкі естілді. Тағы да кешегі екі қыз.

— Кеше қолында гүлі бар, анауың кетіп бара жатыр еді ғой.

— Иә, келіпті. Жатақханада жоқ едім.

Сыңғыр-сыңғыр. Жанна екеуінің стақан соғыстырғаны есіне түсіп кетті.

— Ыдысымыз соғылысқанмен, басымыз соғыспасын!

Сыңғыр-сыңғыр. Екі қыздың күлкісі екен. Жұмыстың аялдамасына келіп қалыпты. Басы әлі ауырып тұр. Бір бөтелке сыра болар ма еді?

Автобус іші. Екі қарт әжей кетіп бара жатыр. Бұл солардың маңына барып тұрған.

— Біздің кезімізде Алматы қандай еді?

Аңсары ауғандық байқалады. Әжімінің үстіне бояқ жағып алыпты. Кешегі екі қызды іздеді. Жоқ. Айбарша жоқ. Бірсұмдық. Сағынған сияқты. Кімді. Екі рет автобуста кездескен қызды ма? Кездеспегеніне өкінді.

Содан соң... Өткен ғасыр. Көшіп-қонған жұрт. Әлгі жігіт әлі үйленбеген. Арада он бес жыл өтіпті. Он бес жыл. Бір күні ел аралап келе жатса, тезек терген бір топ аруға жолығыпты. Бір қара бұлт үйріліп келіп, нөсерді төпелетіп жіберіпті. Қыздар ауылға қарай қаша жөнеліпті. Тек қос бұрымы бөксесіне жететін біреуі ғана тезегінің үстіне шапанын жауып, өзі астына кіріп, қалып кетіпті. Тезегі де, өзі де су болмапты. Жігіт ағасы қыздың ақылдығына тәнті болып, үйінің қай жақта екенін сұрапты. «Қырық найзалы үй біздікі» депті қыз.

Алматы. Автобус іші... Ән. Әуен. Сапырылысқан халық.

Өмір. Сол қала. Сол ағыс. Сол тіршілік. Сабақ. Үй. Үй Сабақ. Ауылды сағынған. Ауылда бәрі өзгеше еді. Талай жігітті ғашық қылыпты. Талайы зар жылап артынан жүгірді. Ешқайсысына да қараған емес. Оқуды бітірген соң, өз Төлегенімді табармын деп ойлаған. Үміт шіркіні сол оқуының бітуіне қарап тұр. Бірақ, сезім мүшелері оқуының бітуін күте алмайды екен. Күн санап толысып барады. Күн санап өзінің үлбіреп пісіп бара жатқанын аңғарады. Күнде төсегінде аунақшып шығады. Біреуді ойлағысы келеді. Кімді? Біреу бұған анау қырдың ар жағында қол бұлғап тұрған сияқты болады. Түнімен терезесінің сыртында өзі сүйетін жігіт мұны бағып қарап жүрген секілді. Батып келе алмайды. Алыстап кете алмайды. Жақында.

Автобус іші... Соңғы кездері сол ойындағы жігітті ойламауға тырысып жүр. Әйтпесе қияли болып кететін түрі бар. Адамы көп қалада өзінің жалғыз ғана екенін сезінгісі келген. Жалғыз. Тек өзі. Басы ауырса, сүйейтін, сүйенетін ешкімі жоқ.

Автобус іші. Құрбысы. Оның айта беретіні әнебір қияли жігіті. Тағы да сол әңгімені айтып отыр. Анау бір орында әр кез бір жігіт отырады. Ұрлықшы сияқты. Ұрланып қарайды. Бұл байқамаған болады. Ол бірсұмдық. Суық. Жанары мұңды секілді. Шашы желбіреп мойнына түседі. Бойы аласа. Бірақ, толық. Онысы өзіне жарасады.

Автобус іші. Бұл бүгін жалғыз келе жатыр. Қос бұрымын күндегідей әдемілеп өріп алған. Әнеу жерде отыратын жігітті көрді. Терезеге телміре қалыпты. Көзіне қара көзілдірік тағыпты. Мұңлы жанарын көргісі келген. Көре алмады. Жақынырақ барып тұрғысы келді. Бірақ, ыңғайсыз.

Автобус іші. Ауылы есіне түсті. Шашын әжесі өріп беретін. Әжесі. Шынашақтай ғана қара кемпір. Сарқыт. Әулеті үшін өткен ғасырдан қалып кеткен жәдігер, тірі жәдігер сол кісі еді. Ол кісі шашын қос иығынан төгілдіріп, өрген кезде қазіргі «шаш жөндегіштер» шаң қауып қалатын. Қоғамдық көлікке мінгендердің ең алдымен осының шашына көздері түседі. Оған қуанады, әрине...

Автобус іші. Бүгін әлгі жігіт бұған орын берді. Атын айтты. Салқын. Бірақ, ыстық. Көңілі алабұртып сала берді. Сазды әуен естілетін секілді.

— Бұрымыңыз әдемі екен, — деді.

— Қыздардың жүрегін жаулауды үйренген қу екенсің, — деді бұл іштей.

— Сіздің мекен-жайыңызды білсем бола ма? — деген жігіт.

— Тауып алыңыз...

Өткен ғасыр. Жігіт қырық найзалы үйді іздеп жүріп, қырық жамау үйді тапты.

Осы ғасыр. Жігіт қыздың артынан аңдып жүріп, жатақханасын тапты.

Өткен ғасыр. Қызды айттырды.

Осы ғасыр. Түнгі клубқа шақырды.

Өткен ғасыр. Үйленді.

Осы ғасыр. ...

Түнгі клуб. Жалтылдаған жарықтар жанып өшеді. Өбіскен жастар. Бұлар да сол дырдудың ішіне қойып кеткен. Қос бұрымды қыз шашын жайып жіберіпті. Бұрын-соңды кимеген қысқа көйлегі көз тартады. Бетіндегі бояқ та әдемілігіне әр қоса түскендей. Аздап сыра ішіп көрді. Одан кейін... Айтылмайтын әңгіме.

Өткен ғасыр. Жігіт ағасы айттырған қалыңдығының қасына жатуға тағатсызданыпты. Ал, қыз асықпапты. Ақыры таң ата күйеуінің жанына жантайыпты. Жарының көзі ең алдымен қыздың жүрегіне түсіпті. Білеудей дақ. Дереу сұрап білсе, қыздың сәби күнінде әлдебір қонақ жүрегіне пышақ ұрған екен.

Автобус іші. Өркениеттің исі аңқып тұр. Айбаршаның жанарында ауыр мұң бар. Ауыр мұң. Әжесі есіне түсті. «Қосағыңды тапқанша қос бұрымыңды тарқатып жүруші болма» — деуші еді. «Байы өлген әйел ғана қара жамылып, шашын тарқатады» — дейтінін де бүгін есіне алды.

Өткен ғасыр — Жаратқанның жазуын пышақ кесе алмаған.

Осы ғасыр — аппақ қауыздың бетінде қанжардың ізі қалды.

Соңғы аялдама. Қолында гүлі бар жігіт қызды тосып тұр. Қос бұрымын біріктіріп өрген Айбарша кейіптегі ару келеді. Автобус іші...





БЕЙМАҒЛҰМ





Бұл оқиға былай басталған-ды.

Айгүлдің ұялы телефоны еңіреп қоя берген. «Сүйкімсіз ару, мен сізді көргім келмейді. Ыржалаңдаған жасанды күлкіңіз бен бояққа шыланған жүзіңізді көру, мен үшін тозақ отына түсіп, шыққаннан да ауыр. Беймағлұм.»

«Назад» деген серіппені басып еді «87051332525» деген сандарды көрді. Қыздың бетінің оты ду ете түсті. «Бұл кім екен-ә?» Телефонына қайтадан үңілді. Тарпа бас салайын десе, оның кім екенін білмейді. «Бірақ, өздігінен соқтыққан әлдебіреуге есе жіберуге де болмайды ғой» деген ой жігерін жанып өтті. «Не істесем екен-ә? Жо-жоқ, тіл қатпай болмас. Кім екендігін білсем ғой, шіркін! Жұбанышқа айтып быт-шытын шығартқызатын. Ой, ол адамға Жұбаныштың да күші жетпеуі мүмкін ғой. Өткенде үшінші курстағы әне бір кішкене талдырмаш қара Жұбанышты алып ұрмады ма? Не де болса, жауап қатайын». Ал, келіп көсілтті-ай. Орысшасының барын салып, боқтады. Хатты «SIEMENS» телефонының бетіндегі тауықтың аузына қыстырып жіберді.

Ертесі күні Айгүл Зейнолла Қабдоловтың «Сөз өнеріне» үңіліп отырған-ды. Сағат 11 ден 11 минут кеткен. Х-ат к-е-л-д-і. «Боқтық сөз үшін қастерлі тілімізді былғамағаныңыз үшін рахмет. Бағана жатақхананың табалдырығынан жоғарылап келе жатып, қысқа юбкаңыздан әурет жеріңізді көріп қойдым, ұятсыз қыз. Кешірерсіз! Беймағлұм»

Қыз бетінде тағы да ұяттың қаны жүгіріп өтті. Демек, ол біздің жатақханада тұрады. Қалай ұялмайды өзі?. Ашуланып қолына телефонын алды. Орысша «сыбай» алмайды. Қазақша жүрегіне жеткізіп қапаландыратындай сөз тауып жаза алмасы анық. Тіпті, өзі келекеге қалуы да мүмкін. «Кешірдім. Мұнан кейін қысқа етекті көйлек (юбка емес) киюден аулақ боламын. Сізден өтінерім менің арыма тие бермеңізші».

Бір күн сырғыды. Тағы да 11-ден 11 минут кеткенде телефон шыр етті. Хатты оқуға батар емес. «Қысқа көйлегіңіз әдемі. Маған ұнайды. Айызым қанып, құмарта қарауға ыңғайлы екен. Ойыңыздан тым ерте айнығаныңыз құп болмапты. Беймағлұм.».

Беймағлұм мұнымен шектеле қоймады. Айгүл де мүмкіндігінше жауап қатуға тырысады. Күнделікті бір уақыт хат жазу Беймағлұмның әдетіне айналғандай. Ал, бойжеткен абайлап жүретінді шығарды. Байқамай шалыс басып қойса болды кешкісін төбеден түскендей «сүйіншілейді» де тұрады.

Қыз шыдамы таусылды. «Сіз кімсіз? Кездесейік. Маған тағар кінәңізді бетіме айтып, тынышталыңызшы» деген «SMS» - іне, «Ертең сағат алтыдан алты минут кеткенде Орталық парктың алдында күтемін. Егерәки бір минут кешіксеңіз...» — деген жауап алды.

Айгүл аса, қатты дайындалған да жоқ. Айтатын сөздерін ойлап келеді. Телефоны бағзы әніне салып, «х-ат к-е-л-д-і» демесі бар ма? Ойы бұзылып кетті. Сағат 5-тен 5 минут кетіпті. Демек, Беймағлұм. «Айгүл кешір. Жұмыс шығып қалды. Басқа күні кездесерміз.»

Хаттар жалғаса берді. Тағы да кездесу ұйымдастырылды. Бірақ, Беймағлұм келмеді. Оның келмей қалуы, қыздың құмарлығын арттыра түсті. «Бұл кім екен, өзі?»

Кеше. Хат келді. «Ертең сағат алтыдан алты кеткенде Ғабит Мүсірепов атындағы жасөспірімдер театрында кел. Күтемін. Беймағлұм».

Бүгін. Театрдың алды. Сағат алтыдан кетті. Айгүлдің қасына мұрны шоқпардай, қала баласы жақындады. Шашына гельді аямай-ақ жаққан екен. Қораздың айдарынан аумай қалыпты. Қолында біржапырақ қағазы бар.

— Шатаспасам, сіз Айгүл боларсыз. Мені дос, ой Беймағлұм жіберді. Мынау сізге, — деді де тайып тұрды.

Қағаздың орауын жазды. Ішінен «Көгілдір такси» қойылымының екі билеті мен қағазға жазылған хат шықты.

«Айгүл, мені келмеді деп ренжіме. Батылым бармады. «Жасық екенсің» деп табаламай-ақ қой. Онсыз да жасықпын. Енді, менің кім екендігіме келсек...

Ол маңызды емес. Мен шынын айтқанда саған сырттай ғашық жанмын. Кездескен сайын сенің сұлулығыңды көзбен ішіп-жеп қоя жаздаймын. Саған өмір бойы кірпік қақпай қарауға да бармын. Айгүл, менің дөрекілігімді кеш. Егер де, мен сені жақсы көретінімді айтып, алдыңнан өтсем, көзіңе де ілмес едің. Сондықтан да, бар мініңді тердім. Қызығы сен қазір менің кім екенімді ойлаумен жүрсің. Мен сені онсыз да есімнен шығармаймын. Махаббат деген екі адамның бірін-бірі ойлаудан тұрмайды емес пе? Мен сол себепті де, осылай істеуге бел будым. Кешір. Беймағлұм.»

Айгүл театрға кіре берісте ұялы телефонмен сөйлесіп тұрған талдырмаш қараны (Жұбанышты алып ұратын) көрді. Соңғы кездері осы жігітпен жиі ұшырасатын болып жүр. Аты кім еді? Арман. Иә, иә Арман. Өзің амандаспасаң, есендеспейтін ғадеті бар. Өзін паң ұстайды. Студент болса да жұмыс істейді. Сонысын мақтан тұтатын болуы керек.

Арман, қалайсың?

А, аманбысың? Театрға бір әртіспен кездесуге келіп едім, жұмыстарымен шығып кетіпті. Өзің не қылып жүрсің? Ыңғайы қойылымға келдің ғой. Жүр билет алайық.

Менде екі билет бар. Дос қызым келмейтін болды. (өтірікті соғып жіберді)

Ұят болды-ау.

Екеуі театрға кіре бергенде қыз телефоны еңіреп қоя берді. Хат келді. «Мен сені Арман Балбырауыновпен көрдім. Қасыңда тұрған мені көрмей, қосағыңды тауып үлгеріпсің ғой. Жақсы жігіт Құттықтаймын. Бақытты болыңдар. Беймағлұм.»

— Қызғаншақ.

Не, — дедіңіз? Айгүл Арманнан ұялып қалды.

Қойылымнан кейін екеуі бақты біраз аралады. Жол жөнекей кафеге кірді. Арман телефонын біраз шұқылады да қалтасына салып қойды. Айгүл сағатына қарады. Оннан кетіпті. Беймағлұм нендей күйде екен деген ой келді. Бүгін хат жазар ма екен?

11.11 минут кеткен. Екеуі кафеден әлі шықпаған болатын. Хат. «Дәл қазір маған телефон шалшы. Беймағлұм.»

Қасында отырған Арманның телефоны шырылдап қоя бергені.

Ало, Айгүл, мен Арманмын. Осымен ойын аяқталды. Мені Жұбаныш жіберген еді. Бүгін Айгүлмен театрға барасың, қасында отырып, қасында жүріп мына хаттарды мына нөмірмен жібересің, — деген-ді. Кешір.

Жұбанышқа телефон соқты. Оны маған Мұхаммед берген. Мұхаммедке, Әділжан, Әділжанға тағы, тағылар. Әйтеуір, сиырқұймышақтанып кетті.

Жатаққа келісімен Айгүл «Мен сізді жақсы көріп кеттім, Арман» — деп, телефонына екі ауыз сөз жазды да, тауықтың аузына қыстырып жіберді.

Ертесі. Хат келді. «Сүйкімсіз ару, мен сізді көргім келмейді. Ыржалаңдаған жасанды күлкіңіз бен бояққа шыланған жүзіңізді көру, мен үшін тозақ отына түсіп, шыққаннан да ауыр. Беймағлұм».

Бұл кезде Айгүл басқа бөлмеде отырған. Көзінен жастың қалай ытқып кеткенін аңғармады. Жасын жасырмақ болып, өз бөлмесіне келді.

Әлдебіреу төсегінің үстінде ақ фата мен неке сақина қалдырып, тілдей параққа «Айгүл, құттықтаймын! Жұбаныш, то есть Арман» деп жазып кетіпті.





САРЫ ҚЫЗ





Я тебя люблю, Я тебя люблю, Я тебя люблю, шын айтамын...

Сенбейсің білемін. Өткен жылы. Күз. Ару Алматы сары кеудешесін киген. Кеудесіне таққан сары түймелерінің жіптері үзіліп түсіп жатқан шақ. Енді біреулері үзілуге пәс қалып, үздігіп тұрған-ды. Мен де... Менің де сары уайымым сары сағынышқа ұласып, сені аңсап жүрген еді, үздігіп... Сағыныштың сартап беттері сарғайып кеткен кезде сары бала сары қызды іздеп барған-ды. Ол сары қыз сен едің. Сен сол уақыттан бері менің сары арманыма айналдың. Сарғайып кеткен қиялым сары қалада сары қызды ертіп қыдырып жүретінді шығарды. Бірақ, бұл тек қиял-тұғын.

Алматының сары кеудешесінің түсі оңды. Күннің көзі күніге мұнартып, бурыл бұлт сары кеудешені әлсін-әлсін жуатын ғадетке тап болды. Ақыры айдала мен ай қала кеудешесін сыпырды да тастады. Тек жап-жасыл шыршалар мен сен ғана түстеріңді өзгертпедіңдер. Мен де... Сарғайып жүрдім... Сонымен... Сонымен екеуміз кездестік. Кездеспедік. Тек троллейбуста ұшырасып қалдық. Үстіңде ақ куртка, қолыңда ақ қолғап, көк көз, иығыңа төгілген алтын шаш, жүзіңе үйірілген мейірім, сымдай тартылған түп-түзу қос аяқ, ер адамды жалынға тұншықтырар құшақ, тоқ бөксе, қос алма, пістік мұрын, сүйір ерін, қас, кірпік, дем түу ауызбен айтып жеткізе алмайтын сұлулық.

Жаныңа жақындадым. Қалам, қағаз сұрадым. Бермедің. Қол сөмкемнен күнделік кітапшамды алып, үш шумақ өлең жаздым. Сен қазақша түсінбейтініңді айттың. Мен болсам, орысша тіл қатуға ұялдым. Орысша сөйлеп тұрсың. Ал, мен өз-өзімді әрең билеп қалдым. Аз болмағанда «Я тебя люблю, шын айтам» деп бар орысшамды шашып-ақ салар ма едім, кім білсін?!

Содан бері қиялым мен арманым ғана емес, қайғым мен мұңым да сарғайып кетті. Сағыныштың сартабы жүректе қатталып жатқандығы тағы бар. Сары қайғы мен сары мұңның сары қайығында сары бала сары ескекпен сары өкінішті есіп жүрген-ді. Сен тағы да кезіктің. Өзің амандастың. Қолыңда екі-үш қол сөмкең бар. Көктен іздегенімді жерден тауып, жеті қоян олжалағандай қуанып, әлдене деп «күңк» еттім. Әрине, қолымды да создым. Жүкті маған бердің. Атыңды сұрадым. Қалай еді? Тым қиын. Одан кейін үйреншікті «от кудамды» жібердім. Тараздан көрінесің. Екеуміз де «қуанышқанымызға танысты», (студенттер арасында осындай әзіл бар) то есть, танысқанымызға қуанышты екендігімізді айттық.

Тілім қанша күрмелсе де, сен білетін Есенин мен Бунинді, Пушкин мен Лермонтовты сөз етіп келемін. Сен маған таңданыспен қарап қоясың. Крыловтың мысалдарынан аттап өттік. Сен мені тоқтаттың. Қазақша өлең оқып беруімді сұрадың. Мен Мұқағалидың «Әй Сергей, Сергейін» оқыдым. Өзім де сергелдеңге түсіп жүрген едім, себебі... «Тағы да» — дедің еліріп. Қайдан есіме түсе қалғанын білмеймін Махамбеттің «Ау, қызғыш құс, қызғыш құсына» көңілім кетті. Оқыдым. Түсінбей қалдың, білем. Аударып беруімді өтіндің. Ақыры бетім ашылған соң, несіне ұялайын.

«Ах пичуга, ты пичуга

Крылья перья, лейка пух

С Исатаем разлучили

Одиночеством стал друг...»*

«Мәссаған. Аудармашы болып кетпесем жарар-ды», — деп қоямын. Сары қыз бұл өлеңді мектеп қабырғасында жаттағанымды қайдан білсін.

Сонымен сенің жатақханаңның алдына келіппіз. Қоштасатын уақыттың жеткенін біліп, жүрегім шым ете түсті. Момент. Бұл мүмкіндікті жіберіп алмау керек.

Оля, тфу Юля, я тебя люблю, шын айтам.

Бозарып кеттің. Менен мұндай сөзді күтпеген едің. Бірақ бұл райыңнан тез қайттың. Біраз үнсіз тұрдың да басымнан сыйпадың. Мен айтарымды айтып алып тілімді жұтып қойдым-ау деймін.

— Ой, мне пора, увидимся, — дедің де қолымнан сөмкелеріңді алып, бетімнен сүйдің. Көре, таныса сап беттен сүю... Түу, сүйгенде тұрған не бар. Ауылдан келгеніңді осылай көрсетіп қоясың ғой, — деген ой санамда жүгіріп өтті.

Кездесерміз. Иә, біз әлі кездесеміз. Юлямен емес. Орыс тілді арулармен...

Ару Алматы тағы да сары күзді сарыла күтіп, сағынған сағынышына қол жеткізді. Тағы да сары уайым. Сары Алматыда ауылдан келген қара қыздардың қолаң шаштары кесіліп, сары күзге ауысып жатыр. Ертең. Жоқ бүгін олардың біреуіне құрық салмасам болмайды. Күні ертең орыстанып шыға келеді.

Бүгін. Бардым. Барымды салдым. Айттым.

— Что, что, я не поняла.

Бұл жолы да қатты кеттім.

— Я тебя люблю, шын айтам.

Бұл жолы сен менің басымнан сипамадың, бетімнен сүймедің де...

«Ех, сары Алматым-ай менің, мен сені сүйемін» деп жүрегіңе жеткізіп қазақша айғайлай алмағаныма ғана өкінемін...





АҚҚАЙЫҢНЫҢ КӨЗ ЖАСЫ





Алматы түні. Суық. Пальтосының жағасын көтеріп алған жігіт такси ұстап тұр. «Сен мені сағынбайсың ба?» Бұл әуеннің иірімдеріне келген тұста бар дауысын салып, нақышына келтіріп айтуға тырысады.

«Сен м-ен-і са-ғын-ба-йсың ба?»

— Ой кешіріңіз? Театрға екі жүз теңге.

— Отыр.

Ол мені сағынбайтын шығар. Машинаның алғашқы арынын бағдаршам басты. «Менің өмірімнің қызыл сәулесі жанып, жасылы өшіп тұрғанына қанша жыл болды екен?» Жігіттің алғаш тапқан пәлсапасы осы еді. Шопыр жүргіншілер жолынан бір қызға бола тағы тоқтады. «Ауылдың қыздары көліктің алды былай тұрсын, ер адамның алдын кесе-көлденеңдеп өтпеуші еді». Бұл жаңалығы да сәтсіз секілді. «Сен м-ен-і са-ғын-ба-йсың ба?» Қалта телефоны шырылдап қоя берді.

— Ало... Иә, иә, жарайды. Келістік.

Телефонды қалтасына сүңгітіп жіберді. Шашын тарады.

Театрдың тұсынан таксиден түсті. Қыз күтіп тұр екен.

— Ішке кірейік...

Екеуі ішке енді. Әртістердің сан мәрте қойған қойылымы. Бұрынғы сарын. Бірнеше рет қайталап көрген спектакль.

Алматы түні. Пальтолы жігіт. Қасында манағы қыз. Аяңдап келеді.

«Сен м-ен-і са-ғын-ба-йсың ба?»





***

Сары жапырақтар қоңырқай күздің табанында тапталып жатыр. Әлдебір ауыр мұң Алматының желкесінен басып тұрған сияқты. Құбылмалы қылықты қыз секілді шалт мінезді мезгіл көз жасына ерік бергісі келіп тұрғандай. Әйтеуір бір сүреңсіздік. Бейғамдық. Жайбасарлық. Еріншектік.

Тек асыққан бір қыз бар. Жүрісі жылдам. Сабақтан рұқсат сұрап ертерек келген. Бөлмесін ерінбей тазалады. Ауылдан келген азын-аулақ ақшасына бар жақсыны дүкеннен көтере келді. Шаштаразға барып, әдемілеп шашын қиғызды. Бөлмесіне қайтадан келді. Қайта шықты. Қалтафоны ұмыт қалған екен. Қайта кірді. Телефон шалмапты. Тамақ әзірлеуге кірісті. Дайын болды. Жоқ. Телефон шалар түрі жоқ. Өзі хабарласпақшы болды. Ұялды. Бүгін Әлидің емес, өзінің туған күні ғой. Бағана Айым келгенде Әлиді сұраған.

— Жігіттің құттықтады ма?

— Әрине.

Күлді. Бұл да жымиған болды. Мұңайды. Бұл да мұңайған болды.

— Сенің жігітің туған күніңді ұмытпапты ғой. Біздікі...

Сағатына қайта-қайта қарап қояды. Әли жоқ. «Шынында да мені ұмытқаны ма?» Мүмкін емес. Ұмытты. Ұмытқан жоқ. Ұмытты. Ұмытқан жоқ.

Қонақтардың алды келе бастады. Бұл ақырын сыртқа шықты. Әлиді есіктің алдынан күтіп алғысы келді. Қара суық денесін қарып барады. Шыдады. Жоқ. Жоқ. Жоқ.

Ақырын аяңдап отырып «Атакентке» келді. Гүл мен шокалад сатып алды. Жатақханаға кіре берісте аз кідірді. Аяналасына қарады. Көрінбейді.

Бұл бөлмесіне мейілінше күліп кірді. Жәудіреген көздер «жігітің келді ме?» деп сұрайтын сияқты.

— Құрметті қонақтар, бүгін Әлидің шұғыл шаруалары шығуына байланысты келе алмайтын болды. Мына шокаладты сіздерге, мына гүлді маған әкеліпті. Бәріңізге сәлем айтты.

Ду қол шапалақ. «Бақыттысың сен Арайлым, бақыттысың!»





***





Ол күндегісінен ерте оянды. Сағат 11 жарым болып қалыпты. Түске дейін пырылдап жататын жігіт әуелі созылып тұрып есінеді. «Әлі ерте екен ғой.» Жата тұрғысы келген-ді. Жастығының астындағы қалтафонына қолы тиіп кетті. Ашып қарап еді, хат келіпті.

«Жаным, мен түндегі қойылымнан кейін сені бұрынғыдан бетер жақсы көріп кеттім. Әлима»

Түк болмағандай телефонды тастай салды. Тұрып балконның есігін ашты. Үйдің жанына жапсарлас өскен аққайыңға ұзақ қарап тұрды. «Сен м-ен-і са-ғын-ба-йсың ба?»

«Біздің ауылда аққайың тек солардың үйінде ғана өсетін еді ғой». Қыстың алғашқы күндерінде ағасының айтқан әңгімесін есіне алды.

— Болашақта жазушы болсаң, менің тағдырымды әңгіме етіп жазшы, — деп бастаған сөз басын.

Мынау бүркіттің үлпегін көрдің бе? Мен оны сонау Ұлытаудан алғыздым. «Ұлытауға бардың ба, ұлар етін жедің бе?» деген әнді білесің бе? Сол әнді туғызған, үш жүздің басын бір арнаға тоғыстырған Ұлытау ше? Ал, мына тазыны Көкшеден әкелдім.

— Әне, түлкі кетті. Тазы мен бүркіттің әңгімесі кілт үзіліп, қолындағы бүркітті бізбен еріп келе жатқан баласының білегіне қондырды да, айтаққа басты.

— Әли, тазыдан қалмай шаба бер. Қалаға кеткеніне біраз жыл болған пальтолы жігіт намысқа тырысып, қоқаңдап келеді. «Сен м-ен-і са-ғын-бай-сың ба?»

Бұлтаңдаған түлкіге тазы лезде жетіп алды. Айлалы түлкінің құйрығының арбағанына қарамады. Алқымынан бүріп, алып ұрды. Сарғыш аң айбат көрсетіп, азуын арандай аша бергені сол еді Көкшенің тазысы аузына тұмсығын тығып жіберіп, тілін жұлып алды. Пальтолы жігіт мына қойылымға таң қалды. «Неткен шынайы көрініс» — деді өз-өзіне.

Түлкінің тілін жұтып қойған тазыны Ағаның өзі келіп ажыратты. Үлпегін қолына қондырған баласын үйіне қайтарып жіберіпті.

— Сонымен...

— Не сонымен?

— Әңгімені айтамын.

— А, айтпақшы Әли менің аңға жиі шығатынымның себебін білесің бе? Білмейсің ғой. Мен кезінде бір қызға өлердей ғашық болғанмын.

Әли күліп жіберді. Әкесіндей ағасының мына қылығы түсініксіз. Оның үстінде ел бұл ағасын жер-көкке сыйғызбай мақтай береді. Бала шағасы бар.

— Үйдегі жеңгемізге ме?

— Жоға.

Герзі етіктің қонышына қыстырған қамшысын суырып алып, атқа қарғып мінді. Інісінің күлгенінен ұялып қалған кейпі бар.

— Қанжығаң қанды болсын. Байлай сал.

Бұйрықты лезде орындады.

— Ол тәтеңнің де кім екенін білесің. Ғашық болған қызды айтамын. Мектепте оқып жүріп жақсы көрдім. Аты Айтоты. Айтоты апайың ше?

Айтоты көрші ауылда тұратын ет-жеңді әйел. Бес баласы бар. Пальтолы жігіт ойланып қалды. «Ағамыз ол кісінің күйеуі қайтыс болғаннан соң, қамқоршы болып жүретінін білетінмін» — деді іштей ғана. «Гәп қайда?» «Осы ағам, сол әйелдің қай жеріне ғашық болды екен?» деген ой да алқымдап алды.

Балконда тұрған жігіттің ойын аққайың бөліп жіберді. «Көктем келсе, аққайың мұнан да әдемілене түсетін шығар» «Сен м-ен-і са-ғын-ба-йсың ба?» Әуендете бөлмесіне кірді.

Қалфоны шырылдап жатыр екен.

— Ало, иә, иә, қазір барамын.

***

Арайлым, бүгін театрға бармақ болған-ды. Кешегі туған күндегі жасандылығынан арылғысы келген. Бірақ, бағана тапа-тал түсте курстас жігіті мұны шап беріп ұстап сүйіп алды да қаша жөнелді. Оның артынан қалай қуа жөнелгенін аңғармады. Есін тек оңаша аудиторияда сүйісіп тұрғанда ғана жинады.

— Әли.

Қыз селк етті. Құшақтаған жігіті кеудесінен итеріп тастап шығып бара жатыр екен.





***





— Неге телефон шалмайсыз?

Кешегі қыз наздана қолынан ұстады.

— Ұйықтап қалыппын.

Қыз Әлидің пальтосының жағасын түзеді.

— Қайыңның шырынын ішесің бе?

«Сен м-ен-і са-ғын-ба-йсың ба?» Көктемнің әсем бір кешінде Әли олардың үйіндегі қайыңның шырынын алып берген-ді.

— Ішпеймін.

— Әли, сен маған ренжіп қалған жоқсың ба?

Пальтосын шешіп жатқан Әлидің ойына ағасы түсті. Айтоты апай. Екеуінің жас кездерінде бір-біріне жазған хаттарын беріп жібереміз деген-ді. «Ол хаттар қашан қолыма тиеді екен. Оқып көретін». Сол жолы аға бұған аңға шығып, атқа мінген кезде бір сәтке Айтоты апайды ойламайтынын айтқан. «Ұмыту үшін аңға шығамын» деген-ді.

— Әлима, Арайлым мені сағынбайды ма екен?

— Сен әлі сол қыз жайлы ойлайсың ба?

Жүзінде реніштің белгісі үйіріле қалды.

— Қызғанамын.

Қолына қайың шырынын алып әдеміше ерніне апарды. Сүйсіне ұрттады.

— Әлима, соны ішпей-ақ қойшы.

Есіне, бұтағын кескен қайың түсті. Арайлым екеуі банкіге құйылған сусынды шөлдері қанғанша ішкен.

— Әли, қайың жылап жатыр, — деген Арайлым.

— Неге жылайды?

— Қолын кесіп тастадың ғой.

Арайлым назданған. «Қолын кесіп тастадың»

Кешегі таксидегі пәлсапасы қандай еді? «Менің өмірімнің қызыл сәулесі жанып, жасылы өшіп тұрғанына қанша жыл болды екен?» «Ауылдың қыздары көліктің алды былай тұрсын, ер адамның алдын кесе-көлденеңдеп өтпеуші еді». Екеуі де сәтсіз. «Мен сол жолы аққайыңның қолын емес, жүрегін кесіп тастаған екенмін. Қайың қамығып жылапты. Көз жасына қалыппын. Аққайыңның...»





КҮНДЕЛІК





Тұлымшағы желбіреген менің сықпытсыз бейнем өз сүйкімінен баяғыда айрылғанымен мендегі махаббат өз тағынан мызғымастай бекіген екен. Оны мен әнебір жігітсымақтың жанарынан жас боп төгілгенімде байқадым. Оны мен әнебір божбанның түнде түсінен, күндіз есінен кетпей қойғанымда байқадым. Оны мен әнебір ақынсымақтың шабыты болғанымда байқадым. Оны мен әнебір... Жоқ. Мен байқағаныммен ешқайсысына қайрылмадым. Сол үшін де сүйкімсізге баландым. Сол үшін де менің бейнем сықпытсызданды. Қайраңда қалған қайықтай, не ілгері, не кейінге жылжымай төрттағандадым да қалдым. Өйткені, мен Оны жақсы көремін. Тек қана — Оны.

27.02.2007 ж.

***

Ол бүгін менің бөлмеме келді. Әлдебір қыздарды іздеп жүрген көрінеді. Мұнда тұрмайтынын айттым. Дала алакөлеңкеленіп қалған еді. Жанарыммен “кеттік қыдырыстап қайтайық” дедім. Ол түсінген жоқ, әрине... Қолымдағы сағатымның тырсылы да саңырау құлағымды тұншықтырардай тарс-тарс ұрады. Бірдеңені бүлдірсе, осы бүлдіретін шығар деп, қолымнан шешіп тастадым. Сөйтсем, дүрсілдеген сағатым емес, жүрегім екен.

28.02.2007 ж.

***

— Сәлеметсіз бе?

Оқу залында отырған едім. “Сәлеметпіз” дедім бе, жоқ әлде... Ол жағын білмеймін!

— Атыңыз кім?

Кітаптарымды жинастырдым да, шығып кеттім. Неге бұлай жасадым. Неге таныса салмадым. Неліктен? Менің күткенім тек осы жігіт еді ғой.

01.03.2007 ж.

***

Бүгін театрға барған едім. Тағы да Ол жігітті көрдім. Қайтар жолда біздің арт жағымызда жолдасы екеуі әлдебір әңгімелерді сөз етіп, еріп келді. Қызығы бірде-бір қыз жайлы тіс жармады. Тіпті, бізбен бірге әңгімелесіп келуге де жарамады. Сыннан өткен биязы келіндей, құрбым екеуміз аяғымыздың түзулігін паш етіп, айқастыра басып, сызылып-ақ бақтық. Бірақ, олар бізге мән де берген жоқ.

02.03.2007 ж.

***

Түнде түс көріппін. Түсімде Ол маған сөз айтыпты. Мен келісім беріппін.

03.03.2007 ж.

***

Бүгін оқу залында отырған едім. Алдыңғы партада Ол да отырған. Бір кезде Оның қалта телефоны безілдеп қоя бергені. Сыртқа шығып кетті. Алдындағы қалың дәптерге көзім түсті. Бетіне әдемілеп “Батқан күннен бәсіре” деп жазып қойыпты. Ешкімге байқатпастан дәптерді сөмкеме салдым да шығып кеттім.

Бөлмеме келе сала ақтарыстыра бастадым. Ар алдында біреудің күнделігін оқуға болмайтынын білсем де, оқыдым. Өйткені мен Оны...

14 ақпан, доңыз жылы.

Мен Сені жақсы көремін.

15 ақпан, доңыз жылы.

Кеше әлем-жәлем махаббат күні болып өтті. Саған бармақ болдым. Бірақ, әлдебір әулиенің күні үшін, қазақы сезімімді қор еткім келген жоқ.

19 ақпан, доңыз жылы.

Бүгін сені көре алмадым. Қайда болдың, жарқыным?.

23 ақпан, доңыз жылы.

Сені көрдім. Бақыттымын. Бірақ, маған бір рет те қарамағаның жанымды жегідей жеуде.

26 ақпан, доңыз жылы.

Бүгін жатақхананың алдында әлдебір жігітпен екі сағат бойына сөйлестің. Не айттыңдар? Сен сірә, өзіңді мендей жақсы көретін біреу бар екенін білмейтін болуың керек. Әйтпесе...

28 ақпан, доңыз жылы.

Бүгін бар күшім жиып, саған бардым. Жүрегім дүрсілдеп тұрды.

1 наурыз, доңыз жылы.

«Көктемнің алғашқы күні Сенімен танысам» деген ойымның күл паршасы шықты.

2 наурыз, доңыз жылы.

Бүгін Сенің артыңнан бір елі қалмадым. Тіпті, театрға да еріп бардым.

3 наурыз, доңыз жылы.

Түс көріппін.

Қысқа-қысқа жазылған күнделіктің біраз бөлігін еңсеріп тастадым. Қуанышым қойныма сыймай кетті. Өйткені, мен бақытты едім. Шын айтам, бақыттымын.

04.03.2007 ж.

Құрбыммен құшақтасып тұрғаның қалай? Түсінбедім.

05.03.2007 ж.

Мен сізді жек көремін!

Төрт сөзден тұратын осы сөйлемнен кейін ештеңе жазылмапты. Жоғалтып алған «Батқан күннен бәсіре» атты күнделік кітапшамды осы қыз алады деп ойламаппын. Тек, ол о дүниеге аттанып кеткен соң, сүйіктім әкеліп берді. Бүгін оны ақттық сапарға шығарып салдық.

8 наурыз, доңыз жылы

2007 жыл





О өмір





Оның беті тап-таза болатын. Өмір сүрілмеген еді. Нүкте де қойылмаған. Аппақ қағаз күйінде тұрған-ды. Сол қағаздың бетінде мен бар болатынмын. Жазылмаған, оқылмаған роман болып жатқанмын. Ол қағаз қайда? Ол роман қайда? Қай мекенде? Білмейтінмін... Білетінім, менің күнәһар өмірге пәк қалпымда келуіме бірер минуттың қауһары жеткені ғана... Арпалыс... Аһылап, үһілеу... Бір сәттік ләззат! Әкем мен шешемнің бір-біріне деген мейірімінің, сағынышының көз жасы болып, алғашқы әлемнің есігін қақтым. Сөйлем басталды. Ол қағазға ең алғаш болып, менің санама кіріп шықпайтын «ол бәленбайыншы жылы, бәленбай айдың, пәленбайыншы жұлдызында дүние есігін ашты» деп жазылды. Пәленбаймен тұрмыс құрады, пәленбайыншы жылдың пәленбай жұлдызында талқаны таусылады деген жазуды да оқи алмай қалғаным болмаса, қағаздың екіге бөлініп, біреуін қап-қара етіп бояп тастағанын білемін. Еріктен тыс.

Ал, ол күнге яғни о өмірге деген құштарлығымнан болар, күн санап ер жеттім. Жатқан мекенім кең, әрі жайлы еді. Ол келді. Періштемді айтамын.

— Сен ертең өмірге қадам басасың...

Сенгенім жоқ... Ол өмірге барып келген сәби бар ма екен? Көріп келіп пе?

— Сен ертең аяғыңмен жүретін боласың...

Қарным ашқанда тебу үшін жаралған аяғыммен жүретінім қалай? Осы бір періштенің айта беретін о өмірі бар бола қалса, менің қауһарсыз аяғым қалай жүреді. Қолыңмен қанат қағасың десе бір сәрі. Кеңістікте ұшасың десе сенуге болады. Әуеде аяқпен жүру...

Әуеде емес жерде боласың. Ырызғыңды жерден аласың.

— Жер дегенің не пәле?...

— Ол адамдардың мекені. Көзіңмен көретін, құлағыңмен еститін, аузыңмен тамақ жейтін мекен...

— Соқ, өтірікті... Ауызбен тамақ жеуші ме еді? Кіндігім тұрғанда аузыммен қоректеніп менің не басыма күн туыпты.

Ол кетті. Күндегі ойы осы сарындас... Ол өмірді жалған дейді... Егер жалған болса, мен ол мекенге неге барамын? Ақиқатына бірақ кетсем болмай ма екен? Бірақ, ойланып көрейінші... Ол өмірдің болмауы да мүмкін ғой. Осы бір жаратылыс, осы бір кеңдік маған аздық ете ме?

Иә, ертесі періште келмеді. Менің жатқан мекен-жайымның асты үңгірге айналып, жаным мен тәнімді әлдебір беймағлұм күш беймәлім әлемге алып ұшты. Өмір деген осы шығар, бәлкім... Ал, о дүние ше? Сол күні «беу, қарғам-ау, қарлығашым-ау!» — деген сөзді естідім. Қамшының сабынан да келте мынау ғұмырдың санаулы секундтары құмша сусылдап тұрған сәтте сізге деген көңілдегіні жазу үшін қаламымды ұштауға сол күні отырыппын. Романымды өзім оқуға, өзім жазуға құқылы болдым. Қолымда өмір деген қаламым бар. Жазып отырмын. Отырып қойдым. Отырған болатынмын. Бәлкім, отырған жоқ шығармын. Жазбаған да болармын. Жазғамын жоқ... Өйткені... Мен жазсам... Иә, мен ойларымның мәйегіндегі сөздерді қағаз бетін қаптағайлатып желдірген күн... Сол күні аламан бәйге болуы керек еді. Терезенің ернеуіне мойыныңызды соза салыңызшы... Аламан болып жатқан жоқ па? Көкпар ше? Жоқ па? Жоқ болса, мен жазып жатқан жоқпын... Мен жазған күні күн тұтылу керек... Түн түрілу керек... Ғалам тек менің тілімде сөйлеп, менің көзіммен он сегіз мың ғаламның жанарына үңілуі керек. Мен жазуға отырған күні адамдар алдымен өліп, өліп деппін-ау, қайтыс болып, онан соң жалған дүниеге келу керек.... Ол күннен бастап, өмір сүру... Иә, өмірді де басқаша сүруге тиіс болатынбыз. Өмірді шал шауқандықтан бастап, сәбилікке дейін сүретін боламыз. Шалдар жастардан ақыл сұрайтын кез келеді.

Ол кезде қызығы күніміз батыстан шығып, шығыстан батуға тиісті. Сонымен, біздің батысымыз шығыс, шығысымыз батыс болады. Күллі әлемнің күнәсін менің қаламым ғана көтеріп тұрады. Күллі әлемнің болмысы менің қаламымнан өз орнын табады. Соған сыймағы ләзім.

Сол сәттен бастап біз мынау бір сұраққа бас қатыратын боламыз. «Біз бәлкім өмір сүріп жатқан жоқ шығармыз». Рас... Ойланыңызшы, шынымен де біз өмір сүріп жатқан жоқ шығармыз... Білгіштер бұл өмірді жалған дейді ғой. Жалған болса, жалған шығар... Бірақ, біз жоқпыз... Өзімізді алдап жүрміз... Он сегіз мың ғаламның біреуі ғана мызғып кеткен... Бірер секундқа ғана... Біз сол он сегіз мың ғаламның біреуінің бірер секунттық түсі ғанамыз... Ол жақтың секунты біздің миллиондаған ғасырымыз... Бірер секунд... Мүмкін ғой... Сенбейсіз бе? Жындар мен перілер әлемін алайықшы, мейлі шайтанды... Олар расында бар ма? Астапыралла! Бар. Қасиетті жазбада «оларды (жындар мен адамдар) құлшылық жасау үшін жараттық» демей ме? Бар болса, неге көрінбейді. Оларда тек рух бар. Болмыс бар... Бірақ, тұлға жоқ... Бізде ше... Тұлға бар... Рух бар... Ал, сол рухты көзбен көруге болмайды ғой. Болмайды. Ендеше, мынау тұлғамыз... Бірер жылға бар да, бірер жылға, жо-жоқ мәңгілікке жоқ... Жоқ болатын себебі, біз оны керексіз етіп көміп тастаймыз... Неге? Неліктен? Өлді... Ал, рухымыз өлген жоқ... Қиял ғажайып... Бір әлемнің түсі ғана... Әйтпесе, мыңдаған адамдардың бір сәтте ұйқыға кетуі, оларды көміп тастауымыз күлкілі ғой. Түс болған соң біз оларды көме саламыз... Ертең оянғанда бәрібір өмір сүріп жүреді... Сезесіз бе? Менің қаламымның күші осының бәрінің әншейін ғана бір түс екенін түсіндіріп беру керек қой. Мен ғана оқитын, мен ғана жазатын романымның өзегі осы емес пе? Сонда ғана біз мәңгілікке, яғни болмысқа, рухқа қызмет етуді бастар едік. Байқайсыз ба, мұның бәрі түс...

Өткенде, иә өткен бір жылы, күні, айы есімде жоқ... Әйтеуір, мені жерлеген болатын. Жерлеген. Сенбей қалдыңыз ғой. Бұл түс демеп пе едім?... Жай ғана түс. Түс — өмір... Уақыт. Уақытқа рух табынбақ емес қой. Ол кеше өтті ме, бүгін өте ме, болашақта ма, бәрібір. Өтеді. Ғаламның ұйқысының қасында ол уақыт деген не тәйірі...

Талқаным мен тағдыр кітабымды жазып жатқан қаламымның сиясы түгесілген болатын. Романымның сюжеттік желісі таралмай жатып, күрт үзілген еді. Тек жаназам ғана оқылмай жатқан. Жатады. Жоқ, жатқан. Сол жаназама менің дүние есігін ашып үлгермеген балам келіпті. Ақылды, тіпті... Мұнан басқа өлген әкем келді, сүйегін сүйретіп... Сонымен, жаназамды оқуға отырдым. Үш дәуірдің бір-бірімен бетпе-бет келгені осы шығар. Балам, шырқырап тұрып жыламасы бар ма? Мені жоқтап емес, әрине...

— «Әке, сенің жаназаңды шығармау керек. Алдымен менікін оқы... Онан кейін... Жо-жоқ... Біздің қоғамның жаназасы ғана шығарылуы керек. Ал, сен екеуіңнің (сүйегін сүйреткен әкемді нұсқап) жаназаларыңды оқу қасірет. Себебі, сендер қасіретті ұрпақсыңдар... Сендер өз-өздеріңді өлтірген буынсыңдар... Жаназа оқылмауы керек. Естисің бе? Оқылмауы...

— Неліктен? Неге?

— Сені, (әкемді нұсқады) кім алаңға алып шықты.

— Рух, қазақтың рухы, қазақтың намысы...

— Өлетініңді білмедің бе? Анадай алып империяға қарсы тұру құмырсқаның пілмен ойнамақ болғанынның кері ғой...

— Құмырсқада да рух бар...

— Менде де, рух бар... Қан бар... Ол қазақтікі ме, жоқ басқанікі ме, білмеймін... Сен алаңға кетіп, жаназаң оқылмай қалған соң, дүние есігін ашқан мына біреу (мен ғой, әрине, еркелегені болар) жетім өсті. Жалтақ болды. Қорқақ еді. Мәңгілігі жоқ, буынуға дайын галстуктарға жалтаңдады. Олар қалай еңкейсе, солай жантайды. Олар алдымен тәуелсіздікпен алдады. Сені жаназасыз қалдыратын тәуелсіздік ше? Сол бостандықты қалай ғана тордың ішіне кіргізіп алғанын қайдам, күні түні бостанмын деп жырлайтын байғызға айналды. Ол жырлап отырған кезде, жетімнің жерін алды, тілін алды, дінін алды... Мен қалдым... Тұлғамен. Рухым жоқ. Сезінесің бе? Сонымен, бұл да сен секілді қазақтың індетіне шалдықты. «Жоғын жоқтап жүрдім» деді... Тастарға үңілді... Тарихыңды жазбақ болды... Сөйтіп жүріп елдің күлкісіне қалды. Жынданды. Асылып өлді... Иә, балаңның буыны рухты сағынудан асылып өлді. Бізде сағынатын рух та қалған жоқ.

Дініміз бар. Біреу емес бірнешеу... Мен Иеһова куәгерімін. Балам — Уаһабист. Әйелім — кришнаит. Қызым — буддист. Күйеу балам — атеист. Ал, келінім хақ жолында екен. Өткен жолы әкемдікі секілді жаназасын оқыдық. Оқытпадым. Себебі, ол хақтың, шындықтың жолында болатын. Ал, шындық жалған деген ғұмырда болмауы керек қой. Ол өзі жалған болса, неге онда шындық жүру керек? Өлтірдік. Рухын.

Тіліміз... Құдайға шүкір, бір-бірімізді ыммен түсінеміз... Мен ағылшынша сөйлеймін. Әкем орысша сөйлейтін еді ғой... Әйелім, аздап жапонша, сөйлейді. Кәрісше сөйлейтін-ді. Қазір тілдесетін адамы жоқ болған соң, өз діндестері бар тілді қалап алды. Қызым өзбекше сөйлеп жүр... Будда діні өзбектерге тарамапты. «Соны таратсам ба?» дейді. Балам уаһабист болғанымен мұсылман ғой. Арабша тіл сындырып алды. Күйеу балама бәрібір. Ол сөйлей де білмейтін болуы керек. Міне, енді осы қоғамның келетінін біле тұрып, о дүниеге асыққан сендердің жаназаларыңның оқылуы керек пе? Жоқ.

— Жоқ, балам, — деді әкем... Сен рухсыз болсаң... Иә, сен рухсыз болсаң, мына баламды құрбандыққа шалайық. Төгілген қанның соңы болсын. Осы қан жалғанның жалғандығының жүзіне шашылсын. Тітіркенсін! Сендер өмірге осы әкеңнің, мына менің рухыммен келіңдер!

— Беу, қарғам-ау, қарлығашым-ау! Тәуелсіздігім-ау!, — дедім мен жаназамды оқып отырып. Қамшының сабынан да келте мынау ғұмырдың санаулы секунттары құмша сусылдап тұрған сәтте жаназама да келдім-ау... Жазуымды жазайыншы. Мен жазсам, иә... Бәлкім, жаза алмаспын... Романым таусылып қалды ғой.

Сол аппақ қағазға шимайлап отырып, жынданып кетіппін. Қолымда қағазым мен қаламым бар. Елге «Он сегіз мың ғаламның бірі ұйқыға кетті. Мен де мызғып алайын» — деген жазуды көрсетіп жүріп, күлкіге қалдым. Қолымда жіп бар. Терекке асылып қалыппын. Дұрысы Әзірейіл деген біреу келіп асып кетіпті. Рухсыздарды. Рухтылардың біреуін ғана асты. Соңғы рет. Енді олардың, иә алаңдағыларды жоқтаушылардың тағдыры жазылуы керек. Рух келе жатыр. О өмірдің бар екеніне сенетіндер келе жатыр. О дүниенің жоқтығына иланатын біздің мойнымызда жіп кетті. Біз жаза алмадық, сол жазады... Олар бір ұлыса, ұзақ ұлыйды...

Тек олар ұлттың жаназасын оқуға асықпаса екен...





ГҮЛНӘЗ


Жүр ме екен ол қыз биікте әлде, еңісте

Періге лайық бола алмай жүр ме періште?!





І

Армысыз, апа?! Cары балапаныңнан нешелеген күндер бойы осы хатты сарыға күткен боларсыз, апа... Ананың аялы алақаны маңдайымды сүйіп үйренген соқа басым дәл бүгін сондай аялы алақанды аңсап жүргенін білмейтін боларсыз, апа... Бар болыңыз, апа?! Мен тағы да ұзақ сапарға аттанып барамын, апа... Одан да хабарсыз боларсыз, апа... Айтпақшы, апа... Мана айтқан аялы алақанды таптым, апа.

Ол тым жақында жүр екен, апа... Оны да танымайтын боларсыз, апа... Аты Гүлнәз екен, апа... Сіздің арманыңыз соңыңыздан құран қатым етер менің қызығымды көру еді ғой, апа... Сіздің арманыңыз мені үйлендіріп, шөбереңіздің былдыраған балдай тілін тыңдау еді ғой, апа... Ол күн жақындады, апа... Жиырма бір жыл күткен қуанышыңыз бір, яки екі, яки үш, яки... жылда орындалады, апа... Қысқасы, қырығы бітіп, бірі ғана қалды, апа...

Біз тосыннан кездестік, апа... Кездескенге дейін көп дайындалдым, апа... Көп іздедім, апа... Балаңның бағы бар екен, апа... Сіздің болашақ келініңіз алыста емес, өзім жүрген Алматыда екен, апа... Енді тек қана жүздесу, танысу, сөз байласу қалды, апа... Атамның «талантты болсын» деп қойған Талант атымды өзгерткім келіп жүр, апа... Менің атым Орал болсыншы, апа... Мен Талант болғалы екі туындыға ғана бас идім, апа... Неге екенін қайдам, елдің ауыз суын құрғатып, тамсандыратын Мәжнүн мен Ләйліге де, Еңлік пен Кебекке де, Қозы мен Баянға да, Естай мен Қорланға да, Жұматай мен Ләйләға да, Төлеген мен Қыз-Жібекке де сезімімнің тігіні сөгілмеді, апа... Сезімімді селк еткізген екі туындының бірін ғана айтайын, апа... Ол сіздің де бір-екі рет көрген киноңыз, апа... "Махаббат бекеті" атты фильм есіңізде ме, апа?... Ол жердегі Гүлнәз есіңізде ме, ме, апа? Орал ше, апа? Сізді қайдам, сол кинодағы Оралдың кескіні менің жанарымның ішінде жасырулы тұрғандай әсер береді, апа...

Ұзақ сапарларға жиі шығып жүрмін ғой, апа... Әлсін-әлсін елге оралып тұрайын, апа... 10 құрсақ көтеріп, 1-ін ғана Құдайдан тәбәрікке алып, қалғанын ТӘҢІРГЕ тапсырған, 9 сәбидің сүтін көкке сауған, апа... Сіз емес пе едіңіз, апа?... Енді менің ғана емес, Гүлнәз екеуіміздің тілеуімізді тілеңізші, апа... Мен алыста жүргенде шөберелеріңіздің шешесін біреу жетелеп кетіп жүрмесін, апа... Қорқып жүрмін, апа...

Сәлем жолдаушы: Сіздің Сары балапаныңыз, апа...





II





Гүлнәз! Түнде ұйықтардың алдында сізді есіме алдым. Сіздің маған деген кіршіксіз махаббатыңызды ойладым. Сіздің мені іздеп шарқ ұрып жүргеніңізді біліп қатты қиналдым. Гүлнәз, білесіз бе? Мен сізге есімді білгелі құштармын. Оған диқат беріп қарамаған соң, аңғармаған екенмін.

Кіп-кішкене кезімізде көршінің қыздарымен мектеп жаққа барып, үйшік-үйшік ойнайтынбыз. Мен ылғи да үйдің әкесі болатын едім, көршінің қызы шеше рөлін сомдайтын. Күндізден кешке дейін толастамайтын осы ойында шөп шабатынбыз, троктор айдайтынбыз, қыздар шәй қайнататын, кір жуатын. Ойнаған болып, көршінің қызының қолынан шап беріп ұстап алатынмын. Ол ұялғаннан қолымнан сытылып шығып бара жататын. «Кеш болды, ұйықтаймыз» дейтінмін. Онымен қоймай, «Әкесі мен шешесі бірге жатады ғой» деуші едім. Ал, көршінің қызы еріксіз қасыма жататын. Бір-екі минут өтпей жатып, «таң атып кетті» деп тұра жүгіретін. Қайтадан шәй қайнату, кір жуу, қуыршақ қарау... Мен кешті батқыза алмай дал боламын. Ол күндізді жақсы көретін еді.

Кейіннен мектепке бардым. Саған деген ессіз құштарлық ол кезде де болыпты. Бірінші сыныпта оқып жүргенімде қасымда отыратын аппақ қызға жанаса кетуге шебер едім. Болашағымды сол қызбен байланыстырғым келетін. Себебі, ол сабақты өте жақсы оқитын. Таза, тәртіпті болатын. Маған сонысымен бола әдемі көрінуші еді.

Бір күні шәй ішіп отырғанбыз.

— Әже, әже, мен Әсияны аламын, — дедім.

Әжем, емірене басымнан сипады. Осыны күткендей балабақшаға барып жүрген қарындасым:

— Әже, мен Өркенді аламын, — деді.

Әжем шорт кетті.

— Қыз ондай сөзді айтпайды. Ұят болады. Әжемнің осы бір сөзін көңіліне тигізіп алған қарындасым жылап қалған-ды.

Гүлнәз! Мен сізді сол кезден іздеп жүр екенмін.

Төртінші сыныпқа барғанда сізге арнап ең алғашқы хатымды жаздым. «Құрметті Әсия! Аяқ алысы, махаббат барысы қалай болуда. Ренжімесең, екеуміз махаббат құрайық! Жандос»

Өз атымды атаудан қорқып, сыныптағы соңғы атаманның атын жаза салдым. Бұл хатты Дархан Әсияға, Әсия апайға бере салып, бізді директордың алдына апарды. Хатты жазған мен болғандықтан сазайымды тарттым. Бес сағат бойы орындықты көтертіп, тұрғызып қойды. Мен сол кезде Сізге жетудің қиындығын тұшындым. Өзімді Еңлігіне жете алмай қиналған Кебекке ұқсаттым.

Мұнан кейін де Сізге көп хат жаздым. Бірақ, біреуі де Сіздің қолыңызға тимепті. Хаттағы қыздардың есімі жиі ауысқанымен, Сізді іздеуден туған жүрек түпкіріндегі сөздер өз иесін таппапты. Таба қалса, жақсы жауап келер еді. Келмеді.

Гүлнәз! Сізге деген ессіз құштарлық, маған жігер сыйлады. Ол жігер мектептегі барлық қыздарға хат жазып шығуға жететін еді. Жаздым да. Бірақ, Сіз біздің жақта болмаған соң, ол хаттарым желге ұшты. Жетпеді. Сіз қолыңызға тиген мен сияқты бір бейбақтың хатын оқып көрдіңіз де, жыртып тастадыңыз. Өз Гүлнәзін іздеген ол сіздің жаныңыздан медет таппақ еді. Бірақ, Сіз мені күттіңіз! Менің хатымды оқығыңыз келді. Оқығыңыз келіп жүр де.

Менің хатым Сізге жетпегеніммен, менің сезімім жүрегіңізде. Ол сезімді топ-тобымен ұшқан тырналардың қиқуы құлағыңызға сіңдіріп тастаған. Сол себепті де мені күттіңіз. Күте тұрыңыз. Аз уақытта мен Сізді тауып аламын. Сіз үшін ғана осы сапарға шықтым емес пе?





ІІІ





Гүлнәз! Мектеп қабырғасында оқып жүрген кезімде сізден аумайтын бір аруды кездестірдім. Сіз екен деп қалдым. Иә, ол да сіз секілді еді. Аты. Атын айттым емес пе? Оның аты Әсия болатын. Кесдесуге шақырсам, кеш келетін. Телефонмен сөйлессем, сөзге сараң еді. Паң болатын. Әр кешті есігін күзетумен өтекізетін едім. Сабақтан кейін жеткізіп салатынмын. Ал, қайтқан кездегі қорқынышымды айтсам, күлесіз білем...

Біздің үйдің маңында қорым бар еді. Сол қорымдардан аруақтар шығатындай қорқатынмын. «Біссімілләмді» мың қайтара айтып өтетінмін. «Махаббаттың қорқынышы осы екен-ау» деп ой түйетінмін.

Бір күні Әсияның үйін айналшықтап жүріп, тым кеш қайттым. Ескі молланың маңынан қалай өтетінімді ойлап қорқып келе жатқанмын. Аяғым әлдебір темірге ілініп қалып, жалпамнан түстім. Тұра беріп, алдыма қарасам, екі қарайған көрінді. Бар дауысымды салып, шыңғырып жібердім. Әлгі екеуі маған қарай жүгіріп келеді. Қорыққанға қос көрінгендей тілімді де жұтып қойыппын. Сөйтсем, көрші ағайымыз әйелі екеуі екен.

— Талант «біссімілдә» деші, не болды, — дейді.

— Ақ адам, — дедім...

Менің қорыққаным ақ адам емес, осы қарайған екеуі еді.

Гүлнәз! Міне, мен сонда да сені іздеуден шаршамадым. Қорыққанымды білдірмедім. Сен үшін есейдім. Сен үшін балғын балалық шағыммен ертерек қоштасуға тырыстым. Сен үшін өмір сүрдім. Тек, сен үшін...

Иә, айтпақшы жетінші сыныптағы Гүлнәзім... Ол жайында айтылар әңгіме көп еді. Біреуін ғана айтайын. 11 сыныпты бітіріп жатқан кез. Мен ол кезде Алматыда оқитын едім. Ауылдағы сыныптас баланың туған күні болатын. Сол туған күнге Әсия да келіпті. Жылы амандастық. Би биленді, ән айтылды. Кезек ойын ойнауға келген болатын. Бес бала қараңғы бөлмеде отырады. Біреуінің ерніне тиын қыстырылады. Ішке енген қыз сол тиынды қолмен тауып, ернімен алмағы шарт. Менің ерніме тиын қыстырылмады. Есіктің жарығынан Әсияның кіріп келе жатқанын байқадым. Ішім шым ете түсті. Осы сәтте Әсия:

— Есікті нықтап жабыңдаршы, ұялам, — деді.

Есік жабылды. Бір-екі баланың ернін қолмен тексеріп келіп, менің алдыма отырды да, ернімнен сүйіп алып, жүгіріп шығып кетті. Иә, қылығы сенікі, менің Гүлнәзімдікі секілді еді. «Таптым» дедім. Бірақ, мен айналып ауылға келгенше, күйеуге тиіп кетіпті.

Гүлнәз, мен солай сізге деген нәркес сезімімнің алғашқы таяғын жедім.





ІV





Гүлнәз! Алматыдан аттанғалы біраз жерді көрдім. Біраз елді көрдім. Әр күнім аңызға бергісіз еді. Иек астындағы Тараздағы Айша бибі кесенесінде сіз секілді ару әйел жатқанын есіме алдым. Сансыз бабтары бар Сайрамдағы Қарашаш ана мен Ибраһим атаның басында отырып, екеуміз үшін дұға жасадым. Ахмет Яссауи бабамыздың кесенесінде жүріп, Гүлнәз секілді қазақ қызының болашағы үшін опат болған талай хан мен батырдың басына қойылған тастарға құмарта қарадым. Қармақшыдағы Қорқыт атаның басындағы қобыздың үнін естіп, екеуміздің сәбиіміздің атын Шәмші деп қойғым келді. Ұлытаудағы Хан-Ордасында ханның тағында отырғандай әсерге бөлендім. Созақтағы «Қыземшек» аңызын естіп, махаббат дастанын жазғым келді. Тартылып бара жатқан Аралға көз жіберіп, сендей аруды күте-күте көзінің жасы сарқылған талай боздақтарды есіме алдым. Ахметтің Аққұмында махаббат жырын жырлағым келді. Сарыарқаның сары даласында келе жатып сені ойладым.

Гүлнәз, саған деген құштарлық маған неше рет өлең жаздыруға отырғызыпты. Студент емеспін бе? Бірнешеуін жазып та тастаппын.

Басталғанымен бітпейтін лекцияларда саған арнап өлең жазу — бақыттың бақыты. Терезенің ар жағындағы жасыл шыршаларға қонған ақ қанатты періштелер аспаннан шабыт атты пырақты әкеп бергендей әсер етуші еді. Қазір далаға шықсам, «осы періштелерді табаныммен жаныштап тастаймын-ау» деп ойға беріліп отыратынмын.

Бөлмеге келе салысыммен тағы да осындай ойлар жетегінде кете баратынмын. Әйтеуір, толассыз қиялыммен сізді іздейтінмін. Осылай іздеп жүріп, әлдебір қызды тағы да «сіз екен» деп қалатынмын.

Тағы да солай болды. Бәріне бірінші курс кінәлі. Бәріне сонау бір қолыма ұстап алатын қара тас кінәлі. Бәріне... Бәріне, мен өзім кінәлімін.

Оқуға тапсырып жатқанмын. Қасыма тура сізге ұқсайтын бір қыз келді. Қарап қоямын. Қарап қояды. Таныстық. Аты — Лена. Мен одан екі елі қалмаймын. Сабақ бірге. Жатақхана — бір. Бақытты бір дәурендер басталғандай.

Күзді күні. Студенттер асханасы. Лена — екеуміз. Студенттер аялдамасы. Лена — екеуміз. Хат жазысамыз. Сарғайған күзгі махаббатым осы күзден әріге бармады. Мен оны ұнатқанымды айта алмадым. Есесіне қыс болмай жатып, басқа бір досымның жетегінде кете барды.

Гүлнәз! Мен онымен жақын болуға тырысып бақтым. Ол жоқ болса, дәл қазіргідей жапан түзде жалғыз қалғандай жабырқайтынмын. Гүлнәз білесіз бе, ол қыз менің ешкімге тарқатпайтын сырыма айналды. Ол менің арманыма, ардағыма айналды. Ол менің поэзиям болып жүрегімде дөңбекшіді. Түсімді жаулады. Елес Гүлнәздан гөрі, шынайы Гүлнәзімді тапқандай болдым. Бірақ, маған елес Гүлнәз қымбат екен. Мен үшін елес Гүлнәз пәк екен. Ол да сіз секілді тек қиялымды кезіп жүрді. Бірақ, мен сол қыздың бақыты үшін бәрінен баз кештім. Соңғы хатымды жаздым да, түлен түртілмеген жаңа бір махаббат әлемінде, Гүлнәз сіздің махаббат әлемізге жол тарттым. Сол бір хатта:

«Лена! Сен ештеңені сезбейсің білем! Жоқ, әлде сезе тұра... А, айтпақшы мен жұмбақталып кеткен екенмін ғой. Біз ең соңғы рет Студенттер асханасында кездестік. 1 курс кезінде. Одан бері міне, екі жыл уақыт өтіпті. Нешелеген күн батып, нешелеген таң күлім қағыпты. Сен өзгермедің. Сол қалпыңда жүрегімде құлындай ойнақшыдың. Мен махаббаттың ақ періштесі Гүлнәзімнің алдында ұятты болмайын деп, сенің ауылыңа ат шалдыртпадым. Ауылыңнан алыс жүрдім. Алыспын да...

Сонымен, сол бір аты құрғыр асханада ештеңенің қарасы жоқ сені ұнатпайтынымды жеткіздім. Нәзіктің сөзінен кейін. Ұмытып қалған шығарсың. Алдыңа ішіп отырған шәйіңді төгіп алдың. Біз қоштаспастан екіге айрылдық. Одан кейін, сені көрсем де, көрмегендей өте шығатынмын. Сенімен жарасым тауып кете алмасымды білдім.

Лена! Білесің бе? Өткенде мен сенің көзіңнен шын бақытты көріп қатты қуандым. Ол кезде түн еді. Иә, қуаныш түні. Бұл түн саған бақыт силаған-ды. Ол түн менің досымның туған күні еді. Ол туған күнге досымның сүйгені келуі керек болатын. Келді. Оның сүйіктісі сен екенсің. Бұлай боларын үш ұйықтасам, түсімде көрер ме едім. Дәл сол күні сенің көзіңе бақыт дәнегінің себілгенін көрдім. Кейін менің Гүлнәзім де дәл сендей қуанар дедім. Тұмшалаулы сезімімді сездірмей алғашқылардың сапында екеуіңе шын көңілмен бақыт тіледім. Мұнан кейін досымның поэзия жібін сенің сезімің өріп жүргенін байқадым. Қош! Барлығы да өтті, кетті. Жабулы қазан ашылмады. Мен Гүлнәзімді іздеп жүріп, «кімді ұнатпадым» деп өзімді өзім алдадым. Соған сендім де...

Бүгін... Ойда жоқта жанарыңмен жанарым түйісе қалмасы бар ма? Түу! Не деген мұңды. Біздің ақын сені бақытты еткен сияқты еді ғой. Жо-жоқ, өмір сені мен мен ойлаған сияқты емес екен. Сендердің де қоштасатын уақыттарың келген-ау шамасы. Лена, кешір! Сен менің ішімде не болып жатқанын білмейсің... Сезбейсің... Сезінбей-ақ қой. Тек менің адал тілекшің екенімді ұмытпа! Гүлнәзім үшін, мен сенің тілекшіңмін. Тек сол үшін! Өйткені, ол сен секілді. Бірақ, сен секілді басқаны емес, мені...

Лена! Мына бір түн тағы да батып барады. Сен де менің жүрегіме батып кеткен едің. Әлдекімнің жүрегінен таң боп аттың. Мен Гүлнәзді күттім. Гүлнәздің таңын...

Күн батып барады. Мен де... Көңіл тұманы осылай қағаз бетінде үйріледі де тұрады екен. Мендегі түнгі тұманды байқамайтын шығарсың... Бірақ, ешқашан да күндізгі болған тұманды көрмеу мүмкін емес. Сендегі тұман сейіліп кету үшін, қазір өзіммен өзім тост көтеремін. Күн батып барады. Бірақ, Лена сенің махаббат күнің бата көрмесінші... Сол үшін... Сол үшін... Сыңғыр-сыңғыр... Түу, ащысын-ай!» деп жазыппын. Гүлнәз! Бұл кездегі көңіл толқынысы да тек сізге арналған еді. Тек сізге... Ұзақ сапар, ойда жоқ нәрселердің бәрін еске түсіреді екен. Мен сізді іздеп жүрмін. Қайдасыз Гүлнәз?! Сізді мен ғана емес, апам да күтіп жүр...





АҚЫРҒЫ ШЕШІМ


Қарындасым! Бармысың?

Бүгін ағаң Әлім ағаң басқа қырынан танылады. Сенің ағаңа деген көзқарасың жүз пайызға өзгереді. Ақиқат ашылып, қарындастық махаббатың жиіркенішке ұласады. Ал, бұл қырымнан танылмайын десем, бәрібір де болашақта шындық деген «Құдай» келіп, бет пердемді жұлып алады. Шымылдықтың ар жағына жасырынған Шындықтың кіп-кішкене «Ар» деген жаратылысы шыбын боп көкке өрлейді. Сен сол сәт мені мүсіркеп қарап тұрасың. Жер шұқылап кетер едім. Ол кезде екеуміздің де ұғымымызда «жер» деген жаратылыс болмайды. Рухымыз ғана беттеседі. Ардан айрылған Рухтан не пайда, тәйірі?!

Қарындасым! Сен шариғаттың немерені де қосатындығын білесің ғой? Бірақ, мен сол шариғат жолынан ата-бабаның жолын жоғары қоямын. Солай бола тұра, «бұл өмірде жоқ» деп дәлелдейтін махаббатым саған келгенде... Ой, сұмдық-ай! Бұлай боларын кім білген. Әрине, бұл арада сені кінәлаудан тым аулақпын.

Бұл сезім қай кезден бастау алды? Заңды сұрақ. Әне бір жылы, «Рембоның» балаларымен (достықтың аты, біз ауылда 10 шақты бала бірігіп топ құрып, оған айдар тағатынбыз. Айдарлар талданатын. Мысалы: Ренжімесең екеуміз мектепте бірге отырайық. Бас әріптерін қоса, қойыңыз.) ауылыңа бара қалғанмын. Мектептің алдында тұрған бізді елеместен қасымыздан өтіп бара жаттың. Менің алғаш рет қызға көз тоқтата қарағаным осы. Ар алдында ұятты болмайын. Бұған дейін неше рет қарағанмын. Тек, бұл қарау өте ерекше еді. Балалардан атыңды сұрадым. Мекен-жайыңды білдім. Әкеңнің атын естігенде мендегі сезімге су себілгендей әсер етті. Сол сезім әлі күнге бықсып жана алмай жатыр екен.

Иә, сен менің руласым болып шықтың. Ар алдындағы жауабым ғой. Шынтауайтқа келгенде, екеуміздің арамызда жеті емес, 14 ата бар болуы мүмкін. Сенің әкең мен менің әкем бір рудан болғандықтан біз бір-бірімізді туысқан тұтамыз. Мен егерәки қазақы отбасында өскенде сені жітті таныр едім. Олай болса, мұндай сезімге жол да бермес едім-ау!

Мектепті (мен қалада, сен ауылда) қатар тәмамдадық. Бір университеттің табалдырығын қатар аттадық. Сен жайындағы жағымды әңгімелерді еміс-еміс еститінмін. Құлақпен сүю деген індетке де шалдықтым-ау деймін. Мен саған жиі барамын. Неге екендігін қайдам, әңгімеміз «Үйлену» тақырыбының аясынан асқан емес. Қаужайтынымыз сол баяғы — «Махаббат».

Әр заттың өз өлшемі, өзінің шегі болады. Шексіз, шетсіз деген дүниенің өзі, Алла ұғымымен шектелмейді ме? Әрине, бұл араға екеуміздің басымыз жете бермейді. Үш жылға созылған, осынау беймағлұм хиқаяның нүктесін, яки көп нүктесін қоятын уақыт жеткен сияқты. Осы бір ұзақ үнсіздіктің шекарасы бітіп, бет пердемді ашып, басқа бір әлемге жол бастамақпын. Алдымда екі жол. Бірі тақтайдай түзу. Онымен кету, екеуміздің «менікілері» үшін де тіптен оңай. Менің «менім» үшін қиындау. Бұл сезімнен біржола қол үзу жолы. Ал, екіншісінің бұлдыры мен бұралаңы мол — өмір жолы. Ол мәңгілікке бастайды. Бірақ, бірағы өте көп. Сол себепті де, бұлдыр, бұлыңғыр, бұралаң. Қол ұстаспасаң, адасасың? Бұл жайында менен де жақсы білесің. Шекаралансын!

Сонымен, өткенде ауылға бардым. Шешем маған үйлену мәселесін кішкене кейінге қоя тұруым керектігін айтты. (тіпті бұл мәселеге бас қатырмаппын) «Оқуыңды бітір. Кімді алатындығыңды айт. Құда түсеміз.»

Иә, осы жолы шешеммен ұзақ сырластым. Ар алдындағы хатым ғой. Ашық айтайын. Сені ұнататындығымды жеткіздім. «Әкең руласыңды алуға қарсы болады» дегеннен ары бармады. Мен күліп: «Алдымен қыз келісе ме?» дедім.

Тағы да бір шындықтын тас-талқанын шығардым. Кешір! Енді ойланып отырсам, барлығы бекер болыпты-мыс. Сен менің бұл сөздерімсіз де ұнататындығымды білесің. Ол айтып, яки сызып сантиметірленетін, заңға бағынатын, қойыртпағы көп пәлсапа емес. Бір көрген жан, оп-оңай топшылайтын нәзік қана құбылыс. Бұл ағалық ұнату емес, жігіттік пиғыл екендігін ғана аңғармауың мүмкін. Сен маған бірінші курста «Сендей ағам болса...» дегенсің. Ағаң бола білдім. Бірақ, сен «Сендей...» демейсің ғой. Ал, мен «сендей қарындасым емес, сендей қалыңдығым болса...» деуден де арланбайтын едім. Арланбаған соң айтып отырмын. Бірақ, «Ар»-дан ұят екен.

Бүгін Әлім ағаң басқа қырынан танылды. Сенің ағаңа деген көзқарасың жүз пайызға өзгерді. Ақиқат ашылып, қарындастық махаббатың жиіркенішке ұласты. Ал, бұл қырымнан танылмайын десем, бәрібір де болашақта шындық деген «Құдай» келіп, бет пердемді жұлып алатын еді. Шымылдықтың ар жағына жасырынған Шындықтың кіп-кішкене «Ар» деген жаратылысы шыбын боп көкке өрлейтін еді. Сен сол сәт мені мүсіркеп қарап тұрар ма едің, кім білсін? Жер шұқылап кетер едім. Бірақ, ол кезде екеуміздің де ұғымымызда «жер» деген жаратылыс болмайды. Рухымыз ғана беттеседі. Ардан айрылған Рухтан не пайда, тәйірі?! КЕШІР! Ақырғы шешімім ар алдында ақиқатты айтып ақталу болатын. Қазақ қандасына қыз бермейді. Өкінішті. Бірақ, ол ұлттың қуанышы екен-ау!





ЖАЛҒЫЗДЫҚ





Сағат түнгі екілер шамасы. Оятты. Қаламымды қолыма ұстатты.

Елес: — Ал жазғыш болсаң, жаз, — деді.

— Сен кімсің? — дедім шошынып. Қалш-қалш етемін.

Елес: — Мен сенің атаңмын. 77 атаңның атасымын.

— Жетіскен екенмін, —дедім мен оған.

— Сен жынсың?

Елес: — Қалай ойласаң да өзің біл. Жаз.

— Кім жайында жазамын?

Елес: — Мен жайында.

— Сен жайында шығарма жазатындай соншалықты кімсің?

Елес: — Мен сенің қаламыңмын.

— Ендеше өзің жаз.

Қорыққаннан денем мұздап кетіпті. Көрпемді қымтап, теріс айналып жаттым. Қолыма терезенің ернеуінде тұрған Мәуленнің сынық айнасы ілінді. Артымда қалған Елестің кейпін сол айнамен қарап жатпақшы болдым.

Елес: —Тұр, достарың әлі ұйықтаған жоқ.

— Сен жайында жаза алмаймын.

Елес: — Түстеріңді түсір қағазға

— Түс түлкінің...

Елес: — Түлкінің б...н көріп пе едің?

— Жоқ

Елес: — Мақалды орынсыз қолданба. Қажетсінсең кешегіден бастап, бүгінге дейін не болды, барлығын әңгімелеп беремін. Сен тек жаз.

— Сонымен сен кімсің?

Елес: — Махаббатыңмын.

Махаббатым.

«Мендегі жүрген Ақандағы сері елес

Көңілге салған қаяу мұң

Музам менің жын да амес, пері де емес

Ол өзіңсің, аяулым!»

Мендегі жүрген сері Елес осы ма? Сұры құрысын. Айнаға қарадым. Өзімнен басқа ешкімді де көрмедім.

Елес: — «Сен мені жын да емес, пері емес», — дедің бе?

— Мен іштей айттым.

Екеуміз де ұзақ үнсіз қалдық. Етім үйренейін деді. Тіпті сұрақ қойғым келеді ме, қалай өзі?!

— Сен бақыттысың, — дедім мен.

Елес: — Түсіндім. Сен сүйіктіңнің үйіне Елес болып еніп, қасында болғың келеді ғой.

— Қайдан білдің?

Елес: — Дауыстап сөйлемей-ақ қой. Біреу естісе, жынданған екен деп қалады.

— Саумын ба?

Елес: — Әзірше.

— Сонымен сен бақыттысың?

Елес: — Қателесесің? Мен сүйгеніме қосыла алмаймын.

— Сендер де сүйесіңдер ме?

Елес: — Махаббат жаратылыстың барлығына тән. Бірақ, менікі өзгеше. Мен адамдар арасындағы періштені сүйемін. Сезімімді айтсам, қорқытып алатындай абыржыймын.

— Мен де бірді қиялыммен аялап жүрмін.

Елес: — Сенің артықшылығың қиялыңда, менің кемшілігім түр-тұрпатым жоқ.

Мұңданып отыр. Тіл қатты.

Елес: — Сен тек бір қызға емес, күллісіне құштарсың. Сенің сезімің гүлге қонған көбелек іспетті?

— Қателесесің?— дедім

Елес: — Сен мені емес, өзіңді алдап тұрсың.

***

Елес: — Ей, тұр.

Ұйықтап барады екенмін.

Елес: — Жаз.

— Қоймадың ғой.

Елес: — Енді саған әсте тыныштық бола қоймас. Жалғызсырап жүрген секілді едің. Мұнан кейін мен сені жалғыз қалдырмаймын.

— Жазайын.

Терезеден "Күнделік кітапшам" мен қаламымды алып берді.

Елес: — Дұрыс. Сен жалғызсың. Пенделердің барлығы дерлік жападан жалғыз. Бастары бірігіп жүргенімен, олар дара бастар.

— Білемін.

Елес: — Сен жылап көрмеген жансың. Егер де егіле қалсаң, жалғыздықты тұшынар едің.

— Әке-шешем бар.

Елес: — Сені жалғызсыратпайтын сол ата-анаң өмір баспалдағы болып есептелетін көрдің аузына дейін ғана баруға шамалары келеді. Сен бәрібір жалғызсың.

— Сен ше?

Елес: — Мен жалғыз емеспін. Себебі оттан жаралғанмын. Әлемде сол оттың оттығына айналар қаншама жандар жүр. Олар мені жалғызсыратпайды. Мысалға соның бірі — Сенсің.

— Қайғырмаймын!

Елес: — Қайғым жоқ демекпісің?

— Иә.

Елес: — Қателеспе. Сенің күлгенің де қайғы. Басқан әрбір қадамың да қайғыға ұласып жатыр.

— Өтірік.

Елес: — Күніге өлімге қарай қадам басасың. Асығасың. Міне, қайғыға қадам бастың.

— Өлім мұсылман үшін қайғы емес.

Елес: — Мұсылман екеніңе күмәнім бар. Қазір кімнің кәпір, кімнің құдайшыл, құдайшылдардың қайсысының жаратушысы хақ екенін ажырату қиын. Жаратушыны сүйе білу керек.

— Ой, сенің махаббатың, құдайшылдықтың махаббатына айналып тынды ғой, әйтеуір.

Елес: — Мен ғашықпын...

— Оны маған айтуға неге құштарсың?

Елес: — Ғашықпын, түсінсеңші!

— Сен де жалғызсырай бастапсың. Оған әке-шешең де жәрдемдесе, алмас.

Елес: — Иә, мен сендердің әлемдеріңнен тысқарымын.

— Содан..

Елес: — Сол үшін де сүйгеніме жете алмай жүрмін.

— Мен де...

Елес: — Білемін. Барлығын да білемін. Бәріне де кінәлі сен есігін ашқан түнгі клуб. Қуанышты едің сол түні. Көбелектей ұшып жүріп, менің гүліме қондың. Таныстың. Ұнаттың. Бірақ, сүйген жоқсың. Өртеніп кететіндей сезімің де жоқ. Менің періштемнің алдында идеал адам болғың келеді. "Сүйдім, күйдім" деп өлең жаздың. Жария еттің. Енді сол шынайы махаббат етіп алған сезіміңнен өзің шошып, қайтар жол таппай жүрсің.

— Өтірік.

Елес: — Шын. Сен кімді сүймедің. Оқуға түсе сала ананың да, мынаның да артына шырақ алып түстің.

— Мен әншейін...

Елес: — Сен өзің ғана ойын ойнап жүрмін деп ойлайсың. Өзгелер басқаша түсінікте.

— Өзгелерді қайтемін.

Елес: — Қысқасы сен сүйген қызды алып кетемін.

— Қайсысын?

Елес: — Мойындайын дедің бе?

— Нені?

Елес: — Сен сөз түсінбейді екенсің. Періштемді айтамын. Бүгінге арнап бір ауыз сөз жазып қой. Жетер.

— Не деп жазайын.

Елес: — «Жүр ме екен ол қыз биікте, әлде еңісте

Періге лайық бола алмай жүр ме періште!?»

— Бұл менің өлеңім ғой.

Елес: — Ал, мен кіммін?

— Мені кім оятты?

Елес: — Сен күнде өз-өзіңді оятпаушы ма едің?

Сонда... А, айтпақшы біз... ой мен жалғыз қалған екенмін ғой. Жалғыздық...





СҮМБЕ СУРЕТТЕРІ





Ол ауылды қалай жақсы көрсем, солай жек көрем. Бейқам ғана тірлік кешіп, беймәлім көзқараспен ой топшылап, тағдырының да өлшемін өзгеше қиюлап жатқан осы бір мекенде түрлі пенделер өмір сүреді. Өмір өткелінен кім қалай өтетінін білмеймін. Білетінім ол пенделердің бәрі де былапыт ғұмырдың батпағына белшелемегендер. Мен үшін біреумен қас, біреумен дос болмағандар. Біреудің ала жібін аттап көрмеген. Біреумен жаға жыртыспаған. Кей кездері сол пенделер тек мен үшін ғана, менің осы бір шатпақтарыма кейіпкер болу үшін ғана өмірге келген сияқты болады да тұрады.

(автор)





Сонау бір жылдардың көз жасын сүрткен жаулық кеуіп кетті білем. Қайрылып келіп менімен амандаспайды. Амандаспайтыны сол, сол бір ұмытылмас күндерге ыстық алақанымды ұсына алмаймын. Тек әлсін-әлсін қол бұлғаймын. Көк есекке мінген сары бала сананың түпкірінен маған қарайды. Сағынғанымды біледі, әрине. Шайзанкөлдің лай суына бір сүңгіп, арымды тазалап алар ма еді, шіркін?! Тым болмаса шыбық ат мініп ауыл көшелерін шаңдатсам ғой. Күле көрмеңізші. Енді қайтем, балауса шағымнан шөкімдей болса да белгі қалмапты. Жан дүниені қойыңызшы, ұсқын екеш ұсқынымның өзі басқа қалыпқа түскен.

Бүгін міне, жыл құсындай туған жеріме оралдым. Сүмбе өзені ақжаулықты әжемдей маң басып барады. Ақсақал таулар шірене қалыпты. Бір кездері зәулім-зәулім болып көрінетін үйлер де тасбақадай жарбиып-жарбиып бүк түсіп жатыр. Тоз-тозы шыққан ба, жоқ әлде Алматының хан сарайларын күнде көріп көз үйренгендіктен бе, ауыл жұпыны көрінді. Қисық-қисық көшелері де бұралаңы көп өмір сүрлеуіне жөн сілтейтіндей шалқалап алыпты. Қайда барып түгелері жұмбақ осы қара соқпақ бізді алыс-алыс өлкелерге жетелеп кетіп еді. Уызына жарымаған шикіл сарысын шаттықты сәттерге бастайтындай сезілген. Сөйтсек бақыт алыс-алыс мекендерде жоқ екен. Бар болса біреудің көзіне шалынса керек-ті. Әлсін әлсін ауыл суреттері ойымды сүйетінді шығарғалы, мен іздеген балдәуреннің бәрі артымда қалғанын сезіне бастадым. Өңі сарғайған күндерге еміреніп қайтар жол іздейтін індетке шалдықтым. Жол екеш, жолдың да тағдыры сан қырлы. Бірі әжемнің ұршығындағы иірілген жіп секілді ұзаққа шұбатуға жетерлік екен. Енді бірінікі бір қарыс.

Өмір жолымның тұсауы алғаш осы ауылда кесілді. Сапарға беттеген жолаушылардың саны көп емес еді. «Сүмбе ауылы» атты көлікке біреулер мініп, біреулер түсіп жатты. Межелеген жер де аса алыс емес-ті. Мен үшін Есекартқандағы қалың қорым талай жандардың барар жерінің ақыры секілді болатын. Сөйтетін де, ауыл сыртындағы молалар жүрегімді дір еткізетін. Енді міне ойланып отырсам, өмірім тым қиыс кетіпті. Сонау бір жылдары өзім шаңдатқан көшелердің өзі жатсынатындай. Оны қойыңызшы. Енді тіпті мені ауыл балалары «Санчо» демейтін болыпты. Бір кездері ұйғырдың Фаниль, Ризат, Руслан атты үш баласы ұстап алып ұрушы еді. Ол көшеден де өтіп көрдім. Қолымда шелегім жоқ. Бірақ, ешкім шығар емес. Әне шығады, міне шығады... Жоқ. Езуіме күлкі үйрілді. Осы бір тұстан өте бергенде үшеуі жүгіріп шығатын. Алдын ала дайындаған шелектегі суды шашып жіберетінмін. Ал кеп төбелес. Бірде ернім жыртылатын, бірде көзім көгеретін. Басқасын былай қойғанда сол күндердің өзін сағындым. Сағынғаным соншалық көк есегім ойыма оралды. Сізге өтірік, көзімнен бір ыстық жас тамып кетті. Тезірек есімді жидым да күліп жібердім. Жынданған жанша қайта мұңдандым. Көк есек. Жақтыртпасаңыз да айтайын. Сол бір көтерем көк есек секілді бүгінгі күніме ызаландым, қорландым. Ауылдан естелікке қалатын басқа нем бар еді? Бар ғой. Көп, тым көп. Қайсысын әңгімелеп берсем екен?. Шет шетінен баяндай берейін. Қызықсаңыз тыңдаңыз.





1. «Әпшү» операциясы




(сатиралық әңгіме)





Бәлкім күлерсіз. Бәлкім күлмессіз. Кей кездері мұрнымдағы маңқамды жинаған болсам, бір үйдің құм сылағын жүргізуге жетер ме еді деп ойлаймын. Өзім жайлы бастадым ғой. Айта берейін онда. Бойым бәкенедей. Қарным қампиған. Сұр дейсіз бе? Пошымың анандай болған соң, ол нені жарытсын. Шикіл сарымын. Сары болсам ештеңе жоқ қой. Екі бетім алаулап қып-қызыл боп тұрады. Ол аздай жүзімдегі сансыз секпіл маған деген пікірді жағымсыздандырып жіберетін. Суреттеп айтқанда аяғым денесін әрең көтеріп, маң-маң басатын үйректікіндей еді. Хақ тағала жарата салады ғой. Өз киімімді өзім кие алмайтынмын. Әлі күнге сондай. Өзімді шашымнан сүйреткендей әрең оятам. Көтерем көк есегімше екі үш мәрте ұмтылып түрегелем. Ауа жайылып барамын-ау деймін. Қанға сіңген ғадет қой. Кішкене кезімде Құдай да осынымды ұғып қызметкерім етіп әже сыйлапты. Сол бір кісі қарны шертиген мешел немересін киіндіріп отырушы еді. Сәл ары барып дәрет сындырсам, ырысым кетіп қалатындай есіктің көзіне саңғыртатынмын. Қысты күні есік алды сары ала мұз болып кетуші еді. Мұным аздай, қонжиып әжемнің арқасына мініп алатынмын. Есімді еміс-еміс есімді білетін кезде атамның кілең ақ сақалды жолдастары біздің үйге құран оқуға келетін. Басқаларды білмеймін, ол кісілердің алдында абыройым президеттікінен кем емес-ті. «Балақай «әпшү» қайда?» дейді. Шүмектей ғана барымды алдарына ақтарып салам. «Әпшү» деп түшкіріп алып, «көп жаса» дейтін-ді. Қуанып кетіп «қарындасымнан «әпшү» алмайсыз ба?» дейтінмін. Шалдар тілін жұтып қойғандай бір жайсыз күй кешетін-ді. Көз жасы кірпігіне ілініп тұратын қарындасым жылап қоя беретін. Әкем болса, «Бәріңнің (екі ағамды меңзегені) әпшүіңді кесіп, Айғанымға әпшү жасап беремін» дейтін.

Алғашында бұл сөзге аса мән бере қоймаппын. Бір күні үйге көп адам жиналды. Қонақтар неге келіп жатыр, не істейді, бұл не қылған той, білмедім?.. Бір қарасам, ойнап жүрген екі ағам жоқ. Оларды іздеуге шыққан бетім еді. Әкеме кезігіп қалдым. Қолымнан жетелеп үйге алып кірді. Мен іздеген екі ағам төрде көздері жасаурап жатыр. Бұқаға туған күн бұзауға да туғанын аңғарып үлгердім. Бір ышқынып едім, қарулы қол жібере қоймады. Қаншаға созылғанын білмеймін. Есімді жисам жылап жатырмын. Cерғали шалдың екі езуі құлағына жетіп қалыпты. Иығы желген аттай тоңқақтайды. Қолында бәкісі. Мұнан соң, жыламай қайтем. «Үшеуміздікін кесіп, қарындасыма әпшү жасап беретін болды» деген өкініш те жанымды жегідей жеп барады. Қандай қорқынышты. Өз есебімше түгін қоймай алып тастаған. Енді шалдарға немді көрсетемін.

Алданбек атам кіріп келді. Бірден «әпшү қайда?» деді. Біле тұра мазақтауын қарашы деп ойладым. Алданбек шал барымның бетін жапқан атамның тұмағын көтеріп, қолын апарды да, бұрынғындай түшкіріп алды. Қарауға дәтім шыдамаса да төменге көз қиыңын тастадым. Мына қызықты қараңыз. Шошанайым өз орнында тұр. Тек ұшы ғана қызанақтай қызарып қалыпты. Атым тұрып алақайлауға шама жоқ. Қатты қуанышты едім. Сол жатқаннан екі күн жаттым.

Ал әкем қарындасыма әпшү жасап беретінін ұмытып кетті.





2. СҮНДЕТБАЙ





Сүндетбай қайтыс болыпты...

Ауыл жақтан жеткен елеусіз хабарға елең еттім. Өткен күннің сарқыншағындай әлдебір көне суреттер көз алдыма келгендей болды. Бүртүрлі аянышты суреттер...

Дүкеннің маңы. Бір жапырақ қатқан қара нан. Көшенің шетінде сол қара нанды кеміріп Сүндетбай отыр.

— Тәтті ме? — деймін...

— Тавтты, — дейді қаужаңдап.

Той-томалақ, өлім-жетімсіз ауыл бола ма? Думан мен қайғыны тең бөліп, сол ырду-дырдудың, жылап-сықтаудың ішінде Сүндетбай жүретін.

— Әй, ана байқұсқа, қалған-құтқандарыңды берсеңдерші, — дейтін біреуі.

Жұрт жиналған жерге аяғын сүйрете жететін Сүндетбай бұл сөзді айтқан адамға дән разы болушы еді. Бұйыртқанын отыра қалып, қарпып-қарпып жіберетін. Рахмет айтуды да ұмытпайтын.

Аузында темекі. Түтінін будақтатып отырушы еді. Е, ол кезде қазіргідей шылым қайда? Үлкендер газетке махорка орап тартатын. Сол кездегі Сүндетбайдың кейпі есіме түссе, жүрегім дір ете түседі. Қалтасынан елге көрсете бермейтін кемтар қолын шығарады. Күнәсіз, әлсіз қол икемге келмей әуре қылатын. Күн суық болса, сау қолымен онысын ысып-ысып жіберетін.

Балалардың әрнеге әуес келетіні бар ғой. Сүндетбайды көрсек айналсоқтап, жанынан шықпайтынбыз. Күнге күйген қарақошқыл жүзінде күнәсіздіктің белгісі тұратын. Кімге болмасын аянышты көзбен бір қарап, жөніне кете баратын. Сол көзқарастың астарында ауыр мұң бар еді. Біз бен сіз түсіне аламыз ба, оны?! Түсіну қайда? Түртпектеп ойнайтынбыз...

Бір күні есіктің алдында ойнап жүргенмін. Бір дауыс шақырғандай болды. Қарасам, шарбақта Сүндетбай асылып тұр.

— На, — дейді. Артынша: «На ба?» деді. «Нан бар ма?» дегені. Үйден апамның көмбеге пісірген нанын алып шықтым. Нанды лезде қомағайлана аузына тықты. Мұны көрші апай көріп қалып:

— Өй, жүгермек. Жарылқамақ адамды тапқан екенсің. «Сұр ит сауға тілейді» деген. Сумаңдатпай қуып таста, әйтпесе күнде келіп, мазамызды алады, — деп айғай салды...

Мұны естіген Сүндетбай көрші апаға отты көзімен бір қарады да, аяғын сүйрете басып кетіп қалды.

Шындығын айтайын, «Сүндетбай қайтыс болыпты...» дегенді естігенде мұнан өзге ештеңені есіме түсіре алмадым. А, айтпақшы ара тұра бір алып-қашпа әңгімелерді еститінмін. Ел «Сүндетбай туа бітті кемтар емес» дейтін. Алланың құдіреттілігінен болар, бала сүндеттеліп туылыпты-мыс. Бұл кереметке таң қалысқан үлкендер баланың атын Сүндетбай деп қойған. Сүндетбай бес жасқа дейін ешбір баладан кем болмаған. Ақыл есі бүтін. Міскін де, мүсәпір де емес. Өзгелер сықылды ана махабаттын сезінген. Бала беске толысымен ата жолымен сүндеттеліпті. Содан... Содан кейін, Сүндетбайдың бір қолы мен бір аяғы өзуін тоқтатқан. Тек қол мен аяқ қана емес... Санасы да... Кейде ойлы үлкен адам секілді. Кейде күнәсіз сәби кейпінде... Қариялар «Алланың ісіне қарсы келуге болмайды» десетін-ді. Сол Сүндетбай енді о дүниенің қонағы. Мен үшін ол оқылмаған кітап секілді еді. Оны көрген адам өмірді түсінетін. Бір сәтке болсын, ой жетегіне еретін. Мүсіркейтін. Өзінің денінің саулығына шүкіршілік ететін. Санаңа ауыр жүк арқалататын... Өмір жайлы...

Ал, біз... Иә, қаламын серік еткендер... Оқырманның санасына Сүндетбайдай ауыр жүк арқалата алдық па?

Сүндетбай қайтыс болыпты...





3. Періште





— Сіз менің періштемсіз...

Ол әне бір жылы Текес бойына құм алуға барған-ды. Жүк машинаны құмға батып кетпейді-ау деген жерге тоқтатқан да, сусылдаған құмды тией берген. Бір мезетте күрегі атам заманғы мүрденің бетін ашып жіберген-ді. Адам сиятындай үңгір жасады да, ақымның ішіне қарғып түскен. Қолына қараңғы да кең қабірдің ішінен алдымен жез шәйнек ілінді. Оны сәуле төгілген үңгірдің өзі ашқан аузынан асырып лақтырып жіберді. Тағы қарманып еді алақанына алтын белдік түсті. Бірден беліне байлап алды. Тағы қолын соза беріп еді жүрегі дір еткендей болды. Адамның қу басы екен. Шошынғаны соншалық қабірден атып шықты. Құм қозғалып кеткендей болды. Расында да құм қозғалғанға ұқсайды. Мана ғана бетін өзі ашқан қабір көміліп қалыпты. Құдайына шүкір айтты. Егер дер кезінде шығып үлгермегенде бұл да құмның астында қалғандай екен.

— Мен сіздің періштеңіз болсам, жайлы тұрмыс жасап беріңіз.

Қысық көз қыз еркелей түсті. Алақанымен мойнын сыйпалап қояды.

— Алматыға көшейік. Үй сатып алыңыз...

Алтын белдікті сол жолы ауылдың милициясы тартып алған да, ауданға өткізіп жіберген. «Қайдан алдың» деп біраз сұрақтың астына алды. Бұл жауап бермей құтылған. Есіне бас сүйек түсті. Жүрегі соғысынан жаңылып қала жаздады.

— Сен менің періштемсің. Күні ертең-ақ екеуміз байып шыға келеміз.

— Қалай?

— Көр де тұр...

Тақымына күрегін қысып, атпен өзенге қарай бет алған жігіт олжалы оралған. Өзі білетін тұсты қаза-қаза баяғы қабірдің бетін аршыған. Ат басындай алтын да тапқан.

Алматыға аттанған-ды. Бірақ, кейін періштесіне қайта оралған жоқ. Ауылға да...

Тек өткен жылы сол жігіттің о дүниелік болғаны жайлы хабар естідім. Тістерінің бәрі алтын еді. Тіпті, қолындағы алтын сағат пен алтын сақинаны да өзімен бірге көміпті деген сыбысты да құлағым шалған. Ең жақын туысқанынан қайда жерленгенін де біліп алдым. Бардым.

Қабірді қазып жатқан кезімде әлдебіреулер келіп қалды. Аздап ақаңнан тартып алған секілді.

— Ау жігітім, бізді не ақымақ санайсың ба? Қабіршілер қауымын... Ол сабазыңның тісін баяғыда қағып алғанбыз.

Салым суға қайтып, ауылға келдім. Сүйіктім менің олжалы оралуымды күтіп отыр екен. «Періште алтын көрсе, жолдан таяды» дегеннің өтірік екенін айттым. Сенбеді.

Түнде түсіме белгісіз бір қу бастың үңірейген көзіне құм құйып отыр екенмін. Ол бас кімдікі екенін біле алмай дал боламын. Біресе, Текес бойындағы қаңқаға, біресе, алтын тісті жерлесіме, біресе періштемнің басына ұқсап кете береді. Ояна салып қызымның үйіне бардым. Анасы шығып, қызының біржола қалаға кеткенін айтты. Айналып жүре бергенім сол еді, ақ жүректі ана жерден бір уыс топырақты іліп алып артыма шашып жіберді.

Түндегі түсімді жақсыға жорыдым. Ол қу бас менің басым екен. Топырақты өз көзіме құйыппын...





4. ...табаныңыздан сүйейінші...


Әке-шешеме жоламай, әжемнің бауырында өстім. Мен ол кісінің ең кішкене немересі едім. Әжем маған «Кішкентай кезіңде бүкіл тісімді теуіп сындырғансың» – деп отыратын. Әкем қаталдау адам болатын. Таңертең егістікке бет алғанда, құртақандай мені ертіп алатын-ды. Баланың таң алдындағы ұйқысы тәтті болады емес пе? Ұйқыны қимаймын. Ал, әжем менің аяқ жағыма отырып алып, табанымнан сүйіп оятатын еді. Мен тұрып кетпейінше, сүюін тоқтатпайтын. Ол кезде соған мәз болып, «сүйе түссін» дегендей жата түсуші ем. Артынша әкем келетін, «аттандап». Мен әжемнің самаурынға қайнатқан шайына да қарамай, егістікке безетінмін.

Ол күндер көңілден жылыстап кеткелі қашан. Еркелікті ауылға қалдырып, көштен қалмай, Алматыға аттандық. Демалысқа шыққан сайын әжемді сағынып, ауылға тартып отыру үйреншікті әдетіме айналған. Биыл да бардым. Бала кездегі ұйқышылдығым дендеп, ауылға бара салып, ұйқының әкесін таныттым-ау.

Бүгін де сәске түске дейін ұйықтаппын. Аяқ жағым жыбырлайды. Оятпақ болып, сайқымазақ жасап жүрген жеңгелерімнің бірі екен деп , теуіп жібердім. Лезде әжемнің кейіген даусы шықты. «Ой, балам, табаныңнан сүйейін десем… Тісімді сындырып жібердің-ау деймін…» – дейді. Әжемнің аузы қанталап кеткен екен. Ұшып тұрдым. Не істерімді білмеймін. Қарт анаға қарасам, тіпті ренжитін емес. «Сүйгізбесең сүйгізбе, қайда жүрсең де аман бол, сені туғанымда тісімнің біразын сындырып едің, енді жаным сенен садаға кетсін» – дейді.

Ұялып қалдым. Жиырманы алқымдап, аяқ сүйгізетін мен кім едім?! Мен сексен жасап,аналық махаббатын төккен әжемнің тырнағының ұшына да тұрмаймын-ау. Ал, бірақ…

Әжем Алматыға шығарып салып тұр. «Қақаным, табаныңнан иіскетіп, құмарымды қандырмай кетіп барасың. Сен келгенше өліп қалмасам, жарар еді».

«Мені ана махаббатын немен өтесем екен-ә?» деген ойлар мазалап барады. Қазақта «Жұмақ ананың аяғының астында» сөз бар емес пе еді? Не істесем екен-ә? Бәлкім… Иә, олай болса, әжетай, ұрланып барып, мен де … (тақырыпқа қараңызшы)





5. ИТТЕР





«Ауф-ауф, ауф-ауф, ауф-ауф!»

Күн оянған. Оның сәулесі аққан сумен шағылысып, әдемі рең беріп тұр. Жыра-жыраның ортасынан ыңғайлы жерді тауып, қазылған Ниязбек қажының каналы үнсіз тербеліп жатыр. «Ауф-ауф, ауф-ауф, ауф-ауф!» Күн Сарытаудың күнгейін біраздан бері қанша қыздырғанымен басындағы сәлдесін шеше алмапты. Шекара күзеткен екі әскер аяңдай басып кетіп барады. «Ауф-ауф, ауф-ауф, ауф-ауф!» Анау көз ұшындағы Текес өзені буланып, арғы бетте қаз-қатар тігілген ақ боз үйлердің паранжасына ұқсап жүзін қымтап жатқандай әсер қалдырады. Өткен ғасырдағы қазақ елінің тағдырын көз алдыңа әкелетіндей ме, қалай өзі?. «Ауф-ауф, ауф-ауф, ауф-ауф!»

Анау бір жылы әнебір трокторшы аға демалып отырғанда айтып еді. «Сарытау аласарып барады. Ал, Тянь-Шань өсу үстінде...» Қасында отырған беті салтақ-салтақ кішкене қара бала «тау өсуші ме еді?» деп күмәнді сұрағын қойған. Трокторшы аға бала кезінде Сарытаудың басынан ешқашанда қар кетпейтінін айтқан-ды. Кішкене қара түсінбей, мұрнын жеңімен бір сылып алып, «Аға, таудың шөгуіне қардың қатысы қанша?» — деген. «Қар тек қана биікте ерімейді» деген еді ағасы. Ал, қара бала болса ішінен, «күнге жақын болған соң ериді де» деп күмәнмен қарап, егістікке қарай беттеген-ді. «Ауф-ауф, ауф-ауф, ауф-ауф!» Бұл әңгімені жете түсінбесе де, күннің ыстықтығына шыдамаған Қаракүшік тілін салақтатып жата берген. Ол иттерге тән түсінікпен ұзақ ойланды. Өзі ит болғалы бергі көрген білгенін есіне алды. «Ауф-ауф, ауф-ауф, ауф-ауф!».

«Ауф-ауф, ауф-ауф, ауф-ауф!» Бұл Қаракүшіктердің тілі. Қазір әрине олар күшік емес. Төбет. Сонау бір жылдары көршінің қаптаған кекілді иттерімен төбелесіп, үш ұяласы бірігіп әкесін танытқан. Қазір кекілді иттерден тұқым да қалмады. Мұнан кейін қара құрттай өріп жүрген аласа болса да мығым Қысықкөзді көрші иттерден жүрексініп, тағы бір көршілес Сарысабалақтарымен достасқан еді. Сол Сарысабалақтар қазір тіпті «Ауф-ауф, ауф-ауф, ауф-ауф-ты» ұмыттырып бара жатыр. Шәңкілдей ме, әйтеуір төбетке лайық емес үн шығаратқызатын болды. Сарысабалақтар жүгірсе жүгіріп, үрсе үріп, тұрса тұрып, жатса жатып әйтеуір түсініксіз бір кіріптарлыққа бой ұсынғанын Қаракүшіктер аңғармай да қалған.

Тек бұлар ғана емес, Қаракүшіктермен тұқымдас көршінің Тарғылкүшіктері және тағы бір көрші ауланың Ақмаңдайкүшіктері де осының күйін кешкен. Өткен бір жылы аяқ астынан Сарысабалақтардың шала белсенділеу бірі Қаракүшіктердің зиялысының ұясына кіріп алып, шыққысы келмей ұзақ шәңкілдеген болатын. Бір түнде Қаракүшіктердің ұяластары жиналып алып, таң атқанша ұлыған еді. Мұны айналаның бәрі жамандыққа жорыған-ды. Сол күшік ұлыған түнде «Ауф-ауф, ауф-ауф, ауф-ауф!» деген дауыс қайта жанданып, кеткендей болды. Сарысабалақтар дәл сол күні қатты өкпелеген болатын. Өкпелегені жақсы болды. Содан бері Қаракүшіктер сөз жүзінде кіріптарлықтан құтылып, кеуде керетінді шығарды.

Қаракүшіктердің ауласы тым кең. Сүйек-саяқ шашылып жатады. Ұяластары аз болған соң, ол сүйектерді қарпып жеуге құмарлық та таныта қоймайды. Сарысабалақпен «әй-шәй» дескелі бері Қысықкөзді көрші иттер анталап, ешкімнен қымсынбастан аулаға өтіп кете беретін болды. «Ауф-ауф, ауф-ауф, ауф-ауф!» Бірақ, мұндай дауысқа айналаны азан-қазан қылып жіберетін бұрынғы ұялас қаралар жоқ.

Соңғы кезде аса алып бір сұғанақ Сопақсары пайда болды. Оның тұмсық тықпайтын жері жоқ. Қызығы Қысықкөзді иттерден басқа күллі ит атаулы Сопақсары секілді майпаздап үруге құмартатын болып алыпты. Айтқандарына сенсек, олардың аулаларында сүйек деген үйіліп жататын көрінеді. Мұнан не іздеп келгенін қайдам, әйтеуір ит атаулының кең қыдырыстауын насихаттап жүрген сияқты. Сарысабалақтардан қаймыға ма, әйтеуір тиіп қашып жүр. Бірақ, бір тырнағы ішінде бүгулі пәле болуы керек, иттердің арасына от жағушы болып көрінеді де тұрады. Осы Сопақсарылардың баситі әлдебір иттердің арқасүйерінің алқымынан алып, мойнын жұлып алыпты деген әңгімелер кең тарай бастаған.

Соңғы кездері көршінің Тарғыл күшіктері «ауламызға өтіп кетті» деп Қара күшіктердің тілерсегіне жармасатын болып жүр. Сарысабалақтарға немесе Сопақсарыларға сене ме белгісіз?. Әйтпесе, табиғатынан тым жағымпаз жылпостау иттер ғой, тегі. Бірақ, олардың да жетісіп жүргені шамалы. Ал, әнебір Ақмаңдай күшіктер өз-өздерін талап жатыр.

«Ауф-ауф, ауф-ауф, ауф-ауф!». Қара күшіктер айтады. «Біздің ауламыз тым кең, сүйек көп. Біздің ауламызда Ақмаңдайлар мен Тарғылдардың аулаларындағыдай таласу жоқ. Тыныштық. Бізді ешкім қаппайды. Біз барлық иттерден озамыз.» «Ауф-ауф, ауф-ауф, ауф-ауф!». Бірақ, Қаракүшіктер бұған өздері де сене қоймайды. Өткенде ғана әлдебір қаскөй Қаракүшіктер пір тұтатын қос бірдей бөрібасарды тасадан тосып тұрып, бірін алқымнан үш рет тістеп, енді бірінің жон арқасына темір тісін қадап қансыратып кетті. Ал, олар тек қана «Бөрібасарлардан айрылып, кімнен озайын деп жүргенімізді кім білсін» деп пыш-пыш еткен болады. «Ауф-ауф, ауф-ауф, ауф-ауф!». Бұл жолы да ұяластар үн қатпады. Ауланың ар жақ, бер жағында бірді-екілі күшіктер үрген болды да қойды. Бөрібасарлардың өлімін күшіктер итбасынан көретін сияқты. Басқа кім болуы мүмкін. «Ауф-ауф, ауф-ауф, ауф-ауф!». Үнсіздікте шыққан дауыс қой баяғы. Дәл осылай бола берсе Қаракүшіктер кең аулаларын қори алмай қалатын сияқты.

Иттерге тән түсінікпен ұзақ ойланған Қара күшіктің жанарынан жас осылайша парлаған-ды. Егістікке жүгіріп кеткен қара бала да келген. Сол бір жолы Қара күшік құйрығын артына тығып еркелегісі келді. «Ауф-ауф, ауф-ауф, ауф-ауф!». Бірақ, неменеге жетісіп еркелесін.

Күн батып бара жатыр. Жыра-жыраның ортасынан ыңғайлы жерді тауып, қазылған Ниязбек қажының каналымен бойлай аққан су үн шығара бастапты. Сарытаудың басындағы қар еріген болуы керек. Шекара күзеткен екі әскер аяңдай басып келе жатыр. Анау көз ұшындағы Текес өзені де тасып жатқанға ұқсайды.

«Сарытау аласарып барады. Ал, Тянь-Шань өсу үстінде...» — деді Қара жігіт баяғыда қайтыс болып кеткен трокторшы ағаны еске алып. Иә, Сарытаудың басында биыл да қар қалмапты. Мұз құрсанған Хан-Тәңірі тұр тағынан мызғымай. Мәңгілікке қалмақ, Мәңгіге. Тым күлкілі. «Ауф-ауф, ауф-ауф, ауф-ауф!». Етегіне оралған қаракүшіктің мұңлы жанарына көз жүгіртті. Осы иттер де біз секілді ойлана ма екен деген сауал көкейіне тығылды.

«Біз үрмейміз ғой» деген ой да сылаң етті. «Ауф-ауф, ауф-ауф, ауф-ауф!». Үріп көрді. «Ех, ешкімге опа бермеген ит тірлік-ай!» — деді артынша. И-т т-і-р-л-і-к-а-й! И-т т-і-р-л-і-к-а-й! И-т т-і-р-л-і-к-а-й! «Ауф-ауф, ауф-ауф, ауф-ауф!».

Біз ит құрлы бола алмаймыз, ит құрлы! «Ауф-ауф, ауф-ауф, ауф-ауф!».





Менің «визиткам»


немесе көркем шығарма кейіпкерінен ауылға хат

(естелік)

Жұмыс уақыты бітер бітпестен қаланың сыртындағы құжырама қарай асығатыным бар. Бір кездері өз қолыммен еккен сөгеті ағашының көлеңкесі жаныма сая болатындай безектеймін. Ауылдағыдай сирен гүлдің жұпар исі танауымды қытықтамаса да, осы бір мекен жаныма жайлы. Өткен күнің көлеңкесіндей рахат бір сезім сыйлайды. Рахаты сол, ерсілі қарсылы ағылатын көліктердің шуылы жоқ. Қапырық қаланың тар балконындай ойлануға тарлық етпейді. Көршінің абалаған қара итінің даусының өзін үздіксіз есіп тұратын самал жұтып қояды. Тек қазақ болса да, шошқа асырайтын Марленнің үйі жақтан жағымсыз иіс келіп тұратын еді. Доңызбен доңыз болғысы келмеді ме, өткен жылы бажылдатып жатып оны да ана әлемге аттандырып жіберді. Марленді білмеймін, бұл мен үшін үлкен қуаныш еді. Енді иіс те жоқ. Ат шаптырым жерден шелектеп су таситынымыз болмаса, бәрі керемет. Ұңғыл шұңғылы көп тақтайлармен өзімнің түр тұрпатыма ұқсатып, олпы солпығып сала салған қуықтай бөлмелері бар баспанам қандай қуаныш сыйлайтынын сіз түсіне қоймассыз.

Кей кездері осы үйде тұрғаныма мақтанам. Дәл мен секілді бір кездері Бердібек ағам да қаланың сыртында күнелтпеді ме? Ой, ғафу етіңіз! Мен Бердібек көкем сияқты күнелтіп жатырмын. Тар бөлмеде отырып жазу жазғанның ғажаптығын да сіз түсіне қоймассыз. Журналистердің бір адам түсініп болмайтын пасық мінезі болады ғой. Жөні түзу бір мақала жазса, ғаламды төңкеріп тастағандай талтаңдайды. Түнімен қалам кеміріп шығып, қазақ ұлтына елеулі еңбек еткен жандай осы үйден талтаңдап шығатыным бар. Сол сәтте тағы Бердібек көкемді есіме аламын. Қала сыртындағы саяжайында жатып классикалық шығармалар жазды. Қалай ғана масаттанып, жарылып кетпеді екен ә?

Біздің қалам нені қаузап жүргенін білмеймін. Бердібек ағам өз өмірін көркем шығармаға айналдырғандай әсер береді. Қызығы, кейіннен сол көркем шығарманы біз өмірімізге айналдырдық.

Бердібектің «Өлгендер қайтып келмейдісі» ағасының үйленуімен басталмайтын ба еді?! Менің де өмірімнің бар қызығы ағамның үйленуімен басталды. Бердібекке ұқсап жеңгелерімізді мазақтайтынбыз. Сүйінші сұраған жеңгесінің сумақай қолы қайнысының тесік қалтасынан жалаң санына өтіп кетпеуші ме еді? Біз болсақ, Мұқағали көкемше:

«Сүт сұрасам су берген быламық берген

Амансың ба қу дейтін жылауық жеңгем» деп тақылдайтынбыз. Сол шығармадағы басты кейіпкер Еркінге ұқсап, өз Ғалиямызды неше мәрте Белтоғаннан көтеріп өттік. Бірақ Бердібек секілді мықты емес екенбіз. Көтерген Ғалиямды аяғым тасқа шалынып құлатып алғаным бар.

Сол шығармада Еркін ФЗО ға оқуға кетеді. Бізге де интернаттың қара нанын жеу бақыты бұйырды. Еркін Ғалиясын қалай сағынса, біз де солай сағындық.

Тағы да ауылға қарай кері шегініс. Кеш бата әжеме осы романды оқып беретінмін. Ол кезде шығарманы оқығанмен, оны кімді жазғанына бас қатырмаушы едік қой. Бір күні қызық болды.

Әдебиет пәнінен «Менің атым Қожаны» оқыдық. Бұған дейін киносын көріп қойғанбыз. Сабаққа ләм мим деп ауыз ашпайтындардың өзі араласып, әйтеуір бір нәрсе білетіндіктерін көрсетіп қалды. Олардың ішінде мен де бармын. Мектептің «Қожасы» атанып үлгерген кезім ғой. Біздің әдебиет сабағынан дәріс оқитын Гүлбақыт атты мұғалимамыз қатты ізденімпаз ұзтаз еді. Сабаққа «Балалық шаққа саяхатын» да ала келіпті. «Мына кітапта «Менің атым Қожаның» толық нұсқасы бар. Оқимын дейтіндерің болса, алыңдар» деді. Кітап ғайыптан менің қолыма тиді. Мына қызықты қараңыз. Бірінші әңгіменің аты «Бурыл ат». Алгебра апаймен шекісіп қалғанмын. «Мені көрдің бе» дегендей әңгімені оқи бастадым. «Абай» колхозының Бурыл атының шәліс мінезі жайлы әңгіме өз тереңіне бойлатып барады. Бәйгеге қосылғаны, аттың кейін мертіккені жанарымнан еріксіз жас үйірді. «Абай» біздің колхоздың аты. Застав. Ой сұмдық ай сипаттаудың бәрі біздің ауыл. Өз көзіме өзім сенбей, беттерді ақтарыстыра бастадым. Мәссаған. Балалық шаққа саяхаттың ішінде «Сүмбеге сапар» деген тарау бар екен. Сабақтан қайтуға асықтым.

Үйге жете сала әжеме жаңалық аштым. Апа «Өлгендер қайтып келмейдіні» біздің ауылдың ағасы жазыпты. Қараңызшы. Таң тамашамын. Бала Іргебайдың сотқарлығына ішек сілем қатқанша күлем. Бұл анау өзім білетін Іргебай шал екенін әжем айтқан. Мектептің директоры Насыр Әлиев те таныс. Ауылда бір көшенің аты сол кісінің атында. Қойыңызшы, шығармадағы кейіпкердің дені өз ауылымның тұрғындары. Мен әрине, оларды танымаймын. Әжем тізбелеп кімнің туысқаны, олардың қандай ұрпақтары бар екенін айтып шығады.

Балғын шақтың бал дәурені көзден балбұл ұшты. Таулы өлкеде туып, тау тұлғаға айналған ағалар біздің «визиткамыз» секілді еді. «Қайсы ауылдың баласысың?» дегендерге жауап сол тау тұлға ағаларымыз болды. Біреулері «Шалтаубайдың әні қалған өлкеден екенсің» десе, енді бірі Қапезді, енді бірі Көдекті, Мұқағалиды, Бердібекті, Сағатты, Баққожаны, Заманбекті, Алтынбекті, т.б айтып жататын. Содан кейін сол тау тұлғалар бізге деген жағымды көзқарас қалыптастыратын.

Тағы да ауыл есіме түседі. Анау жабыр жабыр жоталарда Бердібек те біз секілді асыр салған шығар. Сол жотада ешбір жерде өспейтін, аты жоқ гүл өсуші еді. Иісі танауыңды жарады. Құшақ құшақ қып теріп алып, өз Ғалиямыздың я, «Қайдасың Гауһарлап» Гауһарымыздың үйіне асығамыз. Қыс бойы қолымыз тұяқ болғанша асық ойнайтынбыз. Көктемде балағымызды балшыққа белшелетіп ләнгі тебеміз. Ләнгі демекші, Бердібек көкемнің «Балалық шаққа саяхатында» сабақтан қашып, ләнгі тебуші еді ғой. Артынан ұсталып қалатыны бар. Осы бір сюжет есіме оралса, менің де бетімнің қаны басыма шапшиды. Екінші, я үшінші сыныпта оқитын кезіміз. Мұғалимамыз келмеген соң, артқы парталарды ысырып тастап, ләнгі ойнадық. Есікте тұрған Жандос деген бала Гүлзира тәтейдің (біздің ауылда ұстаздарды осылай атайды) келе жатқанын айтты. Ләнгі тебудің кезегі менде еді. Қалтама тақта сүртетін тірәпкіден жасалған ләнгімді сүңгітіп жібердім де артқы парталардың біріне қонжия кеттім. Тәтей кірді де, біраз қарап тұрып шығып кетті. Әлде маған солай көрінді. «Ойынды жалғастырайық» деп айғай салып, ләнгіні тебе бастадым. Ду күлкі. Қарасам, Гүлзира тәтей сыныптан шығып кетпепті. Тек есікті ашып ар жаққа қараған болуы керек. Сол сәтте тағы да Бердібектің кейіпкері болып, әжуаланғанымды түсіндім.

Жоғарыда «Бурыл ат» деген әңгімені оқып, таң қалғанымды айттым ғой. «Ор болып қалушы еді басқан жерің» деген эпиграфпен басталатын әңгіме сарыны да менің өміріме тым ұқсас. Әкемнің ағасы Ораз деген жамағайынның Қазымойын деген атын бәйгеге қосты. Бердібектің жүйрік Бурыл аты менің көзіме Қазымойын болып елестейді. Әңгімені көбейтіп қайтемін. Сол Қазымойынды іштарлар басынан ауыр соққымен ұрып өлтірді. Бәлкім, ұқсастық, сәйкестік.

Оны қойыңыз. Бұл өмірде плагиат болып өмір сүру қызық. Бір кездері Маралтай ағам «Ұлы адамдардың барлығы плагиаттар» деп сұхбат бергені бар. Әрине, өкініштісі ұлы емеспіз. Біреудің жазғанын көшіріп те алған жоқпыз. Бірақ, Бердібектің кейіпкеріндей өмір сүріп жатырмыз. Плагиаттығымыз сол, кей кездері үйдегі кісіге бар шындығымды ақтара салам. «Өлгендер қайтып келмейдіде» Еркін Зағышқа еш сырын жасырмайтын еді ғой. Әйелі қитыққа тию үшін құрастырып отыр деп сенбейтін ді. Біздікі де сөйтеді. Бұл да ұқсастық.

Бүгін де сол. Жұмыстан үйге қарай асықтым. Күлімдеп тұратын күннің көзі де көмескіленіп қалыпты. Әлде маған солай көрінді ме екен? Қоңырқай тірлігімнің қиюын қашырып тұрғандай. Тағы бір үлкен жаңалық. Бірақ, сіз ойлағандай жағымды емес. Жағымсыз. Жағымсыз болатыны сол. Өлгендер қайтып келмейді. Егер қайта келсе, Бердібек ағамен сырласар едім. Бәрінің анық қанығына көз жеткізер едім.

Иә, бұл жаңалық та емес. Бердібек Соқпақбаев саяжайындағы ағашқа асылып өліпті. Әрине, Бердібектің ажалының қалай келгені жайлы мұндай алыпқашпа әңгімелерді жиі еститінмін. Бұл жолғыны «Алқа» атты журналдан оқыдым. Жүсіпбек Қорғасбек ағам жазыпты. Мен білетін Бердібек олай жасамаса керек ті. Оған Жүсіпбек аға да күмәнданыпты. Бердібектің «Біз отарланған елде тұрып жатырмыз» деп Біріккен Ұлттар Ұйымына хат жазбақ болғаны жүрегімді төңкеріп тастады. Тура осындай ерлікті желтоқсаншыларды жақтап Сағат Әшімбаев жасамап па еді? Алтынбек жон арқасын оққа төсемеп пе еді? Заманбек те үш оқтың құрбаны болмап па еді?

Бұл қазақ ұлтының тәуелсіздігі үшін жан қиған алғашқы құрбандық емес. Мақтанатыным сол, сол құрбандыққа мен сусындаған Сүмбе мен Текестің суын қана ішкен Бердібектер шалынды. Бердібектің ағашты ат етіп, шаңын бұрқыратқан көшелерінде біз жүрдік. Бердібек оқыған мектепте «Менің атым Қожа» атты қойылымның бас кейіпкері болдық. Сонау Бердібек дүниеге келген Қостөбе атты оншақты үйі бар ауылдың үстінен әлсін әлсін өту бақыты бізге бұйырды. Бердібектің жетпіс бес жылдығының қарсаңында Нарынқол мен Қостөбе арасындағы ой шұқыры көп жол жөнделіп жасап қалдық. Бірақ, Бердібек оқыған біздің ауылға жету қиямет. Ой кешірерсіздер. Бердібектің Еркін атты кейіпкері Алматыдан екі мәрте ауылына жаяу жетпеуші ме еді? Оған қарағанда тәуір. Тіпті, «Балалық шаққа саяхатта» әжесі екеуі Сүмбедегі нағашыларының үйіне жаяу баратын еді ғой. Оның қасында...

Тағы да ауыл есіме түседі. Ауыл еске түссе, әжем ойыма оралады. Менің әжеме деген махаббатымның маздап жануына «Өлгендер қайтып келмейдідегі» Еркіннің апасына деген ықыласы ерекше ықпал еткендей әсер береді. Ауыл демекші, біздің ауылдағы біраз көшенің аты Бердібектің кейіпкері болған жандардың атына берілген. Іргебай көшесі, Насыр көшесі, Күмісбек көшесі... Бірақ, Бердібектің атында көше де жоқ. Көшені қойыңызшы, ауылдағы мектепте Бердібектің атына бір бөлме де арналмаған. Қазақтың классик жазушысы оқыған мектеп екенін иіс сезетін қабілетіңіз болмаса, сезе алмайсыз. Өкініштісі, Бердібек оқыған мектептің оқушылары Бердібекпен мақтана алмайды. Бердібек олардың болашақта «визиткасындай» беткеұстары болатынын білмейді. Осындайда олардың барлығының қолына Бердібектің «Балалық шаққа саяхаты» түссе ғой деп армандаймын.

Тағы да қала сыртындағы құжырама асықтым. Ойымда орағытып жатқан осы ойларды қағазға түсіру керек. Ол үшін тыныштық қажет. Біздің ауыл күллі қазақтың ауылы. Бердібек күллі қазақтың жазушысы. Онан кейін не жазсам екен?





Түйін сөз:

Таулы өлке есіме оралады. Хан Тәңірі көз алдыма келгендей болады. Ойлаңызшы, Хан Тәңіріне оқ атсаңыз өле ме, асып тастасаңызшы... Әрине, өлмейді. Өлмейтін сол, Бердібектің кейіпкерлері ортамызда жүр. Оның бірі осыны оқып отырған сізсіз. Сенбесеңіз, «балалық шағыңызға саяхат» жасап көріңізші...

Менің буырқанып келіп, бар жазғаным осы ғана.





Періште мен жынды


Ол жынданып кетті. Кәдімгі жынды. Бірақ, бет алды сөйлеп, ешкімнің берекетін қашырмайтын. Ондай қылықтардан ада. Тіптен баз біреуге жанарын тіктеп қадамайтын. Ақысы бардай үңіле түскендері болмаса, көбісі сап-сау деп есептейтін. Ешкімге зияны тимесе де, танитындардың бәрі мұны теріс айналып кеткен. Әрі солай болуы шартты ұғым сияқты онша мән бермейді. Қазір олардың қажеті де шамалы. Жанынан жырақ кетпегені жары ғана. Орта бойлы қара торы келіншек бәріне де көніп келеді.

Алғашында келіншектің туыстары жиналып «Әлі жассың, есі бар біреудің етегінен ұста. Жалғыз баламен қайда барсаң да сиясың», — деген-ді. Туыстарының ортасында кінәлі адамдай басын төмен салып отырған келіншек бала туралы сөз қозғалғанда ышқынып кетті. «Бәрібір баламды әкесінен айырмаймын, керек болса менімен қатынаспай-ақ қойыңдар», — деп шорт кеткен. Содан бері олар да бұл үйдің табалдырығынан аттауды қойған. Иә, бала көп күйініштің жұбанышы еді. Әрі күйеуінің бір кіндіктен тараған жалғыз екені жанына қатты бататын. Басқалар не десе о десін… Ал, ол жынданып кеткенімен, ара-арасында әкелік мейірім оянып (көбіміз оларды адамгершілік сезімнен жұрдай ретінде қабылдаймыз), баласының басынан сипағысы келетін. Бала болса қорғаншақтап, қашқалақтайтын. Ол одан әрі ұмтылмайтын. Содан шығар, бала шешесіне үйір. Әкесінің бөлмесіне тек тамаққа шақыра келгенде ғана бас сұғатын. Айтпақшы, біздің кейіпкеріміздің тамақ ішу, әжетханаға бару сықылды табиғи қажеттіліктерінен басқа күнделікті қайталанатын және әсте есінен шығармайтын екі әдеті бар. Оның бірі — шылым шегу, екіншісі — бөлмесінің терезесінен күн ұзақ сыртқа телміру. Ауық-ауық темекі түтінін будақтатып тұратын мұны сыртқы әлеммен байланыстыратын осы терезе ғана. Көшедегі асығыс адамдарға қарап, кейде кекесінді жымиып та қояды. Не үшін екендігі түсініксіз. Жартылай аспанға да ұзақ қарайтын. Дауысы өзіне де естілместей етіп күбірлеп сейлейді. Күнделікті тірлік осы. Қайталанудан жалықпайды.

Ал бүгін өте ерекше болды. Осы көпқабатты тас үйді төңіректеп ұшып жүретін ақ көгершін терезенің жақтауына келіп қонақтаған-ды. Жынданғаннан бері жанына жақындаған әйелі мен баласынан басқа, үшінші тіршілік иесі ақ көгершін еді. Ішкі түйсік аздап болса да сездіретін. Үркітпеді. Ақ көгершін де еш жатырқамайды. Қолынан жем жеп жүргендей еш қорықпайды. Тіпті тіл қатқысы келгендей қомданып, бұған қарай береді. Ертегіде болмаса, құс сөйлеуші ме еді? Бірақ оның ақ көгершінмен ағыл-тегіл әңгімелескісі келді. Көптен бері тығылып жатқан тіліне ерік берді.

— Сен кімсің?

— Періштемін.

Бәлкім, сау кезінде естісе талып түсер ме еді, кім білсін.

— Періште құс кейпінде болушы ма еді?

— Періштелерді көріп, бірге қыдырғандай айтасыз. Сөзден тосылды. Шешенсіп бастаған тілі қырқылып қалды. Ләм-мим демеді.

— Үнемі жалғыз терезенің алдында телміріп тұрасыз.

— …

— Біреуді күтетін сияқтысыз.

Мазақ қылғандай. Ащы кекесін. Көзі жарқ ете қалды. Ақ көгершінге тура қарады.

— Сөз сыралғысы ғой, ренжімеңіз. Сіздің өміріңіздің бәрін алақандағыдай беске білемін. Қазіргісін, бұрынғысын да…

— Бұған дейінгі тіршілігіме жауап бермеймін.

— Бұлай демеңіз…

— Қазір басқа қоғамның мүшесімін.

— Бәрібір…

— Тергеуіңізге қарағанда мені соттауға келген сияқтысыз. Ақ көгершін ұшып кетті.

— Ертең дәл осы уақытта қайта кел.

Осы сөз ауызынан қалай шығып кеткенін өзі де аңғармады. Ақ көгершін естіді. Ол шылымын тұтатты. Қаңсып қалған танауын ащы түтін жыбырлатып өтті. Рахат!

Ертеңіне терезенің алдына келіп тұрды. Ақ көгершін кешікпеді. Қуанып кетті. Кеше алғашында таңырқап, артынан тосырқағанымен, бір күннің ішінде сағынып қалыпты. Жылыұшырай берді.

— Қалайсыз?

— Көріп тұрсыз.

— Сізбен ашық сөйлессем деп едім.

— Еркіңіз білсін.

Ол ақ көгершіннің айтқанын мақұлдады. Өзі ойлаған жерден дөп басқанына таңданды.

— Бастаңыз.

— Бұған дейінгі өміріңіз туралы сыр шертіссек.

Өн бойын ашу-ыза кернегенімен, сыртына шығармады. «Несіне қазбалай береді немесе сол үшін ғана керекпін бе? Өзі бәрін білемін деді емес пе» деп ойлады. Ақ көгершін сөйлеп тұр екен.

— Періштелерге күмән келтіресіз.

— …

Ой құшағына берілді. Қу тірлік алқымынан алғанда, періште тұрмақ Құдайды да сыбап тастайсың. Санасында сырғыған әлдене есіне түспей қиналды. Маңдайынан суық тер бұрқ етті. Бұл бәрін де тыңдап жүріпті, қай айтқаным жақпай қалды екен. Оның бір досы бар болатын. Бұдан көп уақыт бұрын екеуі сыраға бөгіп отырып, талай әңгіменің басын шалған-ды. Ой арнасы тазалық, әділдік, адалдық, сияқты ұлы қасиеттерге қарай ойысқанда, досы:

— Бұл дүниенің тазалығы періштенің әжетханасындай, — деген еді. Бұл болса қарсы жауап қатып:

— Періштеде де әжетхана бола ма? — дегені бар. Есіне түсіргені осы, мүмкін басқасы шығар. Әуелі ескі досын ойлады. Ол да жынданып кетті ме екен? Оны да ақ көгершін тергейді-ау.

— Осы арқылы тазалықты тәрк еткен жоқсыз ба?

— …

Дәл тапты.

— Өйтіп көзжұмбайлыққа салынуға болмайды ғой.

— Тоқтатыңыз. Жер беті лас. Толған нәжіс. Ал тазалықты таппағанымды мойындаймын.

Ақ көгершін ұшып кетті. Сағат тілі тоқтамады. Алға жылжуда. Екеуінің кездесуі үзілмеді. Маңызды ештеңе айтпай, қысқа ғана тіл қатысып тарайтын. Қазбалайтын сұрақтар да қойылмайтын болды. Бір қалыпты. Тек көшенің арғы бетіндегі тас үйдің шатырында жүретін қара ала мысық ақ көгершінге жыртқыштық сезіммен қарап, бір үрейден хабар беретін. Бұлар байқамайтын.

Ақ көгершін тағы да келді.

— Сізді алып кетемін.

— Бармаймын.

— Қайда деп сұрамадыңыз да.

— Білемін, О жақта да әділдік жоқ.

— Қалай ғана дәтіңіз барады.

— Жеткізіп баратыныңа күмәнім жоқ. Бірақ, әділдік болса Құдай тозақ пен жұмақ деп бөлмес еді ғой.

Ақ көгершін ұшып кетті. Ренжіген сыңайлы. Енді келер ме екен. Келеді. Ол сенімді.

Түнімен ұйықтамай терезенің алдында отырды. Таң атты. Аспан қара бұлтпен тұмшаланыпты. Қара бұлт жарық шіркіннің еңсесін аяусыз езгілейді. Темекісін құшырлана сорып, әйнек сыртындағы әлемге үңілді. Ақ көгершін көрінбеді. Өзін кінәлады. Мықтап ренжіген-ау. Тағы қарады. Ақ көгершін көшенің арғы қапталындағы үйдің шатырына қонақтапты. Түсінікті. Ештеңеден қаперсіз. Айқайлап шақырсам ба деп ойлады. Тағы қарады. Қара ала мысық жақындап қалыпты. Жүрегін қорқыныш найзасы түйреп өтті. Айқайлауға бекінді. Айқайлады. Әрекетінен ештеңе өнбеді. Қара ала мысық ақ көгершінді паршалап тастады. Ақ қауырсындар желмен ұша жөнелді. Ол терезенің әйнегін бір қойып күл-талқан етті. Аласұрып, әр нені айтып айқайлап, бөлмедегі қолына түскен заттарды қирата бастады. Есікті ашып кіріп келген баласын шапалақпен салып жіберді. Жылаған бала шешесіне қарай жүгірді. Әйеліне ұмтылды. Жанарын үрей торлаған әйелі оның қолының астынан сытыла қашып, кіре берісте орналасқан телефон тұтқасына жармасты. Жындыхананың нөмірін тере бастады. Үй іші астан-кестең. Айқай толастамады. Жан даусы шығып жатыр. Бәлкім, ол ақ көгершінмен бірге кетпегеніне өкінген болар.





Бомж


Мен оны үнемі вокзалдың маңайынан көретінмін. Азан шақырып қойған есімі болды ма, әлде ұмыт қалды ма, әйтеуір жұрттың бәрі оны «бомж» деп атайтын. Ескі қалпағының астынан қобырап шығып тұратын шашы, ғұмырында ұстараның жүзі тимегендей қауғадай сақалы, үстіндегі көнетоз киімі, аяғындағы жұлым-жұлымы шыққан, өкшесі бір жағына қисайған етігі, мұның барлығына зер салғаныңда «бомж» демеуге шараң жоқ. Капиталистік қоғамның ең төменгі тобы. Вокзалга келіп-кететін жолаушылар мен қала қонақтарының арасында кейбір тыжырына қарайтындары болмаса, күндіз-түні тоғыз жолдың торабы саналатын темір жолды төңіректеп жүретіндердің көздері үйреніскен. Кейде біреулері жандарына шақырып алып, тиын-тебен беріп, немесе темекі ұсынып жатады. Мұндай жомарттық жасаған жандардың қолын қайтарған емес. Бірақ осы уақытқа дейін қайыр сұрап жүргенін байқамаппын.

Ол осы қаладан басқа бағытқа аттанатын, не болмаса өзге өңірлерден келетін барлық пойыздың кестесін жатқа білетін. Көмек сұраған жандарға тізбелей отырып жатқа айтып бергенде, еріксіз ризашылық танытасың. Әрі жүктерін көтерісіп, өзіне керекті вагонына дейін шығарып салу айнымас міндеті сияқты. Бұл қоғамнан бөліп тұрған оның «бомж» деген аты және сыртқы кейпі ғана секілді елестейтін маған. Әйтпесе әр қимылы мен қылығына, іс-әрекетіне қарап, адамдықтан жұрдай, азғындаған топтың өкілі деуге дәтің бармайды. Дәл осылай ойласам да, оған қаладағы көп қаңғыбастардың бірі ретінде қарайтынмын. «Тағдырдың жазуы шығар, алайда адамның өмірі өз қолында ғой. Әсілінде мүсіркемеуіміз керек» деп шешетінмін. Тек оның вокзал жағалап жүретін бір топ сығанға үйірсектігін білгеннен кейін, бұрынғы көзқарасымды өзгертуге тырыстым. Айдаладағы бомждың сығандарға қандай қатысы бар деп бас қатыратынмын.

Бірде түс кезінде вокзалдың жанынан өтіп бара жатып, азан-қазан шулаған дауысты естідім. Жақын маңдағы халықтың барлығы сол жаққа жиналып қалыпты. Қызығушылықпен жандарына бардым. Күнделікті әдетімен вокзалды шулатып, жұртты желіктіріп өтетін сығандар екен. Біреуі гитара шертіп, екінші ән айтып, ал қалғандары болса дөңгелене қоршап тұрып алыпты. Мойынымды созып қарасам, орталарында біздің кейіпкеріміз асыр салып билеп жүр. Екі езуі екі құлағында, ыржан-ыржаң етеді. Күліп жібердім. Жұрт та мәз. Бомждың делебесін қоздырып, қолдарын шапалақтап, «өй, жарайсың», «па, шіркін, мынауың биші ғой» деп айқайлап қояды. Уақыттың тығыздығынан кері бұрылып, жөніме кеттім. Сол күнгі оқиғадан кейін елдің бәрі оны «сыған» деп атап кеткен, артынан күндер сырғыған сайын қайтадан «бомж» аты қайтып оралды.

* * *

Арада біраз уақыт өткен. Сығандар тобы да көрінбей кетті. Бір күні полиция сау етіп жетіп келіпті де, барлығын ертіп кетіпті. Содан бері көрінбепті. Өзгелердің құлағы тынышталғанымен, сығандардың аяқ астынан жоғалып кетуі кейіпкеріміздің көңіл-күйіне қатты кері әсерін тигізгендей. Қашан көрсең мұңайып, жан дүниесі ел көшіп кеткен даладай қаңырап, құлазып жүргені. Жалғандағы бар қызығын біреу ұрлап әкеткендей. Оның бұл қылығы менің де жаныма батты. Күнделікті көріп жүрген жүзі таныс адамдардан сұрастырып едім, «Қазір өзі қайбір жетіскен сыған қалды дейсің. Жай әншейін, кернейлетіп-сырнайлатып қайыр тілеп жүрген бейшаралар ғой. Ал мына байғұстікі құр далбасалық. Қайтсін енді, жалғыз көңіл сергітетін ортасы солар еді» деген жауап алдым. Мен үшін оның қайткен күнде де сығандармен бір байланысы бардай елестейтін. Өзін сөзге тартсаң, тіс жармайды. Ауыз ашса да басқа нәрселерді айтып, өзіңнің миыңды шыр көбелек айналдырады. Жалынып, жалбарынсаң да өзі туралы ләм демейді. Бұл әрекеті оның жұмбақ өміріне деген құштарлығымды арттыра түсті. Кейіпкердің өзімен сыр бөлісіп түк өндіре алмасыма көзім жетті. Басқаша жоспар құрдым. Ең әуелі аталмыш вокзалда көп жылдан бері жұмыс істеп келе жатқан қызметкерлердің тізімін іздей бастадым. Екі адамды таптым. Бірі – күзетші. Есімі – Әлтай. Екіншісі – аула сыпырушысы. Өзін Кәрімтаймын деп таныстырды. Осы жердегі еңбек өтілдеріне отыз жылдан асыпты. Заман өзгерген, талай бастық ауысқан, бірақ екеуі орындарынан қозғалмапты. Вокзалдың ит пен мысығына дейін түстеп танимыз деп, кеуделерін мақтаныш сезімі кернеп қояды. Көктен сұрағаным жерден табылғандай, қуанышты жағдай. Бұйыртса, кейіпкеріміздің барлық құпиясын ашамын деген сенімдемін. Алғашқы күні Әлтаймен кезіктім. Қырсықтау кісі екен, бір бөтелке арақ алып бермесең, өлтір мейлі жақ ашпаймын деп отырып алды.

- Жұмыста жүріп іше бересіз бе, - деп сұрадым.

- Бүгін демалыс, сонда да үйде отыра алмайды екенсің. Үйреншікті әдет.

Жұмыс жаққа бір кіріп шығайын дегенмін, - деді.

- Жарайды, жүріңіз, -деп, оны вокзалдың шеткері жағында орын тепкен

кафеге бастап кірдім. Арақ келді тіске басарымен бірге. Тығыны ашылды. Құйылды. Стакан толы арақты тартып жіберді. Сөз бастады.

Әлтай айтады: Мен оны алғаш көргенде онша мән бермеппін. Күзетшінің көзі қырағы ғой, екі-үш күн бойы вокзалда түнеп жүрді. Сыртынан қарасаң, қарапайым, қалалық әдетпен үстіне костюм-шалбар киген. Ұмытпасам, жасы сол кезде жиырманың ортасындағы жігіт. Жүзі жабыңқы. Үлкен қиындыққа тап болған жандай әсер қалдырған. Оғаш қылығы жоқ. Сонда да бақылауымды тоқтатпадым. Бірте-бірте вокзал оның тұрақты мекеніне айнала бастады. Күндіз жұмысқа асыққан адамдай жоқ болып кетеді де, кешке қайтып оралады. Сөйтсем оны мен ғана емес, вокзал аумағында жүретін милициялар(ол кезде қызыл жағалыларды милиция деп атайтынбыз) да аңдып жүріпті. Бірде күту залында ұйықтап жатқан жерінен оятып алды да, өздерімен ілестіріп алып кеткен. Он бес күннен кейін жағы суалып қайтып келді. Сақал-мұрты өскен. Үстіндегі костюмі жоқ, есімде қалмапты, басқа нәрсен киіп алған. Не істеп жүрген жан, қайдан тамақ ішіп жүр, не үшін мұнда түнеп жүр, о жағын сұрамаппын. Кейіннен ол бейбақтың бұл жүріс-тұрысына милициялардың да көздері үйрене бастады. Ақыр соңында осы жердің тұрғылықты адамына айналып шыға келді. Танысқан кезде есімін айтпай қойған. «Көңіліңіз нені қалайды, солай атап жүре беріңіз» деген. Ал милициялардан сұрағанымда, олар мұның ешқандай құжаты жоқтығын, сол үшін ең алғашында он бес күнге қамап тастағандарын айтқаны жадымда. Өзінің айтуы бойынша олардың іс-қағазында толтырылған аты-жөнін айтқан, бірақ қазір ұмытып қалыппын. Міне, содан бері тағы жиырма жылдай өтті. Бір үйдің жандарындай болып кеттік. Елдің бәрі «бомж» атап кеткен сен сұраған кісінің қысқаша тариха осындай.

Әлтайдың әр сөзін мұқият тыңдай отырып, кейпікеріміздің өмір тарихына көз жүгірткеніммен, оның қайдан келгені, осы жерге қайдан тап болғаны турасында мардымды жауап ала алмадым. Алайда оның құпиясын ашу мақсатында бірқатар мәліметке қанық болғаныма ризашылығымды білдіріп, Әлтайға рахметімді жаудырдым.

Ертеңіне Кәрімтаймен жолықтым. Вокзалдың аймағын енді ғана сыпырып болып, заттарын жинастырып жатқан үстінен түстім. Әлтайға ұқсап кергімеді, ұзын таяқ байланған сыпырғышына сүйеніп тұрып, әңгімесін бірден бастап кетті.

Кәрімтай айтады: Мен бұл жұмысқа Әлтайдан екі-үш ай бұрын орналасқанмын. Ішім сезеді, ол қырсық шал сенен бір бөтелке арақ сұраған шығар. Оның әдеті ғой, үнемі сөйтеді... Қырсықтығынан ау деймін, бір сөзін шын айтса, екінші сөзін басқа жаққа бұрып, өмірі ақиқатын айтпайды. Шынымды айтсам, сен сұраған адам бұл маңайда бұрыннан жүргенге ұқсайды. Өйткені, мен алғаш жұмысқа шыққан күні қоқыс салатын жәшіктерден босаған бөтелкелер жинап жүрген. Басында қалпағы, үстінде ескі қоңыр плащы болған. Күнде кешке вокзалға қонатын. Сыртқы тұрпаты қаңғыбастарға ұқсағанымен, оның іс-әркеті мен қылықтарына қарап отырып, әсте ондай адамдардың қатарына қия алмайсың. Біреуді күтетін сияқты. Неге дейсің ғой, әрқашан вокзал кезекшісі пойыздың келе жатқанын хабарлаған сәтте асыға-аптығып перонға шығады. Содан пойыздан түскен адамдардың аяғы саябырлағанша перонда мәңгіріп тұрғанын көресің. Менің білуімше, ол тобынан адасып қалған сыған болуы ғажап емес. Өзің де білесің, ана бір сығандар тобы келгенде үнемі көзі жайнап, көңілі жадырап кететін. Бәлкім солардан өз ортасы туралы сұрайтын шығар. Ал оларды полиция алып кеткеннен бері көңіл-қошының болмай жүргенін өзің де көріп отырсың. Ол байғұс туралы біреу-міреу сұрап қалады деп кім ойлапты, әйтпесе баяғыдан бері дұрыстап бақылаушы едік қой. Менің айтарым осы.

Әлтай мен Кәрімтайдың айтқан жауаптарының нобайы келгенімен, бір-біріне қарама-қайшы тұстары бар екендігін өздеріңіз де аңғарып отырсыздар. Әлтай ол кісіні алғаш көргенде үстіне костюм-шалбар киген, қарапайым адам десе, Кәрімтай ол туралы біз жұмысқа орналасқан уақыттан бұрын осы вокзал аумағаныда жүргендігін айтады. Қайсысына сенуіміз керек? Ол не үшін мұндай жағдайға душар болды? Барар жері, басар тауы болмағандықтан вокзалды мекендеп жүр ме, әлде біз білмейтін басқа да сыры бар ма? Әрі ойланып, бері толғанып, бір байламға тоқтай алмадым. Өз топшылауыммен зерттеу жүргізе бастадым. Солардың ішінен бірнеше нұсқасын өздеріңізге ұсынуды жөн санадым.

І нұсқа

Ол университетті бітіре салысымен жұмысқа орналасып, қызу өмірдің ортасына еніп кеткен еді. Бірер жылдың ішінде алғырлығы мен ұйымдастырушылық қабілетінің арқасында қызметі өсе бастады. Қызмкетке тұрғанына үшінші жыл өткенде екі бөлмелі баспанаға да қол жеткізді. Сол күнгі қуанышында шек жоқ, жаңа үйінің балконынан таң атқанша қаланың көрінісіне қарап, сан қилы ойлардың әсеріне бөленген. Көп ұзамай бастығы шақырып алып, ағалық ақылын айта отырып: «Ау, қызметің болса жақсы. Орнықты. Өз еңбегіңе сай бірте-бірте өрлеп келесің. Үй алдың. Енді сол үйдің шырайын келтіріп отыратын келін түсірмейсің бе» деп қолқа салғаны бар. Қапелімде ауызына сөз түспей, төмен қарап күле берген. Бастықтың кабинетінен шыққаннан соң, шынымен ойланып қалды. Жұмыс деп жүгіре берсе, жалындаған жастық шағы да зулап өте шығатындығын түйсінді. Не істеу керек? Студент шағында бір қызға ғашық болғанымен, ынтық сезімін сол аруға жеткізе алмай арманда кеткеніне өкінді. Қазір оның қайда жүргендігінен хабарсыз. Қайткенде де бір жағына шығу қажет.

Бүгін жұмысынан ертерек шықты да, досына қарай асықты. Студенттік өмірден талай қиыншылықты бірге өткеріп, қазір де айнымас жолдасына айналған серігінен көмек сұрамақ. Ол қуана қарсы алды. Өз өтінішін жеткізген қарқылдап бір күліп алған досы:

- Саған бірдеме көрінген шығар. Бірақ талабың дұрыс. Өзіңнің де қыздарға деген жұғымың жоқ, -деп арқасынан қақты да, - Оқасы жоқ, табамыз. Сендей көрікті әрі алғыр жігітке қалың қыздың ортасынан шекесінен шертіп жүріп таңдаймыз,- деді. Екеулеп жоспар құрды. Досы оған, өзінің жүріп жүрген қызының бір құрбысы бар екенін, үріп ауызға салғандай әдемілігін айтып мұның оған деген ықылас-көңілін арттыра түсті. Көрмесе де, білмесе де ойша қиялдай жөнелді.

Бір күні төртеуі мейрамханда бас қосты. Досы жаны қалмай ол қызбен таныстырып жатыр. Расында әдемі, сұлу қыз екен. Өзін қай ортада болсын, ерік ұстайтын жан. Бұған қиылып бір қарағанда, жан-жүрегі өртеніп кете жаздайды. Қалалық тәрбиемен өскен, сәл асаулығы бар демесең, керемет қыз. Кеш бойы бойы төртеуі қызыл шарап ішті, биледі, жақсылап көңіл көтерді. Қайтар кезде шығарып салмақ ойын аңғартқанда, қыз қарсылық білдірмеді. Сол күнгі таныстықтан басталған қарым-қатынас бірте-бірте махаббатқа ұласып, екеуі отау құруға сөз байласты. Той өтті дүрілдеп. Елдің бәрі бақыт тілеп, құттықтап жатты. Жанұялық өмір басталды. Ара-арасында ыдыс-аяқ сылдырлағаны болмаса, екеуі бір-біріне жарасып, бақытты ғұмыр кешіп жатты. Күнде кешкілік жұмыстан шаршап келгенде алдына ас-суын әзірлеп күтіп отыратын жұбайын көргенде ет жүрегі елжіреп, көзіне ыстық жас үйірілетін.

Уақыт жылжи берді. Қызметі көтерілген сайын, іс-сапары көбейді. Бірде кезекті іс-сапардан ертерек келіп, үйіне қарай асыққан. Жолай гүл сатып алды әйеліне. Есігінің алдына келіп, ақырындап өз кілтімен есікті ашты. Сыртқы киімін шешіп, төргі бөлмеге өте бергенде, қалт тоқтап, бір орында сілейіп тұрып қалды. Өз көзіне өзі сенер емес. Әйелі өзінің досымен төсекте жатыр екен. Екеуі орындарын жалма-жан атып тұрды. Ол үндемеді. Гүлді үстелдің үстіне қойып, теріс бұрылып шыға жөнелді. Артынан ақталып жатқан әйелі мен досының дауысына қайырылмады. Содан бері өз үйін ат ізін салмады. Жұмысын да тастады. Ішті... Өлгенше ішті... Сенімін ұрлаған адамдарға деген өшпенділігі ұлғая түсті. Екі қолын төбесіне қойып, басқа қалаға безіп кеткісі келді. Вокзалға билет алуға келгенінде бүкіл затын, құжаттарын ұрлатып алды. Артынан қуып, жоғалған дүниелерін іздемеді де. Осы өмірі өзіне ұнай бастаған.

ІІ нұсқа

Ол балалар үйінде тәрбиеленген болатын. Бұл жерге қалай келгені есінде. Екі жастан асқан кезі. Енді-енді былдырлап тілі шыға бастаған. Шешесі дүкенге барып, ойыншық алып беремін деп алып шыққан. Бір жерге келді. Ерсілі-қарсылы жүрген адам көп. Бәрі сөмке ұстап алған. Бұл вокзал еді. Анасы бір мезетте, «қазір осында тұра тұр, саған балмұздап әкелемін» деп кеткен, содан қайытп келмеді. Түс ауа мұны перонда жылап тұрған жерінен тауып бір кісілер тауып алып, кезекші бөлімге тапсырған. Бір күн күтті, екі күні күтті, анасы келмеді. Содан оны балалар үйіне әкеліп тапсырды. Алғашында көнбей, жылап, күтушілердің мазасын алатын. Артынан оған да үйреністі. Бірақ күндіз-түні ұйықтаса да анасы есінен кетпейтін. Кейде терезеден телміріп, ұзақ күтетін. Ес біліп, мектеп жасына келгенде: «Менің анам қайда жүр екен? Неге мені іздеп келмейді» деп мұңаятын. Мектепті тәмәмдады. Балалар үйінен үлкен өмірге жолдама алып, өз бетімен кетті. Құдай оңдап, университетке түсіп, оны ойдағыдай бітіріп шықты. Бірде алыс жолға аттанған бір курста оқыған досын шығарып салмақ ниетпен, вокзалға келді. Ерте келгендіктен, досы әлі вокзалға жете қоймапты. Күту залына барып, газет оқи тұрайын деген оймен ұзыннан созылған орындықтардың біріне барып жайғасқан. Көзі ілініп кетіпті. Құлағына осыдан жиырма жыл бұрынғы таныс дауыстар естілді. Анасының дидарын көрді. Шошып оянды. Досы бұған үңіле қарап тұр екен. «Ұйықтайтын жерде тапқан екенсің. Кешір, мен кешігіп қалыппын. Пойыз жүргелі тұр, тез-тез үлгерейін» деді. Онымен еріп сыртқа шықты. Мінгізіп салды да, перонда санасы сансырап тұрып қалды. Есіне түсіре бастады. Көзінен жас парлады.

 Иә, - деді іштей күбірлеп, - Ана, сен қайда жүрсің, - деді. Ағыл-тегіл жылады. Елдің бәрі оған өзгеше көзқараспен қарап, жанынан өтіп жатыр. Жылай берді. Ол осыдан жиырма жыл бұрын дәл осы жерде анасынан адасып қалғанын, ұзақ күткенін, артынан өзге біреулер келіп оны алып кеткенін, тоқтамай жылағанын, біраз күндер өткеннен соң оны балалар үйіне әкелгенін, бәрін-бәрін жадында жаңғыртып өтті. Содан бастап вокзал оның тұрақты мекеніне айналды. Жұмыс істемеген адамда қайбір жетіскен жағдай болсын, айналасы бір-екі айдың ішінде кәдімгі бомжға айналып шыға келді. Достары, өзге таныстары мұны көріп неге мұндай жағдайға душар болғандығын сұраған, өздерімен бірге ертіп кетуге талпынған. Ешқайсына ермеді. Жарытып ештеңе айтпады. Вокзалда қала берген. Күнде анасын күтетін, әйтеуір бір келетіндігіне сенетін. Ол ойлайтын: «Анам бір жаққа кетті, мені сағынып, асығып келе жатыр» деп. Ол толғанатын: «Мен болсам есейіп кеттім, анам көргенде тани ма екен» деп. Анасын күтуден жалықпады. Жұрты мұны «бомж» десе, бұл оларға кекесінмен қарайтын. Бомж болса да, өзінің осы маңайда басқа мақсатпен жүргендігін айтып ақталғысы келмейтін. Бірақ ол жиырма жыл бұрын өгей шешесі әкесі өлгеннен соң мұны әдейі вокзалға ертіп әкеліп, адастырып кеткендігін білмейтін. Ол кезде өгей шеше дегеннің не екендігінен де хабары жоқ. Туға анам деп есептейтін. Бәлкім анам деп жүрген адамның өгей шешесі екендігін білсе, дәл осылай өмір бойы вокзалда жүрмес пе еді, кім білсін...

ІІІ нұсқа

Кейіпкеріміздің өмір жолы туралы жоғарыда өз топшылауымдағы екі нұсқаны айтып өттім. Мүмкін оның қиын тағдыры әйелінің көзіне шөп салғанына, досының сатқындығына немесе өгей анасының вокзалда адастырып кеткеніне байланысты емес шығар. Тіпті вокзалда қызмет атқаратын Әлтай мен Кәрімтайдың айтқан уәждері де шындыққа жанаспауы ғажап емес. Кім біледі, оның вокзалды мекендеп жүргеніне үш-төрт жылдың жүзі ғана өтуі мүмкін ғой. Банктен несие алып, уақытында өтей алмай, соңыра банк өкілдері үйін, бар дүние мүлкін тартып алып, көшеге қаңғыртып жіберген болуы кәдік. Бұған сенбесеңіз, онда ол кісі ауырдың үстімен, жеңілдің астымен жүретін, бұл өмірде тектен текке жанын қинағысы келмейтін, осы жүріс-тұрысы өзіне ұнайтын жан деп ойланып көрініңіз. Әйтеуір тағдырдың бұралаң жолында адамның басына нелер келіп, нелер кетпеген. Біреуін таңдап, осы бір оқиға кейіпкеріміздің шынайы бейнесін толықтай ашып көрсетеді деген байлам жасаңыз. Себебі, әркімнің өз таңдауы бар.

* * *

Мен ертелі-кеш вокзалда жүретін бомж туралы осы бір дүниені түнімен жазамын деп, қара басқанда ұйықтап қалыппын. Асығыс киініп, жұмысқа құстай ұшып жара бара жатқанмын. Әдеттегідей үйден шыққаннан кейін, аялдамаға жету үшін вокзалдың жанынан өтемін. Төте жол. Кейіпкерім талдың саясындағы орындықта темекі шегіп отыр екен. Бас изеп амандастым. Ол мені қолын бұлғап өзіне қарай шақырды. Бардым. Бір жағынан қипақтап, жұмысқа тезірек жетудің қамын ойлаудамын.

 Отыр, - деді, сәл ығысып. Тізе бүктім.

 Аз ғана уақытыңды бөлсең жетеді, - деді де, маған тіке қарап, - Сен журналсит екенсің ғой, - деді, сұраулы жанарымен.

 Кім айтып жүр.

 Кеше... Әлтай мен Кәрімтайдан естігенмін.

 Иа, журналситпін.

 Дұрыс, талабыңа нұр жаусын, - деді. Кекесін бар. Сосын өзі туралы айта бастады. Ұзақ сөйледі. Бұрын өзіне қатысты сұраққа бір ауыз ашпайтын кісінің бұл қылығына таң қалдым. Барлық сырын ақтарды Оның әр сөзін тыңдаған сайын, бойымда аяушылық һәм жеккөрушілік сезім қатар өріліп, бір-бірімен сабақтаса берді. Бүкіл тағдырын тізбелеп маған айтып бергенше үш сағаттай уақыт өтіпті. Бар сырға қаныққаннен кейін, орнымнан тұрып, жұмысқа баруға ыңғайландым. Темекі сұрады. Қорабымен ұстата салдым. Қоштасып, кетіп қалдым. Жұмысқа келгесін ол жайында жазған дүниеме өзгертулер енгізбек болып ниеттендім де, бұл ойымнан айныдым. Әр адамның тағдыры – өзінше жұмбақ әлем. Сол күйінде қалғанын қаладым. Өзгелердің ойлануы үшін.





