	Сəуле Досжан





Үлкен үйдегі үрей




	Шағын роман





	Жинақтағы «Үлкен үйдегі үрей» деп аталатын шағын роман «Қарқаралының ортасында қараша тамдардан салтанаты өзгеше қос қабатты, сыртын ағаш шарбақпен əсемдеп қоршаған Үлкен үйдің қақпасы құпиялау дыбыспен қағылды...», – деп басталып сол үйдің ғасырдан астам өмірінен сыр шертіп, Ай толып туғанда кезіп жүретін елестің құпиясын ашады.

	Бұдан өзге хикаяларында автор қазақ əйелдерінің бүгінгі тағдырына тоқталады.





	1



	Қарқаралының ортасында қараша тамдардан салтанаты өзгеше қос қабатты, сыртын ағаш шарбақпен əсемдеп қоршаған үйдің қақпасы құпиялау дыбыспен қағылды.

	Түнгі тыныштықта анық естілген дыбыстан үй ішіндегілер үдірейісіп қалды. Бөлменің оң жағында болыскей кереуетте жатқан жігіт ағасы басын көтеріп:

	–Ол кім болды екен екі кештің арасында? – деді наразылау дауыспен.

	–Мен барып көріп келейін, – деді қасында отырған сылаңдаған ақ бауыр балықтай келіншек. Төсегінен сытылып түсіп сыртқы есікке беттеді.

	Қорқыныш па, есікке ұмтылғандағы асығыстықтан ба жүрегі тарсылдап, мəсісінің өкшесі өкшесіне тимей қақпаға жақындады.

	Сол түні ай тастай қараңғы еді. Келіншек қақпаның ашықтау тесігінен сыртқа қанша сығаласа да ештеңе көрінбеді. Əлден уақытта барып бəсеңдеу еркек даусы естілді:

	–Исəнмісіз, Хадиша? – деп татаршалады еркек үні, əйелді үйінен шыққаннан біліп тұрса керек.

	Еркектің таныс үнінен əйелдің төбе құйқасы шымырлап, басы айналып кетті. Ой деген жылдам ғой. «Ойбай, мына пəле қайдан сап ете түсті? Өлген жерім осы шығар. Қақпаны ашсам ба, ашпасам ба...», – деп жанталасты ішінен. Еркек те жылдам екен, еркінсіп:

	–Хадиша, мен – ерің Арслан болам. Қақпаны ашың! – деді өктемдеу үнмен өз босағасына келіп тұрғанын сездіріп.



	Қарсыласарға амалы жоқ əйел қақпаның ауыр ілгегін көтерді...

	Ар жақтан денелі ер адам еркін адымдап кіріп келді. Жалғыз екен...

	Қол беріп амандасқан да жоқ, ешнəрсе деген де жоқ, əйелді мысымен баса қақпадан аттады. Есі кетіп тұрған əйелге қарамады да, алшаңдай басып үйге беттеді.

	Сол жүрісімен өз Отанына келгенін сездірді!

	Оның алп-алп басқан əр қадамы əйелдің жүрегін жаншып кетіп бара жатты...

	Əйел жан-жағына қарайлап алып, қақпаны қайта жапты да ілбіп еркектің соңынан ілесті. Ілесті деймін-ау, жүріп келе жатқанын не қалқып келе жатқанын өзі де білмейді.

	«Бəсе, бəсе... кейінгі күндері жүрегім аузыма жиі тығылып бір жаманшылық келе жатқанын сезіп жүр еді. Қолым ештеңеге бармайтын. Есіме өткен күндер түсіп, түсіме осы жирен шал кіре беретін...», – деп өзімен өзі күбірлеп еріп келеді.

	Заманында мынау алдында кетіп бара жатқан жирен шалдың əкесі салдырған кірпіш үйдің ауласы да атшаптырым екен. Мана шығып бара жатқанда ауыз сенекте қалдырған алтылық пілте шамға жеткенше алты сағат өткендей болды.

	Алдында кетіп бара жатқан еркек əкесінен қалған үйдің есігін екпінмен ашты.

	Алтайдан алдырып салған ағаштан құрылған есіктің салмағы əйелді жаншығандай болды. Жан дүниесі қорқыныштан жапырылып қалды...

	Еркектің артынан еріп кірген, кіреберіске үстіндегі желбегейін қай жерге тастағанын білмейді. Ішкі есік шалқасынан ашық, еркек қалай тез күпісін шешкенін қайдам, жадағайымен төргі бөлменің ортасында тұр.

	Əйел лəтта орамалының шетін тістеп тұрып, жүрегі аузына тығылып:



	–Төрем, бұл кісі – Арслан ғой! – деді күйеуіне, үні іріп шығып. Одан ары «жирен шалдың» тегіне, өзіне қатысты анықтауыш қоса алмады. Оған жүрегі дауаламады.

	Болыскей төсекте жатқан күйеуі «Арслан ғой!», – деген сөзді ести сала дереу басын көтеріп қарады да, атып тұрды.

	Төсек сынардай сықырлады.

	Ұзын дəлізбен жүгіріп келе жатқан ұл баланы бойжетіп қалған əпкесі түпке қарай сүйреді.

	Үйге бір сұмдықтың енгенін балалардың да жүрегі сезгендей...

	Төсектен тұрған еркек не істерін білмегендей, алақтап əйеліне қарады. Арслан əлі үйдің ортасында тұр.

	Əйел өте кінəлі де, мұңды дауыспен:

	–Отырсаңызшы, – деді де орыс тұрмысындағыдай жасалған ортадағы дөңгелек үстелге енгізіп қойған орындықтың біреуін шығарды. Өзі барып бөлменің шетінде тұрған ағаш сəкіге жайғасты. Сол-ақ екен күйеуі де келіп жанына отырды. Екі кештің арасында келген қонақ – Арслан жан-жағына сағынышпен қарап, қолын беліне тіреп, талтайып тұрды да біраздан соң барып əйел ұсынған орындыққа аяғын айқастырып отыра кетті.

	Үшеуінде де үн жоқ. Үшеуінің ойы үш жақта...



	Əйел мен күйеуі қорқыныштан өліп барады.

	Арслан сағынышпен шаңырақтың əрбір бұрышына, еденнің əрбір тесігіне қарайды. Ол үшін мына екі міскін жоқ сияқты. Олар сөйлемесе де қабырғалар тіл қатып, əкесінен қалған дүние-мүлік сайрап тұрғандай. Бір замандағы əкесінің жұртты таңдандырған үлкен кітапханасының кітаптарындағы ғұламалар төрде тізіліп отырғандай... Əкесінің маңдай терімен салдырған үйі иесін танып зар жылап тұрып амандасқандай.

	Жан дүниесі езіліп өткені есіне түсті... Бұл үй – құпия сырдың қоймасы...



	Қарқаралы өңірінде ХХ ғасырдың басында, одан да əрі ХІХ ғасырдың екінші жартысында терістік ендігімізді алып жатқан Орыс империясының отарлауы басталды. Бодандықтың қыл бұрауы тасталып, байтақ жерді өзгелерден бұрын басып алуды ойластырды. Жанталаса ұмтылды. Алдымен ібірсібір жақтан айналып өтіп терістікте жатқан Түмен, Қорған, Омбы қалаларынан шыққан қайыс белдікті, штыкты мылтық асынған казак солдаттары Ертіс, Есіл өзендерін жоғары өрлеп лек-легімен келіп жатты. Қос өзеннің сағасына ірі бекіністер салды. Сайын далада малын бағып, кейбірі ауылдарда егінін салып жайбарақат өмір кешкен кеңқолтық қазақтарды сусыз, шөлейт кеңістікке ит қосып қуды. Көнбегенін тұтқынға алып итжеккенге айдады. Бара-бара орыстар орталық Сарыарқа жеріне дендей еніп түпкірледі.

	Солдат легінің соңынан ілескен ішкі Ресейден, Еділ бойынан жерге таласып, қырқысқан орыс мұжықтары «переселен» деген ат жамылып, көктемгі тасқын судай ағытылды. Ақ патшасы жаңа қонысқа көш түзеген переселендерге

	«ең тəуір, құнарлы жерге» деген айрықша белгісі бар рұқсат қағазды құлаш-құлаш тегін үлестірді. Əр переселенге соқасайманға, кіре пұлға деп арнайы жəрдемақы да төлеп отырды. Сол переселендердің соңынан Еділ бойынан, Қазаннан сауда жасап үйренген татар бақалшы саудагерлері ілесіп келді. Бір ғажабы арғы ғасырдың аяғына таман ішкі Ресейден ауып келген орыс переселендері жолдағы кенді қала Қарағандыға, қиын шахта жұмысына ат басын ірікпей, сол заманда ну тоғайға малынып тұрған Қарқаралы, Шыңғыстау жағына ұмтылған. Тоғайы киіздей, сарқыраған ағынды өзен бойына босып келіп қоныс тепкен орыс переселені жылдам ес жиды. Ен байлыққа гүп есте түсті. Мəйегінен майы тамған құт өлкеге табан іліктірген қаратаяқтар жылдам байып шыға келген. Тіпті бірер жылда көше алмай қалған.

	Əбден байып, қаржылы болып алған əлгі мұжықтар ішкі Ресейге тамыр-танысына хат жазып: «Көшіп келіңдер! Батпан құйрық мұнда екен», – деп алыстағы ағайындарын шақырып əлек. Көп уақыт өтпей-ақ қазақтың ең шұрайлы, қонысқа ыңғайлы жерінің бəрін орыс переселені иеленіп үлгерді. Бірін-бірі «мырза», «князь» деп көтермелеп сөйлеуге дағдыланды.

	Ерте байып, жылдам көтеріліп Қарқаралы жеріне қыштан сарай салғызған орыс байларынан дүлей ұрпақ өсіп жетілді. Жаңа переселен өкілдері баяғы қызыл төңкеріске қырғидай тиген ақтың генералы Корнилов осы Қарқаралының түлегі болатын...

	Ұлы Отан соғысында немістермен жан аямай шайқасып, ақырында тұтқынға түсіп, мұздай судың астында азаппен жантəсілім еткен генерал Карбышев осы Қарқаралыда туыпөскен. Карбышев, Корниловтар дүниеге келіп, есейген, солардың ізі түсіп, үні сіңген сары қыш үйлер əлі күнге дейін Қарқаралы қаласының желкесінде, шеті мүжілмей, көркем қалыбында тұр.

	Сол заманда тентіреп келіп жұмақтай жердің төріне жайғасып байып шыға келген орыс шаруасы, құлаққа айналып, қызыл қыштан үй сала бастайды. Берісі Омбы, арысы Түменнен алдырған қызыл қышты қалап жатып «Осы өлкеге тамырымды тереңге жіберем, тұқымымды ең болмағанда мың жылға мекендетем», – деп орыс алпауыты тəуекел еткен сияқты.

	Орыс переселендеріне ілесіп қазақтың су тегін мал терісін, жүн-жұрқасын жинап, сауда жасауға бақалшы татар малайлары да жеткен. Ауыл-ауылды аралап, сықырлаған көне арбалары ырғалып қазақтың іргесіне кеп:



	«Тері, жүн, түбіт кімде бар?

	Айна, тарақ, менде бар...», –



	деп өлеңдетіп шіреніп тұрады екен.

	Қазақта не көп о заманда сойылған малдың терісі, көктемгі, күзгі күземнің жүні көп. Татар саудагерінің арбасына тау ғып арттырып береді. Мал терісі мен жүніне бақалшы неме қазаққа бірер кілə қант, жезден соққан жүзік, ине-түйреуіш, айна-тарақ, опа-далап ұсынады. Жылтыраған жезді көрген қазақ малшысы «Алтын ғой мынау! Күнге жалт-жұлт етіп көзді арбайды, бəтшағар», – деп таңданады. Тау ғып үйген мал терісіне бірер түйреуіш, айна-тарақ алғанына мəз.

	Сол бақалшы саудагердің бірі – Қарқаралы өңіріне «ақшамен самаурын қайнатқан» деген атақпен қалған Акметов деген татар еді. «Переселеннің» соңынан жалғыз-жалпы келген татар бес-он жылда салдырлаған арбасын малайға айдатып, қара басы пəуескемен жүретін көпеске айналып шыға келді.

	Пəуескеден түскенін айтсайшы!

	Кеудесінде күміс түймелі жилет, ақ көйлегінің жағасы қақайған.

	Аяғында сақтиян сықырлауық етік. Қолында алтын сапты асатаяқ.

	Басында қаражасыл масаты қалпақ. Еңіретіп қойған жирен мұртын əлсін-əлсін ширатып қойып, «Əй, қазақлар, бес кілə қант пен үш кілə сабынға құнан өгіз!... Берсең – міне, бермесең – өз жөніңе», – деп қарап тұрғаны. Бара-бара шіреніп пəуескеден түспеуге айналады. Ортасында жақсы-жақыбайы бар, жалбағай тонды қазақтар жік-жапар болады.

	«Түсіңіз, түстеніңіз, сыбағаңыз əзір», – деп қолтықтап түсіреді. Акметов сықырлауық етігімен қаздаңдай басып бара жатып, «Қазақлар, мені бұдан былай «мырза», – деп атаңлар» – дейді. Қазақ қашанда лəббай ғой, «Мырзаке, малжанның амандығын сұрасып, қона жатып кетіңіз. Сіз түсіп шыққан үйдің көршілері тұз жаласын қызғаныштан», – деп дауырығысады. «Қона жатуға уақытым жоқ, түстенем де шығам. Ал шын тамыр болғың келсе – Қарқаралыдан қарағайдан қидырып үй салып жатырмын, соның көрімдігі не үйір жылқыңды байла», – деп кісімсиді татар-бақалшы. Пейілі жомарт қазекем онымен достасуға ұмтылады. «Есімі Қарқаралы дуанына жайылған Акметов көпестің тамыры, ауыз жаласқан досы», – деген сөздің өзі өміріне азық емес пе! Қыр қазақтарына қыр көрсетуге жетіп-артылмас па!

	Сол заманда Акметов көпес қазақтың жүн-жұрқасын жинап, берісі Қазан, арысы Еуропа арттырып, араға делдал ұстап, сұмдық байиды. Байығаны сонша – өзі семіздіктен пəуескеден түсе алмай қалады, ол жайында «ақшамен самауыр қайнатқан», – деген аңыз осы тұста тарайды.

	Қарқаралының бас көшесіне, Қажы ата салдырған мешіттің қарсы бетінен дөңестің үстіне баласының баласына мұраға қалатындай етіп, қарағайдан қиған сегіз бөлмелі, қос қабатты, астында жертөлесі бар, жасыл шатырлы үй салдырады. Оның ұстасын Қазаннан алдырады. Əлгі ұстаның тілі тас жаратын. «Талай байбатшаға, ханзадаға ағаштан қиып салған үйім үрім бұтағына кетеді... Жер теңселсе – теңселмейтін, ібір-сібірдің боранына сыр бермейтін үйімнің салтанаты ерекше болады. Ағашын жалғыз жаңқауықтан танимын. Ағашынан үйдің «өмірін» болжаймын...», – деп мақтанатын қазақтарға.

	Уақыт өте жасыл мақпалдай түрленген Қарқаралының төріне көрген көзді қызықтыратын ағаш үй орнайды. Өткенкеткен жұрт ағаш бөрененің шайыр исіне елтиді. Бір-бірімен қиылысып түскен жігіне тамсанады. Ұста кепкен бөренені бір-біріне қиыстырғанда екі араға, жапсарына жылқы қылын салады екен. Бірер тəулік өте əлгі қылды тартып көргенде қыл үзілсе – қуыс қалмағаны. Үзілмей шыға келсе – қуыс қалғаны. Бөренені қайыра көтеріп, қиылысар жапсарын жонып қайта отырғызады. Сонда барып тартқан қыл үзіліп шығады. Қолы алтын, шебердің аты – Айтуар еді. Салған үйінің ақы-пұлын алған шебер еліне қайтты. Алғашында «Айтуар салған үй» аталып жүрді де, заман өте ұстаның аты мүлдем ұмтылды. Төбе басында, жел өтінде жұмыртқадай үй қалды. Қазақтар ол үйді – Акметовтың үйі деп атай бастады. Көпестің аты – Калимулла еді.



	«Семіздікті қой көтерер» деген сөз бар. Баяғы осы елге сықырлауық жайдақ арбаға жауыр ат жегіп келген татар бақалшы келе-келе семіздіктен пəуескеден түсе алмай қалды. Ел шетіне қоңыраулы қос ат жеккен, желдей ескен пəуеске көрінсе болды жұрт қарбаласқа түсетін. Бірі шапанын иығына жүре іліп, көпестің алдына шығып; «Мырзеке, біздің үйге түсе қалыңыз!.. қымыз сапырулы!.. қазан асулы!..», – деп бəйек болатын. Енді біреулері қаптап қойған жүнін, терісін саудагерге көрсетуге құлшынатын. Қос алақанын ысқылап:

	«Береке басын бұра гөр! Қыстайғы, жаздайғы бейнетіме сөлкебай тисе, шала байып шыға келер едім», – деп дəмеленеді. Олар есін жиғанша көпестің жəмшігі кеңірдегін созып «Кім бар-ау!», – деп даусын соза айқайлайтын...

	Осылай жылдар өтіп жатты, Акметовты дəулетті де, сəулетті етіп, оның жиған əрбір дүниесін жырдай айтып қыр қазақтары жүрді.

	Көпестің алты қыз, жалғыз ұлы болды. Өзі түгіл бес биенің сабасындай сары əйелі де, балалары да қазақшаға судай екен. Көздері аспанкөк, жирен шаштары тобығына түскен қыздарын орыс пен татар елінің бай-манаптары арнайы келіп құда түсіп алып кетіп жүреді.

	Алты апасының соңынан ерген жалғыз тұяқ, ізбасардың аты – Арслан болатын. Ұйықтаса ағаш үйдің ортасына құрылған зипка-бесікте тербеліп, оянса əпкелерінің қолынан түспей өсіп келе жатқан сəби көпестің өмірінің бар мағынасы, көңілінің қызық тойы еді. Қырдан келген қазақ тамырлары сол баланы сылтауратып тай-құлын, қозы-лағын атап, қолында барын алып кетіп жататын. Маңайындағы кедей-кепшіктің баласымен асық ойнап, Қазаннан алдырған молдадан тіл сындырып əке-шешесінің атын ағаш үйдің бұрыш-бұрышына ойып жазып жүріп ер жетті.

	Əкесі Омбыдағы бір бай саудагердің қызын айттырып алып беріп, «келін түсірдім, енді қызығын көрем» деп жүргенде май басқан жүрегі жарылып өлді.



	Жалғыз ұл анасы Ғақлияның жөн-жоба көрсетуімен əкеден қалған саудагерлік кəсіпті жалғастырып, қыр қазақтарының досына айналды. Соры қайнағанның сол таңдап алып берген татар əйелінен он жыл күтсе де перзенті болмады. Сонда да сыр бермей əкесі құсап қампайып дəуренін сүріп жүргенде заман өзгерді. Қызыл төңкеріс келді қазақ даласына...

	Орталықта, терістікте жүріп жатқан астаң-кестең дүрбелең қиыр далаға бірде қылыш асынған ақтың əскері, келесіде орысшалап боқтық аралас сөйлейтін қызыл болып келді... Келген сайын «малыңды бер... көлік бер.. салық төле», – деп қуыратын. Баяғы жайбарақат, мамыражай заман күрт өзгерді.

	Акметовтар əулетінің де дəурені өтті...

	Алдында ғана, осы төңкерістен бірер жыл бұрын қазақтың байларына еліктеп: «Бəйбіше бала таппады, ұрпақсыз өтетін болдым, тоқал алам», – деп алармандарын жіберіп Мүсілім деген шаруаның ел аралап жүргенде көріп қалған, жас қызын атастырды. Бойжеткеннің аты – Хадиша еді. Атастырған жері бар екен. Акметовтың жалғызының көзі түсті дегенді естіп Мүсілімнің ағайындары «Мүсеке, басыңызға бақ қонағалы тұр. Хадишажан бай татардың жиып кеткен дүниесіне күмп етеді. Бара бір ұл туып берсе, сол дүние сіздікі деңіз. Бəсібектің баласымен батаны бұзып, өткізген қалыңын қайтарыңыз, оны көпестің ұлы-ақ төлейді...», – деп ағайыны өзі жуас Мүсілімді асықша иірді. Ол болса күндіз күлкісі, түнде ұйқысы бұзылып, бата бұзуға Құдайдан қорқып, бесігінен атастырған Бəсібектің ұлын аяп Арсланның жіберген айтшысына жауапты кешіктірді.

	Хадиша болса анасының айтуымен жеңешесінен естігеннен-ақ есі кетті. Өзі кедейшілікте өскен соң ба, байдың жалғызы дегенге көз алдына күні-түні ел жыр ғып айтатын Қарқаралыдағы Акметовтың ағаш үйі елестеп, қашан құдалар келер екен деп елеңдеумен таң атырып, кеш батырды.



	Кəмшат бөрігінің үкісі бұлғаңдап, қыжым бешпентінің белін қынай буып, қасына құрбыларын ертіп ауылдың маңындағы қырға күн сайын бір шығып келуді əдетке айналдырғалы қашан. Қыздарға білдірмей алысқа күн салып қарап-қарап қояды. Қыбыр еткен жан көрінбейді ерегескенде.

	Сөйтіп əкесі екеуі екідай болып жүргенде Акметовтың баласының айтшысы жетті алқынып. Өзі жуас Мүсілімді жүндей түтті. «Қызыңды бермесең біздің Байеке барады да көрші ауылдағы пəленшекеңнің қызын айттырады. Оған қарсы келер кім бар. Тек бай қызыңды ұнатып қалған соң дымымыз құрып тұр. Бір жауабын бер...», – деп тұқыртты. Хадиша болса есіктің жапсарынан сығалап əуреленді. «Пəленшекеңнің қызын айттырады», – дегенді естігенде жүрегі тарсылдап қоя берді, айлар бойы армандаған күллі қиялдары көкке ұшып бара жатты. Əкесі абырой болғанда:

	–Осы сенбіге ағайынның басын қосып ақылдасайын, бесік құдамен байланысып бір жауабын берейін, – деп екіұштылау жауап айтқан болды. Шабарман отырған жерінен қамшысының сабына сүйене атып тұрып есікке беттеді. Қос есікті шалқайта ашып қалғанда тың тыңдап тұрған қыздың басына сарт ете түсті. Хадишаның ұяттан өртенген беті мен ағаш есіктен ісініп кеткен маңдайының шодыры бірдей қызарды.

	Шабарман атына қонды...

	Ата-анасы қызының ісінген маңдайына қарауға шамалары болмай ағайындарына қарай жүгірді...

	Шекесі шодырайып кетсе де көңілінде үміт оты жанып, қуанып кеткен Хадиша жеңешесінің отауына қарай жүгірді... Ел боп-жұрт боп жүріп Бəсібектің баласымен болған бесік құдалықтың құнын төлейтін болып келісіп, бұзды. «Бесіктен айттырған қалыңдығымды бермеймін. Араға түскеннің қолында өлем!», – дейтін Бəсібектің мондыбас ұлы ма? Баяғыда көш кезінде бір көрген қалыңдығының жанына барып сөйлесе де алмаған. Тек əкесі ғана бір заманда қыстаулас болып отырғанда қатар туылған ұл мен қызды айттырып қойғандарын еске алып, Мүсілімді көрген сайын «құдақұда» деп əзілдескен болатын. Осыдан бірер жыл бұрын биелері егіз құлындап, қой-ешкілері де егіздете тауып, қатар өсіп келе жатқан қос ұлы шөп шауып, қора салуға жарап қалғалы құдасы қайта есіне түскен.

	Бəсібек Мүсілімнің үйіне оңашалап келіп Хадишаны көрген, артынша күйеу болатын ұлы – Жазбегінен қалыңдығының құны деп бір ірі қара мен құлынды бие, бес-алты қойешкі айдатып берген. Соны əкелгенде «күйеубала» тұлымы жалбыраған, шикіл сары, тəмпіш танау жасөспірім қызды көрген. Өзі ержетіп қалған бала «Көке, анау Мүсілімнің қызы кіп-кішкентай, сап-сары кене сияқты ғой», – деп онша ұнатпай келді. Сол-ақ екен тетелес інісі болашақ жеңгесіне «Саркене» деп ат қойып, Жазбекті мазақтаудан жалықпады. Жамандай берген соң ба күйеу жігіт «Саркенені» іштей ұнатпай, өзінше алғысы келмейтін. Тіпті «қалыңдығым өсті ма екен, барып көріп қайтайын», – демейтін де. Қайта іні сі Назбектің есіне «Саркенені» түсіріп, мазаққа айналмауға тырысатын. Өзінің көзі түсіп жүрген қараторының əдемісі, сүйіктісі де бар еді. Содан да болар əкесі:

	–Əй, Жазбек аржақтағылар сенің қалыңдығыңның құнын қайтарамыз деп жатыр. Алдағы жаз сені аяқтандырсақ па деп отыр едік шешең екеуміз, – деді бір күні.

	–Не боп қапты, қызын сүрлей ме екен? – деді мінезі қырт Жазбек.

	–Ой, ақымақ, сен қатынсыз өтесің бе? – деді көкесі де қайтпай.

	–Мүсілімнің «саркенесінен» басқа қыз құрып қап па?

	Алдағы жазда біреу табылар! – деді өзінде жоқ ірілікпен.

	–Немене, қалыңдығыңды қолдан беріп, қой бағып жүре бермекпісің? – дейді əкесі қайтер екен дегендей. Сөзінің сарынында қолына қонғалы тұрған құсынан айрылып қалардай болған адамның іш күйігі жоқ.



	Оның себебі де бар, алдында Мүсілімнің ағайындары «алғандарын өсімімен қайтарады. Ат-шапан айыбын қоса төлейді», – деп бата бұзған кінəлəрінің таудай екенін сездірген. Ұлының Мүсілімнің қызын «Саркене» деп ұнатпайтынын, қарап жүрмей осы ауылдағы бір қызда көңілі бар екенін де шешесінен естіген. Содан болар бата бұзушылардың жағасынан алып, одан қалса ағайынын жиып, аттандап қарсы шықпаған.

	–Əй, шынымен Мүсілімнің қызынан күдеріңді үздің бе? – деп жымиды көкесі.

	–Иə, «саркенесін» бермесе бермесін, өзімнің қараторғайым бар соны алып беріңіз, – деп бір сырдың шетін шығарды əзілге айналдырып əншейінде түнеріп жүретін ұлы.

	Содан соң-ақ, Бəсібек Мүсілімге келісімін беріп, қалыңын өсімімен қайтаруын сұрады. Екі əкенің «бесік құдалығы» шиі шықпай, ауылды дүрліктірмей үнсіз ғана бұзылды. Ойын он бөлген істің осынша тыныш шешілгеніне əсіресе, Мүсілім риза болды. Бəрін артығымен қайтарып алған Бəсібектің де іштей өз есебі өзінде болатын.

	Бесік құданың уағдасы бұзылып, қызына бай татардың жалғызы құдаласқаннан-ақ Хадишаның шешесі Зерліқан жасауға кірісті. Күні бойғы шаруадан қолы босаса болды «Зеңгір» мəшинесінің зырылдатып құлағын бұрап, көрпе тыс, жастық тыс тігіп жатқаны. Қат-қат көрпе-төсек, парпар көйлек-көншек тігілді. Əкесі Мүсілім қыздың жасауына, тойдың керек-жарағына деп Қояндының жəрмеңкесіне сабылды ала жаздай:

	–Өзінікін өзінен аяйсың ба, жасауын жақсылап жаса, – деп қояды онсыз да домаланып, зыр қағып жүрген бəйбішесіне. Даусының ар жағында Арсланның айдатқан үйір-үйір жылқысы мен əкеліп тастаған тау-тау матасы, алтын-күмісінің буы бар қыз əкесі.

	Қарқаралының шыбынсыз жазында Егіндібұлақтың жайлауын жырға бөлеп, ауылдан – ауылға, ауыздан – ауызға əңгіме болып тарап Хадиша қыз Акметовтың жалғызы Арсланға тоқалдыққа ұзатылды.

	Əкесінің үйінен ауыл-аймаққа қыз ұзатудың ырымын жасап жеңешелерімен «Сыңсу» айтысып, «Жар-жарын» тыңдап Хадиша қыз жолға шықты. Ауыл маңына көші-қонда бұрындары бір аға-жеңгесімен қыдырғаны болмаса Хадишаның алыс жолға жүргені осы еді.

	Күйменің терезе етіп қалдырған тесігінен аймақты тамашалап келеді. Жанында отырған жеңешесі əлдебір əңгімелерді айтқан болады, оны тыңдап жатқан Хадиша жоқ. Есілдерті бай татардың баласына салып берген үш қабатты үйіне жету... Сол дүниеге иелік ету...

	Өзін солқылдатып алып келген мақпалды күймеден түспекке аяғы жерге тигенде тұңғыш рет алыс жол жүргеннен бе басы солқылдап ауырып тұрды. Қолтығынан ұстаған қос жеңгесінің демеуімен аяғын əптер-тəптер басып арманы болған ендігі құтты қонысына келе жатты.

	Жалпақ тас төселген жалғыз аяқ жолға түскенде алдарында үлкен ағаш қақпалы есік шалқайып ашық тұр еді. Арғы жағында жұрт тамсанып жүрген Арсланның əкесі салдырған Үлкен үйді көрді. Өмірінде Егіндібұлақтың жайлауы мен əкесінің қыстауынан асып ештеңе көрмеген бойжеткенге мынау үй зəулім сарай болып көрінді.

	Ағаш қақпаға жақындағаннан Сөкелай жеңешесі «есіктен оң аяғыңмен атта, оң аяғыңмен атта!», – деп сұңқылдай бастады.

	Хадиша қақпадан да, үйдің есігінен де қайтсем оң аяқты алдымен салам деп ойлаумен қалай жібек шымылдықтың ішінен шыққанын байқамай қалды. Тып-тыныш үлкен бөлмеде ешкім жоқ. Ауылда келін түссе жас қыздар шымылдықтың ішінен топырлап шықпаушы еді. Бозбалалар келіп əрнені сылтау етіп қыздарға тиісіп, у-шу болып, үлкен кісілер бір-бірінен көрімдік сұрап мəре-сəре болып жататын. Мұнда бір құлаққа ұрған танадай тыныштық. «Тоқалдыққа алған соң осылай бола ма екен? Үлкен қатыны қайда жүр екен?», – деп ойлап қойды.

	Жалғыз өзі біраз отырған соң іші пысып, əрі қызығушылығы жеңіп, шымылдықтың арасынан үйдің ішіне сығалап қарады. Айналы киімсалғышты, жұмсақ қызыл барқытпен қаптаған орындықтарға көзі түсті. Мұндай заттарды да алғаш көруі. Тек жеңешесінің əңгімелерінен еститұғын. Қызыл ала кілемдер мен текеметтер, орыстың айқыш өрнегімен кестеленген төсек жапқыштар, терезе перделер көз тартады. Шымылдық та шымқай қызыл екен. Ұстап көрді, асыл жібек алақанда сусыды. Мамық кілеммен басып келе жатқан аяқты сезді де отыра қалды. Алдымен ер адамның былғары аяқ киімінің ұшы көрінді...

	Хадишаның жүрегі атқақтап аузына тығылды... Шымылдықтың жібегін бір қолымен көтеріп ірі денелі, орысша киім киген, жирен мұртты еркек кіріп келді.

	Хадиша атып тұрып, иіле қалды. Көзін көтеруге жүрексініп, бəтес көйлегінің етегін төмен тартқылап аяғын жаба берді. Күйеуі келгенін сезіп дірілдеп кетті. Алғаш «күйеу көрсетер, қол ұстатар», – деген салт-жоралғылар болатын шығар деп жеңгелері желігіп жүр еді, күйеуі ол жағына ырық бермеді ме, жоқ Сөкелай қақылдап есік алдынан алып қалды ма.

	Бұл кісімен тек əкесінің үйіне келген кезінде бір-ақ жолы екеуін бір-біріне көрсеткен. Ұялып жөндеп болашақ күйеуінің жүзіне қарай да алмады. Есінде қалғаны «дəу сары, орыс сияқты екен...», – деп ойлағаны.

	Арслан қоянның көжегіндей дірілдеп тұрған қыздың қолынан ұстап, бауырына тартты...



	Елден келген Хадишаға қаланың тірлігі таңғажайып болып көрінетін. Бəрін есіктің алдында тұрып қақпадан асырып көз тастап бақылайтын. Қажы ата мешіті мен екі ортада ары-бері жүріп жүрген адамдарға алыстан қарап тұрады.



	Үлкен үйдің алдындағы шағын үйде Арсланның қызметшілері, құл-құтандары тұрады екен. Саудагердің бəйбішесі Нұрия соларды жұмсап, тапсырмалар беріп ала таңнан, ел орынға отырғанша тыным таппайды. Бала көтермеген соң толыса бастаған татар əйел Қарқаралының қазақ қатындарына ұқсап кеткен. Киген киімі де ауылдың бəйбішелерінікіндей. Басында кимешек, кең-мол пішілген бəтес көйлектің сыртынан пұлыш жеңсіз киеді. Жүзі сондай жылы. Осындай мейірімді əйелдің бала сүймеуі білетіндердің жүрегін ауыртатын. Қызметшілеріне де жайлы. Өздерінен ауысқан ас-ауқат, мата-сата, айна-тарақ дегенді таратып жүреді. Ешкімге тілі тиіп, ешкімді шағыстырмайды. Байын да ешбір қызметшісіне айдап салмайтын.

	Байы тоқал алады екен дегенді алғаш естігенде таңға көз ілмеді.

	Əкелері атастырып қосқанымен ерін қатты жақсы көретін. Ол да оншақты жыл тұрып, ауызын былғап сөз айтып, қабағын түйіп қараған емес. Төркінінен алыста бір сол үшін жүргендей. Нұрия екі-үш жылда бір төркіндеп татарларына барып қайтады. Олар бұған «Қазақ қатын», – деп күліп отырады. Қазақтың ортасында хандай болып жүрген күйеуінің тілеуін тілеп, бес уақ намазын үзбей, Жаратқаннан бір перзент тілеп жүр еді. Бар кінəсі – бала көтермегендігі. Алғашқы жылдары «Құда бир бирə!», – деп жүрді, кейіннен үміті азая келе бақсы-палшы жағалады, болмады. Қанша қимаса да күйеуінің ерте ме, кеш пе екінші əйел алатынын іші сезетін.

	Күндердің күнінде төсекте жатқанда Арсланы құшағына қысып жатып сырын ашты...

	–Өзім жалғыз едім, тұқымым жалғассын, тоқал алмақпын. Алыстан іздемей-ақ өзіміз үйреніскен қазақтардан алайын деп ойладым. Сені қанша жақсы көрсем де солай болды. Сен ренжіме... – деді.

	Нұрия ақылды əйел ғой:



	–Мырзам, Сіздің тұқымның өскені менің де өскенім. Сіз аман болыңыз. Мен өлер-өлгенше қызыметіңіздемін... – деп жылап жіберді.

	Əйелінің мына данышпандығы мақтамен бауыздағандай болды. Одан да аузына келгенді айтып тілдеп, үйдегіні қиратып мінез көрсеткені жақсы еді-ау. Өзі білетін татардың əйелдері сондай болатын, «мына байғұс көп жыл араласқаннан ба қазақтың қатындарының ибашылдығы мен момындығын бойына сіңіріп алыпты ғой...», – деп өз-өзінен қорланып таңға ұйықтамаған.

	Одан кейін ол жайында əңгіме болмады.

	Тек «Тоқал келе жатыр!», – дегенде жарын қимай түнімен жылады, сонда да Алладан үмітін үзбей таңғы намазында бір бала тіледі.

	Ертесіне «тағдыр салды – мен көндім» дегендей, сыр бермей күндес деп емес, келін деп қабылдап, қонақ күтумен айналысты.

	Күндесі емес жалғыз ұлын үйлендіретіндей білек сыбанып кірісті.

	Даладай дастарқан жасатып, қос қабат үйдің асты-үстіне торғын-жібек көрпелерді төсетіп тастады.

	Ораудағы талай кілім жайылды.

	Орыс форфорынан жасалған кесе-шəйнектер жайнап дастарқанға тізілді.

	Ханымдарының мына жомарттығына қызметкерлерінің пышы-пышы үдеп барып басылды да бəйбішенің кең пейілі мен еріне адалдығына қайран қалысты.

	Хадиша келіп түскенінің ертесіне таңғы шəйде оразасын ашуға дастарқан басына келіп жайғасқан Арслан, көпшікті шынтақтап жатып төменде отырған Нұрияны қасына шақырды.

	–Сенің орның менің жанымда, уақыты келгенде Хадиша да отырады осында, – деді.

	Арсланы шақырған соң жан дүниесі еріп барып, жоғарылап жанына отырды. Түнімен жас əйелінің қасында болған жары кінəлі жандай аяғын баяғыдай еркелеп, бəйбішесінің аяғының үстіне салып қойып, алаңсыз пішінде асын ішті.

	Хадиша төмен қарап гүлді шыныаяқтарға шəй құйып отырды. Баласыз үй деген қиын ғой, үшеуінің кеселерінің сылдырынан басқа дыбыс жоқ. Арслан арыстай боп төрде қос-қостан құс жастықтарды құшақтап жатыр. Екі əйелі екі жақтан үнсіз бірін-бірі іштей аңдып отырғандай.

	Ақ сəтен дастарқанның үсті толған дəмді тамақтар. Күміс жалатқан ыдыстар терезеден түскен таңғы сəулемен жарқырап көз тартады. Болыскей самауыр екі иығынан дем алып, Лепсіден алдырған сексеуіл шоғының хош иісі бөлмені алып барады. Шəй ыдыстары қойылған күміс пəтністен Хадиша өзінің суретін көріп отыр. Кішкентай саусағы шошайып, майысып шəй құяды. Сүтін қоюлап құйып бар ықыласымен күйеуіне ұсына беріп еді, орта жолдан бəйбіше қағып алып ары қарай жалғап ерінің алдына бипаздап қойды. Шəйге қосымша қуырған қырғауыл келді. Қызметшілер табақтарды арылы-берілі тасып, зыр жүгіреді. Əлдене деп жас қожəйкелерінен бірдеңелерді сұрап қояды. Олардың осы жасаған қызметтерінің бəрі Хадишаның мейманасын тасытты.

	Арслан түнде ғана болмаса күн баласы тоқалына жолай бермейді. Кеңесетін мəселені де, ақылдасатын шаруаны да бəйбішесімен шешеді. Қызметшілер де соның айтағымен жүреді. Елден келгендер де соның əуеніне төңкеріледі. Соның бəрі күндер өте іштей Хадишаның жынына тиіп жүрді.

	Нұриямен салыстыратын түр-сымбаты да жоқ.

	Оқыған татардың қызымен жарыстыратын білімі де жоқ. Болған жерден келген татардың қызымен төркін де салыстыра алмайды. Бетінен ала түсіп қайтарып тастайын десе бəле татар қатын тілі майдай, ұрысып та жарытпайды. Байына айтып өтірік шағынайын десе, байы өзімен мандытып сөйлеспейді. Тек еркектік парызын атқарады да теріс қарап қор ете түседі...

	Сонда да Акметовтардың босағасынан аттағалы Хадишаға атасында жоқ паңдық пайда болды. Айналасындағы дүниеге тамсанып қарап тоймады. Анасының жасауға деп бергендерін бөлек бөлмеге жидырып қойған, онда ешкімді кіргізбейді. Ашқанбек ұстаға жасатқан ақ сандығының кілтін шашбауына тағып алды. Жауырынынан əрең асатын бес тал шашының ұшында күміс кілт жылт-жылт еткен сайын тербеле басады. Үстіне апасы берген бар жақсысын киіп алады. Шапаны биқасап, қызылала бəтес көйлек, дүрия жеңсіз. Ақ үйдің салтанатты баспалдақтарымен сыртқа бір кіріп, бір шығады. Елден келіп ат байлап жатқандарды көрсе көздеріне түсіп қалу үшін қақпа жаққа əрнені сылтау етіп барғыштай береді. Таныстар кездесіп қала ма деп үміттенеді. Қоңыр ауылдан шыққан қойшының қызын кім танысын, тек «Мырзаның тоқалы осы екен ғой», – деп іштен ойлайды да кейбіреуі бас изеп, кейбіреуі тіпті қарамай да өте шығады.

	«Осыдан мырзама ұл тауып берейін, көрсетермін татар қатынға жағынғанды. Өздерінше мені кісі демейді ғой», – деп іштен тыртиып жүрді. Күн сайын аяғын еріне, санап басатын, басын шалқайта ұстайтын əдет жамады. «Мырзаммен олай сөйлесем, былай сөйлесем...», – деп күні бойы өзімен-өзі əлек қиялдан.

	Күндердің күнінде елден апасы келді, Қантай жеңешесімен. Олардың қақпадан енгенін байқап қалған бір қызметші əйел үйге жүгіре кірді де:

	–Жеңеше, апаңыз келді! – деп қуана жеткізді.

	Өзі иіліп тұр екен, татар қатынға қызмет еткендей. Хадиша ішінен не пəле ойлап жүрсе де, шындығында жас əрі бала емес пе хабаршының соңынан жүгіріп ала жөнелді де сыртқы есікке жақындағанда əлгінің қажейкесі екені есіне түсіп кетті. Артынан қалмай құлдыраңдап келе жатқанға бұрылып апасы мен жеңешесіне жақындағанда оларға естірте:

	–Шəлиға, шəй қамдап, қонақтарды күтуге кірісіңдер! – деп бұйрық берді. Хадишаның даусы сенімсіздеу шықса да құлы артына бұрылып қазандық үйлерге қарай жүгіре жөнелді. Құлдың құлдыраңдағанын көргенде Хадишаның бақыттан басына қан жүгірді. Өзі:



	–Апа, жеңше! – деп сағынышты дауыспен кейуана мен ілесіп келе жатқан келіншекті қапсыра құшақтады. Апасы байқұс та сағыныштан жылап жіберді. Жеңешесі көтеріп келе жатқан қоржын-қошалағын жерге қоя салып, арбиған қолдарын қанатша жайып, қайынсіңлісін бас салды.

	Дастарқан басында анасы Зерліқан сабыр сақтап, бəйбішелік танытып отырды. Ал, Қантай жеңешесі жан-жағына тамсана қарап, терезенің шілтерін, төсек жапқыштардың матасын ұстап көріп, кілемдердің түгін сипап таңданып жүрді де қойды. Енесі келініне отыр деп айта алмады. Зыр жүгірген қызметшілерді көріп жеңгесі:

	–Бойжеткен, сен тіпті ештеңе істемейсің бе? Кір-қоңыңды да жуа ма? – деп сұрады.

	–Ой, жеңеше-ай, кір-қоң болатын бұл қойлы ауыл емес қой. Біз өте таза тұрамыз. Төсек-орынды ауыстырып салып, киімімді жуып береді. Шоқпен қыздырған темірмен киімдердің қыртыстарын жазып, əдемілеп қояды. Біз жуынып, ауыстырып киеміз де бұрынғысын жууға береміз. Кірлемейді де. Сыртта монша деген бар, соған жуынамыз, – деп мақтанды Хадиша.

	–Күні бойы ештеңе істемей ішің пыспай ма? – деп ауызын сылп еткізді шешесі. Өзі байғұс үйдің, қора-қопсының тірлігінен ала таңнан қара кешке сүрсігіп жығылатын. Қантайдың күні сиыр сауып, құрт-май алып, келі түйіп, кір жуып, қора тазалаумен өтеді. Қарқаралының жайлауынан келген екі əйелге қаланың, татар байының тірлігі таң болды. Кетерде жеңешесі Хадишадан:

	–Бойжеткен, сені ұзатқалы да екі маусым ауысып қапты, бірдеңең жоқ па? – деп бүйірінен түртіп əзілдеді де, сол бірдеңенің хабаршысы қалай болатынын сыбырлап түсіндірді. Хадиша да сыбырлап өз бойындағы өзгерістерді жеңешесіне айтты. Анасы аулақтау жерде ішек-қарын тазалаған əйелдердің тірлігіне қарап тұрған. Жеңге мен қайын сіңлінің сыбырласқанынан Хадишаның сол бірдеңені көтергенін əккі жеңге сезе қойды. Əулеті күткен қуаныштан жүрегі жарыла қуанды да:

	–Əй, Бойжеткен, сен енді жирен шалды тырп еткізбейсің, үндеме. Сүйіншісін өзім алам, байыңа айтып. Ана татар қатын ертең шоланға шығады. Апа, бүгін тағы бір қонатын болдық... – деп дауыстап енесіне қарай маймаңдай басып бара жатты.

	Хадиша жеңгесінің неменеге жирен шалдан сүйінші сұрайтынын айтқызбай ұғып, ішінен «Əп, бəлем татар қатын. Енді сен маған қызмет етесің», – дегенді алдымен ойлады. Қантай жеңгесі екеуі «жирен шал» деп жүрген Арслан сол жылы қырыққа енді шыққан болатын.

	Апасы мен жеңешесі сол күні кеш батқанша тағы болып «жирен шалды» күтіп, жаңалықтарын жеткізіп, сүйіншіге: көкесіне – сəйгүлік,

	апасына – жанат ішік, жеңешесіне – сом алтыннан құйылған алтын жүзік тиді.

	Арсланның өмір бойы күткен жақсылықтың хабарынан қуанғаны сонша өзі ғана жүретін алтынды күймесімен екі əйелді Егіндібұлаққа жеткізіп салды.

	Хадишаның ағасы Жақып қараша үйдің алдына тоқтаған күймеден түсіп жатқан əйелдерді көріп атымен алыстан құйғытып шауып келді.

	–Апа, күйеужан Сізге қызметін асырған-ақ екен. Бір барғаныңызда ешкімге аяқ арттыртпайтын күймесін мінгізгенін-ай! Қадыштай барған жеріне қадірлі екен! – деп мəзмейрам болды. «Көршілер көрді ма екен?» дегендей келесі қырда отырған Тасболаттың үйі жаққа қарап қойды. Сол екі арада маңайдағы қойшы-қолаң, бала-шаға, қатын-қалаш жиналып қалды.

	Бəрі:

	–Алтын күйме белден асқаннан көрдік. Қадышжанның апасы ғой мынау, татар күйеудің пəуескесімен жеткен деп келіп қалдық, – деп тіпті масайратты.



	Жақыптың мақтанашақ келіншегі Қантай аузының суы құрып жиылғандарға Хадишаның үйінің сəн-салтанатын, қалалы жерден көргенін айтып отырды. Зерліқан бəйбіше келініне айта түссін дегендей қой демеді. Өзі базаршылап алғандарын дастарқанға төгіп, базарлығын тарата бастады. Келіні екеуі келісіп алғанындай Хадишаның бойындағы өзгеріс жайында көрші-көлемге ауыз ашпады. Өздерінше көз тиеді дегендері. Тек əрқайсысы түнде ғана күйеулеріне айтып, тиген сүйіншілерін жеткізді. Хадишаның əкесі мен көкесі де пендешілікпен сол бірдеңемен татардың байын матап алғандай өздерінше мəз болысты. Бір-біріне айтпаса да, есептерінің ойдағыдай шыққанына əрқайсысы іштей сенімді болды.

	Ал, Хадишаның өз есебі өзінде болатын...

	Оның аңдығаны – Нұрия. Кеудесін көтере, ішін алдына шығара, «Көрдің бе?», – дегендей қайқаң-қайқаң етеді.

	Арслан тоқалының екіқабат екенін естігелі есі жоқ. Негізінен өзі балажан адам болса да Нұриядан перзент болмаған соң сыртқа сыр бермей салқынқандылау жүретін. Енді Хадишаны отырғызарға жер таппайды. Қабағын бағып, ол көңілді жүрсін деп анда-санда əзіл айтып қоятын болды. Ел аралап кеткенде артына алаңдап жүреді. Бұрынғыдай Нұрияның бөлмесіне бара да бермейді. Тапсырмасы болса малайы Мақтымға айтып, тамақ ішкенде Хадишаны жанына алып отыратын болды.

	Нұрия болса дастарқан басында ері мен тоқалдың жанында отырғанымен өзін артықтау сезінетіндей. Өзіне ешкім айтпаса да мырзасының қарым-қатынасынан тоқалдың аяғы ауырлағанын білді. Өзінен жиырма жас кіші тоқалды зекімейді, түртпектемейді, сонда да сол баласындай «бəле» сұп-суық болып жүргені. «Жап-жас болып күндескенді қайдан біледі екен?», – деп ойлайтын. «Қазақтардың тоқалдары бірінші баласын үлкен əйелге береді деп естіп едім. Хадиша ханым босанса баласын мен бағармын. Ортамызда өсер», – деп іштей үміттеніп те жүретін.



	Сөйтіп жүргенде Хадишаның толғағы басталды.

	Толғағы басталғаннан Нұрияны бөлмесіне жолатпай қойды.

	Қызметші əйелдер босандырып, кіндігін кесті.

	Нұрия өз бөлмесінде «кедергі болмайын, менен сүйінші сұрар, мырза келгенде қуанышты хабарды алдымен мен айтармын», – деп дəмеленіп, аман-есен туса екен деп тілеуін тілеп жатқан.

	Кеш батқанша ешкім есігін ашпады... Қызметшілер де тым-тырыс...

	Хадишаның ұл тапқанын бұл байғұсқа ешкім айтпады да.

	Біреуінің күйеуі атқа міне ел аралап жүрген көпестен сүйінші сұрауға шапты...

	Кеш бата үйдің маңы абыр-сабыр болғанда барып Нұрия сыртқа шықты. Біреулер атын байлап, Арслан шапаны желбіреп асыға басып үйге қарай келе жатыр екен. Алдынан шығып, иіліп тұрған бұған қараған да жоқ, ішке өтіп кетті. Артынан ерген шабармандары мұны қағып кете сақтады. Əшейінде «қажəйке» деп зыр жүгіретіндер қалай тез өзгергенін байқап, тоқалдың туғанын, ұл тапқанын, мырзасының өзіне суығанын іштей сезді Нұрия. Хадишаның бөлмесіне жақындап еді Шəлиға қарсы кездесіп қалып:

	–Қажейке-ау, шүйінші, Хадиша ханым ұл тапты ғой! – деді əдеттегіше ақкөңілімен. Құл қатынның адалдығына риза болған бəйбіше сұқ саусағындағы алтын сақинасын қызметшісінің алақанына салды. Ішінен «маған да жұғысты болсын», – деп бата жасады. Бəйбішенің осынша жомарттығынан есі шыққан Шəлиға жығылып-сүрініп сыртқа жөнелді. Есік түбінде тұрып мырзасының Хадишаның бөлмесінен шыққанын күтті.

	Көзінен от шашырап, жүзі алабұртып Арслан шықты бір кезде. Нұрия иіліп:

	–Қуаныштымын, мырзам. Баламыз ғұмырлы болсын! – деді.



	Арслан мұның қолын қос қолымен қысып:

	–Нұрия, Құдай тілекті берді! – деді де сыртқа беттеді.

	Күйеуінің ақжарыла қуанып тұрғанынан күш алып Нұрия ішке ұмтылды. Сол-ақ екен іште тұрған қызметші əйел:

	–Хадиша ханым ешкімді кіргізбе деген, – демесі бар ма.

	–Мен бөтен емеспін ғой, мен де анасымын ғой, – деді Нұрия даусы құмығып. Сонда төр алдындағы болыскей кереуетте жатқан Хадиша басын көтеріп:

	–Сен анасы емессің. Баланы тапқан мен. Мен ешкіммен ұлымды ортақтаспаймын! – дегені даусы шаңқ-шаңқ етіп.

	Нұрия не істерін білмей табалдырықта тұрып қалды. Өмірінде мұндай қорлық көрген емес. Көмейіне тас тығылғандай болып қысылып, көзінен жас парлады. Аяғын артқа қарай ақырын басып, кейін шегініп кетті де Хадишаның жатқан бөлмесінің есігін жапты. Ұзын дəлізбен түпкірдегі өз бөлмесіне жеткенше омырауын жас жуды.

	Ақымақ Хадиша сол күннен бастап өзі де қисық көздері атысып, жер бетінде бала тапқан жалғыз сол сияқты маңына адам жуытпай қойды. Қырқынан шыққанша қызметшілерінен өзге үлкен үйге бейсауат адам кірмеді. Ақ үйдің ат үзілмейтін кермесі де «Мырзаның ұлы қырқынан шыққанша баруға болмайды екен» дегеннен босап қалды. Тек Хадиша ғана үш қабат үйде қошқардай ұлын емізіп, салтанат құрып жатты...



	Бейшара Нұрияның көрері əлі алда екен.

	Бір күні қызметші əйел «Сізді мырза сыртқы тамға көшсін деп кеткен болатын», – деп көрпе-төсегін далаға қарай таси бастады.

	Сөйлесейін десе Арслан қырға шығып кетіпті.

	«Бұны шығарып жүрген сен бе?», – деп барайын десе Хадиша босағасына жолатпайды.

	Бар бəленің пітенедей болған, бойы бір қарыс, үндемей жүріп арамдығы қырық қарыс Хадишадан келіп отырғанын білсе де қарғап-сілемеді. Қызметші қатынға «Мырзам келмей, мен ешқайда көшпеймін», – деді де сырттағы шаруаларын тындырып, сол бəленің өзінен де, баласынан да аулақ деп бір Құдайға тапсырды. Өзінің адалдығы мен ешкімге жамандық тілемейтін мінезімен сабырлы жүріп байын күтті.

	Баласы қырқынан шығарда Арслан келді артынып-тартынып. Ресей асып келсе керек, керуені жүкті екен. Қайда баратыны жайында бұрынғыдай ақтарылып Нұрияға тіс жарған жоқ болатын. Келген күні қабағы қырындау бай бəйбішесіне сөйлесуге ыңғай бермеді. Ертесі де солай... арғы күні де... Төртінші күні баяғы қызметші тағы келді «Мырза сізді ана тамға көшсін», – деді», – деп.

	Нұрия шыдамай кетті, қонақ бөлмеде демалып жатқан он бес жыл отасқан жарының бетіне қарап сөйлеп тастады:

	–Мырзам, менің не жазығым бар еді, сыртқа шығарып жіберетіндей. Құдай берсе мен де туар едім-ау. Бірақ мен Сізге адал емеспін бе?! Балаңызды бағысып, жаныңызда жүре беретін едім ғой. – деп.

	Басын жастықтан көтерген Арслан ештеңе деген де жоқ, тек алтын жалатқан пенсінесін көзінен алып, əйнегін қолорамалымен сүрте берді. Аздан соң орнынан тұрып сыртқа беттеді.

	Оның үндемегені – Нұрияға тағар кінəсінің жоқтығынан, тоқалға жасар амалының жоқтығынан екені белгілі еді.

	Нұрия жер бетіндегі жалғыз жанашырының өзін жазықсыздан-жазықсыз үйінен шынымен қуып шыққанын ұқты. Сүйретіліп жүріп киімдерін жиып, сүйретіліп жүріп заттарын түйіп бір кезде осы босағаға сонау татар елінен келген Нұрия сұлу шөкімдей боп шығып бара жатты. Қолын бір сермеп кетіп қалатын төркіні де алыста. Онда да кім бар дейсің мұны қорғайтындай. Баласыз əйел – панасыз əйел. Күйеуге де қадірсіз, ел алдында да беделсіз. Есік алдындағы қызметшілердің жер тамынан бір бөлме тиіпті. Сол түні түнімен намаз оқып, көз жасымен күңіреніп күллі əруақты оятты... Ақырын бір Алла тапсын деп барып таң ата көз ілді.

	Нұрияның жан жарасын түсінгендей иттер де ұлып шықты түнімен...



	Арслан мен Хадишаның бар қызығы ұлдары. Құран аудартып жатып атын – Тауфиық қойды. Екеуі еркелетіп «Таупан» дейді. Қызметшілер мен туыстар да кейін Таупан атап кетті.

	Хадиша үшін жер бетінде Арслан мен ұлынан басқа пенде жоқ. Қалғандарының бəріне өздерінің құлы деп қарады. Ешіммен сөйлеспейтін, дүниеде не болып жатқанынан хабарсыз еді. Жаны жайланып, көңілі аспандап жүрді...



	Хадишаның жаны жайлы болғанымен заман жайлы емес еді...

	Арсланның қанатының астында жүрген жас тоқал қырдағы елде ақтар мен қызылдар дегеннің алысып жатқанын білмейтін. Елде бəлшебек деген шығып белсеніп кешегі қожайынына ақырып, байлардың малын тізімдеп, ағайындыларды араздастырып жатқанын да естімеді. Бірақ жамандық жатушы ма еді, күндердің күнінде ауылдан Жақып көкесі келді. Жиенін қолына ұстап, қайта-қайта құшырланып иіскеп отырып сапарлап кеткен Арслан келгенше қарындасына талай əңгіме айтып тастады.

	–Елде төңкеріс болып, кедейлер көсемдік жасап, байлардың мал-мүлкін тізімдеп жатқанын да саған күйеу айтпай ма? Келген-кеткеннен де ештеңе естімедің бе? – деп таңырқады аңқылдақ ағасы.

	–Ол кісі артық-ауыс əңгіме айтпайды. Елден де ешкім келе бермейді, – деп міңгірледі Хадиша.

	–«Өкімет жалшыныкі. Байлар бізді жеп байыды, енді сол табысын орта қазанға құйсын», – деп ауылдағы Табын, Жасандар бүгінде белсеніп бəлшебек болып жүр. Тапқа бөлінеміз деп Ағабек байдың үйір-үйір жылқысын тартып алды. Бəйбішесінің он екі қанат ақ үйдегі мүлкін қызыл отау дегенге береміз деп көшіріп əкетті. Ауыл азан-қазан боп, Ағабектің ұлдары қалған малын шекара асырамыз деп түнделетіп шығысқа қарай көшіп кетіпті», – дегенде қарындасының қорқыныштан денесі дірілдеді. Сол сұмдық, бəлшебек деген тізімдегіштер өз үйлеріне де келе жатқандай шошыды. Есік ашпаған қыз қалпында қырықтан асқан «жирен шалға» тиіп əрең жеткен үш қабатты үйін келіп тартып алатындай болды. Ағасының ойында түк жоқ əңгімені сапырып отырғанда көпес күйеу келді. Масаты қалпағын қолына ұстаған қалпы есіктен еңкейіп кірді. Төрде ұлын алдына алып отырған қа-

	йынағасын көріп:

	–Жақа, қашан келіп қалдыңыз? – деп жымиған болды қос қолымен қайынағасы Жақыпқа ұмтылып. Бірақ қаны қашып, түсі бозарып тұрды...

	Соңғы кездері жирен шалының қабағы түсіңкі, дастарқан басында ауыз ашпайтын болған. Хадиша екеуі-ақ отырып ішкен тамақ та батпай ма, жоқ Жақып айтып отырған сұмдықтардан іштей шошып жүр ме?!

	Нұрия байғұс дастарқан басы түгіл, үлкен үйдің босағасына жолаттырылмай қойғалы қашан.

	Жақыптың алдындағы бала өз əкесіне ұмтылды. Аяғын бір-екі басып əкесінің алдына келіп жайғасты. Қызметшілер қаннен-қаперсіз баяғыдай зыр жүгіріп қызметтерін жасауда. Ағасы мен еріне қоюлап шəй құйып отырған Хадишаның бұл жолы баяғыдай мейманасы тасып мастанбады. Бір үрей жүрек басына топталып алып, денесін дірілдетті. Себебі, манағы өзіне айтқан сұмдықтарды ағасы еріне айтып жатыр еді. Арслан бұл жағдайлардан біраздан хабардар екенін мəлімдеді. Содан соң екі еркек əңгімені сыртқа шығып оңаша жалғастыруға кетті. Баласын емізіп отырған кішкентай сары келіншек бір сұмдықтың жақындап келе жатқанын жан дүниесімен сезді...



	Арслан үйге кіріп кеткенде аулада Жақып Нұрия бəйбішемен кездесіп қалды. Баяғыда Хадишаны түсіргенде құдалыққа келгенде өздерін арқа-жарқа күтіп, үйіне күндес емес келін түсіріп жатқандай шабылып жүрген бəйбішені көргенде шын риза болған еді. Содан келіп-кеткеннен құдағиын сұрағандай сұрастырып жүретін, «Ойпырай, сондай пейілі кең екен», – деп отыратын. Анасы Зерліқан да «Қадышжанның енесі сияқты», – деп риза болатын. Өзі ақкөңіл даланың қазағы:

	–Оу, бəйбіше, Сіз үйде екенсіз ғой, көрінбегенге төркіндеп кетті ма десем, – деп келіп қос қолдап амандасты. Тоқалдың ағасының адал жан екенін білетін Нұрия:

	–Амансыздар ма, құда-құдағилар қалай, ел-жұрт аман ба? – деп жатыр.

	Кеше келгенде Жақып Нұрия бəйбішені сұрап еді, қарындасы бірдеңе деп жауап берді. Жөнді естімеген соң қоя салған еді. Үйге қарай бұрылғанда есік алдында тұрып қаладағыларша алдымен бəйбішені өткізгісі келген еді. Ол кісі:

	–Ой, Жақа мені мына үйге бөліп қойған... – деп міңгірледі де жер тамға қарай бұрылды. Бəйбіше қарындасын жамандамаса да, бір ұятты істің болғанын сезген Жақып үйге қайта кірді.

	Əкесі Мүсілім жуас болғанымен Жақыптың мінезі бар еді, əрі жөн-жобаны да жақсы білетін. Ағайынның мəслихаты болса бір сөз тиетін үлкендігі де бар еді. Дəл мына жерде де мəселені айтқызбай-ақ терең түсінді. Сенекке саптама етігін тастай сала төргі бөлмеге өтті. Бөлменің ортасында тұрып:

	–Қадиша! – деп айқай салды.

	Өзін қашанда «Қадышжан», – деп отыратын ағасының мына даусынан жас əйел шошып кетті. Онсыз да кешелі бері үрейде жүрген тоқал «бəлшебек дүниесін түгелдеуге келіп қалған екен», – деп ойлап өз бөлмесінен баласына да қарауға шамасы келмей атып шықты. Бір бəле келсе келген шығар, көкесінің түрі бұзылып кетіпті.



	–О, не көке? – деді дір-дір етіп.

	Арғы жақтан Арслан шықты тілеп алған жалғыз ұлын құшақтап.

	–Кім бəйбішені қораға бөліп шығарған? – дегенде барып есін жиған Хадиша ішінен «Құдай-ау, соны да сөз етіп, Арсланнан ұялсашы», – деп ағасын кіналағандай болып, күйеуінің жанына жақындап, міз бақпай:

	–Біз! – деді.

	–Бізің кім? Сен бе, күйеуің бе? – деді ағасы да қайтпай. Дүниеқоңыз, арсыз тоқал бірдеңе дейін деп еді, күйеуі қайынағасынан ұялғанынан тоқалын итеріп бөлмесіне кіргізіп жіберді. Өзі көзімен жер шұқып тұрды...

	Хадиша «Сол сорлы үшін де сонша айқайлағаны несі?», – деп ішінен ағасын жазғырып, өзінше көкесінің сол қылығы үшін күйеуінен ұялғансып барып қолынан ұлын алды. Қарындасының безірейген түрін ұнатпаған ағасы:

	–Бəйбіше деген қазақта үлкен үйде отырып, тоқалдың тапқан балаларын бағып, байының оң тізесін басып отыратын. Татар мен орыстың салтын білмеймін. Оларда да Құдай бала бермеген мүскінді қораға шығарып жібермейтін шығар. Құдайдан қорқыңдар, оның да көз жасы бар. Əне, сорлыны жеп байығанды заман талап жатыр. Сондай күн əркімге түседі. Арыслан, шырағым сені тектінің тұқымы еді, перзент көрмей сорлап жүр деген соң жалғыз қарындасымды атастырған жерінен бата бұзып, тоқалдыққа беріп едім. Бəйбішені де көргеннен көңілім толған, күндестік жасайтындай көрінбеген. Мыналарың сұмдықтың басы болды... – деді де пешпентін қайта киіп, тарсылдата басып сыртқа беттеді. Кермеде тұрған атын өзі шешіп мінді де артына бұрылмаған қалпы тартып кетті. Сол түні Жақыптың қаладағы танысының үйіне қонғанын, не бірден ашу үсті қырға тартқанын ешкім білмеді...

	...Қырда бұл күндері жұрт дүрлігіп жатыр. Əңгімелерінің атымы жаман. «Жер – халықтыкі, мал – батырақтыкі. Байлар артық мал-мүлкін кедей-кепшікке бөліп береді екен. Оны

	«кəмпеске» дейді екен деп желігіп жүрді. Түбінде бағынбаған байларды жер аударады екен деп сыпсыңдаушылар да болды. Белсенділер ауыл-ауылға «Қызыл отау» дегенді құрды. Оған желіккен жастар мен жасамыстар жазылып, күнде ойын-сауық жасап білгенін істеп жатты. «Сауат ашу» деген шаруамен айналыспаққа біраз жұртты жиып алады. Күнде жиналыс...

	Жиналысқа барып келген келін-кепшік өнер шығарып, қалада тұрамыз, кəлектіп дегенге топталамыз деп желікті. Байлардың небір сұлу қыздары мен тоқалдарын белсенділер əйелдікке алып жатыпты деген сыбыстар шыға бастады. Молданың да күні қараңданды. Мешіттердің есігі тас бекітілді... Жұрт ораза ұстап, намаз оқудан қорқатын болды.

	Арслан қырға шығуды азайтып, енді қырдан қалаға келгендерден сыр тарту үшін үйіне шақыртып алатын болды. Ел ішіндегі жаңалықтарды солардан естіп отырды. Өзі көп уақытын əкесінен қалған кітапханада өткізеді. Ара-арасында Ресей асып келеді. Петрбор мен Қазандағы татар ағайындары соңғы жылы қатынауды қойды. Өзі өткен күзде барып қайтқан. Онда ел іші тыныш еді. Бүгінгі əңгімелерді естісе жаны түршігеді. Содан биылғы жаз жанын жеп, қанын ішіп өтіп жатыр.

	Əйелдері де бірдеңенің тықырын сезгендей дымдары шықпай жүр. Ұл тауып бергелі үлкен үйдің ханымы болып алған Хадишасы күйеуінің қабағын, келген-кеткеннің аузын аңдып жүр. Ал, Нұрия бес уақыт намазын оқып, ол аздай түні бойы кітап оқитын болып алды ма əйтеуір шамы сөнбейді. Айтпақшы, Нұрияны Жақып өздеріне ренжіген соң қайтадан үлкен үйдегі бөлмесіне көшірген. Жақсылықтың қайдан келгенін сезген бəйбіше тоқалға ағасының адалдығы, адамгершілігі үшін ғана Хадишаға кек сақтамаған. Ал, жастайынан қосылған Арсланның Құдай перзент берген бақытты шағында мұны сыртқа тепкені жанына қатты батып, ішінен дық сақтап жүрген болатын.



	Бір күні Арслан түн ортасында баяғыдай Нұрияның төсегіне келді... Өзінің өмір бойы күткен баласын туып берген ақымақ тоқалдың алдында əлсіздік танытып сүйікті жарын сыртқа шығарғанына кешірім сұрағандай бауырына басып, ұзақ сүйді...

	Ештеңе деп сөз айтпай-ақ бір-бірін түсінді.

	Екеуі таң атқанша сырласты. Арслан заманның жаман болып бара жатқанын, өздеріне де қауіп барын айтып, көрген-білгенін жайып салды. Əкесі мен шешесі қатар өліп елінен жырақта жүргенде жансерігі болған Нұрияның ақылына, шешімталдығына сенетін көпес көңілінің түбіне тығып жүрген бір сырын да жасырмады.

	–Нұрия, менде бір ой болып жүр. Байлардың мүлкін конфискациялау тықыры бізге де келуі мүмкін. Іштей əзірлікте жүрейік. Қапы қалмайық. Қолға ілінетінді алайық, тамаққа ауыстыруға болатынын ойлайық. Өткенде Қазандағыларға хабар бердім. Екі əйелің мен балаңа қарасатындай жағдай бар деді. Ертең Хадишаға ескертіп қоямын, – деді.

	Арслан осы ойын жайлап Хадишаға айтқанда тоқалы бірден суынып:

	–Мен ешқайда кетпеймін, Таупан екеуміз осы үйде қаламыз. Қызметшілер бар, баламды өсіріп отыра берем, – деп азар да безер болды.

	«Мүлікті тəркілейді, тоқалдарды тартып алады», – дегенді, байы кетсе, қызметкерлердің де бетімен кететінін ұқпайды-ау, ұқпайды. Есіл-дерті дүниесі тіреліп тұрған үш қабатты үйдің байлығы.

	«Жирен шал кетсе кетеді де татар қатынын алып, мен үйін басып қалам, бірдеңе десе артыңда ұлың бар, соған қалады деймін, мені баладан бөлмес», – деп іштей сөзін жұптап қояды.

	Хадиша айтар сөзін жұптап жүрген күні түнде Арслан отын қораның түпкірінде кезінде əкесі қаздырған екеуі-ақ білетін шұңқырға барып:



	–Сенің керек кезің келді. Əтиім бекер қаздырмаған екен, – деп май шамды жерге қойып, топырақ пен ағаш басқан үстін аршыды. Тіпті көк шөп өсіп кеткен екен. Бетіндегі қақпағын көтергенде шірігеннен бөлініп қалды. Екі бөлінген қақпақты бір жағына қойды да шұңқырға үңілді, сыз исі бетке ұрады. Тағы бір темір қақпақты ашты. Қолына ұзын ағаш алып ішіне салып ары-бері қозғап көрді. Түбінде жұмсақтау бірдеңе тиді. Жан-жағы бос. Енді «біссімілə» деп алдымен екі аяғын салып өзі түсе бастады, денесінің ортасынан аса бере аяғы жұмсақ нəрсеге тиді. Шұңқырдың шетін ұстап тұрған екі қолын босатып, аяғын жерге тіреп нық тұрды. «Өте терең емес екен ғой, сандығы да шағын», – деп ойлады да, еңкейіп аяғына тиген жұмсақты қолымен ұстап көрді. Қапшық сияқты. Жеп-жеңіл. Көтеріп сыртқа шығарды. Ашып қараса жүнді нығарлап салған қапшық екен.

	–Жүн салған қаптармен жауып тастасақ ауа өтпейді, су тимейді, сақтаған заттарың сол күйінде тұрады – деген əкесі баяғыда осы шұңқырды жауып жатып. Қапшық іріп тұр екен, жыртылып ыдырап кетті. Қайта түсіп əкесінің тыққандарын тауып шықты. Шынында да сол қалпы, су да тимеген. Алакөлеңке, білте шамның жарығымен алтын-күмістерді ақтарып жатпады. Сыртынан бəрін ұстап көріп, біразын қойын-қонышына тығып, шұңқырдың қақпағын жауып, отын қораны бұрынғыдай ретке келтіріп үйге қайтып келді. Оның не істеп жүргенін екі əйелі де сезбеді. Нұрияның бөлмесіне өте сақтықпен кіргені сондай, қойнына келіп жатқанда да бəйбішесі қатты ұйқыда еді.

	Қойнындағы заттарын жинап жүрген жол қапшықтарына салып үлгерген көпес əкесі салғызған сарайында соңғы рет ұйқыға кетті…

	«Кетпеймін де кетпеймін» деп зар илеген тоқалына көңілі қалған Арслан соңғы күндері оның төсегіне бармайтын болған. Тек жалғыз ұлын қимайды. Тауфиығы:

	–Ə-ти… ə-ти… – деп былдырлап артынан қалмайды үйге келсе. Өзі зерек. Шешесі қазақша сөйлегенімен, татар тілін өзі үйретті. Əкесінің кітапханасындағы кітаптардың суреттерін көрсетеді. Санамақ ойнатады. Көзі көгілдір, шашы алтындай ақсары сəби өмірінің жалғасы болса да бір Құдайға аманаттады. «Аман жүрсе кездесерміз, сап-сары татардың баласы ешкімнің қорасына сыймас. Қайта айналып келіп алып кетермін. Көп ақша əкеліп берсем, Хадиша қайтарып берер, дүниеқоңыз тоқал содан кейін өз жолын тапсын», – деп буды іштей.

	Нұрия жолға əзірлігін білдірді. Таңсəріде оянғанымен Арслан күні бойы ештеңе болмағандай жүрді. Көшірлерге екі салт атты əзірлетті. Ас-ауқатын, тағы бір-екі жол қоржынды артына өңгертті.

	–Мен Нұрияны алып төркініне барам. Сен үйге ие бол. Ұлымды қара шаңырағынан бөлме. Заманды байқа, ел тынышталса оралармын. Мен осында болсам байдың тұқымы деп барымызды кəмпескелер. Мені қашып кетті десең сен кедейдің қызы едің ғой, тиіспес. Тауфиықты аман өсір, қайда жүрсем де жиғаным сонікі… – деді даусы дірілдеп.

	Күні бойы ойланып-толғанып, ұлының жолында жүрді.

	Есінде қалсын деп сырнаймен татаршалап əн де салды...

	Ел орынға отырғанда қос ат мінген ерлі-зайыпты татарлар алыс жолға шықты.

	Хадиша ең болмаса қоштасарда жылы сөз айтуға да жарамады. Құтылғанша асыққандай ұлын сүйген əкесінен тезтез бөліп алып, үйге қарай сүйрей жөнелді. Сəби жүрегі бір бəлені сезгендей «Əти…Əти…» деп шырылдап айырылды. Арсланның жүрегі қан жылап, аяғын үзеңгіге салды. Сол кеткеннен мол кеткен еді...

	Күздің қара суығымен Қарқаралы дуанына «кəмпеске» деген дүрбелең бірге келіп, кеше ана ауылда, бүгін мына ауылда «Малын, дүние-мүлкін сыпырып алыпты» деген қауесеттер шығып, дақпырты Семей үйезіне жайылып жатты. Мыңғырған байларды Ібір-Сібірге айдатып жатыпты деген де бар. Хадиша Арсланның барындағыдай емес, елден келген ағайыннан қашпайтын болды. Қайта елден келіпті дегендерге елең етіп, əңгімесіне құлақ түретінді шығарды.

	Тіпті қалаға келгендер үйіне де түсіп жүрді. «Партия, кəмсомол» – дегендер шығып ел-елді аралап «қызылдардың өкіметіне өтіңдер» деп жатыр. Өкіметке өткенді жарылқайды екен» деп келді бір ағайыны. Немен, қалай жарылқайтынын білмейді. «Оған тек кедейлерді алады, байлар барын өткізіп орташаға теңеліп барып өтеді екен» – деп қояды. Өзінің, əлауқаты, өкімет жарылқайтынға жатпайтынын сезіп ішінен:

	«Барымды тартып алмаса жарар еді, жарылқамай-ақ қойсын», – деп жүрген Хадишаның үйіне де тықыр жетті бір күні.

	Аулада ұлына ағаш ат жасап ойнатып жатыр еді, қақпаны сындыра жаздап тарсылдатты. Үйлерінде Арсланның барындай топ-топ қызметші жоқ еді, баяғы Нұрияны бөлген тамда əйелімен Ермет деген бір татаршалыс тұратын. Шəлиғаның үй-іші қырға кеткен. Ермет қақпаға сүріне-қабына жетіп, ашып жіберіп еді, өкіметтің үлгісімен киінген екі еркек жедел басып үйге беттеді. Жүрегі бір бəлені сезген тоқал оларға қарсы жүрді. Түсі суықтау біреуі:

	–Сен бе, Акметовтың тоқалы? – деді зілді дауыспен.

	Еркек отты жанарымен Хадишаның тұла бойын тінтіп өтті. «Жап-жас екен ғой. Қоянның көжегіндей түрін. Құшақтай алып үркітейін бе?» – деп ойлап та үлгерді. Есіне өкімет тапсырмасымен жүргені түсіп, түсін қайта суыта қойды. Оның түрінен қорыққан дауыспен:

	–Ие… – деп күмілжіді Хадиша.

	–Жолдас, сен осында күзет, мен мына əйелмен іште сөйлесейін, – деді.

	Ермет Таупанды өз үйі жағына жетелей жөнелді. «Үйге кірейін бе?», – деп рұқсат сұрау жоқ, əлгі еркек баспалдақты нығырлай басып, есікті шалқайта ашып кіріп кетті. Хадиша соңынан ерді. Өзі осы үйге түскелі осылай басынып кірген адамды бірінші көруі. Ішінен «Е, байың жоқ болса, осы» деп

	қойды. Екпіндеген еркек сенекке аяқ киімін де шешпей төргі бөлмеге өте шықты. Барқытпен тыстаған орындыққа жайғасты. Жан-жағына барлап, ұзақ қарады. «Кəмпескеші» екенін іші сезген Хадиша үндемей босағаға сүйеніп тұр.

	–Иə, тоқал, байың мына дүниені саған тастай қашқаны қалай? Жер аударылып жоғалам деп қорыққаны ғой. Сен кедейдің қызы болған соң, саған тиіспейді деген ғой, – деп кекетті. Басындағы былғары кепкені шешіп үстелге қойды да былғары сөмкені ашып əлдебір қағаз шығарды.

	–Мынау КазЦИК-тің байдың мүлкін тартып алып, кедейге тарат не ортаққа құй деген үкімі. Өзіңнің сауатың бар ма? – деп қағазды бұған ұсынды.

	Хадишада қайдан сауат болсын, тек соңғы жылдары ақша санағанды үйренген жирен шалдан. Қояндының жəрмеңкесіне барғанда қолына ақша да берген базарлатып. Сауаты жоғын біліп қояды ғой деп ойлап, еркек берген қағазға қолын ұсынбады. Міз бақпай тұра берді.

	–Мен аудандық мілисаның орынбасары Төрегелді Тоқпақбай баласы жолдаспын. Мына Үкімді орындау маған тапсырылған. Сен кедейдің қызы болғаныңмен, саудагер байдың, яғни көпестің қатынысың. Соның кедейді сорып, алдаусырап тапқан байлығын сен басып қалдың. Сондықтан ол қашып кетсе де, Акметовке тиесілі жазаны саған қолданамыз, – деді зілденіп қарап. Ойпырмайдың көзінен от шашырайды. Хадиша қорыққанынан қоянша дірілдеді. Əсіресе «жазасын сен аласың» дегенге Таупанын жетектеп жер аударып жіберетіндей шошыды. Үндемеді.

	–Ертең келіп бар мүлкіңді тізімдейміз. Сен қайда қашасың қатын басыңмен. Ары кетсе Егіндібұлаққа əкеңе барарсың. Өкіметтің қолы ұзын, айға шықсаң айдан, қырға шықсаң қырдан тауып алады. Бүгінде бəрі бəлшебек өздері-ақ ұстап береді. Сондықтан ойлан, ертең келеміз… – деді де бұл байғұстан жауап күтпей-ақ шығып кетті.



	Акметовтың баласына тигелі бері басынан сөз асып көрмеген, өз билігі өзіне тиген Хадишаға мына қорлық өліммен тең болды. Ал кеп жыласын, ал кеп жыласын. Жирен шалдың жүрген ізіне зар болғанын енді біліп зар иледі. Есін жиын сыртқа шығып еді, аулада Ермет жүр екен, «таз ашуын тырнадан» алады дегендей:

	–Əй, сорлы, бала қайда? – деп баж ете түсті.

	–Ханша, Таупанды тығып қойдым, – деп емпеңдеп келе жатыр еді.

	–Тыққаны несі, ол татардың баласын қайтсін, оған мына дүние керек. Қараң қалғыр, сен не білуші едің? – деп жазғыра жөнелді.

	Ермет өз үйіне барып Таупанды ертіп келді. Бір бəле болып жатқанын сезген бала шырылдап келіп,–Əти, əни, – деп шешесін бас салды. Жирен шалдың үйретуімен əке-шешені «əти-əни» деп атайтын.

	Мұндай жағдайда ақылдасары Ермет пе, баласын жетектеп өз үйіне кіріп алып Хадиша не істерін білмей дал болды. Əншейінде елден келіп-кетіп жататындар да жоқ, Шəлиғаның да қарасы батты. «Нені берсем, нені алып қалсам» деп аласұрып, əрнені бір ұстап жүргенде түн ауды.

	Мұның шамы өшпей тұрған соң ба Ермет үйге бірден кіріп келді де:

	–Ханым, бағанағы «өкімет кісі» келді, – деді даусы құмығып.

	–Қандай өкімет? Ертең келем деп еді ғой. Түн ортасында о несі? – деді.

	–Білмеймін, ханым, – деп жатқанда «түнгі қонақ» бөлмеге кіріп келді.

	–Сен шаруаңа бар, үйге ешкімді кіргізбе, – деді еркек Ерметке өзі осы үйдің қожайынына ұқсап.

	Хадишада үн жоқ, ұлының қолынан ұстап қатып қалған үйдің ортасында.

	–Мынау көпестен туған балаң ба? – деді мілиса.

	–Иə.

	–Атың кім бала?

	–Тауфиқ, – деп бала үлкен адамша жауап берді.

	–Тауфиық сен жаңағы ағаға бар, мен апаңмен сөйлесемін, – деп есікке қарай итермеледі. Хадишаға мына ісі жақпаса да өкіметті өкіліне ешнəрсе айта алмады. Тауфиық томпиған күйі есіктен шығып кетті.

	–Сенімен ертеңгі мəселені кеңескелі келдім, – деді де Таупанның артынан шығып, Ерматқа баланы тапсырып үйге қайта кірді. Сырт киімін сенекке шешіп тастапты. Бағанағыдай емес, түсі жылы.

	Шашын қайырып тараған. Бүркіт тұмсық.

	Ботақан көз.

	Ұзын бойлы жігітке Хадиша бір сəтке əйелдік көзімен қарап қалды. Ол да сезе қойды ма?

	–Өзіңнің атың кім? – деді жылы дауыспен.

	–Хадиша…

	–Жасың нешеде?

	Жасын сұрағанға жыны ұстап, үндемеді.

	–Ой, айналайын жап-жас екенсің ғой. «Көпестің тоқалы» дегенге сары қарын қатын ба десем – деп жақындап келіншектің қолынан ұстамақ болып еді. Хадиша ыршып түсті.

	–Ой, өзің, асаусың ғой. Мен ертеңгі шаруаны алдын ала өз еркіңмен келісіп алайын деп келдім, – деді де төрде жаюлы жатқан көрпешеге жанында жатқан жастықты құшақтап жата кетті. «Өз еркіңмен шаруаны келісуге келдім» – деген сөздер Хадишаның ішін жылытты.

	–Кел отыр, жақындау, – деп Төрегелді көрпешенің шетін көрсетті. Хадиша бір тізерлеп жайғасқан соң.

	–Хадиша, мынау сұмдық байлық қой, оның бəрін саған өкімет бере салмайды. Мұның біразын, шындығында үйдің, төрт қабырғасынан басқасын өкіметке өткізуге тура келеді. Ертеңнен бастап «тізімдеуші кəмəссия» деген 3–4 адам келіп түгендеп, арғы күні көшіріп əкетеді, – деп келіншекке

	«қайтер екен» дегендей бағдарлап қарап қойды Төрегелді.

	Арсланнан алып қалған күллі дүниесі көзінен бал-бұл ұшатынын ойлап іші күйген Хадиша:

	–Неге бəрін əкетеді, мен қалай күн көрем? – деп қалды.

	Мілисаға да керегі сол еді:

	–Иə, қалай күн көрмексің? Соны ойлан. Əкесі тірідей тастап кеткен жетімекті жеткізу оңай ма? Қаны болса да бөлек. Ертең қандай болып өсерін кім білген. Ел ішіне сияр ма? – деп ақылдымсып, келіншектің келешегіне барып келгендей қорқыта сөйледі. Еркектің бұл сөзіне айтар уəжі жоқ əйелдің дымы шықпай қалды. Жалғыз ұлы туралы жаман болжам айтқан кісіге де əу дей алмады. Хадишаның əке-шешесін, ағасын сыртынан білетін Төрегелді олардың да бəлендей өзіне қарсы шықпасын сезді…

	Төрегелді – шала сауаты бар кешегі кедейдің бірі еді.

	Қояндыдағы Ботовтан қалған жəрмеңкеге елден айдап əкелетін мал сатушыларға жалданып жүріп есеп үйренген. Кейіннен Қарағанды жақтағы ағайындарына барып азғантай сауат ашқан. Дүрбелең басталғанда елге қайта келіп «бəлшебек» болды. Бес адамның басы қосылған жерде белсеніп шығып, өкіметтің жырын жырлап кəмөнестердің көзіне түсті. Қарқаралыға келген басшыларының бірі мұның ет тірлігін, орысша сауаты барын байқап қалып аудандық мілисаның орынбасарлығына бекітті. Бар тірлігі – ауыл-ауылға «кəмпеске кəмəссиясын» шығарып байлардың мүлкін тəркілеу, оған бағынбағандарын «пүртөкөлдеп» Қарағандыға айдату.





Жанында екі көмекшісі бар, күндіз-түні аттан түспейді. Күздегі кəмпескеде бір басшысы «кəмпелескен» бір байдың қызын алып, дүниесінің жартысын ортаққа құйып, жартысын өзі сіңіріп қалыпты дегенді естіген. Өзі кедейліктен үйлене алмай жүргенде заман өзгерді. Басына бақ қонып бастық болды. Ендігі арманы – байлардың бірінің қызын, тіпті тоқалын болса да иеленіп алып, дүние-мүлкін басып қалу.



	Ауыл-ауылды аралап жүріп «кəмпескеге» ұшырағандардың қызы мен тоқалдарын байқап жүр еді. «Əке атымен қызы өтеді» дегендей байлардың қызын балиғатқа толмай жатыпақ атастырып, қыз болып қылтиғаннан алып кететін көрінеді. Содан ба əзірге көңілге қонатындай қызы бар бай көрмеді. Кейіннен тоқалы бар дегендерді аңдып еді тоқалдары сары қарын қатын болып шықты. Өзі сияқты кедей-кепшіктің қыздары бар, бірақ оларды іштей менсінбеді. Күніне бір ауылды дүрліктіріп, салт атқа мініп қырды кезіп жүрсе, іздегені жанында жүріпті. Қарқаралының қақ ортасында тұрған салтанатты үйде жүр екен. Дау шығарып тоқалымды тартып алады дейтін байы қашып кеткен. Бары – бармақтай баласы. Елде Жақып деген ағасы бар деп еді, ол да белсеніп «бəлшебек» болып жүр деп естіді. Өзі бəлшібек болса, аудандық мілисамен қайын болғанға қуанбаса, қиналмас. Осылай ойлармен күндіз көріп кеткен келіншекке түнделетіп келгені еді. Бүгін-ертең деп соза бермей, мəселенің басын бірден ашып алмақшы болды.

	–Хадиша, мен саған əдейі түнделетіп келдім… – деп бір тоқтады. Келіншек не дер екен дегендей барлай қарады. Ол үндемейді.

	–Мынандай шексіз байлықты бір күнде арттырып жіберу де оңай емес шығар. Өкіметтің үкімін де бұзуға болмайды. Содан саған жаным ашып келдім. Ертең осыдан шамамен аулаға шығарып берейік те «кəмпескенің» тізімін жасап, арбасына арттырайық. Қалғанына өзің ие бол. Зəкүн бойынша сені жер аударуымыз керек екенін білесің ғой, сол жағын да шешейік, – деп бір тоқтады. Соңғы сөздерді естіген Хадиша «бұл кісінің не ойлағаны бар» деп «сені жер аударуымыз керек екенін білесің ғой» – дегенінен іштей қорқып отырды.

	–Сен əлі жассың, мына дүниеге ие бола алмайсың, өкімет те сені жіберіп қоймайды. Сондықтан біреудің етегінен ұстағаның жөн болады, – деп келіншекке қарай жамбаспен сырғыды.



	–О, не дегеніңіз. Күйеуім тірі ғой, – деп күмілжіді əйел.

	–Ол – қашқын. Өкіметтен қашып кетті. Осындай азапқа сені тастап кетті. Əгəрəки келсе де, оны өкімет ұстап алып, соттап, жер аударады. Енді сен оған жоқсың. Бұл үй де оныкі емес. Дұрыс шешсең – сенікі, дұрыс шешпесең – өкіметтікі. Сондықтан ойлан. Байым жоқ, басы бос қатынмын деп қайта байға ти. Сенің кедейің қызы екеніңді, дүние-мүлікті өз еркіңмен өткізгеніңді ескеріп, жер аударудан алып қалармыз, деп барып, өзіне салмақ сала тоқтады.

	–Дұрыс шешетіндей не істеуім керек? – деді əйел. Арғы жағы үйден айрылмау.

	–»Бəлшебекке» не өкіметтің қызметінде жүрген біреуге байға тиесің, – деді анығына көшкен Төрегелді.

	–Оны қайдан табам? – деп көзін бақырайтып келіншек.

	–Міне, жаныңда отыр. Күндіз көргеннен саған есім кетті. Мен де бойдақ, сенің де басың бос. Екі жарты бір бүтін болып мына барға ие болайық. Мен тұрғанда саған ешкім тимес, – деді.

	Аудандық мілисаның бастығының орынбасарына қарсы сөз айтатындай келіншекте күш қайда? «Ол кісінің айтып отырғаны да жөн екен. Жаныма серік болатын «бəлшебек» іздеп қай ауылға барайын. Өзі келіп тұрған бағым шығар. Өзі тым шал да емес екен?» – деген ой ішіне қылаң етті.

	–Сен ойлана тұр, мен сыртқа шығып шылым тартып келейін, – деді де Төрегелді көң пəпкесінен мүштегін алып сыртқа беттеді. Есік алдындағы қызметшілердің үйінің шамы сөніпті. Күллі ауыл ұйқы құшағында. Тек түнгі тыныштықты бұзып тұрған иттердің үргені ғана.

	«Тоқалды бүгін түсіруім керек құрыққа», – деп ойлап Төрегелді ішке қайта кірді.

	Бағанағы отырған жерінде Хадиша əлі отыр.

	–Неге отырсың, мен сені төсек салып қойған шығар десем, – деді еркек өктемдеу үнмен.

	–Қалай салам, сіз қонбақсыз ба? – деді əйел.

	–Енді ше, саған пана болайын деп келдім емес пе. Енді саған күйеу болам.

	–Қалай? Көкем мен əкеме айтпай сізге тие салам ба?

	–Сен жас қыз ба едің əкеңнен рұқсат сұрайтын. Сен бай қатынсың, кімді үйге кіргізіп аласың – өзің білесің. Кəмөнестердің əйелдері сөйтеді. Мен бүгін қойныңа жатам, ертең кəмəсияға əйелім деймін. Əке-шешең кейін ести жатар, – деді де саптама етігін шешіп, есік жаққа лақтырды. «Қаласаң да, қаламасаң да байың болам. Əйтпесе жолың – жер аудару» дегенді білдірді əр қимылымен. Хадиша жирен шалы екеуі жататын қос төсекке бірге жатуға жүрегі дауаламай, төргі бөлмеге еркекке төсек салды.

	–Төсегіңізді қонақ бөлмеге салып қойдым, – деді сызылып.

	–Қайда? – деп Төрегелді қолынан ұстай алды. Хадиша да «маңдайға жазылғаны осы шығар» дегендей қарсыласпады. Шала шешінген еркек келіншекті төсегіне ала құлады…

	Ойда жоқта күйеулі болып қалған Хадиша «осының бəрі түсім бе, қазір «кəмəсия» дегені келіп үйімді сыпырып кететін шығар» деген ой түскенде ұйқысы шəйдай ашылды. Жанында жатқан Төрегелді түк білмейтіндей, осы төсекте өмір бойы жатып келе жатқандай қор-қор етеді.

	Татардың ісмер қыздары тоқыған терезедегі əсем шілтерден күн сығалап қарайды. Құдды Хадишаға «Күйеуіңнің көзіне шөп салып, ойнастық құрдың ба?», – деп күліп тұрғандай. Денесінің қызуы тез басылған əйел біртүрлі шошынып, «мына дүлейдің жатысын-ай, қазір оянған соң «Əй, тоқал, бір күнгі ойнасым болдың, енді дүниені сыртқа шығар» десе қайтем», – деп тағы ойлап жылы төсектен атып тұрды. Шұлығын, мəсісін асығыс киіп, орамалын жүре байлады. Есікке жете бергені сол еді.

	–Хадиша, қайда барасың, асығып? – деді еркек.

	–Ұлымды тауып алып, үйдің заттарын сыртқа тасытайын Ерметке – деп қайтер екен дегендей мұңая тіл қатты.

	–Ұлың Ерметтікінде, түнде қойныңа алып жат дегем. Дүниеңді сыртқа шығаруға асықпа, кел бері – деп дамбалшаң жанына жетіп келді ағараңдап. Құшақтай алды.

	–Қойыңыз, ендігі артық болар, таң атты, – деген келіншекті қайтадан төсекке сүйреді. Бұрынғы күйеуі салт-дəстүр мен əдет-ғұрыпты сақтай отырып ерлі-зайыптық қарым-қатынасқа үйреткен əйелге күн шыққанан соң еркекпен төсекке жату сұмдықтай көрінді. «Е, ойнас дегендер өсте ді екен ғой. Қайтейін, заман осылардікі» деп мəсісін қайта шеше бастады. Ұяттан өртеніп барады, күллі денесі оттай жанды. Арсыз еркек оны өзінше қабылдап.

	–Өзің жанып тұрсың ғой, менің қойныма жатқың келіп, –деп жұлмалай жөнелді.

	Хадишаның үйіне «кəмəсия» тек келер жетіде келді. Төрегелді өзі бастап жанында үш-төрт еркек белсенді бар алдын ала сыртқа шығарып қойғандарды тізімдеп шықты. Ермет пен Шəлиғаның күйеуі «қожайындарының» жиын-тергенін іштері күйе жүріп, ырдуан арбаға артты. Төрегелді жанындағыларға жағдайды айтып қойған ба, ішке кіріп «не қалды, не жоқ» – деп түгендемеді. Тек ересектеу бір белсенді шал үйдің маңайын шарлап, жартылай жер астынан салынған бірінші қабаттағы үй мен отын жиған сарайларды көріп шықты.

	–Ойпырмайдың бəрін ойластырғаны-ай, мына отын он жылға жетеді ғой, – деп жағасын ұстап тамсанды. Шындығында арамен кесіп, бұтарлап жағуға ыңғайлы етіп тізіп тастаған қарағай ағаштары екі бөлмеге толып сықырлап, жүктей тізіліп тұр еді. Соның астында Акметовтың күллі байлығы жатқанын ешкім білмейтін. Оны білетін жалғыз ұлы Арслан елден безіп Қазанда жүр. «Ел тынышталған соң барып байлығымды алып, ерсе Хадишаны, ермесе жалғыз ұлымды сатып алсам да, қолында өлсем де алып қайтам» деп алыста зарлап, ұйқысы он бөлінеді..

	–Əй, Төке, үйіңнен бір шыныаяқ шəй бермей шығарып салғалы тұрмысың? – деп өзімен қатарлас біреуі əзілдегенде Төрегелді сасқалақтап.

	–Хадиша шəй қойсаңдаршы, – деп қалды.

	«Үйіңнен» дегенді естіген келіншек көңілденіп кетті. «Е, əншейін қойныма жатып жүрген жоқ екен ғой. Жұмыстарына айтқан екен, шынында күйеуім екен» – деп ойлап тіпті Шəлиғаға қазан көтертті.

	Үш арбаға «кəмпелескеленген» дүниені арттырып жіберіп, еркектер үйге кірді. Қонақ бөлмеге жайғасып бір-бір жастықты құшақтап жата-жата кетісті. Сөйткенше Хадишаның шəйі əзір болды. Артынша қазекемнің еті келді. Ет үстінде Төрегелді:

	–Енді нағыз қонақ болдыңыздар, мына бір дəмнен де көрейік, – деп көкшілдеу сопақ шишағадағы сұйықтықты алып келді. Шəй құйып отырған Хадиша оның арақ екенін біле қойды. Баяғыда жирен шалы Семейге барғанда саудагерлермен ішкенін көрген болатын. Оны ішетін ұсақтау шыныаяқ əкелді де Төрегелдінің жанына қойды.

	«Өкіметтің белсенділері» қызыңқырап қалып біразға дейін отырды. Əн салды ма-ау, əйтеуір əрең кетті.

	–Бүгін екеуміздің қосылған күніміз болды. Жұмыстағылар енді біледі. Мен сенің күйеуіңмін. Қар ери бастағанда Егіндібұлаққа əке-шешеңнің алдынан өтем. Жақып көкеңді жиналыс барысында көріп қалсам, мəн-жайды ұқтырам, – деді Төрегелді Ханшайымның көңілін орнына түсіру үшін. Баласы туралы неге екенін аузына алмайды, кəдімгі ол жоқ сияқты. Төрегелді қонған түндері бейшара баланы Ермет əкететін болған. Өзі сұрайын десе, өкімет екені есіне түсіп қорқады. Жанында жары болғанмен, жүрегі баласына ауып екіұдайылау күндері басталды. Хадишаның Тауфиық күні бойы əниімен бірге жүреді де, қас қарая ешкім айтпаса да Ерметтің үйі жаққа бет алады. Бала болып анасынан «мына көке кім? Ол неге біздің үйде жүр?» – деп сұрап жүрегін ауыртпады. Көктем шыға туылған қозы-лақпен ойнап, жетім қозыларға қолдан сүт беріп ермектеп кете берді. Хадиша Ермет пен Шəлиғаның үйіндегілерге «елден келгендерді үйге қондырмаңдар. Қонса мына кісіні көріп қалады. Өздерің ауыздарыңа ие болыңдар. Мүмкін болса, қырдан келгендерді

	«қожайының жоқ үй ғой» деп жолатпаңдар, – деп тапсырып қойған.

	Өзі қыс бойы көрпеше құрауды ермек етті. Баяғы Арсланның барындай тай-тай мата жоқ, содан қалғандарды құрастырып төрт-бес төркөрпе жасады. Апасының жасауға бергендерінің астары үлбірей бастаған екен оны ауыстырды. Шəлиғаның күземнен алған жүндерін боятып иіртті. Таупанға көкірекше тоқыды. Əйтеуір қыс та сыр берді-ау. Тап мұндай ұзын, мұндай қорқынышты, мұндай мағынасыз қыс Хадиша ес білгелі болмаған шығар-ау. Жылда қыстың алғашқы қары өздерінің есік алдындағы қардың еруінен басталатын. Қырдың үстіндегі жасыл шатырлы қос қабат үйдің орналасқан жері биік болған соң ба алтын күрек алдымен сонда соғатын. Көктемінің осы бір жылы лебі осы үйдің қарын алдымен ерітетін. Таупаны томпаңдап есік алдында қорбаңдаған аюдай əкесінің алдында жарасып ойнап жүруші еді. Дүние-ай, десейші! «Жирен шалы» еркелетіп отыратын екеуін. Соның қадірін білді ме, Хадиша аңдығаны Нұрия болып. Сол базаршылап қайтса тұлданып, соған байы сөйлесе бұлданып жүруші еді. Ол да бір дəурен екен. Өте шықты, шіркін. Үшеуінің жүрегі бүгінде үш бөлек жерде соғады. Байғұс баланы түн баласы əкесінен қалған тамға да кіргізбейді. Баяғы Нұрия жатқан темір керуетке түнде бүгінде біттей болып бүрісіп Тауфиық жатады деп кім ойлаған. Бала болса да іші пəлені сезіп, күрсініп барып ұяқтайды. Əдемі түстер көреді. Баяғыдай əтиі мойнына мінгізіп алады не болмаса ат болып төрттағандап Таупанды ойнатып жүреді. «Нəнесі – Нұрияны осылай атайтын татаршалап əкесінің үйретуімен, нəнесі келе жатады, қолында пəрəміші бар.

	–Таупажан, аузыңды ашшы, – деп.

	Еркелеп, бұлданып жатып оянып кетеді. Көзін ашса – тас қараңғы, тыныштық. Тек жерге төсек салып жатқан Ермет көкесі мен Сəтен апасының пышылдап ұйықтап жатқан дыбыстары ғана шығады. Содан байғұс баланың ұйқысы ашылып кетеді.

	–Əниім, не істеп жатыр екен? – деп көрші тамда жатқан шешесін сағынады. Бара алмайды ол үйге. Анау мұрты бар, қайыс белбеу тағып, басында күнқағары бар қалпақ киетін аға бар жанында. Ол барда үйге кіруге болмайды. Бір рет мұны жанына шақырып айтқан.

	–Мен кешке қарай жұмыстан келгенде Ерметтің үйіне қонасың, басқа кезде шешеңе келе бер, – деген. Өзі сондай жаман, əтиінің төсегіне жатып алыпты. Киімдерін де əкеліп соның ілгішіне іліп қойыпты. Саптама етігі үлкен-ақ, басы доғалдай. Өткенде Ермет көкені теуіп жібергенде ол орнынан тұра алмай қалды ғой. Содан қорқады. Шакен апа ол жоқта оны қарғайды жылап отырып.

	–«Қожайынымнан садаға кеткір. Заман осы арамтамақтікі болды. Біреудің дайын дүниесіне ие болып. Құдай жазасын берер əлі. Біттей баланы анасынан тірідей айырып, құдай тапқыр!» – деп келіп Таупанды бауырына басып ұйықтатады. Тауфиық «алтын пəуескесімен əтиім келеді» деп күнде үйдің артындағы үюлі қарағайға шығып алып қара жолға қарайды. Кешке таман Ермет көкесі айтып беретін ертегідегідей əтиі ақ боз атпен шауып келетіндей болып жүрегі алып-ұшып жүреді…

	Қар еріп жер қарайып қырдан қатынаушылар да көбейді. Əркімнен ұялып «бір еркекті үйіне кіргізіп алыпты» дейтін болды-ау байы кете сала» – деп жүргенде Хадиша нағыз масқара болғанын сезді. Екіқабат боп қалыпты. Ит жерік басталды… Апта бойы айта алмай, келер жетіде əрең айтты күйеуіне.

	–Төрем, көктем шыға елге барып əке-шешемнің алдынан өтеміз деп едіңіз, – деп бастады.

	–Иə, қазір қырдағылар «кəлектіп» болып абыр-сабыр өздері, – деп «өкіметшілеп» бастады сөзін. – Не болды, міндетті түрде бару керек пе? Сен жас қыз емессің алдынан өтіп, қалың беретін. Байдан шыққансың балаңмен. Өткенде көкеңді ауыл аралап жүргенде көріп айтқанмын жағдайды, – деді зілденіп. «Əкесі өлгенді де естіртеді ғой, айтайын» – деп ойын жинап алды да, бұл да даусын қатайтып:

	–Мен екіқабатпын, қайтеміз? – деді.

	–О, не! – деп даусы жер жарардай болып, мұрты едірейіп, жанына жетіп келді. Зəресі ұшқан өзі пəкене Хадиша жерге кіріп кете сақтады, артына шегініп кетті.

	–Менен бе, қанша ай болды! – деп қолынан ұстай алды жұлқып.

	–Иə, енді кімнен? Жаңадан жерік басталды, – деп қолын тартып алып төсегіне жата кетті. Екеуі екі жаққа қарап жатажата қалысты.

	Төрегелдінің не ойлағынын Құдай біледі. Хадиша түні бойы көз ілмеді. Байғұс Таупаны анау кешегі Нұрия жатқан төсекте, құлы болған Ерметтің баласына айналып. Ой, Аллаай, татар қатынға істегені алдына келді. Ол аздай ендігі байдың түрі мынау. Қатыны «екіқабатпын десе, кімнен?» дейді ғой, сұмырай қойнына келіп жатқалы бір қыс шыққанын білмей ме? Əкеме барам дегенін ұмытыпты, енді келіп «қыз емессің, балаңмен байдан шықтың» дейді ғой. Өзі осы күнге дейін жетісіп жүргендей, сорлы жалаң аяқ», деп ұйықтай алмады.

	Арсланның үйіне келгеннен, ол кеткенге дейінгі жеті жылы жеті күндей болмапты.

	Ертесі таңғы шəй үстінде күйеуі:

	–Əй, Хадиша, сонда сен қай кезде туасың? – деді.

	–Күзгі салым шығар, – деп күмілжіді əйел.

	–Е, онда дұрыс, менікі екен, əйтпесе, жақында туғалы отырған шығар десем, – деп ырқ-ырқ етіп күлген болды арсыз күлкімен.

	Осы тұрқында Төрегелді Хадишаның көзіне сондай «арам, арсыз, қараниет» адам болып көрінді. Өткенде бір Шəлиға «Төрегелді қырдағылардың қанын ішеді екен. Барын тартып алып, бермей қарсыласқан еркектерді ауданға жаяу айдатады екен», деп бірдеңе айтқан еді. Сонысы рас болды ғой, қараниеттілеу екен. Қайдан ғана тап болдым. Қыз боп қылтиғандағы тигенім Жирен шал. Оның байлығына қызықтым. Қатын боп қарық болғандағы тигені мынау. Оған бар байлықтан айырылып қалам деп тидім. Сондағы отырысым міне. Осы дүниеге от қойып жіберсем ба екен?» деп күні бойы өзін-өзі жеумен болды.

	Көктемнің бір жайдары күні Төрегелді де үйіне жайдарланып келді. Əншейінде қабағы түксиіп, мұрты едірейіп, əр сөзі оқпен атқандай болып жүретін байының бүгінгі мінезі Хадишаны таң қалдырды. «Ойбай деген мынаған қайдан күн шықты», – деп ойлады ішінен.

	–Хадиша, ертең ауылға əке-шешеңе барамыз. Баланы да алып ал нағашыларына барып қайтсын, – деді. Өзі өмірі Таупанның атын атамайды, атың өшкірдің. «Ана бала», «сенің балаң», – деп отырады ылғи. «Əшейін ертең барамызың не, дайындал, базарлық алмаймыз ба?» дегісі келді де Хадиша батпады. Өзі дайын дүниеге келгенімен ісі жоқ, сондай сасық сараң. Байдың асын қызғанатын байғұс нағыз. Қырдан келгендерді үйге жолатпайды. Əр сойылған қой мен алынған ұн қапшықтарын санап жүргені. Үйге бір табыс əкелеген күні Ермет пен Шəлиғаның, үйіндегілердің жанын жеп

	«ананы үнемде, мынаны үнемде, заман жаман», – деп зарлап бітеді. Таупанды болса да өзімен бірге дастарқан басына отырғызбайды. Зəуде бір отырып қалғанда бала боп тəттіге, бауырсаққа қол созса-ақ пəлеге қалғаны.

	–Біздің бала кезімізде осындай қант деген пəле болмайтын, бауырсақты пісіріп жатпайтын. Шешеміздің қазанжаппайын жеп-ақ өстік қой, – деп бастайтын алыстан орағытып. Ішіп-жегенді есептеген сасық сараңға «Əке-шешеме базарлық апарам» деп өле алмай жүр ме Хадиша. Үндемеді. Тек өзінің Арсланнан қалған мата-сатасына қосып апасына, жеңешесіне жəне көкесінің өсіп келе жатқан қызы Жанатайға бір-бір алтын сырға алды ана пəледен жасырып беруге. Ол сырғалар кезінде Жирен шалдың бұған сапарлап қайтқанда əкелетін базарлығы еді ғой. Енді оларды несін сақтасын. Одан да жақындары жарқырап тағып жүрсін деп ойлады. Баласын жуындырды. Ермет көкесі шашын тықырлап алып берді.

	–Əни, əтиім алып берген бешпентімді кием бе? – дейді қуанып жүрген ұлы.

	–Жоқ, құлыным, оны Қажы атаңның медресесіне күзде тіл сындырып, қаріп тануға барғанда киесің. Əзірге Шəлиға апаң тіккен кеудешең мен шалбарыңды кие ғой, – деп маңдайынан сүйді.

	Төрегелдінің төсегіне жатқалы бері осы ұлының алдында өзін кінəлі сияқты сезінеді. Бала боп шын қуанғанын бірінші көріп тұр көптен бері. «Шешесінің жанында жүріп жетім болды-ау, жарығым», – деп ойласа көмейіне тас тығылғандай болады.

	Түс ауа қос атты парлап жеккен арбаға Төрегелді, Хадиша жəне Тауфиық мініп жолға шықты. Келіншектің есіне жирен шалдың алтындатқан пəуескесімен төркініне баратын салтанаттары түсті. Үш-төрт жыл болыпты ғой елге бармағалы да. Төрегелді екеуінің ортасында отырған ұлы біраз жүрген соң қалғи бастады. Шешесі алдына алып бауырына басып отырып əндетті.



	Айналайын қарағым, кекілдім-ай, Балапаны аққудың секілдім-ай. Қолда барда алтынның қадірі жоқ, Қолдан ұшып кеткен соң өкіндім-ай. Шилі өзен қамыс-ай, Бізді ойлай жүр таныс-ай… деп анасы Зерліқанның іс тіккенде мəшинесінің құлағын бұрап отырып айтатын «Шилі өзенге» салды. Сондайда Қантай жеңешесі барылдаған дауысымен қосылса анасы: «Қантайжан, бұл сағынышпен сызылдырып салатын əн ғой», – деп күлетін. Сол сағынышпен салатын əні Хадишаның көңілін астаң-кестең еткені. Əннің үшінші қайырымын қайыра бере ал кеп жыласын дыбысын шығармай. Көзінен парлаған жас бетін жуды. Баласын бауырына қысып алған келіншек сол бір күндерін сағынды. Қолынан ұшып кеткен соң алтынның қадірін білді. «Жылағанымды мына бейбақ байқап қалса, пəуескені тоқтатып алып сабар», – деп қорқып бетін құба жолға бұрып жылады. Төрегелді болса, мана əйел əн бастағанда-ақ қалғып-мүлгіп барып қорылға басқан. Көшір жігіттің бұлармен ісі жоқ, аңдығаны қара жолдың ой-шұқыры. Тек құлағы жеңгесінің, əсем əнін естіп, жанын тербеп келеді. Хадиша Абайдың əнін шырқады. Оны Жирен шалға келген қонақ келіншектен қайта-қайта айттырып алып жаттаған еді. Арслан осы əнді Хадиша үйреніп алған қыста керемет қуанған болатын. Алдағы жаз шыға саған мұғалім жалдап оқытамын», – деп жүргенде заман аумалы-төкпелі болып кетті ғой.



	Тəңірім қосқан жар едің сен, Жар ете алмай кетіп ем,

	Бір көруге зар едім мен, Айнымасқа бекіп ең…

	Сен жаралы жолбарыс ең, Мен киіктің лағы ем, –



	деген сөздері қандай, əсем сазды əуені қандай шіркіннің.

	Сол жылдары Қарқаралыда Абайдың өлеңін жаттап, əнін шырқау дəстүрге айналып еді. Арслан айтатын. «Абай аға да, Құнанбай қажы /қажы ата дейтін/ да əкемнің, осы үйінде талай қонақ болған. Қажы атам мешіт салдырғанда көбіне біздің үйге түседі екен» дейтін. Қажы атаның салтанатты мешіті үйлерінің қарсысындағы қырдың үстінде Қарқаралының бас белгісіндей болып тұратын. Елден келген, қырдан келген, алыс болыстардан арнайы келген қонақтардан есігінің алдындағы кермесі босамайтын еді. Соңғы жылдары адам қарасы азайып, тіпті басында шырақшыдан басқа адам түнемейтін болды. Төрегелді айтады:

	–Қожа-молданың той-томалағы бітті. Ендігі кəмөнестер молдаға, шəриғатқа қарсы жер-жердегі кейбір мешіттердің қабырғасын бұзып, кірпішін «қызыл отау» салған үйге пайдаланып жатыр, – дейді. Бұрынғыдай жиылып намазға жығылып, имамға ұйымайды енді. Арабша оқуды да тоқтатады. Орыс қарпімен бастайды жаңа мектептерді, – деп те келді ниеті құрғыр.

	Əйтеуір «заман біздікі, заман біздікі», – дейді де отырады. Бір сөзіне қарсы шықса адыраңдап кетеді пəленің арқасы қозғандай. Бір ауыз қарсы келгені үшін қыста бір рет сабап та алды. Содан бері қорқады. Шəлиғаның айтқандары шын сияқты. Адамды аяу, жағдайына қарау дегенді ұқпайды, жүрегі тастай. Егер кəмөнес болғандары осындай болса, оларға дін неге керек, тас жүректерге. Дін – жаны жұмсақ, жүрегі нəзік Құдайдың жолында жүргендердің ісі. Осы нақұрысқа қайдан кездестім, – деп уайымдап, аяғы терең ойға ұласты. Баяғыда жол бойы ауылдар болушы еді, əрқайсысына тоқтап, амандасып, сусын ішіп ары қарай жүріп кеш бата ел іргесіне жетуші еді. Бүгінде бір сұмдық, əлі жолда отырған бір үй көрмеді. Жайын Төрегелдіден сұрап еді:

	–Жайылып кеткендерді, кəліктіпке жиған. Бəрі «колхоз» болып отыр. Баяғыдай өріс бермей таласатын бай-батшалар жоқ енді. Малын тартып ортаққа өткізген. Оны малшы деген бағады. Құлақтарды жер аударған. Бүгінгі тірлік – өкіметтікі. Өкімет – кедейдікі, – деп «жиналыс» өткізіп жіберді.

	Сонымен не керек елге келгенше тірі жан мен жүгірген жануар көрмей жетті-ау. Есік алдына пəуеске келіп тоқтағанда үй ішіндегілер өре сыртқа шықты.

	–Ой-бу, бойжеткендер ғой келген, – деп Қантай жеңешесі орамалын түзей жүгірді.

	–О, құлыным, о ботам! – деп апасы келе жатыр етегіне оратылып. Мал қора жақтан əкесі де емпеңдеп келеді.

	–Мына жиен жігіт бопты ғой, – деп Жақып көкесі Таупанды Хадишаның алдынан көтеріп алды. Жақып көкесінің ұлдары мен қыздары шұрқырап келіп апатайларын бас салды. Хадиша «екінші байға айтпай тиді» деп төркіндерін өкпелеп жүр ме деп іштей толқып келе жатыр еді. Бəрінің шұрқырай табысқанына сұмдық қуанды.

	Хадишаның төркіндегі қуанышы ұзақ болмады. Екі қонған соң-ақ Төрегелді оңаша шақырып алып:

	–Біз ертең қайтамыз, – деді. «Неге тез?» – демеді əйел.

	–Сен ана баланы осында қалдыр нағашыларына. Жақаңның балаларымен өссін, – дегенде барып:

	–Неге? – деп баж ете түсті.

	–Сол. Өзің туайын деп отырсың. Сол саған бала болады.

	«Қасқырды қанша бақсаң да орманға қарап ұлитынын» білесің бе? Қалалы жерде татардың баласы бұзық боп өседі қанына тартып, – деп түсін суытты. Сорлы Хадиша «өкіметтің əпербақанына» не деп қарсылық білдірсін. Тек жеңешесі мен апасына айтып əбден жылады. Зерліқан бəйбіше көпті көргендігіне салып:

	–Қой, енді. Тастасаң тастап кет, өсер де ана Ауғанбаймен тайталасып жүріп. Заман болса мынау, шынында қалада бұзылып кетер. Бірақ татар болса да тегі жақсы. Осында сəбеттің мектебін ашқалы жатыр. Соған берем. Уайымдамай аяқ-қолыңды бауырыңа ал, – деп жұбатты.

	–Ойпырмай, əкесінен қалған иен дала үйге біттей баланы сыйғызбағаны несі, қанішер, – деп қалды аузы жылдам бірақ ақ жүректі жеңгесі.

	Таупанын оңашалап алып сөйлесті Хадиша. Анасының əрбір сөзін зердесіне тоқып алайын, – дегендей үндемей тыңдаған құттай ұл.

	–Əни, мен Ауғанбаймен бірге мектепке барам. Бұл жерде Ермет көкенің үйінен жақсы ғой, – деді томпайып. Оның мына есті сөзі анасының жүрегін ауыртты. «Дүние-ай, деген өзі баяғыда жастық-мастықпен Нұрияны Арсланның əкесінен қалған ен-даладай үйге сыйғызбаған едім, міне алдымнан келді», – деп ойлап өз қияметінің баласына келіп тигені жанына батып, сыртқа шығара алмай тұншығып пəуескеде тербеліп бара жатты…

	Айтқанындай Хадиша күзге салымға сүмелек жаңбырлы бір күні қошқардай ұл тапты. Өмірі қабағы ашылмайтын Төрегелді жүрегі жарыла қуанып:

	–Мұның аты Заманбек болады. Заманына бек болсын! –деп қолына алып, шақалағын иіскеп, бауырына басты.

	–Əй, сен енді маған бəйбіше болдың, – деп Хадишаға баланы берді. «Қуанған сиқын!» – деді іштей келіншек. Безбүйрек күйеуі өмірінің жалғасы туғанына қуанғанымен, əйелінің тұла бойы тұңғышын сағынып жылайтынына мəн де бермеді. Өмірде Тауфиық болмағандай. Өзі аузына алмайды, өзгеге айтқызбайды. Өлгенде кеткен өші бардай титімдей балада.

	Заманбек туылғалы заман тынышталғандай еді. Қырдан келгендер жер шұқып, егін егуге кіріскенін, колхоздың егіздеп төлдеп жатқан қойларын əңгіме етеді. «Қояндының жəрмеңкесі қайта ашылып алып-сату басталды. Соған барып келеміз», – деп апасы мен жеңешесін алып Жақан көкесі келіп кетті. Ауылдағы «сəбет мектебі» бала оқытуды бастап Таупан мен Ауғанбай хат танып қалыпты. Көкесінің бойжетіп келе жатқан қызы, Жанатайды «қаланың өмірін үйренсін, əрі саған серік болып бала қарассын», – деп əкеліп тастады. Жанатай келгелі жақсы болып қалды. Заманбекті баға жүріп, екеулеп сауат ашуға кірісті. Екеуі де жəдитше хат танып, төте оқуға бас қойды. Үйге келіп баяғы Арсланның мұғалім досы Халиқ сабақ беріп жүрді. Əпкесімен сіңлісі бір қыста «Батырлар жыры», «Қобыланды» жырларын оқып тастады. Оларға кітапты əкелген Халиқ:

	–Хадиша мынаны Қазаннан шалың беріп жіберіпті, – деп бергенде жүрегі дір ете түсті. Сөйтсе, əзілдепті. Кітаптар Қазанның баспасынан шыққан екен. Шынымен, «жирен шал» жіберген екен деп қалды аңқау басы.

	Бүгінде онын атын естісе қорқады. Себебі, күйеуі «енді татар байың келсе маған тиіп алғаның үшін өлтіреді» – дейтін. Баяғыдай сағынбайды да, сол бір «ханым» болған күндерін есіне алмауға тырысады. Бар алданышы – Заманбегі мен кітап оқу болып жүрді. Төрегелді өкіметтің жұмысынан босамай ой мен қырға шапқылап жүргенде тағы бір қыс өтті. Дүрбелең саябырсығандай болды.



	* * *



	Қазақ жеріндегі аздаған тыныштықты Қазанда жатып естіп-біліп отырған Арслан қайткенде ұлын алып қайту үшін жолға жиналғанда:

	–Арслан, жаным, мынандай сүйкімді қызың бар ғой. Тауфиықты тағы біраз өскенше қоя тұршы. Қазақлар жақсы дей береді. Заман əлі тыныш емес. Бармаң… бармаң, – деп безілдеді Нұрия жолға жиналған күйеуіне.

	Татар отбасына атажұртына оралу жақсылық болған еді. Он жыл бала көтермеген Нұриясы жер ауысқан жақты ма бала көтеріп, қыз туған. Содан баланың несібесі ме, Арсланның басына қайтадан бақ орала бастаған еді. Қазанның шет жағынан үй сатып алып қайтадан саудаға кіріскен болатын. Жатса-тұрса Қарқаралыдағы үйдің астында жатқан əкесінен қалған алтын-күмістері де есіне түсіп, маза бермеді. Нұриясы қыз туған соң «Қыз шыққан жерде, ұл да шығады, ақырын күтейін», – деп жүрді де. Бірақ дүние деген пəле көкейін тесіп ұйықтатпады. Жазда Қазаннан келген бір танысы, «Хадиша баяғыда-ақ байға тиіп алған. Оған кəмпеске болмады, күйеуі мілисаның бастығы аудандағы» деп сендірді. Əкеден қалған ақ үйге тоқалы біреуді кіргізіп алып ойран-асыр жасап жүргенін ойласа-ақ іші оттай жанатын. Нұрияның ойбайына бой бермей, ажалы шақырды ма Арслан Қазаннан қазақ жеріне сапар алған еді...



	* * *



	Үшеуінде де үн жоқ. Үшеуінің ойы үш жақта.

	Еңсені басқан, жанды жеген үнсіздік ұзаққа созылып барып бұзылды. Алдымен тілге əйел мен еркекті мысымен басып тұрған Арслан келді.

	–Иə, Хадиша жағдайың қалай? Тауфиық қайда? – деді зілділеу үнмен.

	–Көкемнің үйінде, сонда мектепте оқып жатыр, – деп əйел əрең даусын шығарды.

	–Хадиша қонаққа дастарқан жайсаңшы, – деп еркек сөзге араласты, «мен де бармын» дегендей, əрі қорқып тұрған əйелін шеттетіп. Арслан анық «ал, сұрағыш болсаң, менен сұра», – деп тұрғанын ұқты да:

	–Мен қонақ емес, осы үйдің иесімін, – деді.

	–Білеміз… танып тұрмыз, елге күн туғанда отбасыңды тастап қашып енді оралдың ба? – деп «мілисаның бастығы» күш ала бастады.

	–Менің не істеп, не қойғанымда шаруаң болмасын. Одан да баланы алып келіп маған тапсыруды ойлан, – деді Арслан да ықпай.

	–Баланы саған емес, сені қайда тапсыруды шешіп қойғам баяғыда, саудагер. Осы тұрған қалпыңда айдап апарып аудандық түрмеге жабам, – деді тістеніп.

	–Сенің айдауыңа жүретін мен саған Қарқаралының қазағы емеспін. Байқап сөйле, – деп бешпентінің сол жақ кеудесіне қолы барып қалды. Онда революцияның көзін көрген ескі револьвер жатқан. Баяғыда жолға шықса-ақ төс қалтасына салып жүретін серігі. Ол жанында жүрсе көңілі орнында болатын. Мына «өктем күйеуге» көздеп жібере сақтап, сабырға келді. Төрегелді де ондайға ысылған əккі ғой, сезе қалып өзінің наганынан алыстау отырғандығын еске алып:



	–Сіздің Қазаннан келгендігіңізді білеміз. Келе сала «бала, бала» демей жөн сөз айтпайсыз ба? Балаңызды береміз, тек ойласайық, – деп ыңғайына жығылды. Ішінен «сенің бөлтірігіңнен қалай құтылуды өзім де ойлап жүргенде, қайта жақсы болды. Əкетсін» деп қойды. «Балаңды береміз» дегені көңілінен шығып Арсланның екпіні сəл басылды.

	–Ойлассақ, ойласайық, – деп орнына қайта отырды.

	–Шəй ішіңіздер, – деп бөлмеге Хадиша кірді.

	Арслан орнынан тұрып қонақ бөлмеге өтті. Төрегелді аса сақтықпен қаруын қойнына тығып алып барып дастарқанға келді. Екі күйеуінің шекісіп қалғанынан хабарсыз əйел қорқыныш пен күдік аралас ойлармен шəй құйып отырды.

	Жүрек жалғап алған соң Арслан Хадишаның оңаша қалғанын аңдыды. Төрегелді сыртқа шыға бере ыдыс-аяғын жиыстырып жүрген баяғы тоқалына жақындап:

	–Хадиша менің түннен қалмай жүруім керек, сенімен əңгіме бар, – деді. Төрегелдіден өлердей қорқатын келіншек артына жалтақтай:

	–Жарайды, мен Төреге айтайын, – деп сыртқа беттеді. Баяғы ерлі-зайыптының əңгімесінің бас-аяғы Тауфиық-

	ты алдырту тездетіп, содан əкесінен қалған алтын-күмісті қазып алып, ерсе Хадишаны баласымен алып, ермесе ұлын сұрап алып қайту. Ұлын жанына қосса, осы үйді басыбайлы береді. Қазынаны қазса одан да қалдырады. Тек ешкімге жақ ашпай қазынаны қазысып, баласын елден алдыртып берсе, ертең түнделетіп жолға шығатын болады. Естігенін, бəрін Төрегелдіге жеткізген Хадишаға күйеуі:

	–Не десе де келісе бер. Ертең Ерметті таң ата қырға жіберем де. Өзі үйден шықпасын аттап. Балаң келгенше күт, кеш бата Ермет қайта оралады. Менің мына байдан да балам бар де, ере алмаймын де. Қазынасы мен баласын алып түнделетіп жолға шықсын де, – деп үйретті.

	Хадиша естігенінің бəрін жіпке тізгендей етіп жеткізді. Оның ұсынысы Арсланның көңіліне қонып, баласын алып келгенше күтетін болып, үйден шықпауға келісті. Күндіз Төрегелді жұмысқа кеткенде Хадишаны айналдырды. «байың келгенше мен «барымды» жиып-теріп алайын. Сен көмектес. Менімен кетпесең – кетпе, бірақ баланы бер. Сен əлі жассың, əлі көп бала табасың. Тауфиықты əкетсем, сені мазаламаймын. Саған көп алтын-күміс берем, əйтпесе жыл сайын баламды көру үшін келіп тұрам. Ол сенің кəмөнес байыңа жақпайды. Мен кеткен соң сені сабайды», – деп қорқытты. Қайда барса Қорқыттың көрі. «Өкімет» байы «Сені маған тигенің үшін саудагер шалың өлтіреді» дейді. «Жирен шалы» «Мен қайта-қайта келіп баламды, дүниемді даулай берсем күйеуің сабайды», – дейді. Əбден басы қатты. Əйтеуір бір өлім болса қайда барса көретіні, өліп-ақ қалса ма екен? Онда Таупан мен Заманбегінің күні не болмақ. Өстіп неше түрлі ойға кетіп жүрген «баяғы тоқалының» жанына Арслан келді. Келді де сыбырлап:

	–Басқаларға көрінбей бір қапшық алып отын қораға жүр, – деді.

	«Отын қора» – деп аталғанымен зəулім қос қабатты үйдің астынан жартылай жер бетіне терезелері шығып тұратын қосымша қабаттағы үлкен-үлкен бірнеше бөлме еді. Үйдің астыңғы қабатымен есептегенде, үй-үш қабат болады сонда. Баяғыда үлкен Ақметовтың барында ол қабаттың жартысы – асхана еді. Ыстық тағамдар сонда пісірілетін. Бір бөлмесінде соғым мен ет жөнделеді. Оның қабырғалары ашықтау, терезесі жеңілдеу – мұзхана іспетті. Асханадан екінші қабаттағы қонақ бөлмеге көтерілетін баспалдақ бар. Отынхананың ішкі есігі – бөлмеге ашылады да, тағы бір есігі сыртқа қарай ашылады. Содан жазда кесіп даярлаған ағаш отын мен көмір тасылады. Ал, көмірхана сыртқа жасалған.

	Арслан əйелді ертіп ішкі есікпен кірді. Бөлме толған кесілген қарағай мен қайың. Тақтайлап жиып, құдды көрпе жиғандай реттеп қойған. Оның бəрі Ерметтің тірлігі, қыстай сол отынды жағу, мұржаларды тазалап отыру соның міндеті. Одан басқа мұнда адам баспайды. Ол сонау үлкен Акметовтен қалған тəртіп. Оның сырын тек Арслан білетін. Ал, тоқал «отын қораға» кіріп те көрген емес. Ол «отын қора» жəй «отын қора» емес еді. Оның түпкірі жағындағы отынның төрт қатарын алғанда астынан көмбе шығатынын ешкім білмейтін. Арслан «кəмпеске» дегенді естігеннен шошыған. Үйі «кəмпескемен» өкіметке өтіп кетсе, мұны өлсе кіргізбейтін еді ғой. Мейлі байға тисе де, əйтеуір осы үйді сақтап қалғаны үшін тоқалына іштей риза еді. «Қайтеді, байы жоқ қатынды кім көрінген басынады да. Мілисаға тигені жөн болған, əйтпесе екеуіне де бұл үй жоқ еді» деп ойлап қалды.

	«Ермесе, ермесін енді тек мынаны атыма артып, ұлымды алдыма отырғызып жіберсе болды. Өмірі разымын. Уақыты келгенде ұлым шешесін іздеп келгенде осы үйге ие болар» деп те ойлап қояды. Татар еркек əкесінен көрген əдіспен ықтияттап төрт қатар отынды алды да «Я, біссіміллə» – деп жерге тізерлей отырып тырмамен қақпақты іздеді. Қолына ілгегі ілінгенде жоғары тартып қалды. Біраз жылдан бері қол тимегенге ме жерге қатып қалыпты. Аяғымен жер тіреп жатып əрең ашты. Соның бəріне қарап тұрған Хадиша қайран болды. Осы үйде оншақты жыл болды, күнде жүр. Ермет күнде «отын қораға» шаруамен кіріп-шығады. Ешқайсысы да мұнда Жирен шалдың тыққаны барын білмеген ғой. Тіпті ойламаған да. Арслан жүн толтырған қапшықтарды екі жағына лақтырып-лақтырып жіберді де еңкейіп, салдырлатып тағы бірнəрсені ашты да лып етіп төмен секіріп түс ті. Аяғы жерге тіреліп, басы ғана көрініп тұрды. Хадиша қызықтап жақындау келіп қарады. Екеуінде де үн жоқ. Жирен шал темір əбдіренің қақпағын ашыпты. Ішінде бірнеше темір құмыралар мен өрнекті ағаш сандықшалар тізіліп тұр. Олардың ішінде не барын сұрамады. Сұраса, құпиясын біліп қойғаны үшін өлтіріп кетер деп қорықты. Жирен шал оларды алып қапшыққа жүнге орап салып жатты. Хадиша ештеңе көрмегендей, сыртқы есікті бақылап тұрды. Бір кезде жирен шал қақпақтарды қайтадан жауып, отынды орнына қайта тізді.

	–Ал кеттік, – деді де өзі орта қаптан жоғары манағы байлығын арқалап алды. Хадиша ештеңе білмегендей, ештеңе көрмегендей, лəм демей алдыға түсіп жол бастап келеді.

	Арслан баяғы əкесінің кітапханасына кіріп алып, күні бойы кітап қарады, əйтеуір кешті батырды-ау. Қас-қарая Төрегелді келді қабағынан қар жауып, кірпігіне мұз қатып. Тек «қырға кетті» деген Ермет баласын кешіктіріп жатыр. «Баламды қазір əкелсе дəп қазір жолға шығып кетер едім» деп қояды іштей ойланып.

	Бұл кезде Төрегелді əйелін жатын бөлмеге қамап алып тергеуге алды. Күні-бойы не көргенін сұрады.

	–Ішінде не барын білмеймін, əйтеуір қапшығы жартыдан жоғары болды, – деп əйелі бəрін жайып салды. Хадишадан жағдайға қаныққан əккі мілиса ол қаптың тегін емес екенін сезді де ойы бұзылды.

	–Əй, мынау ел аңыз етіп айтатын саудагер əкесінің тыққандарын алып кетіп барады. Осының біздің үйге келгенін көрген пенде жоқ Ерметтен басқа. Оны да кеше «Кең далаға» жібергем, – деді.

	–Таупанжанды əкелмей ме? – деп қалды ұлын сағынып жүрген анасы.

	–Қайдағы бала бұл саудагерге. Ертең балаңды апарып құлдыққа сатып жіберер. Одан да мұны сол əкесінің қазған көріне қайта өзін тығып тастайық. Кім біліп жатыр қаңғыған саудагерді. Баяғыда əкесі қаңғып келіп кедейлерді жеп байып еді. Ана қапшықтағы сол сорлылардың көз жасы. Мұны өлтірсек – балаң да жаныңда қалады, – деп Хадишаның да жанды жерінен сипап қойды. Мына сөздерді естіген əйелдің қорыққанынан жүрегі аузына тығылды.

	–Болмас… болмас… обал ғой, – дей берді.

	–Несі обал. Сен бар жастығыңды осыған бердің. Тоқалы болып томпылдап осы үйдің тірлігін істедің. Баласын тудың, кəрі татардың тұқымы құрығанда жалғастырып. Енді оны тартып əкетеді, бар тыққанын өкімет түгіл саған да татырмай арқалап кете бармақ па бай-манап, құлақ, – деп қалшқалш еткенде. Оның сөзі көңіліне қонған əйел..

	–Төрем, өзің біл. Мен араласпаймын. Мен тағы екіқабатпын. Қорқам, – деп келісім бергендей болды. Əйелдің «екіқабатпын» дегенінен есін жиған еркек:

	–Əй, сен шынымен бе? – деп жанына жақындап қайта сұрады.

	–Иə, енді-енді айтам ғой деп жүр ем. Сіз ұрса ма, деп… – деп күмілжіді.

	–Неге ұрсам. Мен бəрін тастап, баладан қашатын татар шал емеспін. Сен менің ұрпағымды туасың. Мен сені аялаймын, – деп ойда-жоқта «қамқор» əке, «асыл жар» бола кетті. Оның мына сөзіне сеніп қалған əйелі:

	–Мейлің.. мейлің… – дей берді келіскендей.

	–Мейлі болса – мейлі. Сен балаларға бар. Мен өзім жайғастырамын. Ал, Ермет келмейді, мына шалдың атын кеше соған жетектетіп жібергем. «Кең далаға» көкеме, – деді де сыртқа беттеді. Бір сұмдықтың боларын ойлап Хадиша «көзім көрмесін, балалар білмесін» деді де Заманбек пен Жанатай жатқан бөлмеге бет алды. Ойы бұзылған «аудандық мілиса» қонақ бөлмеде байлығын қапшыққа тығып, баласын күтіп жатқан Арсланға бет алды.

	Қолында баяғыда Арсланның əкесінің кітапханасындағы қару-жарақ ілген тақтасында тұратын айбалта. Үлкен Акметов аңқұмар еді. Содан ба қарудың неше атасын жиып, сөре жасатып, тізіп қойған. Заманында үйге келгендер қызығып қарап, ұстап көріп тамашалайтын. Оның біразын Төрегелді «кəмпескеге» тізімдетіп беріп жіберген. Осы бір айбалтаны не оймен алып қалғанын өзі де білмейді, əйтеуір тығып ұстап қалған еді. Міне қанішердің қолына бүгін қару болып, əкесінен қалған айбалта баласына сілтенді. Арслан баласын күтіп жатып «Ермет кешікті ғой?» – деумен көзі ілініп кетіп еді. Төтеннен келген жауды да, өз үйінде келген ажалды да сезбей қалды. Қырынан жатып қалғып кеткенде қарақұстан тиген соққыдан «ыңқ» деді де жүре берді бұл дүниені тастап...

	Татар шалдың дымы шықпай, қарсыласуға шамасы да келмей қалғанына қуанған Төрегелді енді тез-тез қимылға көшті. Қанға бөккен дененің кеуде тұсын жастығымен қосып сейсеппен орап тастады. Дəлізге шығып жан-жағына қарап, жарықты сөндіріп келді де өлікті арқалай жөнелді. «Отын қораға» дейін қандай дүлей күш көтергенін, бір дем алмай түсті. Денені «отын қораның» түпкіріне тастады да, қайта көтеріліп, пілте жағып кісі өлтірген жеріне қан тамбады ма деп тексерді. Тек төр көрпенің шеті былғаныпты. Оны орап құшақтап алды да балалардың бөлмесіне келді. Хадиша ұлын құшақтап үрей құшағында отыр екен. Жанатай ұйықтап қалыпты.

	–Не, ұйықтамай жатыр ма? – деді алқынып.

	–Жоқ, мана ұйықтап қалған…

	–Енді немене, тыныш жатқан баланы жұлмалап, есің дұрыс па? Бері кел, – деді.

	–Қазір… қазір, – деген əйел ұлын қайтадан көрпенің ішіне жатқызып, қымтап шықты. Дəлізде тұрған күйеуінің түрі қолына ұстап тұрған білте шамның жарығымен өрт сөндіргендей болып көрінді.

	–Жүре бер, – деп баспалдаққа дейін келді де төмен түсе бастады. Өзіне шалын өлтірткізетін шығар деп қорыққан əйел.

	–Төрем... мен... мен …қорқам... – деді дірілдеп.

	–Бəрі бітті, мə мынаны ошаққа жағып жібер. «Отын қора» жақты байқа, артымнан біреу келіп қалмасын. Мен ананы жайғастырам. Əлгі Шəлиғаның пысықсып тексеріп жүретіні бар ғой. «Бұл не жарық?» деп жетіп келмесін, – деді де ары қарай түсе жөнелді баспалдақпен. Шам жарығымен қан тамбап па деп қарап, қайта тексеріп келеді. Бағана келе сала əйелі «Жирен шал» байлығын мына жерден алды деп көрсетіп, қалай ашылатынын да көрсеткен. Сол айтқанымен тізіліп тұрған ағаштың біреу-екеуін суырып алып еді, төбедегілері құлап, өзін басып қалды. Қайта білте шамды аулақтау қойғаны жөн болыпты, əйтпегенде өрт шығар еді оның майы төгілсе. Құлаған, кескен отынның арасынан шығып оларды тамның бір жағына ысырып, айтқан қақпақты да тапты. Оп-оңай ашты да ішке қарау үшін шамды əкелді. Жарықтың сəулесінен үңгірдің ішіндегі сандықты да көрді-ау. Шамды үңгір жиегіне қойып, секіріп түсті де сандықтың құлпысыз тілін көтерді. Іші бос.

	–Атаңа нəлет барын сыпырып алыпсың ғой, орнына өзің жатасың, – деп боқтап алып қайта шығып сейсепті шешіп денені шығарды. Қаны жастыққа сіңіп, тоқтап қапты. Үстіндегі бешпентімен жатқан екен, сол қалпында сандыққа тықты. Нықпалап жатып, екі бүктеп əрең сыйғызды. Сандықтың аузын жапты да жастықты сейсепке орап бір шетке қойды. Үңгірдің сырт қақпағын жауып, жерді тегістеп, отынды жиып шықты қайтадан. «Ермет пəле бірдеңе іздеп жүріп тауып алмасын» деп. Қайта бергі жағына бұрынғыдан да көп отын жиып, адам аяғы баспайтындай етіп үйіп жіберді де қайта шықты «отын қорадан». Қолындағы сейсеп түйіншекті ауладағы қазандықтың көмейіне тықты да шақпақ шақты. Сол кезде сыртқы ауланың есігі жақта жүрген əйелі де келді.

	–Көрпешені əкелейін бе? – деді.

	Акметовтың берекелі отбасының талай қонағын күткен тайқазан асылған ошақта баласының ақтық қанын жұтқан жастық пен көрпеше жанып жатты, сұмдық бір қылмыстың ізін өртегендей...

	–Бар, үйге, мен қазір… деп қолымен əйелін шететті еркек. Мынау айуандығына оны араластырғысы келмей не бір сұмдықты көрген мілиса жастық пен көрпешеден күл қалғанша есік алдына отырды.

	Ертесіне күн жарықта қылмыс жасаған жерлерін түгел қайтадан тексеріп шықты, қан ізі қалмады ма деп. Ошақтың маңайына келгенде Шəлиға алдынан шығып:

	–Түнде су ысыттыңыздар ма? – деп сұрады.

	–Иə, мен кештеу келген соң жуындым, – деді еркек қызметшісінің көңілінде түйткіл қалмасын дегендей.



	2



	Хадишаның сол күннен бастап ұйқысы бұзылды. «Жирен шалының қалай өлтірілгенін көрмесе де, өзі өлтіргендей болып шошыды. Үш-төрт күннен соң ауырып мұрттай ұшты. Денесі оттай жанып, тұрса болды басы айналады. Тəбеті жоғалып, тамақ іше алмай қалды. Оны шошытып алғанын біліп Төрегелдінің жаны Хадишаның үстінде болды. Ұшықтатуға Қарқаралыға аты шыққан тəуіпке апарды.

	Қожа-молда, емші-тəуіп дегенді қудалап, мешіттерді бұздырып жүрген «кəмөнес» алдына келгенін көріп Ақберен ақсақал көтеріліп кетті. Төрегелдіні алдына отырғызып қойып біраз өсиет айтты. Соңында:

	–Көп қан төгілген өміріңде. Соның дағы əйеліңнің жүрегіне түскен. Үйіңде аруақ бар, сол сендерді мазалайды. Арғы-бергідегі əруақтарға өмірі бір құран оқытпапсың… Мына атқарып жүрген қызметіңнің өзі қарғысты көп алғызып, жүрегіңді суытып жіберген. Бір құдайы таратып, əруақтарға құран шығарт. Дінмен, мешітпен көп алыспа. Ақырыңды ойла. Есті азамат бүгінгісін ақырына азық етер, – деп шығарып салды.

	Қанша «кəмөнес» болса да, қанша партбилетті жүрек түбіне ұстаса да Ақберен ақсақалдың мына сөздерінен шошып Ерметті жанына ертіп алып елге барып бір қойды сойып таратты. Бірақ жиналған жұртқа «құдайы таратып жатырмын» деуге «кəмөнестігі» жібермеді. Үйіне келген соң Ақберенді алып келіп құран оқытты. Онда да үй қызметіндегілерден басқа дастарқанда бөтен адам болмады. Ақберен ақсақал ұзақ оқылатын бір сүрені құйқаны шымырлатар мақаммен оқып болып, арғы-бергіні түгендеп бағыштап, аяғында батасын берді. Ермет Хадишаны таңжарықта ешкімге көрсетпей Ақберен қарияның үйіне алып барып бір жеті оқытып-емдетті. Жазға салым Хадиша аман-есен тағы бір ұл тапты. Есі шығып қуанған Төрегелді ұлының атын – Ергенбек қойды.

	–Өзім жалғыз едім, Заманбегіме еріп жүрсін, – деп ырымдады.

	Босанғаннан кейін Хадишаның елірме ауруы тағы шықты. Нəрестеге Шəлиға ие болып, тек емізуге анасының бауырына салады, əйтпесе Хадишада бала түгілі өзіне ие болуға шамасы жоқ. Кеудесінің сүті аяғына төгіліп жатса да соны игеріп сəбиін бауырына салуға кейде ақылы жетпей қалады. Төрегелдінің жұмысы болса да ауырлап кеткен. Елде Голощекиннің «аша тұяқ қалмасын, асыра сілтеу болмасын» деген кері де теріс тірлігімен малмен ғана күн көріп отырған қазақ елінің қолында құрық пен жүген қалды. Ірі қара малды түгел өкімет сыпырып, қой-ешкіні қырып салды. Халық қолындағы азғантай ұсағына ауыз сала бастаған соң босып кетті. Баяғы бай-манаптың «кəмпескесіндей» көрші елдерге қашпаса да, қалаға қарай ағылды қырдағы жұрт, қаланы тіршілік көзі деп таныды. Халық көсемі Сталиннің ел ішініне «халық жауын» іздеген науқаны басталды. «Халық жауын тап!» – дейді Төрегелді бастаған топ табады. Бір Құдай біледі, олардың қайсысы – дос, қайсысы – жау. Ар жағын ақтарып, анық-қанығына жетіп жатуға уақыт жоқ. Қырдағы халықтың сəл бас көтерерін аудандық «мелісаханға» тоғытып болды. Оларды түнімен ұйықтатпай сұраққа алады,

	өлердей қинайды, ұрып-соғады.

	Төрегелдінің белдігінде наган, қолында кісен аттан түспейді. Жанында шаш ал десе – бас алатын екі жандайшабы. Күні-түні ауыл-ауылды аралап, ауылдық кеңес ағаларының жағасынан алып «халық жауын» таптырттады. Жүрегі ат аяғының дүрсілімен бірге соғып əбден қалжырады. «Кəмөнес» деген атына кір келтірмеу үшін бір сəт бел жазбады, ауру əйеліне де қарамады. Тақымдағы шалбардың құйрық тұсы ақ жем болды. Самайының ағы көбейіп, мұрты бұрынғыдан да едірейіп, тіпті оған да ақ түсті. Талайды тепкілеген хром етік аяғын қажады. Жұртқа зəбірлене-зəбірлене өңі суып, түсі жалпақ қара тастай қатып кетті. «Социализм жауларына» деген аяушылығы жоқ жанның тақымына да ат шақ келмеді. Тұлпар берсе де екі-үш айда ит сілікпесін шығарып жібереді. Не аяғы сынады, не белі үзіледі. Жануарды қайдан аясын, адамды аямайтын қаныпезер. Маңайдағы ауылда бар деген не бір жорға, не бір жүйріктерді жер жастандырды. Аудандық мілисаның атқорасындағылар да:

	–Төрегелдіге ат керек, – дегеннен-ақ зəрелері кетеді.

	–Байғұс жануарларға да қырғидай тиеді, өзі үстінде қалай аман қалып жүр, бірге мойыны үзіліп кетпей, – деп Бектемір деген баяғыдан келе жатқан атбегі іштей боқтап отыратын. Ондайды сыртқа шығаруға болмайды. «Кəмөнесті» боқтасаң ұсталасың да жазаланасың, ал олардың көсемі – Сталинге тіл тигізсең – атыласың. Сталиннің суреті бар қазитті жыртқаны үшін бір бажасын қаматып тастағанын естіген ақсақал «аттың жауын» сыртынан сыбайтын.

	Сөйтіп «халық жауларын» іздеп халыққа қырғидай тиіп, қарғыс жиып, байғұс жануарлардың обалын арқалап жүрген бір күні қырдан келе жатып аттан ұшып мерт болды Төрегелді.

	Хадиша есік алдында күншуақта Ергенбектің қылығын қызықтап отырған болатын. Шəлиға жаңа сойған ісектің ішек-қарнын жуып болып, енді басын жуып жатқан.

	–Ерметке қой сойғызуға болмайды. Сойған малының жағын ажырата алмайсың, – деп күңкілдеп басты ары-бері жұлқылап жатты.

	–Тістеніп жүріп соятын шығар, – деп Хадиша күлді.

	–Көкем айтатын «мінезі ауыр адамға мал сойғызсаң жағы қарысып қалады, еті де қаттылау болып, ұзақ піседі», – деп, – дейді Шəлиға күйіп-пісіп жүріп.

	–Е, онда күлкіден аузы босамайтын ыржақай Болсымбайды қой соярда шақырып алайық, – деп Хадиша тағы күлді.

	Қыстайғы аурудан басын енді көтеріп, жүзіне күлкі жүгірген ханымының реңіне Шəлиға қуана қарады. «Ауру кірді дегенше, əлек кірді дегейсің» дегендей Хадиша аурулы болғалы бері Үлкен үйдегілердің де берекесі кетті. Заманбек пен Ергенбек те бала болып анасына еркелей алмайды. Төрегелді болса да – еркек сырттың адамы аттан түспейді. Қызыметі де бір қырғын. Ал кетті, ал шапты деп қасындағы жандайшаптарымен бірге күні-түні аттандап жүргені. Ауру Хадишаны Шəлиға бағып жатыр. Əйтеуір қыстан аман шығып, көктемнің шуағына ілінгелі бері ханымы біруақ есік алдына шығын отыратын болып жүр. Елден келген ағайын-туыспен əңгімелесуге де жарап қалды.

	Анасының аулаға шыққанына қуанған екі ұлан асыр салып ойнап мəз-мəйрам болады. Сондай бір шуақты күні намаздыгер уақытында дарбазадан бейсауат үш еркек сау ете түсті. Түстері суық, жүрістері суыт. Əлденені сезген Хадишаның жүрегі зу етте түсті. Төрегелдінің қызметкері Ауғанбай:

	–Жеңгей, Төрекем аттан құлап мертігіп қалды. Бөлме дайындаңыздар, жатқызайық, – деді бірден.

	–Тірі ме? – деді əйел өзі де əлсіз дауысымен.

	–Иə. Сынықшы алдыртқанша оңашалау жерге жатқызайық, – деп арттағыларды шақырып, қол бұлғады.

	Дарбазаның қосымша есігін айқара ашып қос ағаш пен ортасына мата тартқан зембілге салған Төрегелдіні үйге қарай екі жігіт алып жүрді. Өлі, тірісі белгісіз. Үстіне жалбағай шекпен жауып қойыпты. Басы жалаңбас екен. «Өлген болса бетін жауып əкелер еді» болды мойнын созып қараған Хадишаның алғашқы ойы. Екі еркек зембілді көтерген күйі үйге кіріп кетті. Хадиша үрпиіп тұрған ұлдарына:

	–Сендер əзірге үйге кірмей тұрыңдар. Көкелерің аттан құлап, ауырып қалыпты, – дей салды да өзі ілбіп үйге беттеді.

	Қонақ бөлмедегі болыскей керуеттің көрпелерін түсіріп, Төрегелдіні жатқызып жатыр екен. Жанына барды. Шашы қанмен ұйысып, өңі қап-қара болып, жүзі əлемтапырақ, көзі жұмулы. Қор-қор етеді. Еңкейіп денесін көрпемен қымтады. Сүтпісірім уақытта сынықшы Домбай қария келді. Ұзақ қарап көрді де:

	–Жұлынына зақым келген. Ертеңге шыдамас, – деп кесіп айтты.

	Өзі қалтаңдап жүрген əйелге бұл оңай соққы болмады, талып түсті.

	Төрегелді сол қорылдаған қалпымен таңға дейін жатып, Шолпан туа мəңгілікке аттанды...

	Хадиша есінен қайта-қайта танып күйеуінің мəйітін үйден қалай шығарды, қай тұсқа жерледі хабарсыз қалды. Өлік жөнелтудің барлық жөнін Жақып көкесі мен ержетіп қалған Тауфиығы жайғастырды. Төрегелдіден туған екі ұл əлі жас. Үлкені – Заманбек көкесінің аттан құлап өлгеннін біледі. Кішісі – Ергенбектің тілі енді шығып келеді. Апасының ауруы жандарына барып жүргенде көкесінің өлгені Заманбекті жасытып кетті.

	Төрегелдінің қырқын өткізген соң анасы Зарлықан елге қайтты. Күнде ауру қызының жанында, екі ұлға бас-көз болып отыратын еді.

	–Ой, соры арылмаған балам-ай, – дей береді Хадишаға қараған сайын, күбірлеп.

	Шешесі кеткен соң-ақ жатын бөлмесінде оңаша ұйықтаса Хадиша шошып, таңға көз ілмейтінді шығарды. Жанына үш ұлын бірге алып жатады. Таупаны он алтыға қарап, жігіт болып қалды. Күні бойы ауланың тірлігінен босамайды. Баяғы қызметтерін істейтін Ерметтер елге көшіп кеткен. Шəлиға шалы өліп, бауырында бала болмаған соң осы үйде біржола қалып қойды. Ағайындары қырдағы ауылға шақырып еді, бармады. «Жасымнан жүрген үйім. Ханымымның басына іс түсіп, аурулы болғанда тастап кетпеймін, Құдайдан қорқам», – деп отырып алды. Сонымен ауру Хадишаның қасында отымен кіріп, күлімен шығып, тамағын беріп, төсегін жайғайды. Төрегелді өлгелі бері ас-ауқат та тартылып, Үлкен үйдің де берекесі кетті, сырты тоза бастады.

	Хадиша күндіз жап-жақсы ас-ауқатын ішіп, Шəлиғамен ананы-мынаны ақылдасқан, ұлдарға тапсырма берген болып жүреді де түн баласы өзімен-өзі алысып шығады. Енді көзі ілініп бара жатқанда есік-терезе тарса жабық болса да жатын бөлмеде жел есіп өтеді. Елең етіп оянып кеткен əйел көпке дейін аунақшып ұйықтай алмайды. Ауру дейтіндей еш жері сырқырап, не қақсап ауырып жанына да батпайды. Есіне өткен-кеткен түсіп, «көзім ілінсе тағы да оятады-ау», – деп елегзіп жатады. Үш батыры түк сезбей ұйықтайды. Хадишаның түйсігінің тереңінде осы үйде өздерімен бірге тағы біреу өмір сүретіндей сезіледі. Баяғы жирен шалын осы үйдің ішіндегі отын қораға көмгенін еске алмауға тырысады...

	Сол бір жайды кезінде Ерметке айтып өлікті түнделетіп басқа жаққа жерлетіп тастағысы да келген. Біреу біліп қалып немесе Ермет əйеліне сандалып айтып қойып, одан ел құлақтанып, соттатып жібере ме деп қорықты. Төрегелді өлтірді дегенге кім сенсін, «өзің не қарап жүрдің, сыбайласып дүние үшін өлтірдіңдер. Енді тірі жүрген сені жауаптап, соттаймыз», – дер. Жауабын да берер еді-ау, мына екі құлынының ата-анасы анау сорлы Таупанының əкесін өлтірген қанішерлер атанады ғой. Ұлдары да бір-біріне кек тұтып өмірлері зая кетеді ғой», – деп ойлаумен таңы атып, кеші батады. «Ерте ме кеш пе осы құпияның сыры ашылып қалса күнім не болады, отын қораға қайтсем балаларды кіргізбеймін деп» алысып жүріп шашы ағарды. Таупанына «отын қораның түбіндегі отын таусылмай-ақ жаз бойы үстіне қор жасай бер», – деп ақыл айтқан болды. Ондағысы, отын таусылып қалса жирен шалдың сандығының қақпағы көздеріне түсіп қала ма деген сиқы...

	Күзге салым əйелдің елес көруі, ұйықтамай шығуы жиіледі. Терезе алдындағы жалғыз қайыңның жүздеген жапырағы «Арслан... Хадиша... Төрегелді..», – деп сыбдырлап, əңгіме айтып тұратындай. Жирен шалы таңға жуық төсегінің жанына келіп отырып баяғыдай шашынан, балтырынан сипап оятатындай. Сол бір дəулетті де, сəулетті, бейғам күндеріне деген сағынышпен жылап оянатын түндері жиіледі.

	Төсектен бейсенбі күндері Шəлиғадан бұрын тұрып жеті нан салғыш болып алды. Екі жесір əйел мұңданып отырып күйеулеріне құран бағыштайды. Соңғы кездері Төрегелдіден бұрын Арсланды ойлайды, соның алдындағы ешқашан ешнəрсемен жуылмас күнəсінің ақыры неге соғар екен деп ойлағанда жанын қоярға жер таппайтын болды...

	–Апа, нағашыларыма барып күземге көмектесіп, сізге де анау-мынауға керек жүн-жұрқа əкеліп берейінші. Он шақты күнге қырға жіберіңізші, – деп ержетіп қалған Таупаны қоймады.

	–Жіберсеңші, ханым, жаныңызда мен бармын ғой. Қайта Таупанжан айттыратын қыз қарай келер, – деп Шəлиға да қосылды.

	–Қыз айттыратындай бізде қайбір жай бар дейсің, – деген қалай аузынан шығып кеткенін де байқамай қалды. Түнде қорқатынын айтуға намыстанып қанша қиналса да Тауфиықты қырға Жақып көкесіне қолғанат болуға жіберді. Екі түн жақсы ұйықтады да үшінші түні түнгі елес тағы басталды.

	…Таңғы сəулемен ол бөлмеге кірді.Үстіне баяғыдай ақ көйлек-дамбал киген Арслан терезенің алдынан Хадиша екеуі жататын, бүгінде екі ұлын бауырына басып жатқан əйелдің төсегіне жайлап келді. Қатты ұйықтап жатқан əйелдің балтырынан жоғарылай сипап кеудеге келіп тоқтады.

	Содан соң екі қолды алқымға салды. Елестің қолының табынан оянып кеткен əйел аласұра қарсыласты. Даусы шықпай, қырылдады. «Шəлиға, ойбай, ойбай...», – дейді. Үйдегілер шырт ұйқыда. Шешесінің аяқтарының ербеңдегенінен Ергенбек оянып кетті.

	–Апа...апа, – деп қыңқылдап шешесіне жармасты. Сол кезде елестің қолдары шеңгелін босатып, Хадишаның тынысы кеңіп, көзін ұлғайта ашып, жан-жағына қарады. Терезеден түскен сəулемен таңғы елес болып Арслан ғайыпқа сіңіп бара жатты...

	Ақ көйлек-дамбалынан, күжірейген желкесінен, ұстарамен қырғызған басынан артынан жирен шалын анық таныған əйелдің қайта көзі ілінбеді. Қолымен кеңірдегін ұстап көрді, ауырмайды. «Біссімілла», – деп даусын шығара айтып көрді, тілі де, үні де бар. Аяқ-қолын қозғап көрді, бəрі орнында, өз қызметін атқарып тұр. Тек жүрегі дірсілдей соғады... Ақырын басын көтеріп, жайлап тұрды. Сап-сау...

	«Ойпырмай, сорлы жирен шалға бір құран бағыштамаптықау», – деп ойлады да іле-шала «Не деп бағыштаймын, өлді деуге – моласы жоқ, көмгенін өзінен басқа тірі жан көрген жоқ. Əсілі, соның қаны-ау Төрегелдіні жібермеген. Енді кезек маған келген шығар», – деп ойлап, зəре-құты қашып таңды атырды. Шəй үстінде Шəлиғаға:

	–Арсланға бір құран оқыту керек еді, – деп көріп еді, онысы:

	–Ханым, тірі адамға құран оқыта ма екен, – деп шошып кетті.

	–Кім біледі, заман алмағайып болып кетті ғой. Тірі деймісің, – деп міңгірледі.

	–Иə, қожайыным тірі болса жалғызын іздеп бір келер еді ғой, – деп Шəлиға тіпті көзіне жас алды. Ойпырмайдың адалдығынан Хадиша тірідей жерге кірді. Өмір бойы жирен шалдың кірін жуып, қалған асын ішіп, қорасында жатқан Шəлиға дəл осы сəтте адамгершіліктің ұшар басында тұрды Хадиша үшін. Ішкені алдында, ішпегені артында, асылдан киім кигізіп, Таупандай ұл сүйгізіп, астынан алтын пəуеске түспей, Үлкен үйдің ханымы болып алшаңдатқан арысын өзі зынданға көмдірген əйелді ар соты соттап, ұяты тұншықтырды...

	Ертесі бейсенбі еді, түскі асқа дейін жеті шелпегін пісірген Шəлиға:

	–Ханым, көрші-қолаңға айтайын ба, қожайынға құран оқытып жатырмыз деп, – деп шалғышына қолын сүрте сөйлей кіргенде жайнамаздың шетінде отырған Хадишаны көрді. Үндемей есік түбіне бір тізерелей отыра кетті. Ханымының намазын аяқтағанын күтті.

	–Сіз намазға жығылғасыз ба?-, деп таңырқап сұрады.

	Жайнамазын жинап болған соң Хадиша:

	–Бастадым... Баяғыда көкемнің үйінде жүргенде Нəсрəт молдадан біраз дəріс алған едім ғой, – деді. Аздан соң барып:

	–Ешкімге жар салмай-ақ қой, екі ұлмен өзіміз отырып-ақ құран бағыштармыз, – деп жалғастырды сөзін.

	Құран бағыштаса да Арсланның əруағы Хадишаға тыныштық бермеді. Түн баласы елеспен алысып шығатын бейшара əйелдің жүйкесі тозды, сіркесі су көтермейтін халге жетті. Үйде жалғыз қала алмайды, оңаша қалса болды елес жетіп келеді. Көктемгі көкөзек шақта сол елеспен оңаша сөйлесетін болды. Ондайда Шəлиға:

	–Ханым, маған бірдеңе дедіңіз бе? – десе, ол сандырақтап:

	–Жоқ,ə, баяғы Арслан ғой, келіп тұрған, – дейтіндей халге жетті.

	–Біссіміллə, ханым, үйде екеуміз-ақпыз ғой. Сіз өткенді ойлай бермесеңізші. Аман болса бір келер де, – деп күтушісі ханымның қылығынан шошына бастады. Жалғыз қалдырмауға тырысып жүрді.

	Жазға қарай Хадиша алдағы қысқа отын даярлық жасап жүрген баласымен алысты. «Отын қораның қоры азая бастапты, отын түсіріп, соны толықтырып қояйын», – деп тірлік жасап жатқан Тауфиықтың аяғына оралып əбден мазасын алды. Түк түсінбеген бозбала жарылған отынды екі інісімен отын қораға тасып алғанша анасын Шəлиға апасына бақтырып қоюына тура келді.Үй қамаққа қалған Хадиша Арсланның елесі ұлын қылғындырады деп ойлап жылап, сыртқа ұмтылып күтушінің мазасын алды.

	–Ханым-ау жылдағы істеп жүрген тірлігі емес пе. Бұрын Ермет жинайтын еді, енді Таупанжан өсіп қалды, өзі жинап жатыр. Несі бар, енді кімді шақырамыз, – деп тіпті кейіп те алды.

	Хадишамен алысып жүріп қысқа отын да жиналды-ау. Сол түні Хадиша үйден далаға қашып, не Шəлиғаға, не Тауфиыққа бой беретін емес. Ойпырмайдың қу сүйегі қалғанына қарамай күштісін-ай!

	–Кетем, бұл Арсланның үйі, менің үйім қырда қалды, Төрем де сонда кетті, мен де сонда кетем, – деп жұлқынады. Түнімен алысып, күтушісі де, ұлы да таңға жуық шаршап құлады. Хадиша да дамылдағандай болып еді. Таңғы елес оны қайта оятты. «Жүр қырға барамыз!», – деп шақырды. Маңдайынан сипап, қолынан жетектеп есікке апарды. Хадиша баяғы жас кезіндей Арсланның артынан еріп кете барды. Есіктің ілгегі салынбаған екен, əйелдің сыртқа шығып кеткенін таңғы ұйқыда жатқандар сезбеді...

	Сонша ен дəулетке жеткенше армандап, айттырған жерінен айнып келген Үлкен үйінің қақпасынан асыға шыққан Хадиша аяқ-аяғына жұқпай жүгіріп елеске еріп Сарыарқаға сіңіп жоғалды...



	3



	Қарқаралының қырындағы Үлкен үй көптеген жылдар бойы иесіз қалқиып тұр еді...

	Биыл көктемде сол үйдің ішінен ілгектеліп тасталған ағаш терезелері шалқайта ашылып, əйнектерін күн сүйді. Он шақты жыл бойы жабық тұрған дарбазасы да айқара ашылып, содан басталған қарқаралының жалпақ қара тасы төселген жалғызаяқ жолмен ары-бері үйге көштің дүниесін тасып жігіттер мен келіншектер жүре бастады. Енді біреулері үйдің ішінен əлдебір заттарды сыртқа таси бастады.

	–Күн көрмегеннен көрпе-төсегі көңірсіп кетіпті, – деп мосқалдау əйел көрпе-жастықтарды ағаш қоршауға арта бастады.

	–Е, бұл заманында ақшамен самауыр қайнатқан саудагердің үйі ғой. Белдеуінен ат кетпеген, босағасынан кісі үзілмеген, осы өңірдің игі жақсылары бас қосатын ақсарай үй болған деседі. Құнанбай қажы мешітін салдырып жатқанда осы үйге түсетін көрінеді. Абай да талай келіп қонақ болған дейді, – деді сəкіде жастардың тірлігіне қарап отырған Тұрғанбек ақсақал.

	–Енді бұл үй неге қаңырап қалған. Иесі өлсе, балалары қайда? – дейді Үлкен үйдің ендігі ханымы болғалы тұрған Раушан сұлу.

	–Е, балам-ай, қайда дейтіні бар ма? Тұрымтай тұсымен, балапан басымен болған заманда бір жанының амандығы үшін дүние-мүлкінен безіп кетті де. Бұл үй оншақты жылдай иесіз тұр. Аудандық кеңестің тізіміне алынғалы бері есік-терезесін шегелеп тастаған екен. Енді қызметке ілінген жастарға екі бөліп, екі жағынан есік шығарып береміз депті дегенді естігем. Өсержанның еңбегін елеп сендерге берген ғой. Тазалап болған соң шешең отпен аластап шықсын. Мен құран оқып жіберейін, – деді үйдің жөн-жосығын түсіндіріп əкесі қызына.

	Əйелдер жағы үйдің ішін жуып-тазалап, еркектер сыртты жайғастырып жатты. Сырттағы ошаққа қазан орнатылып оған шелпек салынып, құран оқылып аудандық оқу-ағарту комиссариатының бастығы Өсер Шапанбаевтың отбасы Үлкен үйге қоныстанды.



	–Бізге есікке жақын мына екі-үш бөлме де жетеді ғой, дəлізі жақсы екен, Қайратжан жүгіріп ойнағанға, – деп қояды Өсер.

	–Шүкір.., шүкір... – дей береді анасы Əсиқа.

	–Мына төсек қандай биік əрі əдемі, – дейді келіншегі Раушан.

	Сол жылы алтын күрек ерте соқты...

	Аштықтан да, ақтаңдақты жылдардан да сүйретіліп шыққан қазақ даласындағы қалың қар ерте ери бастады. Сарыарқаның даласы тез арада қара тақырға айналып, сол тақырларға қылтиып көк шыға бастады. Дауыл алдындағы теңіздің тыншулы күйіндей алапат соғыс алдындағы бір мамыражай көктем басталды...

	Осындай жайлы көктем қырдағы елдің еңсесін көтеріп, жаңа туылған қозы-лақтарын ертіп қырға қой жайыла бастады. Өрістен сиыр емшегі сыздап қайтып, құлын-тайлар тебісті. Күнара аспан асты шатұр-шұтыр найзағай ойнап, көктен нұр жауатын.

	–Биыл астық мол болып, жан-жануар тоқ болатын болды, – деп кемпір-шалдар болжам жасады.

	–Қолқоздың қамбасы астыққа, өрісі малға толатын болды, – деп халық риза.

	Осындай жақсы жаңалықты қырдағы ауылға жетіжылдық мектеп ашқалы барып келген Өсер анасына майын тамыза əңгімелеп отырды.

	–Е, Құдайға шүкір, лайым жақсылығы мол болсын, – деп қояды кейуана.

	–Апа, мен «Жұлдыздыға» барып мұғалімдік етсем қайтеді? – дейді келіні.

	–Ойбай, күйеуің – мында, өзің – онда не болғаның. О несі-ай, үйде отырсаң біреу қуа ма? – деп енесі жақтырмай қалды.

	–Мындағы мектептердің бəрі орысша ашылып жатыр, мен тіл білмеймін ғой. «Жұлдыздыда» көкемдердікінде болсам, Өсер келіп тұрады ғой. Бір жылдай мұғалімдік үйреніп қайтайын, – деп қоймады келіні еркелей сөйлеп.

	–Тəйт ары, алдымен аман-есен туып ал. Заман тыныш болса, ел-жұрт аман болса бəрі болар. Өсер аман болса осында-ақ мұғалім боласың. Сені Алматыға жіберіп мұғалімдік оқытам деп жүр ғой, жарығым, – деп ары қарай Əсиқа шешей жалғыз ұлын айланып-толғанып кетті.

	Раушан өзінің екіқабат екенін ұмытып, енесі мен күйеуіне еркелеп «Жұлдыздыға мұғалім болам», – дегеніне ұялғандай кешкі астың дастарқанын үнсіз жинауға кірісті.

	Ананың жүрегі сезген екен, заман тағы тыныш болмады. Ат ауыздықпен су ішіп, ер етікпен су кешетін кез күтіп тұрған екен алдан...

	Соқамен жыртқан жердің сүдігері көктемде жайқалып шықты. Елдің баққаны етектегі егені мен өрістегі малы. Көктеуден көшкен малды ауылға көк шыға қалалықтар жиі баратын болды. Екі-үш жеті бұрын мал төлдетісіп еді, енді қой қырқысуға келеді. Ала қыстай Арқаның суығына тоңып, сызды қорада үстері сауыстанып, жүндері жабысып қалған қойлар ен тегін көкке жетіп, жабағыларын сілкіп, бой жазды. Ауыл-аймақ жапа тармағай қой сауып, ауыздары аққа жарып қалды. Қаладан келгендер меске сүт, айран құйып алып кетеді. Кейбір пысық əйелдер май да шайқай бастады. Сүт пен айранды күні-түні ішкен балалар да реңденіп қалды. Қалалықтар айран-сүт ішіп оңалалық деп қырға асықты. Өсер де бір келгенінде Раушан мен Қайратты малды ауылға əкеліп тастады.

	Раушан қыз-келіншектермен қой қырқатындарға тамақ жасасып, қолы босай қалса қысқа құрт-май əзірлеп тыным таппайды. Көрпе-төсек жаңалап алуға деген таза жүнді де жеңгесі Сəнімкүл бөлек түйіншектеп беріп те қойды. Ал, Қайраттың ойынға тоймайтын кезі. Күні бойы сиыр жүнінен жасаған жүн доппен, одан қалса асық ойнап үйге келмейді. Қап-қара болып күнге күйіп, бойы да өсіп қалды.



	Демалыс күндері Өсер де қырдағы Раушан мен Қайратқа жеткенше асығатын. Мондалинасын ала келіп, кешкі салқында ауыл жастарымен бірге əн шырқайтын. Домбырамен Мəдидің, Иман-Жүсіптің, Абайдың əндерін төгілдіретін. Раушанның да тəп-тəуір əн салатыны бар. Екеуін қырдағылар «Жібек пен Төлегеннің қосылған түрі» дейтін.

	Қырдан қалаға қайтар жолда Өсер Раушан мен Қайратты «Қырық қыздың ауылы» деген атпен халық аузында қалған ескі мекенге алып барды. Аңыз бойынша бұл бағзы заманда Шыңғыс ханның Бату деген ұрпағының қызы жанындағы нөкерлері – қырық қызымен еліне қайтып бара жатқан жолда арқада қар қалың болып, қыстап шыққан орны деседі. Ханшайымның сарай болды десе сенетіндей, үлкен бір бөлме бөлекше тұр да маңайында көптеген тағы бөлмелердің орны бар. Сол мекенде қанша жасқа келгенін кім білген кəрі терек əлі жайқалып тұр. «Қырық қыздың ауылының» орналасқан жері де керемет. Қоршаған таудың ішінде ық, жел соқпайтындай. Ортасынан заманында аққан жіңішке өзеннің ізі жатыр. Маңайында хош иісті гүлдер мен шөп жайқалады. Қойбүлдіргеннің көптігі сондай, еңкейіп қалып қолыңмен үзіп жей берсең болады. Əкесі, шешесі, баласы үшеуі жарыса жүгіріп жүріп бүлдірген теріп жеді.

	–Мынадан апама да теріп алайық, – деп Өсер ат қоржынның бұрышынан қалта тауып əкеліп бүлдірген сала бастады.

	–Апам арғы көшедегі Тая деген орыс кемпірмен танысып, достасып алыпты. Ол кісі шақпақ қантты талқандап езіп бүлдірген қосып қайнатып тосап жасап алады екен. Апама да көрсетіпті. Соны өткенде айтып отыр еді ғой, шынында тере барайық, – деді Раушан əйелге тəн ұқыптылық танытып.

	–Онда жолдан дүкенге соғып қант ала барайық. Бар болса болды ғой, ол да бір қат дүние, – деп қояды күйеуі.

	–Апа, тосап деген не? – дейді Қайрат.

	–Əжең жасағанда жеп көресің. Сені сағынған шығар. Неше түрлі дəмдісін жиып отырған болар, – дейді əкешешесі.

	Тарихи жер көріп, бүлдірген теріп енді үйлеріне асыққан үшеуі аттарын желдірте түседі.

	Күн бата əжелерімен шұрқырай табысты.

	–Құлдықтарым, құлдықтарым. Садағаларың кетейін, – деп басталатын Əсиқа шешей жер бетіндегі ең жақсы теңеулердің бəрін балаларына үйіп-төгіп жүріп дастарқан жайды. Онда елдегі ағайынның жағдайы сұралып, туыстары Нұрқəділдің қызы Толғанай ұзатылатыны жайлы əңгіме болды. Содан соң баяғы əдетінше Қайрат:

	–Əже, мен келгенше жаңа ертегілер ойлап қойдың ба? –деп əжесінің көрпесіне күмп берді.

	–Құлынынан сол, қозысынан сол! Əжең саған ертегі ойламағанда ай бағып жүрді ма екен. Осы үйге сыймай кеттім емес пе, ертегі дегенді қойша иіріп, жылқыша жусаттым. Қазір саған біреуін асықша атам, – деп сөйлей отырып кимешегін шешті де, немересінен «Əпшу! Əпшу!», – деп насыбайынан атып алып, жастыққа бас қойды.



	– Ерте, ерте, ертеде, Ешкі жүні бөртеде, Қырғауыл жүні қызыл екен, Балақ жүні ұзын екен.

	Балқан таудың басында, Балдыр қоян қасында, –деп келе жатыр еді Қайрат:

	–Əже біз көкем, апам өткенде ауылдан келе жатқанда Балқан тауды көрдік, – деп басын көтерді.

	–Сол Балқан таудың басында..

	–Əже «Қырық қыздың ауылына» да бардық...

	–Ой, жарығым көрмеген жерің қалмапты ғой. Көкең сені дəу жігіт болып қалды деп жүрген ғой. Ары қарай тыңда.



	Балқан таудың басында, Боз жорғасы қасында, Бозымбай батыр келе жатыпты. Темір мылтық асынып, Дұшпандарын басынып... –деп əжесі ертегісін жалғастырады. Немересі əжесінің ертегісін тыңдап жатып бауырына кіріп рақаттанып ұйқыға кетеді.

	Раушанның əкелген жүні Əсиқа шешейге ермек болды.

	–Раушан, мынауың оң болды-ау. Біраз төр көрпе жасап алайық, сен аман-есен босанып, бөпеңді қырқынан шығарарда құдағилар келер, солардың астына жаңа көрпеше салалық, – деп апта бойы жүн сабап, түтті. Сабаудан қары талса да Раушанды бұл іске араластырмады. «Қазақ екіқабат əйелге мұндай ауыр жұмыс істетпеген баланың кіндігі мойнына оралып қалады деп ырымдаған», – деп өзі жалғастырады. Одан кейін көрпенің қаптарын қол мəшинесін зырылдатып отырып тігіп алды.

	–Апа, ең болмаса осыны мен істей салайын, күш қажет етпейді ғой, – десе де көнбейді.

	–Болмайды, шырағым. Аяғы ауыр əйел жүн иіріп, іс тікпейді. Қадалып ұзақ отыруға болмайды. Одан да көбірек қимылда. Сонда жеңіл босанасың. Қайратта тұмса болдың, тұңғышыңды шала тудың, енді бұл баланы толық ту, батыр болсын, – деп қояды да өзі көрпешелерімен алысып кетеді.

	Сол күні таң азаннан қақпа қағылды. Дүрс... дүрс... етіп жер дүниені сілкінтті.

	Раушан шошып оянды. Өсер онсыз да ерте тұратын, жуынып-шайынып жатыр екен. Дарбазаға қарай жүгірді. Раушан терезеден қарап тұр. Алқын-жұлқын болып военкомда істейтін Мəзімбай кірді, етігін сарт-сұрт теуіп. Дарбазаның алдында тұрып-ақ суық хабарды жеткізді.

	–Қанат Шопанбайыч, Германия бізге соғыс жариялапты. Еліміздің батыс жағын бомбалап жатыпты. Аманбек Хакімыч бəрілеріңізді жинап жатыр, халыққа хабарлау керек деді, – деп өзі де жуан, суық даусымен айтып шықты. Өсердің жүрегі орнынан қозғалып кеткендей болды да, хабаршыға ешбір сауал қоймастан.

	–Қазір жетем, – деді де үйге қарай жедел адымдады. Терезеден қарап тұрған Раушан да бір сұмдықтың болғанын сезгендей есікке қарай ұмтылды. Əсиқа шешей немересімен өз бөлмесінде ұйықтап жатты.

	Ерлі-зайыпты екеуі алакөлеңке дəлізде кездесті... Өсердің түсі қашып кеткен. Раушан да Құдай сездіргендей болып «Не болды?», – деуге қорқады. Бір-біріне үнсіз қараған қалпы қонақ бөлмеге өтті.

	–Раушан, сен қорықпа, отыр, – деді күйеуі, – Бүгін таңға жуық Германия Совет Одағына қарсы соғыс жариялапты, – деп дауысын барынша жұмсартып айтып шықты. Раушанның қабағына бір қарап алып ары қарай жалғады:

	–Соғыс жариялағанымен кейде екі жақтың басшылары кездесіп, бір-бірінің талаптарын орындаса басталған соғыс тоқтап қалып та жатады, – деп аяқ жағы тіпті жайдақтатып жіберді, екіқабат келіншегі шошып қалмасын деп.

	–Мен тезірек жұмысқа жетейін Аманбек Хакимович жинап жатыр деп келіпті жаңағы Мəзімбай, – деді де, сəресін де ішпей, сырт киімін кие бастады.

	–Жаман екен, жаман екен... апама айтайын ба? – деді зəресі ұшқан келіншек.

	–Жоқ, əзірше айтпай-ақ қой, қорқып жүрер. Мен бір айналып соғармын, – деп шығып кетті.

	Раушан сол отырған қалпы ұзақ отырды. Өсер айналып соға алмады. Басшының басқосуынан шыға өзі өкіл боп бекітілген «Жұлдыздыға» тартты. Содан түн ауа оралды. Раушан соған дейін ұйықтамай күтіп отырды. Апасы күндіз дүкенге барып келмек болып еді жібермеді, суық хабарды сол жерден естіп қалар деп.

	–Апа, мен біртүрлі болып жүрмін үйден ұзамаңызшы, –деді жалынғандай болып. Сол-ақ екен Əсиқа:

	–Біссімілла, бісімілла...! Не жаман түс көрдің бе, неден шошыдың, құлыным? – деп бастап отпен аластап, одан қала тас ұшық жасады.

	–Е, Бибипатма пірім, жар бола гөр! Е, ата-бабамның əруақтары желеп-жебей гөр! Тілі бардың тілінен сақта, көзі бардың көзінен сақта, жаман қатындардың сөзінен сақта. Кет, пəлекет, кет! Тау айналып кет, сумен келсең, су айналып кет. Асықтырма, жаратқан. Ай-күнін толтыра гөр! – деп сарнай жөнелді. – Өзің де бір жамансың, əрнені көңілге аласың. О несі-ей, тағы шала туайын деп жүрсің бе? Айттым кеше сол кірі құрғырды жума деп, – дейді келініне ренжіп.

	Əбден есі шықты байқұс ананың, алдынан не күтіп тұрғанын қайдан білсін.

	–Ет салып қойдым, кір жуамын деп суықтап қалғансың ғой, құлыным, өлгенде көрген қызығым, – деп айланып-толғанып та алды. Қайтсін енді, бес баладан қалған жалғыз Өсері. Бес ұлдан айырылып қалғанда көрген Өсері. Тұқымым жалғасар ма деп өлгенде көрген Өсері! Күйеуі ашаршылық жылдары жалғызының тайға мінгенін де көре алмай құрт ауруынан кетті. Содан өзі əркімге жалданып кір-қоңын жуып, отын жағып, сиырын сауып жүріп Өсерін өсірді-ау. Алдымен ауыл молдасынан тіл сындырып, əліп танытты. Кейіннен Қарағандыдағы жалғыз інісі алып кетіп оқытып берді. Артынан кəмөнес болдым деп жүрді жарығы. Қарағандыдан келе ел басқарды. Осы Раушанды өзі сүйіп алды. Байдың немересі екен, сол кезе заман аумалы-төкпелі болып басылған еді, баласының ел сұрап тұрғанына тоқтады ма еркелетіп өсірген қыздарын қалың сұрамай-ақ ұзатты ғой. Одан Қайратын көрді. Келіні аяқ-қолы шидей неме екен тұмсасын шала туды. Адам болмай ма деп қорқып жүріп тымаққа салып бағып алды. Артынан жеті жылдай қара ермей жүр еді, əкесіне ұқсап жалғыз болып қала ма деп жүргенде құдайға шүкір, келіні биыл бірдеңе көтерген болды. Ендігі баққаны – соның жүрген-тұрғаны, ішкен-жегені, қабағы. «Жаратқанау, жомарт едің ғой, мені тағы бір қуантшы, Қайратымның соңынан бірдеңе ілестіре гөр», – деп жалбарынады байғұс ана күні-түні. Келінін сорпалап жатқызып қойды. Ұлы əлі жоқ, не түске келмеді.

	–Өсержан тағы «Жұлдыздыға» кеткен ғой, егіннің уағы емес пе? – деп келініне қарап сөйлеп, күні бойы жоғалған ұлын ақтағандай болады. Бəрін біліп жатқан Раушан не десін, үндемейді. Алдымен Қайрат келген қас қарая, балалармен ойыны қанып даладан.

	–Апа, көкелер соғысып жатыр дейді балдар, – деді.

	–Қой қайдағыны айтпа, соғысқаны несі, жəй естігендерін айтқан шығар, – деп шешесі мəн бермегенсіп еді, бала тақымдап қояр болмады:

	–Апа, біз соғысады екеміз. Көкелер алысқа барып соғысады екен, Əріпбай айтты.

	–Қой, қайдағыны айтпа, əжең естімесін. Қолыңды жу да, тамағыңды іш, тым сөзқұмар болма! – деп ұлына жекіп қойды. Əріпбай дегені арғы көшеде тұратын ересек бала.

	–Ибай-ау, мына бала қайда жүр. Қой, Раушан, мен жатайын. Қайратжан күні бойы ойыннан сүрсігіп келді, – деп кейуана төсегін жайғастыра бастады.

	Раушанның көзі ілініп кеткен екен, түс көрді...

	...Өсер үйге қасқыр алып келіпті, соның ішек-қарынынын тура төсегінің алдына алып келіп ақтарып, сарыала тегенеге салып жатыр екен. Бір түсі суық еркек, (Мəзімбайға ұқсайды əскери киім киген) келіп:

	–Өсер, сені военком шақырып жатыр, алдыма түс! – деді де қаруын кезеніп үйден айдап алып шықты. Апасы Өсердің бар киімін түйіншекке буып, бас киіміне дейін қалдырмай қолтығына тығып беріп жатыр. Өзі жайшылықта жылауық кемпір ғой, жыламады. Қабағы тас боп қатулы.

	–Кебініңді алып кет! – дейді.

	Раушан жылап енесінің аяғына оралып жерде жатыр, маңайы былжыраған жаңағы қасқырдың қаны.

	–Апа, Өсерді дұрыстап шығарып салайықшы, – деп жылайды. Өсер əскеридің алдында кетіп бара жатты да бір кезде артына қарай жүгіріп келіп қанның ортасында жатқан Раушанды орнынан тұрғызып алып жетектей жөнелді. Сол кезде енесі етегіне оралып «кетпеші, кетпе» деп жалынып жылады. Раушан не еріне ерерін, не енесімен қаларын білмей дал болды. Сонда да құдай қосқан қосағы ғой, соны қимай енесінің жылағанына қарамай Өсермен қолұстасып қыр асып кетіп бара жатып оянып кетті...

	Келіншектің денесі түршігіп оянды. Түнгі тыныштықты тыңдады. Тарғыл төбет аузын жаппай үреді. Өсер əлі жоқ. Манағы түсі тап бір болған оқиға сияқты көңіліне суреттей басылып, көкірегінде сөздері сайрап тұр. Түрлі түсті... қаны қызыл... киім-кешектері қара ала, төсектің сейсебі ақ, жастығы қызыл дегендей... сөздері де саңқ-саңқ естіледі құлаққа. «Аян беретін түс деген, айтқаны келетін түс деген осы шығар», – деп ойлап зəресі зəр түбіне кетті. Өмірінде мұндай анық та қанық түс көрмепті. «Ол неден аян беріп тұр, Аллам-ау. Таңертең апама жорытайыншы», – деп ойлап жатқанда сыртқы есіктің ашылған сықыры естілді. Келіншек төсегінен атып тұрды да есікке ұмтылды.

	Өсер екен. Сыртқы жеңіл шапанын іліп, етігін шешіп босағаға қатарлап қойды да ішке өтті.

	–Не болды, қорқып жатырсың ба? «Жұлдыздыға» барып халыққа естірттік, жағдайды түсіндіріп соғыс жағдайына орай ұйымдастыру шараларын жүргіздік. Ертеңнен бастап бозбалаларды военкоматқа шақыра бастайды, əскерге алу үшін, – деп сөйлей жатын бөлмеге қарай жүрді.

	–Тамақ ішпеуші ма ең? – деді келіншегі.

	–Жоқ, тоқпын. Елден келдім ғой, – деді де жата кетті.

	Раушан таңертең түсі көңілінде сайрап тұрса да апасына жорытуға жүрексінді. Іші сезеді, жақсы түс емес... Бір сұмдықтың хабаршысы. Өзі іштей жорыды. Сол жорығанын ойға алуға да қорқады. Ойламауға, еске алмауға тырысты күні бойы.

	Балалары жасырғанымен суық хабар жата ма, Əсиқа шешей көшелес көршілерінен естіді сұмдықтың басы көрінгенін.

	–Заман енді тыншыды ма, енді аузымыз аққа тиіп, құлағымыз жастыққа тиді ме деп едік. Тыншымады бұ заман. Тағы соғыс басталды. О, Жаратқан, немізді көп көрдің? – деп есіктен зарлай кірді сол күні.

	Бір жетіден соң:

	–Əлгі Əріпбайды соғысқа алғалы жатыпты, – деп келді мұңайып.

	Келесі айда «Жұлдыздыдан» Нұрқаділ ағалары:

	–Біздің Бекжанды баянкометке кеше ауылдағы үш баламен алып кеткен. Өсер екеуміз бүгін аттанғанын көрейік деп келдім, – деп көңілі пəсейіп келді.

	Содан көп кешікпей Өсерге де кезек келді.

	–Раушан, апама бірдеңе етіп айтайық, мені бүгін военком шақырып алып «Əсерге алынып жатқандар кілең ауылдың сауаты жоқ балалары ғой, көріп жатырсың. Соларға советтік идеологияны жүргізетін, патриоттыққа үндейтін сен сияқты білімді жігіттер де керек болып тұр», – деді. Мені əскерге шақыртып жатқанын түсіндім де оларға айтқызбай-ақ:

	–Қашанда Отаныма қызмет етуге əзірмін. Бүгін бар десеңіз, бүгін кетем соғысқа, – деп уəде беріп келдім.

	Раушан ештеңе айта алмай, көзі боталап, үнсіз жылай берді. Аналарына қалай жұқалап жеткізсе де, естігеннен зар илей жөнелді. Екі əйел екі жақтан жылай берген соң Өсер еркекше сөз бастады.

	–Апа, мен туғанда «ел қорғайтын ұл болады!», – деп қуандыңыздар көкем екеулеріңіз. Міне, ел қорғайтын күн осылай туады. Жұрттың бəрінің еркек балалары майданға аттанып жатқанда, менің жаным солардан артық па? Раушан бар жаныңызда, Қайрат деген батыр міне өсіп келе жатқан. Тағы немере күтіп отырсыз. Сабырға келіңіз, ақылыңыз көп еді ғой, – деп аяғында балаша алдады.

	Шілденің ыстығында Қарқаралының военкоматының алдындағы құжынаған халықтың ортасында Раушан мен енесі жүрді кішкентай Қайратты қолынан қысып жетектеп. Раушанның жылағаннан бота көздері қызарып, беті домбығып ісіп кеткен. Əсиқа шешей тіпті əбіржулі, қолынан жетектеген немересінен айырылып қалмайын деп тас қып қысып алған, екі көзі алақтап əр есікке қарайды. Түске жақындағанда Өсер бір есіктен шыға келді де:

	–Апа, Раушан! – деді алыстан байқап. Екі əйел балаларын сүйрей жүгіре басып ұмтылды арысына.

	–Қазір біздерді полуторкеге салып алып кетеді. Содан Қарағандыдан батысқа қарай пойызға отырғызады екен, – деді де келіншегі мен анасын қосарлай құшақтап, бауырына басып кезек-кезек маңдайларынан сүйді.





Раушан күйеуі майданға кетем дегелі сөзі таусылып қалғандай, аузына сөз түспейді, тек жылай береді. Анасы болса да қанша күннен бері жалғызын арғы-бергідегі əруақтар мен əулиелерге тапсырып зарлай жылап келе жатқан. Бүгін келініне көрсеткен сабыры ма – тас-түйін болып алған.

	Өсер екеуінің көңілін одан əрі босатпайын деп тым қимастық сөздер айтпады. Тек Қайратты көтеріп тұрып:

	–Апа, немістер қашанғы соғысар дейсің сонау жер түбінен келіп, ертең-ақ қарыны ашып, шаршап жерімізді тастай қашады. Біз бəріміз жұмылып көптігімізді көрсетсек қорқады. Сендер мында бір-біріңе ес болыңдар. Қайратты өсіріп, мен оралғанда оның інісімен көбейіп алдымнан шығыңдар, – деп бірін-біріне аманаттап жатты.

	Аулаға қара темірден құрсауланған полуторка деген мəшине келіп тоқтады да одан бір əскери түсіп:



	–Əскерге алынатын азаматтар сапқа тұрыңдар! – деп дауыстады.

	Ортаға оншақты жігіт шығып, сапқа тұрды. Одан соң бастықтарының тағы бір жарлығымен мəшинеге секіріп-секіріп мінді. Шығарып салушы жұрт шу-шу етеді. Əйелдер жағы дауыс салып жылап та жіберді.

	–Ал, жақсы!

	–Жеңіспен жүздесейік!

	–Хат жаз!

	–Күт! – деген сияқты қысқа-қысқа қоштасу сөздері айтылуда. Бірін-біріне аманаттайды, қолдарын бұлғайды. Қозғалған көліктің соңынан жұрт бірге қозғалып барады...

	Өсер де күнқағарын бұлғап ортада кете барды...



	* * *



	Екі бүктелген ене мен екіқабат келіншек орталарына жас өскіндерін алып Қарқаралының тас көшесімен келе жатты.

	Үшеуінің жүрегі үш түрлі өртеніп келеді... Үшеуінде де үн жоқ.

	Үшеуінің де көздерінде біреуіне – перзент, біреуіне – жар, біреуіне – əке Өсердің күнқағарын бұлғап тұрған бейнесі.

	Үшеуінің де көңілінде – ұлы қимастық...

	Осындай күйде кетіп бара жатқан осы үшеуі ғана ма еді. Көшенің арғы бетінде, арғы көшелерде, Қарқаралыдан да басқа ауылдар мен қалалардың көшелерінде баласын, жарын, əкесін қимай да қимай шығарып, қиналып бара жатқандардың санында шек жоқ еді. Жақындары қанша қимаса да сол арыстар сол сапарға баруға міндетті еді.

	Өйткені Батыста соғыс жүріп жатты... Өйткені олар ел қорғайтын еркектер еді...

	Сол жылы астық бітік болды. Ел ішіндегі шал-кемпір, қызқырғын, бала-шаға бірі қалмай егіс басында. Бірі – орақ орып, екіншісі – бастырып, үшіншісі – қырманға тасып жатыр. Енді біреулері – қырманда тазаланған қызыл бидайды ат арбаға тиеп аудандағы астық қамбасына жеткізеді. Бала біткен оқуды ерте тоқтатып, ұстаздарымен бірге қырман басында жүрді. Раушан «Жұлдыздыға» əкесінің үйіне келіп мектеп оқушыларымен бірге қырманға шықты. Əсиқа шешей Қайрат

	екеуі үйлерін қарауылдап қалған болатын.

	Үлкен үйдің жартысына майданға кеткен азаматтың отбасы көшіп келді. Əйелінің аты – Науат. Көршінің шешесі пысық екен, келген күннің ертесіне Əсиқаның үйіне:

	–Замандас, үйдің арғы жағынан біз өзімізге бөлек есік шығарып алайық, мына ұзын дəлізді екі қоржынбас етіп бөлейік. Бізде балалардың басы бар дегендей, таласып-тартысып кетер, – деп жетіп келді. Əсиқа сорлы не десін, есіл дерті – ұлының аман оралып, келінінің аман босанғаны. Дүние оның не теңі, бөліспеймін дейтіндей əкесінен қалып па еді?

	«Көп қорқытады деген осы да, балаларының басы барын айтып айбаттанып отыр-ау», – деп ойлап, қапаланып қалды.

	–Өздерің біліңдер. Бізге екі бөлме де жетеді, – дей салды. Бəтима кемпірдің «бабалардың басы бар» деп отырғаны шындық. Келіні үш рет егіз тапқан екен. Оншақты немересі бар. Осы балалардың əкесі – Шалқарбай соғысқа кеткенімен, елде үлкен ұлы да бар екен, сол бала-шағасымен қатынайды. Өздері бір ауыл. Көп қорқытады деген сол да.

	Бармақтай баласы бар, шошайған екі əйелге екі бөлме мен жарты дəліз, шығаберіс тиді. Өсержанның еңбегіне тиген үйдің үштен екі бөлігін Бəриманың бала-шағасы иемденіп, артқы жағынан қосымша есік шығарып алды. Олар Қайраттың шаңырағындағылар сияқты əкелерін айтып жылап, жолына қарап жүрген жоқ, өзерімен өздері қым-қуыт өмір қызығында. Қайратпен жасты Қуаныш деген жүгермегі тіпті Əсиқаның немересін əкесінің ауласында ойнатпайтын болды.

	–Кет-ей, бұл біздің ауламыз, – деп қуалап есігінің алдына əкеліп тығады. Сөйтіп өз əкесінен қалған үйде байғұс бала өзі кіріптар болды. Бұрын шыбық атпен ауланы басына көтеріп қиқулап жүретін балақан шығаберістің табалдырығынан аспай ойнап отыратын халге түсті. Аналар улап-шулап ойнайды, Қайратты қоспайды. Өзімен өзі ойнап шаршағанда əжесінің таусылмайтын ертегісін тыңдап ұйқыға кетеді. Күні бойы хат тасушыны аңдиды, əкесінен хат келе ма деп. Одан қалса, елден келетіндерді күтеді, шешесінен хабар болама деп. Сөйтіп жүргенде Раушанды «Жұлдыздыдан» бидай таситындар арбамен үйге əкелді. Келінінің қан-сөлсіз, имиіп арбадан əрең түскенін көріп енесі шошып кетті де бас салып жылап жіберді дауыс салып:

	–Құлыным-ау, не болды, сүйегің қалыпты ғой сүйретіліп, – деген даусы жүйкені шымырлатты. Батима мен келіні жетті етектеріне шалынып.

	–Апа, үйге кірейікші, – деуге шамасы əрең жеткен Раушан арбадан түсті. Арба айдап келген Күлжамал деген атжалмандай əйел еді, Раушанды көтеріп алып үйге тартты.

	–Ойбай, өзі жүре алмай ма, немене? – деп арғы-бергі ата-бабасының əруақтарынан демей гөр, жебей гөр деп жалбарынған Əсиқа артынан зарлап еріп келеді. Күлжамалдың алдына түсе сала есікті ашып, төрге көрпе-жастық тастады. Ағыл-тегіл жылап жүр.

	–Қойыңызшы, жеңеше, жамандық шақырмай. Келінің аман-есен, тек кеше бойындағысын тастап қойды. Соны өзіңізге алып келдім, – дегені сол еді Күлжамалдың, ойбайдың көкесі басталды.

	–Бəсе, түрі жаман қудай еді. Е, шұнақ Құдай, маған қайдан қос ұл берсін деп ем-ау. Бір қызығымның екеу болғанын көп көрдің бе, шұнақ Құдай? – деп жылай жүріп келінінің үстіне көрпе жапты. Еріп кіргендер не істерін білмей есік түбіне иіріліп қалды. Əсиқаның ойбайы естерінін жаңылдырғандай. Раушан əлсіз үнмен:

	–Апатай, қойыңызшы Өсер аман келсе он ұл тауып берермін, – деп енесінің қолынан ұстай алды. Əсиқа сонда барып есін жиып, жан-жағына қарап:

	–И... И... барма дедім, сол мектепке көнбеді. «Мен де ел қатарлы соғысқа үлес қосайын» деп отырып алды. Аман болсаң, болды, – деп келінін құшақтап сүйе бастады.

	–Ойбу, отырсаңдаршы, қайтейін енді, есім шықты ғой, есім шықты, – дей берді.

	Қайрат əжесіне бір, шешесіне бір қарап не істерін білмей тұрды. Əйелдер көрпе шетіне жайғаса бастағанда, шешесінің аяқ жағына барып қисайды. Бір жаманшылықтың болғанын жан дүниесімен сезеді, бірақ не екенін түсінбейді. Əйтеуір, ауырса да анасының көзіне көрінгеніне іштей ғана қуанды. Əжесі шешесіне сорпа əзірлеп жатқанда Қайрат «енді көкем келсе ғой. Қуаныштың мені ойынға қоспайтынын айтар едім. Көкем сонда оларды үйлерінен қуып шығады. Сонда аулада баяғыдай көршінің балаларын шақырып алып шыбық атпен бəйге ойнаймыз», – деп қиялдап жатып ұйқыға кетті.

	Əсиқа елден келген-кеткенге сəлемдеп жатып бір тоқты алдырып келінін жас сорпалап жатып, есін жидырды. Өзі нəзік неме еді, екі көзі алақандай болып, боп-боз болған Раушан екі аптадан соң ғана үйге кіріп-шығуға жарады. Аралықта Өсерден хат алды.

	Ешбір сүйеуі жоқ үшеуі бір-біріне серік, үшеуіне Өсерден келген хат қуат. Əсиқа:

	–Тағы бір қайтара оқышы, əке-шешемнің хатын, – деп қоймайды. Əлсіз, дірілдеген даусымен Раушан бəленбайыншы рет оқып шығады. Анасының жанында Қайрат қайталап отырады. Жан көкесінің хаттарын баяғыда-ақ жаттап алған. Құдды əжесі айтып беретін батырлар жыры сияқты, сайрап қоя береді, шешесімен жарысып «оқиды». Оған əжесі мəз:

	–Тіпə, тіпə. Көкесінің хатын жаттап алыпты. Тұяғынан айналдым артындағы. Көкесі сияқты əлі-ақ ел сұрайды. Апасы сияқты мұғалім қыз алады, менің жанторсығым! – деп «əндете» жөнеледі.

	Кеш бата үшеуі пілте шамның жарығына үймелейді. Əркім өз тірлігімен айналысады. Əжесі – ұршық иіреді, апасы – майданға шұлық тоқиды, Қайрат – жер үстелде етпеттеп алып, «жазу жазады». Онысы қаріптер, шешесінің қадағалауымен қара таныған түрі.

	Биыл қыстай əріп танып шықса күзге салым мектепке бармақшы.

	–Сонда бəрін біліп тұрсаң, мұғалима апай сені басқа балаларға үлгі етеді. Сен солардың «бастығы» боласың, – дейді апасы. Қайраттың ендігі арманы бірге оқитын балаларға бастық болу. Қуаныш та биыл мектепке барса, амал жоқ Қайратқа бағынады. Мектепке оның аға-апалары бірге бармайды, егер Қуаныш жеке жүрсе Қайрат одан қорқпайды. Күрессе де жеңеді. Оқуды да күшті біледі. Оған ешкім əріп үйретіп жатқан жоқ, оның үйіндегілердің сауаты жоқ. Күні бойы «Қажыатаның» мешіті жанындағы сырғанақтан шықпайды. Үсті басы су-су болып кешке жақын апасынан ұрыс естіп жатқаны.

	Қайрат сонымен қыстай қырық екі əріпті жаттап алды. Апасының да денсаулығы жақсарып екеуі «Жұлдыздыға» барып қайтты. Көкесінен де үзбей хат алып тұр. Оны ежіктеп Қайрат та оқып көреді. Бір хатында «бізге қойдың жүнінен тоқылған шұлық таратты. Соны апам мен Раушан жіберген шығар деп қуанып киіп алдым. Жып-жылы, жұп-жұмсақ екен», – депті. Сол-ақ екен Əсиқа мен Раушан бірі жүн иіріп, екіншісі шұлық тоқуға кірісті. Тоқығандары тура барып Өсердің қолына тиетіндей асығыс.

	–Апа, келер қысқа кеудеше тоқып жіберейік, – деді бірде Раушан.

	–Қой, балам, оданда соғыс тез бітсін деп тіле. Тоқысаң тоқып қой, тілеулес болсын, келгенде киер, – деді енесі. Содан көп ұзамай қой қырқымға Раушан «Жұлдыздыға» тартты. Ойы – ең жұмсақ, қылшығы аздау жүн жинап қайтпақ.

	Қырқым аяқталған соң да Раушанға тыным болмады. Елдегі қыз-қырқынның, бала-шағаның бəрі «неміске біздің атқан оғымыз болсын», – деп шөп оруға, егін суаруға, арамшөп отауға шығып жатқанын көріп, үйге қайтып кетуге дəті шыдамады. Апа-жеңгелерімен бірге сол науқанды жұмыстардан қалмай жүрді. Шешесінің:

	–Раушантай, шырағым, қалаға барып өз үйіңнің тірлігімен-ақ, айналыссаңшы. Қайратжан əжесі екеуі-ақ қорқатын шығар, – дегеніне де көнбеді. Қайта жаз шыға жүзін жел қағып қызылшырайлана бастаған келіншек тіптен бұрынғыдан да əдеміленіп келе жатыр еді. Аптасына, он күнде бір барып енесі мен ұлын көріп, Өсерінен келген хаттарды оқып қайтады. Өзінің түсінігінде тылдағылардың əрбір атқарған ісі жауынгерлерге көмек. Өсер «Германиядан жаяулап-жалпылап келген» жау біздің жақтың қысына шыдамайды. Əлі-ақ бір қар жауып, аяз қысқанда артына қарай қашады. Біз жеңеміз, оларды ініне қуып тығамыз», – деп жазып еді. Ол бəлелер қыстап та шықты, неге олардың киімі жыртылап, тамағы таусылып қалмайтынын. Тіпті жат жерде неге қырылып кетпейтінін. Соңғы кездері əркім-əркімнің үйіне жауынгерлерден «қара қағаз» деген сұмдық келе бастады. Хат күтіп жүрген байғұстарға «қара қағаз» келгенде сол үйдегі сорлы қатындар – анасы бар, жары бар бір өліп тіріледі ғой. Соғыстың алғашқы жылында хат тасушы Жұмабек шал шолақ байталымен қырдың үстіне шыққанын аңдып, қарасы көрінсе болды бір жас келіншекті не бір балақайды алдынан жүгіртетін əйелдер енді ақсақалды көрсе қашатын болды. Əсіресе, пошташы шал солардың көшесіне түскеннен үйге қашып тығылып, сыртқа балаларын жіберетін.

	–Ата, көкемнен хат бар ма? – деп жүгіріп келген балаға үндемей, қақпаға байталын байлай бастаса сұмдықтың келе жатқаны. Терезеден қарап тұрған жауынгердің анасы не жарының жүрегі зулап қоя береді. Кезінде мұғалім болған Жұмабек ата қара танығаны үшін жазаланып жүргендей. Ауылдағы жастың бəрі жұмыста болған соң, сауаты бар қарияны ауылсəбет қоярда қоймай пошта тасытып қойды. «Соғысқа қосқан үлесіңіз болады, əйтпесе, азық-түлік даярлап жүрген бір жасты босатуға тура келеді», – деп қоймады.



	Байғұс шал байталы митыңдап ары жиырма, бері жиырма шақырым жүріп хат-хабар, газет əкеледі. Оларын сонау жайлаудағылар мен, егістіктегілерге таратады. Қашан көрсең терлеп, таңдайы құрғап жүргені.

	–Сусының бар ма? – дейді əуелі амандықтан соңғы сөзі, даусы қарлығып.

	Раушанның Өсерінен хатты қаладағы почтальон үйге əкеліп береді екен. Сырттағы қақпаға кішкентай ағаш жəшік қағып қойған Қайрат пен əжесінің баққаны сол жəшік. Ойнап жүріп ара-арасында Қайрат, үй тірлігін істеп жүріп ара-арасында əжесі сол жəшікке қолдарын сұғып қояды. Тіпті оған хатты түсірмейді де, почтальон Мария апай алыстан көрінгеннен атой салып алдынан топ балдырған шығады. Əркім өз фамилиясын айтып шу-шу етеді.

	–Шапанбаев! – деп Қайрат та саңқ етеді. Арғы атасы Шопанбай ма, Шапанбай ма кім білген? Құжатқа «Шапанбаев» болып түскен. Содан əкесі екеуі Шапанбай шалдың ұрпағы болып жүр. Оны тіпті Мəрия апай «Чапанбаев» деп шақырады. Содан бері тілі қыршаңқы Қуаныштың ағалары «Чапаев» деп алды. Басында атасының атын «Шопанбай» екенін түсіндіріп көріп еді, одан əрі мазақ болды. Не десе, о десін. Мəрия апай «Чапанбаев» деп шақырып көкесінің хатын беріп тұрса болғаны. Хат алған күні қоразданып жүреді. Əжесі де ол күні бақытты. Тек Қайрат пен əжесінің көкесінен келген хатты өз беттерімен оқи алмайтыны қиын. Содан амал жоқ Қуаныштың Күлсімқан əпкесіне істері түседі. Əжесі самаурынына су құйып жатып:

	–Қайратжан Күлсімқан тəтеңді шақырып келе ғой, көкемнен хат келді де. Раушан келгенше ішінде не барын білмей отыра береміз бе, түге, – дейді.

	Шəйін қайнатып, кішігірім дастарқан мəзірін əзірлегенше көршінің қызы Күлсімқан да келеді-ау. Сауаты шамалы қыз көкесінен келген хатты қор ғып, қырық бөліп, ежіктеп оқып шығады. Ал, хатты мəнерлеп, əжесінің құлағына дəмділеп құйып беріп оқитын шіркін апасы ғой. Ол ауылдан келгеннен қайтқанша əжесі Өсержанының хатын он қайталап оқытады. Содан соң ол хатты төс қалтасына салып алып жүреді. Енді əжесі баяғының батырлар жырын тыңдағандай Қайраттың жаттап алғанын қайталатып тыңдайды.

	–Əй, зердесінен айналдым, көкесінің əр сөзін жаттап алған, – деп ара-арасында көтермелеп қояды. Қайрат болса ұмытыңқырап қалған жерлерін ойынан қосып та жіберетін болды. Бұл əжесі екеуінің ғана өткеретін ерекше бір бақытты сəттері еді.

	Раушан жартылай жаяулатып, жартылай ауданға қатынайтын арбакештерге жармасып екі жетіде бір үйге келіпкетеді. Шаршап-шалдығып жеткенде қанша қалжыраса да енесі мен ұлының жанында əңгімелесіп ұзағырақ отырғысы келеді. Үшеуінің жырдай оқып, жан дүниелерімен тыңдайтындары – Өсердің хаттары болатын. Ол да қайбір сөзге шешен дейсің, хатының жартысы амандық-саулықтан тұрады. Жартысы Қайратқа қаратып айтылатын армандар. «Соғыс бітеді... Мен келген соң екеуміз», – деп басталып қайда баратындарын, не істейтіндерін айтады. Арасында «інің екеуің», – деп қоятын алғашқы хаттарында. Соңғы кездері Раушан жасырмай баласы түсіп қалғанын жазып жіберді. Содан «Мен соғыстан оралған соң əлі-ақ іні-қарындастарың болады», – деп жаза бастады.

	Сол хаттардың əсері ме Раушан осы үйде ұйықтаса болды Өсер түсіне кіреді. Содан екіқабат болып жүреді. Тіпті кейде ұйқылы-ояу Өсері бетін, шашын сипағандай болып оянады. Жаздың қысқа түні емес пе, таң жарығымен үйдің іші сəулеленіп, жанында біреу бар сияқты əсерге бөленеді. Баяғыда тұрған бір ауқатты адамдардан қалған қос төсек те жалғыз аунап жатады. Ұлы əжесінің бауырынан шықпайды, бөлек бөлмеде ұйықтайды. Өсері жанында жатқанда жастыққа басы тигенінен таңның қалай атқанын білмей ұйықтайтын. Жалғыз жатқаннан бері түнде əлденеше рет оянып, елегізіп, кейде таңға қиялдап шығады. Төсегінде жүз аунақшып жатып көзі ілінеді. Кейде біреу бетін сипағандай, жел желпіп өткендей болып оянатыны бар. Көзін ашып алып жан-жағына қараса, мүлгіген тыныштық. Айдың жарығымен бөлменің ішіндегі заттар анық көрініп тұрады. Соңғы кездері шілтерлі перденің арғы жағынан қалың мата тұтып қойды. Ай сəулесі ұйқысын бұзып, ойына өткен-кеткенді түсіріп, түсіне баяғыда өлген ата-əжелерін кіргізе береді. Əсіресе, Өсерден хат алған күндері таң атқанша ұйқылы ояу жатады да қояды. Өсер келіп сипалап жатқандай, еңкейіп сүйгісі келетіндей. Тіпті демін де сезетіндей. Ай толып туғанда біреу тұтқан пердесінің шетін ашып тастағандай болады. Ай сəулесі ақ төсекте балбырап ұйықтап жатқан əдемі келіншекке түсіп, сəулесімен аймалап тұрады. Сол сəтте бір жылы леп соғып Раушанды оятып жібереді. Жарын сағынып жүрген келіншек от құшақта жатқандай болып күбірлеп оянып кетеді. Біреу қолын қысып амандасатындай, бетіне-бетін тақағандай. Сақалы өсіп кеткен Өсер сияқты...

	Үлкен үйге келгенде көрген түстері мен сезгендерін айтуға жанындағы келіншектерден ұялады. Апасына осы үйде жайсыз ұйықтайтынын айтып еді:

	–Құлдығым, сол, ауылдан қалжырап келесің, содан жайсыз жатып жүрген шығарсың. Молдахметке айтайын сені биыл күз осындағы үшкөлге ауыстырсын. Балаларды оқытсаң, соғысқа қосқан үлесің сол болады. Əрі Қайратжанды үшкөлге өзің алып кетіп, ала келесің, – деп сөзінің аяғын өзінше қуанышпен аяқтады.

	Əсиқа содан ұзатпай-ақ Молдахметтің мекемесіне барды. Ол баяғы өзінің Өсері əскерге алынарда істеген орны – аудандық оқу комиссариаты. Молдахмет деген Өсердің ауылында мұғалім болған, соғысқа жасы ұлғайып қалғанынан алынбаған болатын. Өсердің əкесіне жамағайын болып келеді. Соны арқа тұтып бастықтың кабинетіне еркін кірді. Баяғы Өсерінің үстелінде жарбиып Молдахмет отыр. Ойлап келген əңгімесін амандықтан соң тез бастады.



	–Молдахмет, Өсержан көз алдыңда өсті. Бүгінде əскерде. Қолымда келінім мен немерем бар. Келін «Соғысқа үлес қосам», – деп «Жұлдыздыға» барып істеп жүр еді, несін жасырайын, түсік тастап қойды. Енді өзі əрең жүр, осы қаланың үшкөлінен орын тауып бер. Баласы биыл оқуға жетті, соны жетектеп барып оқытсын, – деп бастырмалата сөйлеген əйелді оқу комиссары ұната қоймаса да:

	–Жеңеше, қазір соғыс жағдайы, өзіңіз білесіз. Əркім қолынан келгенше əскерге көмек жасауы керек. Сондықтан келіннің соғысқа үлес қосқаны дұрыс, – деп бір тоқтады да кеше осы орында мына шүйкедей кемпірдің ұлы отырғаны есіне түсіп дұрыстау жауап іздеп отыр еді:

	–Қалада жүріп те үлес қосады ғой. Шұлық тоқып, кеудеше тоқып аттандырып жатыр, қарағым, – деп əйел де қояр емес.

	–Жарайды, жеңгей, күзге дейін бір орын қарастырайын, əзірге елдегілерге қолғабыс етіп жүре тұрсын. Бізге орақ кезінде қол күші жетіспей жатыр, – деді.

	–Ойбу, өзі шидей немеде қайбір қол күші бар дейсің. Əйтеуір елге еріп жүр де, – деп əйел де өзінікін нығарлай берді.

	–Келістік, жеңеше. Күзге келінге бір орын тауып берем. Бəріміз соғыстың тез бітуін тілейік. Тіпті Өсер келсе өз орнын да қайтарып берем. Келіншегі екеуі қолұстасып бірге жүрсін, – деп Молдахмет əйелді шығарып салды.

	–Құдай тілеуіңді берсін, айтқаның келсін, – деп Əсиқа қуанып үйіне қайтты.

	Есіктен ене:

	–Раушантай, Молдахметпен келістім. Күзге мұғалімдікке алатын болды, – деп сөйлей жөнелді. Раушан мен Қайрат дастарқан басында отыр еді. Əжелерінің қуанышты дауысына олар да қосылып, үйде кішігірім мереке болды да қалды.

	–Раушантай, ана қалған жүнді қызылға бояп берейін өзіңе көйлек тоқып ал жаздай. Күзде мектепке ауыстырарың болады, – деп енесі абыр-сабыр болып қызылша қайнатып, жүнмен жағаласып кетті. Раушан болса күйеуі кеткелі ашпаған киім шкапты ақтарып тастап реттей бастады. Қайрат та шешесінен қалыспай көкесі алып беріп кеткен ши барқыт шалбары мен бешпентін киіп көріп еді, шолтиып қалыпты. Іші удай ашып үндемей анасына қарады.

	–Ойбу, құлыншақ өсіп кетіпті ғой. Көкесі əперген кəстөмі қысқырып қалыпты. Ендігі келгенде базарлаймыз. Саған кəстөм, маған көйлек, əжеңе де бірдеңе аламыз, – деп ұлының бетінен сүйіп, киімдерін шешіп, балағының астарын қарай бастады, «ұзартуға болар ма» деген оймен.

	–Мынаны қайтеміз, өзі əлі жап-жаңа, – деп Қайрат өзі жөндеп киіп те үлгермей қысқарып қалған бешпентіне қимай қарады.

	Жаңа бақылағанда ұзартуға болмайтынын байқаған анасы:

	–Оны «Жұлдыздыға» Батырболатқа апарып беремін. Қуанып киіп алсын, ол биыл төртке шығады, – деп ағасының кенже ұлын еске алды.

	–Бермеймін, көкем келгенде бөпем болады, сол өскенде киеді, – деп бала киімдерін құшақтай алды.

	–Қой, қызғаншақ болма. Сенің мына түріңе қарағанда бөпең қыз болады. Қызға бұл киімнің керегі не, оған əдемі көйлектер əпереміз, – деп ұлына күле қараған Раушанның бақыттан жүзі бал-бұл жанды.

	Қайрат əлі алынбаған кəстөм-шалбары мен сөмкесін, апасының мұғалім болатынын балаларға айтып мақтануға далаға асықты.

	Раушанға таңеретең енесінің есіктен қуана енгенімен бірге бұл үйге үлкен қуаныш келе жатқандай болды. Соғыс ертең аяқталардай сезілді. Көңілі алып-ұшып, əрнені қиялдап жүріп киімдерінің бəрін сыртқа шығарып, күнге жайды. Арасында Өсерінің де киім-кешегі бар, оларды иіскеп-иіскеп қояды. «Соғыс неге созылып барады, Құдайым-ау», – деп налып та алды.



	Енесі жүр аулада екі қолы білезігіне дейін қызылшаның бояуымен қып-қызыл болып. Боялған жүндерді сəкіге жайып тастапты.

	–Раушантай, Өсержанның өткендегі хатын тағы бір оқып жіберші, жарығым. Сен ертең кеткенде Қайратжан шатыпбұтып бірдеңе деп қайталап берер, – деді. Сол-ақ екен келіні:

	–Мақұл апа, – деп үйге жүгірді.

	Өзінің де Өсердің хаттарын қайталап оқығысы келіп еді, тек сүрсігіп жүрген енесінің көз алдында хат оқып отыруға ұялған. Көктен тілегенін жерден берген Раушан құлдыраңдап барып Өсердің хаттарын алып келіп сəкіге жайғасып алып енесіне қайталап оқи бастады.

	«...Ардақты Апа, Аяулы Раушан!», – деп басталатын хаттары, кейбіреуі Қайратқа арнап жазылған. «Ұлым, Қайрат!», – дейді. Қаладағы аралас-құраластар мен Раушанның төркінін түгел сұрайды. Өзінің туысым деп сұрайтындай кімі бар дейсің, жалғыз шешесінен басқа. Соны сезген анасы:

	–Е, жалғыздың жары – Құдай деген. Сұрайтын туысы болмаған соң, қайын жұртының түгін қоймай тізе беріпті, шырағым, – деп бір кемсеңдеп алады.

	Сөйтіп хат қайталап отырғанда Науат келді етегі жерге сүйретіліп.

	Балағынан бала аққан бəйбіше, қашан көрсең де алп-салп етіп, етегі жерге тиіп, орамалы бір жағына қисайып, шашы жалбырап шығып жүргені. Əсиқа Науатты дəл осы қалпында сондай жақсы көреді.

	–Ой, алпа-салпа болған берекем, – деп еркелетіп қояды. Оңашада осы «тұқымы өскіш, салақ қатынды» келініне үлгі етеді. Раушан тым тазалықшыл, онысы енесіне ұнамайды.

	–Тықырлана берме, ана Науатты қарашы, балағынан он бала өріп, үйіне барсаң есіктен төрге шейін шашылып жатқаны береке боп, – деп мақтайды. Сөйлеп жүріп келініне көз тастап қояды, қалай қабылдады екен деп, ренжітіп алдым ба дегендей.



	–Осыдан Өсер келсін, үйге қарамай, бала тауып отыра берем. Есіңізден танып, түнімен бала тербетіп, күнімен жаялық жудырмасақ па сізге, – деп келіні əзілдеп қойса:

	–Ой, айналайын аузыңа май. Менің күшім барда балаларыңды бақтырып пайдаланып қалмайсың ба? – деп мəз болады.

	–Апа, немене балаңыздан хат келген бе?, – деп сөйлей келген Науат жанына жайғасты.

	–Келер де... Мыналары өткен айдағысы ғой. Раушанға қайталатып оқытып отырмын. И...тəйірі-ай, қайбір дейсің, сағынған соң əр сөзін тыңдай бергің келеді екен, – деп ақталғандай болды. Кемпірдің сезімін ұғатын Науат па, мұрнын бір сіңбіріп жіберіп:

	–Шалқарбай өткенде бір жазғанында «жаралы болдым, орыс сəнитар қыз құтқарып алды, сол қарап жатыр», – депті. Содан бері хат та, хабар да жоқ, – деп өз «жырын жырлады».

	–Кім қараса, ол қарасын, тірі болса болды да. Жараланғандар қайтып оралып жатыр дейді ғой, – деді Əсиқа.

	–Оралса қанеки, Апа, сүйіншісі сізге, – деп жіпсиген көзі біржолата көрінбей мəз болды Науат келіні.

	–Жеңеше, сол санитарканы ала келсе қайтеміз? – деп Раушан күлді.

	–Өзі аман келсе болды, балаларына ие болсын. Менің денсаушылығым жоқ, – деп Науат сəл мұңайып қалды.

	–Е, əкелсе несі бар ана сенің нағашы шешең құсап бəйбіше боп отырады. Сəнитар болса тіпті жақсы, денсаулығына қарайды. Науат баласын бағады, – деп Əсиқа сөздің аяғын əзілге айналдырды.

	Госпитальға түскелі хабар жоқ деп жүрген Шалқарбай күндердің күнінде баяғы хатқа жазған санитаркасын пойызбен алып келді. Аудандық военкоматтан өкіл келіп екі-үш күн бұрын ескертті.

	–Шалқарбайды бір медсестра алып келе жатыр, дайын отырыңыздар, – деді.

	–Дайын отырғаны, алып келе жатқаны несі, өзі тірі ма? –

	деп Науат баж ете түсті.

	–Тірі, қорықпаңыз. Тек мүгедек болып қалыпты. Өздігінен жүріп-тұра алмайды.

	Екі күннен соң военкоматтың полуторка мəшинесі Үлкен үйдің алдына келіп тоқтады. Үстінен бір жігіт секіріп түсіп, есігін ашты да жарты денені суырып алып үйге қарай адымдай жөнелді. Артынан қолында түйіншегі бар орыстың қызы еріп келе жатты. Шалқарбайдың Науаты мен топты баласы əкелерін көргеннен шулап жылап қоя берді.

	Сонымен бойы екі аршын, денесі бір пұт Шалқарбай екі яқсыз жарты дене боп қан майданнан оралды. Жанында күтуші орыс қызы бар. Шашы сап-сары, көзі аспан көк. Алғаш көргендер жарты денеге шоши қарады. Төрде отырса төбедей болған баяғы Шалқарбай. Гармонын құлаштай тартып, зарлатып əн салады. Соғыс туралы əңгіме айтады. Ағайын-туысты түгелдей сұрайды. Жанындағы орысының аты – Людмила екен. Оны өзі «Людочка» дейді.

	Шалқарбайы аяқсыз болса да аман оралғанына қуанған Науаттың апта өтпей-ақ қабағы түсе бастады.

	–Апа, ана орысы Шалқарбайдың əйелі екен. «Менің жанымды алып қалған осы Лөде, сондықтан оны сыйлаңдар», – деді ана əпербақан. Өзі бұрын да жынды еді, енді екі сөз ге келмейді. «Мен қан көріп келдім. Отанға, сендердің келешектеріңе екі аяғымды бірдей беріп келдім. Сондықтан менің айтқаным – айтқан. Шыдамасаң балаларыңды алып

	«Кеңқияққа» кет», – дейді апа-ау. Енді қайттім, – деп жылап қоя берді бір кеште келіп.

	–Сабыр ет, шырағым. Азаматың аман келді. Ол орыс қатын қашанғы шыдар дейсің аяғы жоқ адамға. Қысқа қарай Арқаның суығы бір қысса бүрсеңдеп қашады келген жағына, – деп көрші келінді сабырға шақырды. Əсиқадай үлкен ананың сөзіне тоқтаған Науат қысты күтіп, баяғы салпылдаған қалпы жүре берді. Сөйтіп жүргенде қыстағы суықтан қашып кетеді деген орыстың қызы батпандай ұл тапты. Оның толғағы басталғанда талып қала сақтап, етегіне сүрініп Науат тағы апасына қарай жүгірді.

	–Апа, Лөдесінің толғағы басталды! – деп бір кетті.

	–Апа, Лөдесі ұл тапты! – деп не қуанарын, не жыларын білмей тағы келді.

	–Ой, айналайын, Шалқаржан! Кім айтады мүгедек деп, еркек нағыз! – деп апасы риза болып отыр. Тісі жоқ аузын аңқитып Науат апасына таң қалып қарайды.

	–Əй, Науат сен енді бəйбіше болдың. Баяғының бес биенің сабасындай, ақылы алдында əулеттің анасы болдың! – деп оған көпшік қойып, не дерін білмей тұрған Науатқа:

	–Шалқарбайдың қай қатыны тапса да бала сенікі, – дейді тіпті.

	Науат апасына ренішін айтып, Люда мен Шалқарбайды жамандағалы келіп еді. Апасы баладан басқа ешкімді білгісі келмейді:

	–Шалқарды аман алып қалған Лөде. Сенің ақылың бар ғой, егер Лөде болмаса сен Шалқарбайды қалай бағасың? Əне, тамағын аузына тосып, жуындырып, тазалап отыр. Тіпті қосылып орыстың əнін салғаны қандай. Кармонын тартса алдында тарсылдатып билеп те береді, не дейсің енді. Баласын бағысып бер. Сол орысымен мəз болып жүрсін, – деп апасы елде жоқ кеңес берді.

	Шындығында Людасы анау-мынаумен шаруасы жоқ, осылар не жесе соны жеп, не ішсе соны ішеді. Шалқарбайдың асты-үстіне түседі. Апасының ақылымен Науат шалының кенжесін баға бастады. Люда емізгені болмаса, балада жұмысы жоқ, баланы бесікке салып қойды, баққаны – байы. Тоқалының буынан ба, кеш көрген баласының несібі ме Шалқарбай аудандық кеңеске қызметке ілінді. Аяғының протезімен жүріп қатардан қалмады. Екі қолтығындағы балдағымен тарсылдатып кіріп келгенде кеңседегілер тақ тұрады. Бұрын есеп-қисап жасап, бұғалтырдың оқуын оқып алғаны осы жолы пайдаға асты. Соғыстан келген жауынгердің отбасы атанып, еркегі қызметке ілініп, отбасының ас-суы берекеленіп қалды. Люданың ұлы Науаттың қойнынан, Люда Шалқарбайдың қойнынан шықпайды.

	Күзге салым Молдахмет сөзін жұтпай Раушанды бастауыш сыныпқа ұстаздыққа алды. Қайрат сөмкесін сүйретіп шешесінің сыныбына барды. Өсерден айына бір хат келіп тұр, сол көңілге қуат. «Өсерім аман келсе екен, керман қырылып соғыс бітсе екен» болды Əсиқаның күні-түнгі тілеуі. Таңертең галифесінің балағын қайырып тастаған, екі қолында екі балдағы бар Шалқарбай жұмысқа кетерінде күнде қолын алып өтеді. Науат та ақкөңіл байғұс, алмасына қоймай, ас-суынан жырып беріп тұрады.

	–Апа-ау, Өсер келгенде Шалқарым айтпай ма «Сенің анаңды апамдай көріп жүрдім, сен келгенше орныңды толтырдым», – демей ме», – деп қояды.

	Люда болса Раушанмен дос. Оның орысшасын сол ұғады. Үйге келіп алып кей-кейде былдырлап ұзақ əңгіме айтатыны бар. Онысын кеткен соң Раушан енесіне аударып жеткізіп береді. Ұзын-ырғасы: Люда əке-шешесіз жетім қыз екен. Соғыс басталғанда медицина учелищесінде оқып жүрген жерінен майданға өзі сұранып аттаныпты. Госпитальда Шалқарбайды көріпті. Жарадар, екі аяғын көзінше кесіпті. Өзі əнші, өзі ақкөңіл, орысшаға жүйрік жігітке ғашық болып қалыпты. Сонда үш ай емделіп еліне қайтатын болған соң

	«Шалхарын» қимай еріп келіпті. Өзі енді жиырмаға толған қыз бар өмірін екі аяғы жоқ жігітке арнап отыр. «Ол менсіз қалай өмір сүреді», – деп қоятын көрінеді. Осындай ақ жүрек орыс қызын бəрі жақсы көріп кетті. Шалхарынан қолы босаса үй тірлігімен де айналыса береді. Ыбырсып жататын Науаттың үйі тазарып, көрпелерінің сейсебі ағарып қал ды. Науат Люданың ұлын арқасынан тастамайды. Шығарда жаны бөлек. Көзі тұздай, шашы ақселеу балақан да апасынан қалмайды. Тілі «Апа» деп шықты. Байын біржолата берген Науат баласын Людадан қызғанады. Балаға «Казбек», – деп шыңның атын қойып еді, Науат оны «Қазыбек» атандырып жіберді. Люда ғана «Казбек...Казбек», – деп шақырады.

	Мұғалімдік жұмысқа шыққалы Раушын өңі кіріп, үстібасына қарап, қуыршақтай болды. Екі көзі тостағандай, қасы қияқтай, бетінің нұры тамып, ерні жаңа піскен бүлдіргендей болып көргеннің көзін тартатын. Қайраттың анасы емес, əпкесі сияқты. Екеуі қолұстасып мектепке бірге барып-қайтады. Олар келгенше əжелерінің шəйі самауырда қайнап, дастарқаны жайылып тұрады. Сол күні жексенбі болатын.

	–Раушантай шоқты əзірлеп қойдым, үтігіңді алып кел, –деп сыртқы терезеден енесі басын шығарып дауыстады.

	–Қазір, апа, – деген келіні қолына темір үтік ұстап сыртқа шығып келе жатқан, қақпадан енген екі еркекті көрді. Елден келген ағайынға ұқсамайды, əскерилеу киінген. Келіншектің жүрегі су ете түсті де, орнында қалт тұрып қалды.

	–Шапанбаевтардың үйі ме? – деді.

	–Иə, – деп келіншектің əрең үні шықты.

	–Үйде кім бар?

	–Бəріміз, – деген Раушанның даусына елеңдеп қора жақтан Əсиқа жетті. «О,кім-əй», –деп. Екі еркекті көріп үрке қарады. Іші бір пəлені сезгендей суып ала жөнелді.

	–Бармыз, үйге кіріңдер, – деп қолын алжапқышына сүртіп, есікті ашты.

	Екі еркек төрге жайғасқан соң, əңгімені қысқа қайырды.

	Өңдері де, сөздері де суық болды.

	–Біз əскери комиссариаттанбыз. Шешей, соғыс мынау тоқтайтын емес. Күн сайын ондаған жақсы досымыздан айырылып қалып жатырмыз. Сол кезек Өсер досымызға да келіпті. Кеше қара қағаз алдық, – деді естиярлауы даусының аяғы құмығып.

	–Не, ойбай, сорлап қалдым ба? Өсержан, ойбай мені қайда тастап кеттің? – деп ойбайлаған Əсиқа талып түсті. Қайрат сыртта ойнап жүрген. Раушанда үн жоқ, тек жүзін жас жуып, талып жатқан енесінің басын сүйей берді.



	Əсиқаның «ойбайын» қабырғалас көршілер естіп, Науат пен балалары шұрқырай жетті. Былдырлап арасында Люда да жүр жылаған жұртқа қарап бір сұмдықтың болғанын сезіп Раушанды құшақтай береді. Кешке қарай Шалқарбай келді ақырып-бақырып, бауырымдап. Көшенің арғы жағындағы, бергі жағындағы көршілер жиналып қалды.



	Асу да асу бел дейді, Асуға қонған ел дейді. Батысқа кеткен Өсерім Бақырсам-дағы келмейді-ау, Белес те белес бел дейді, Белестен ассаң ел дейді. Бойына байлап белдігін Өсерім қайтып келмейді, –деп зарлап жоқтау айтқан Əсиқаның даусы Қарқаралының түніне сіңіп жатты.

	–Қой, шырағым, сабыр тұт «кебін киген келмейді, кебенек киген келеді», – деген бар. Өсержанды өз қолымызбен майданға аттандырып едік қой, – деп бір қария тоқтау айтты.

	–Анау ауылда бір жездемізден қара қағаз келген екен, қырқын беріп жатса, артынша мүгедек болып өзі келіпті. Сөйтсе бомбаланған үйдің астында қалыпты. Жолдастары өлген екен деп «қара қағаз» жібере салыпты. Оны санитаркалар тауып алып, госпиталға салып тірілтіп алыпты. Содан аман оралыпты, – деп бір келіншек əңгіме бастады. Сол, солақ екен, ана ауыл, мына ауылда соғыстан оралған жауынгерлер жайлы аңыздар басталды. Шалқарбай да осы жолы бір ашылып, өзінің жертөледе қалған жерінен Люданың тауып алғанын, содан оған өмірін алып қалғаны үшін қарыздар сезінетінінен ауылға ала келгенін ақ жарылып тұңғыш рет айтты.



	Науат үйіндегі бар етін асып, дастарқанға барын қойып келгендерге шəй берді.

	–Қара қағаз өтірік болсын. Өсер кебенек киіп кетіп еді, аман оралсын, – деп Əсиқаға тоқтау салып көршілер тарасты. Ақ көңіл көршілерінің сөзі құлағына майдай жаққанымен Раушанның есіне баяғыда соғыс басталарда Өсері үйде жүргенде, өзі екінші баласына екіқабат болғанда көрген түсі

	оралды. Көз алдында суреттей сайрап тұр.

	...Өсер үйге қасқыр алып келіпті, соның ішек-қарынын тура төсегінің алдына алып келіп ақтарып, сарыала тегенеге салып жатыр екен. Бір түсі суық еркек, (Мəзімбайға ұқсайды əскери киім киген) келіп:

	–Өсер, сені военком шақырып жатыр, алдыма түс! – деді де қаруын кезеніп үйден айдап алып шықты. Апасы Өсердің бар киімін түйіншекке буып, бас киіміне дейін қалдырмай қолтығына тығып беріп жатыр. Өзі жайшылықта жылауық кемпір ғой, жыламады. Қабағы тас боп қатулы.

	–Кебініңді алып кет, – дейді.

	Раушан жылап енесінің аяғына оралып жерде жатыр, маңайы былжыраған жаңағы қасқырдың қаны.

	–Апа, Өсерді дұрыстап шығарып салайықшы, – деп жылайды. Өсер əскеридің алдында кетіп бара жатты да бір кезде артына қарай жүгіріп келіп қанның ортасында жатқан Раушанды орнынан тұрғызып алып жетектей жөнелді. Сол кезде енесі етегіне оралып «кетпеші, кетпе» деп жалынып жылады. Раушан не еріне ерерін, не енесімен қаларын білмей дал болды. Сонда да құдай қосқан қосағы ғой, соны қимай енесінің жылағанына қарамай Өсермен қолұстасып қыр асып кетіп бара жатып оянып кетті...

	«Сұмдық-ай, Өсер сойған қасқыр – түсік болған ұлы болды. Бар киімін, бас киіміне дейін жиып алып, əскери адамның алдына түсіп кеткені – кебін киіп кеткені ме?», – деп ойлап жатып ұйықтап кетті.

	Бөлменің ішінде қоңыр жел есті. Терзенің шілтерлі пердесі дірілдеді. Арғы жағынан толып туған Ай қарайды. Сол айдың сəулесімен баяғыда жоғалып кеткен бір ер адамның сұлбасы ағараңдайды. Үстінде ақ көйлек-дамбалы бар. Арлы-берлі бөлмені шарлап жүрді.

	Келіншек көрпесі жартылай ашық қатты ұйқыда жатыр еді. Ақ қиімді сұлба жақындап келіп, көрпеден шығып жатқан аяқты ұстады. Одан еңкейіп келіншектің бетіне ұзақ үңіліп қарады. Қасы қияқтай, оймақ ауыз, қап-қара шашы жастықтан асып жерге салбырап тұр. Ақ жүзі толған айдай, қабағы сəл шытыңқы, ыңырсып қояды. Өміріне ренжіп жатқандай...

	Сұлба енді келіншектің бетіне бетін тигізді. Ысып жатыр екен. Аяғы да күйіп тұр екен. Енді көрпесін кеудесінен төмен ысырып, көкірегіне алақанын қойды. Жас келіншектің тəні күйіп-жанып жатқан еді. Сұлба қайтадан бетін оның бетіне тақап, демін жұтты... Қандай хош иісті дем... Тым тақалып кетті ме, келіншек басын бұрып, қозғалыс білдірді. Сұлба шегініп кетіп, қара-а-п тұрды.

	Раушанның бетін біреу жыбырлатқандай болды. Шаш сияқты ма, сақал ма... Тəтті ұйқысын қимай, тек басын бұрды бір жағына. Ұйқылы ояу. Елесті көрер емес. «Өсердің сақалы өсіп кеткен бе?», – деп ойлады. Көзін ашайын десе, ашылмайды. Шынымен тақалған Өсердің беті ме? Ашылып кеткен көрпесінен денесі тоңазып, оянып кетті. Көзін ашқаны сол еді, төсегінің жанында ақ киімді біреу тұр. Аузынан:

	–Апа, Қайрат! – деген сөз қалай шығып кеткенін білмейді.. Даусының шығуы сол екен əлгі елес терезеден түскен ай сəулесіне сіңіп жоғалды. Апасы байғұс та жалғызын жоқтап ұйықтамай жатыр ма, дауыс құлағына жетісімен кимешегін жүре киіп жетіп келді.

	–О,не шыбыным? Шошыдың ба? Біссіміллə, бісіміллə, –деп маңдайын ұстап, көрпесін қымтап, əлекке түсті.

	–Апа, осы үйде біреу бар ма? – деді келіні елегзіп.

	–Жоғə, түс көрген шығарсың, шүкірім, – деп алақ-жұлақ жан-жағына қарады да:

	–Ұйықтай ғой, Шалқардың жүгермектері түнімен ойнап шығады, солардың тарсылы шығар. Тіпə...тіпə, – деп бетіне түкіріп қойды «ұшықтың» ырымын жасап.

	–Тарсыл емес,апа, жанымда тұрды. Ақ көйлек-дамбалы бар. Жазда да елден келгенде өстіп оятатын сізге айтуға ұялатынмын, – деп басын көтеріп алды Раушан.

	–Оятқаны несі, сандырақтамай жат енді. Өсердің елесі шығар, қырқына дейін жақындарының маңайында жүреді дейді ғой. Қорықсаң бізге кел. Ой, Алла-ай, – деп ах ұрған енесі іші жанып жатқандай күрсініп, есікке беттеді.

	Ұйқы қайда Ай терезеден ауып кеткенше Раушанның көзі жұмылмады. «Шынымен Өсердің өлгені ме? Апамның «қырқы» дегені несі, өлімге қиғаны ма?», – деп күйіп-жанып жылап жатты. Кеше Қайрат «Апа, көкем енді келмей ме?», – деді оңашада. Бала неме айқайлап жылағанды да білмейді ғой. «Кім біледі, басқа ауылдарда осындай қара қағаз келгендер мүгедек болып оралып жатыпты ғой», – деп əлдебір үмітпен күмілжіген. «Шалқар көкеге ұқсап аяғы жоқ болса да келсе екен», – деп ұлы бауырына тығылған. «Əжемнің баласымын», – деп өмірі əжесінің жанына жатып, шешесіне көңіл де бөлмейтін баланың жүрегі бір жамандықты сезгендей. Сол арқылы анасымен қайғысы ортақтасып, əлемдегі ең жанашыры анасының бауырына тығылып еді.

	Бір күні сəрілік үстінде енесі:

	–Балам, қанша қимасақ та қара қағаз алдық, екеуміз ғой өмір бойы күтеміз, тілеуін тілейміз. Сонда да Өсержанның қырқын берейік ел қатарлы. Мен құдаға сəлем жолдайын, бір қой алып келсін, – деді даусы іріп.

	–Сонда, қай күнді «қырқы болды» дейміз.

	–Қара қағаз кемі он күн жүріп келер, пəлекет, соған отыз күн қосайық, – деп екеуі өзара амалсыз мəмілеге тоқтады.

	Раушан əр бейсенбі сайын түнде бөлмесінен елес көреді. Көретіні ақ сақалды, көзі көк, орыстың шалы. «Орыс атаны тағы көрдім», – деп айтуға өзі қайғыда жүрген енесі тіпті шошып кетер деп қорықты. Не көрсе де тіс жармай шыдады. Мектептен шаршап келіп қатып ұйықтап қалған түні сезбейді. Ұйқысы бөлінген түні елес маңында жүреді. Қатты қорқады. Өсердің қырқын беретіннен күн ілгері «Жұлдыздыдан» əке-шешесі, жеңгесі келді. Жеңешесіне түнде бөлмесінде бір кісі жүретінін айтып еді,

	–Қойшы, Өсердің қайғысынан ұйқың бұзылып жүрген шығар. Қайғыра берме, кім біледі аман-есен келіп те қалар, – деп алдарқатты. Сол түні екеуі бірге ұйықтады. Ешкім де оларды мазаламады. Ертесіне жеңгесі:

	–Айттым ғой, жəй сенің ұйқың бұзылғаннан елестейді. Түнде мен неге көрмедім, бүгін бейсенбі ғой, – деп тағы тыныштандырды.

	Өсердің «қырқын» өткеріп жақындары қайтып кетті. Əсиқа мен Раушанның өміріндегі қызық күндер таусы-

	лып қалғандай. Көктемнің шыққанымен де жұмыстары жоқ. Таң ата Раушан ұлын жетекке алып мектепке кетеді. Енесі үйдің бітпес тірлігімен айналысады. Бір-бірімен кешкі аста ғана үзік-созық сөйлескен болады. Қайрат та бала болып бұрынғыдай асыр салып ойнамайды.

	...Сол түні келіншек Өсердің ескі хаттарын қайталап оқып кеш жатты. «Ертең жексенбі ғой, жəйірек тұрармын»,

	–деп ойлады. Соңғы кездері көктемнің көкөзегінен бе, басы айналып, əлсіздік басты. Мектептен аяғына ілініп əрең жетеді. Жанындағы баласы да ілбіп ілесіп келе жатады. Сөйлесуге шамалары да жоқ. Əдетте төсекке жатып, жастық қа басы тигенше асығатын Раушан бүгін асықпады. Киім шкаптан көктемге киерлерін шығарды, ертең күнге жаймақ болып. Одан кітап-қағаздарын ақтарыстырды. Одан соң барып Өсердің барлық хаттарын оқып шықты. Енесі мен ұлы өз бөлмелерінде ұйықтап қалған.

	Хаттың əрқайсысын қайталап оқып, дыбыс шығармай ұзақ жылады...

	Содан барып төсегіне жатты. Ұйқысы келмеді. Өсермен өткен жеті жылдың əр күнін сағынышпен есіне алса ала бергісі келеді. Одан соң жатып алып жылады. Талықсып барып таңға жуық көзі ілінді.

	Терезенің жібек пердесінің артынан ай сəулесі түсіп тұрды. Келіншектің төсегіне ақ киімді орыс ақсақал келіп аяққолын сипалап, қуыршақтай етіп құшағына орап алды. Сəл ыңырсып қарсыласқаны болмаса Раушанның дауысы да шықпады.

	Таңертең «демалысы ғой, жата тұрсыншы», – деп жүрген Əсиқа түске қарай шыдамай келінінің бөлмесіне кірді. Раушан аппақ болып өзінің шешесі жасаған көк шəйі көрпенің үстінде жартылай жалаңаш жатыр еді.

	–Ойбу, мына жатысың не түске дейін, – деп кірген енесі келінінің ыңғайсыз жатысынан шошып, жүрегі суылдап жетіп барып келінінің білегінен ұстай алды. Алақанын суық білек қарып түсті.

	–Ойбай, біссіміллə, Раушан! – деп шыңғырып жіберіп қолқа тамырына қос саусағын қойды. Жан жоқ, сұп-суық...

	Əсиқа көрпені келінінің үстіне жаба салып,

	–Қайрат...Қайрат..! – деп айқай салды, – Сорладық...Сорладық...

	Əйелдің ащы айқайынан қабырғалас көршілер де жетіп келді.

	Баяғы Арсланның рухы тұншықтырып өлтірген келіншекті ел-жұрт «Күйеуінің қайғысына шыдамай жүрегі езіліп кеткен», – деп жобалады да қойды...



	4



	Жылап жүріп жесір Əсиқа ес жиды, жылап жүріп жетім Қайрат жетілді.

	Соғыстың адам айтқысыз азаптарын бірге тартып, көппен көрген ұлы тойдың ортасында көштен қалмай кемпір ілесіп, немересін жеткізді. Қасым ақын жырлағандай «күркіреп күндей өтті ғой соғыс». Қан майданда əкесінен, өз шаңырағында шешесінен айрылған Қайрат əжесіне ерте ес болды. Жаз шыға нағашылары жаққа барып ауылдағы достарын жиып, шөп орып, отын шауып қысқа қам жасайды. Оны өгіз арбамен апталап жүріп тасып алады. Əсиқа кемпірдің ұлы мен келінінің қайғысынан іші-бауыры баяғыда «өртеніп кеткен». Тек «Қайратжанды кімге қалдырам, жаратқан-ау, осының басын екеу етіп кетсем екен», – деген жалғыз арманмен сұрау белгісіндей иіліп кетті.

	Қайрат он сегізге толғанда «ақ белет» беріп, отбасының жалғыз асыраушысы деп əскерге алмады. Оған əжесі қуанып жүргенімен, жігіт қатарынан қалғандай жасыңқырап қалды. Мынау бүкірейген байғұс кемпірдің өзінен басқа жер бетінде жанашыры жоқ екені шындық. Сол «ақ белет» дегені қолға тиісімен-ақ əжесінің аузы жабылмай:

	–Қайратжан, менің түрім мынау, енді өкіметке керегің жоқ екен, үй болуды ойла шырағым. Өз отаныңа өзің ие бол, мен қашанғы қазан-ошақтың басында жүрем, міне жетпісті орталап барам, – деп зарлай берді.

	Қарқаралының жеті жылдығын бітірген жігіттің Қарағандыға барып оқу жалғастыруға шамасы жоқ. Содан «Жұлдыздыдағы» нағашыларының қолына барып жыл бойы трактор айдайтын көкесіне серіктесіп жүрді. Келер көктемінде ауылға келген жаңа трактордың біріне ие болды. Өзі темір-терсекке əуес еді, құдай тілеуін берді. Астындағы КТЗ деген темір тұлпарымен жер жыртудан келген соң ауылды бір айналып шығады. «Жұлдыздыдағы» кыз атаулының жыры – Қайратжан. Ұзын бойлы, денелі, күлгенде көзінен нұр төгілген əдемі жігіттің əжесіне келін түсіру қиын болмады.

	Сол жылы Алматыда мұғалімдік оқып жүрген колхоз бастықтың қызына Қайратжанның көзі түсе кетті. Баланың көңілі кеткенмен, бастықтың қызы қарай қойсын ба? Қасына баруға қолы жетпей, сырын айтуға сөзі жетпей, қызды алыстан бақылап жүргенін сезген ауылдың бір қуы нағашысы Нұрқаділге жеткізсе керек.



	–Қайратжан, Сағымбайдың қызын алып қаш. Олар біле ме екен, сенің əкең – Өсердің оқу кəмесəрі болғанын. Тегің жақсы. Шешең – Раушан ауылдағы ең сұлу қыз болған, мұғалімдік қызмет жасады. Қызбен қорқпай сөйлес, соны айт. Колхоздың қызын сен алмай кім алады, – деп қолтығына су бүркіп қойды. Нағашысының өзінен үш жас үлкен ұлы Бекжан əскерден келісімен сол ауылдағы бір қызға үйленіп алған. Жеңгесінің аты – Ақшəйі. Сол жеңешесі де қояр емес.

	–Мен ол қызды жақында демалысқа келгенінде шығарып беремін, – деп қояды.

	Нағашысы əжесіне барғанда құлаққағыс етіп қойған екен, əжесі «ұлы іске» кірісіп кетті. Шалқарбайдың бойжетіп қалған қыздарына үй əктетіп, Люда тəтесіне көрпе-төсек қақтырып қойыпты. Баяғы майданнан Шалқар көкесіне еріп келетін санитарка Люданың бұл күнде үш ұл, екі қызы бар. Өзі бес биенің сабасындай бəйбіше болған, қазақша сайрап тұр. Сол жыпырлаған балақандар аулаларын сыпырып жүр.

	Қайратжан тракторын тоқтатып қақпадан кіргенде мына абыр да сабыр тіршілікке таң қалды.

	–Келін қане, қайным, – деп қояды тіпті Люда тəтесі. Үйге кірсе Науат апасы мен əжесі ақ самаурынды ортаға алып шəйге отырыпты. Əжесі атып тұрып, етегіне сүрініп «еркелетудің жырын» бастап кеп жіберді дейсің.

	–Ой, түріңнен айналдым, келіншек əкелуге жараған, жігіт болғаныңнан садаға кетейін, қарашаңырағымның иесі... – деп бастап келе жатыр еді, Қайрат бөлмені əктеп жатқан қыздардан ұялып:

	–Ту-у-у, əже, қойшы енді. Қайдағы келіншек, – деп əжесін құшақтады.

	–Нағашың сені колхоз бастықтың қызымен сөз байласып жүр, – деп айтты ғой. Ой, тегіне тартқан шырағым. Құласаң нардан құла. Əкең де ел сұраған жігіт еді, – деп келе жатты да, – Өсержан, Раушан естимісіңдер, и-и-и, – деп көңілі босап əжесі жылап қалды. Оны Науат апасы жұбатып əуре.



	Баяғы салпы етек Науат апасы бұл күнде басына аппақ орамал байлап, қыжымнан камзол киетін келісті кемпір болған. Үй əктеп жүрген егіз қыздары анау бойжетіп қалған. Төрт ұлының алды бір-бір үй болды. «Бір кездегі боқты ошақ, бүгін болды майлы ошақ» – деген осы…

	–Əже келініңізді бүгін əкелгелі жатқан жоқпын ғой. Ол қыз Алматыда оқиды. Бір-екі айдан кейін ауылға келеді. Тек өзі келіссе əкелем, алып қашу деген сіз бен апамның заманында қалып қойған, – деді Қайрат.

	–Алып қаша бер, колхоз бастықтың қызы екен деп қорықпа, – дейді.

	–Болмайды, əже, мені соттап жібереді, жас қызды келісімінсіз алып қашқан деп.

	–Соттаса мен барам, мен алып қаштырдым деп.

	–Қайрат, сен алып қашып кел. Əкесінің алдына Шалқар көкең барады, осындағы əкім қараны ертіп, – деп Науат апасы бөсті, күйеуінің атқамінер екенін сездіріп.

	–Көрерміз, – деп міңгірлеген Қайратқа бой берер емес, əжесі бастырмалата жөнелді.

	–Жарайды, оқуынан босап келсе болды, – деп құтылды бала, іштей «Несі бар, Шолпан келгенде сөйлесіп көремін», – деп ойланып қалды.

	«Жұлдызды» колхозының төрағасы Сағымбайдың қызына құрылған «жоспар» ойдағыдай аяқталып, қыз да қарсыласпай, ешкім де сотталмай Шапанбай шалдың қарашаңырағына Сағымбайдың қызы Шолпан келін боп түсті. Əсиқада ес жоқ, жасарып кеткендей, аяқ-аяғына жұқпай, шауып жүр. Əсіресе, келінінің етжеңділеу келіп, аяқ-қолы балғадай болғаны ұнайды. «Раушан əлжуаз еді, Шолпаным енді Науатқа ұқсап он бала тауып берсе игі», – деп іштей тілеулі. Шолпан егіздің сыңары екен. Айман деген сыңары сол ауылға ұзатылып, егіз балалы болып отыр дегенді естіп Əсиқа тіпті мəз болды, келіні келе егіз тауып беретіндей.

	Қайрат көргенді жердің қызы, мұғалімдік оқу оқыған дегеніне болмаса, келіншегінің толықтығын, реңінің қаралығын онша ұната бермейді. Өткенде əжесі, «Науат апасына ұқсап бізді өсіріп-өндіреді», – деген сайын көз алдына мама қаздай балпаңдаған Науат апасы елестейтін болып алды. Ол үйдегі Люда тəтесі де доп сияқты. «Өзі балатапқыш əйелдер семіз бола ма?», – деп ойлап қояды. Өзінің анасы қандай еді, шіркін! Мектептегі оқушылардың бəрі жақсы көріп, үлкен сыныптың қыздары еліктейтін. Əкесі екеуінің бірге түскен жөнді суреті жоқ екен. Жеке-жеке түскен суреттерін тауып алып Қарағандыға барғанда біріктіртіп жасап алып келді. Төрге іліп қойды. Шолпанның өзі:

	–Апаң қандай сұлу!– деп таң қалды.

	Қайраттың көздері, мұрны, аузы апасына ұқсаған. Қайратты шашы мен ірі денесі – əкесінікі. Өзі жігіттің төресі болып өсті. Ауылға келген техниканы алдымен Қайрат жүргізеді. Той-томалақта домбырамен əуелетіп əн де салады. Атасы құйысқан, жүген өрген, ертоқым жасаған қолөнер шебері болған екен. Қайраттың икемін байқаған нағашысы «атаңның өнерін жалға, жоғалып кетсе обалы саған болады», – деп айтып, көршісінің шебер шалына қосып қойған болатын. Сол кісіден алған өнері де бар. Тегі тарта ма, қолы босаса қолөнерін айналдырады. Осындай сегіз қырлы, бір сырлы жігітті Шолпан қалай жақсы көрмесін.

	Шолпан сол жылы қыздар педагогикалық институтының соңғы курсында еді. Əжесі мен Қайрат жағдайын жасап, оқуын аяқтатып алды. Дипломын алып келе сала қыз тапты.

	–Атам қазақ келіні ұл тапса – хан туды, қыз тапса – жан туды деп қуанған. Хан жақын ба, жан жақын ба? Жанымыз көбейсін, артынан ерер іні-сіңлілері көп болсын, – деп əжесі Əсиқа қуанды. Ырымдап Науаттың тақымынан əрі-бері өткізіп, Шолпанға бір дамбалын сұрап алып берді. Онысы Науат сияқты балағынан бала өрсін дегені. Жалғыздықтан əбден зəрезеп болған кемпір келініне үй жинатқызбайтын.

	–Қой, əрі, шашылып жатсын, боқты ошақ болсын, – деп қоятын. Құдай сол тілеуін берді ме, қызынан кейін сүтпен көтеріп, Шолпан егіз ұл тапты. Келіншегінің түріне көңілі толмаса да, қатарынан үш перзент сүйгізіп балпаңдап жүргені Қайраттың жанына жақты.

	–Əже, Шолпанның жүріс-тұрысы құдды Науат апа сияқты, – деп күліп отыратын.

	–Несі күлкілі екен Науаттың. Сондай-ақ болсын. Жалғыз Шалқарбайдан он отау шығарды. Орыстан алған тоқалының балаларын да баурына салып, алқып-шалқып отыр. Шолпаным да сондай болады, – деп келініне мейірлене келіп бір қарайды.

	–Əже, кеше маған Қайрат «сен дəу қатын болайын деп тұрсың» – деп мазақтады, – деп келіні егіз ұлының біреуін емізіп отырып. Екінші ұлды аяғындағы жастыққа салып тербетіп отырған Əсиқа:

	–Тəйт, ары, дəу қатын деген жаман ба. Əлі-ақ кімнің анасы – Көбей мен Мерейдің, Ырыстының анасы атанасың. Сені ме, сұлу қатыншылын мұның. Əне, Қуаныштың сұлу қатыны əлі пұшпағы қанамай жүр ғой, соның түріне су құйып ішсе, – деп Қайратқа тұра ұмтылды. Қайрат бөлмеден қаша жөнелді. Əсиқаның:



	Əлди.. əлди.. ақ бөпем,

	Ақ бесікке жат бөпем.

	Жілік шағып берейін

	Таңдайыңа тат бөпем…–



	деп əндеткен даусынан балақан жүзі балбырап ұйқыға кетті. Екіншісі анасының ақ мəмесін борпылдата сорып жатыр. Кішкентай Ырысты да əжесіне жабысып қуыршақ ойнап отыр. Ғұмыр бойы күткен бақытына немересі арқылы жеткен Əсиқа отыр шүкірлеп, маңайында балапандары шүпірлеп.

	Осы үйдің көзге көрінбейтін қожайыны Арсланның сұлбасы ай толғанда үйді шарлағанымен соңғы жылда ешкімді ерекше мазалай қоймаған еді. Қуаныштың сұлу келіншегі қайтадан оның жүрегіне от салып, мазасын алды. Қуаныш үйде болмаса болды, соның төсегіне барады. Аяғын сипайды, маңдайынан сүйеді. Құшағына орайды. Кейде сұлу келіншек оянып кетіп, елесті көріп қорқады. Біреуге айтуға тағы батпайды. Түскеніне үш жыл болды, бала көтермеген соң, көңілі сынық «туа алмай жүріп жын иектепті. Жыны еркек болып түнде келеді екен», – деп əңгіме ете ме деп ұялады. Сөйтіп жүргенде елес жас келіншекті құшағында тұншықтырды…

	–Ойбу, несін айтасың, Қуаныштың келіншегінің жүрек талмасы бар екен. Күйеуі сақпанға кетіп, жалғыз жатқанда ұстап қалыпты, – деп əйелдер шулады да қойды.

	Жас жігіт қашанғы жүрсін, келіншектің қырқын өткізе үйленді. Жылға толмай жас келін қыз туды. Оның атын – Қымбат қойды.

	Баяғы Акметовтен қалған үлкен үйдің екі жағынан екі есік шығарған Шапанбаевтар мен Шалқарбаевтардың отбасылары өсіп-өніп жатты. Жалғыздан қалған жалғыз немересінің төрт балалы болғанын көрген Əсиқаның бақытында шек жоқ еді. Он төрт бала тапқан Науат келінін отырғызарға жер таппай, айланып-толғанып жүргені. Шолпанға жер бетіндегі Бипатма – Науатты үлгі етіп аузынан тастамай отырады. Кезекті бір мақтап жатқанында Қайрат:

	–Əже, өткенде Ақмолаға жиналысқа барғанда көрдім тың игеруге келген орыстың қыздары Люда тəтемнен аумайды екен. Шолпан Науат апамнан үлгі алса, мен Шалқар көкемнен үлгі алып енді орыстан да бір əйел алайын, – деп əзілдеді.

	–Тəйт, қайдағыны айтпай. Шалқар қан майданда жанын алып қалған соң орыстың қызына қарыздар болып алып келді. Қайдағыны айтқаны несі, – деп кемпір ренжіп қалды.

	–Əже, əркімнің заманында бір майдан, тың игеру де майданнан кем болмай тұр. Өткенде ауаткомдағылар маған да трактормен «жер жыртатын екі қызды бөлеміз, ала кет ауылыңа» деген», – деп немересі де қояр емес.



	–Апа, алса алсыншы, көрейік. Люда тəтеме ұқсап əзіргінің орысы бала тауып, күйеуінің аяғын жуып отырар деймісіз. Екеуі бірдей егістің басында түнеп, соның сынған тракторын жөндеп жүрсін, – деп келіні қосылды. Осы кезде есіктен Мерей мен Көбей кірді таласып.

	–Көке, осы біздің отын қорадан сұмдық дыбыс шығады, – деп алқынып тұр. Үйдің отын жағу сол екеуінің мойнында. Екеуі кезектерін сақтап, кейде бұзып алып, таласып жатқаны.

	–Қой, қайдағыны айтпай, сырттағы дауылдың есік-терезесін сықырлатқаны да. Бұл қашанғы үй, – деп əжесі өткенді есіне алып. Осы үлкен үйдің өзі естіген, көрген тарихынан əңгіме айтып берді. Ол кезде кешкі асып ішкен Қайрат партия жиналысына баруға асығып шығып кетті, ұлдарының сөзіне мəн де бермеді….

	Бесінші балаға аяғы ауыр жүрген Шолпанның есіне бір кезде Алматыда оқитын қызы түсіп кетті, балпаңдап əжесінің бөлмесіне кіріп:

	–Əй, ұлдар, ертең Ырыстыны күтіп алуды ойластырыңдар, көкеңнің көлігін сұрап, қайдағы ертегіні шындыққа айналдырмай, – деп ескертті.

	Əсиқаның шөбересінің алды – Ырыстының Алматыдан келетіні Шапанбай шалдың əулеті үшін шағын той еді. Əжесі айтқандай «Дəу доғдырдың» оқуына түскен Ырысты қысқы сессиясын жақсы тапсырып келе жатыр. Артынан үш ұл бала ерген, шынында əжесінің ырысы, үйдің берекесі. Соның қуанышында тоқсандағы Əсиқадан төрттегі Санатқа дейін əзірлікте. Ырысты келгенде бірге оқыған сыныптастары да осы үйде бас қоспақшы. Бір сынапта оқыған он алты баладан жоғарғы оқуға Төлеген екеуі ғана ілінді. Ырысты – Алматыдағы медицина институтына, Төлеген – Абай атындағы педагогикалық институтқа түсті. Екеуі Алматыда бірге жүреді. Мұндағы достарының біразы тың игеруге, біразы мал бағуға аттанды. Мектеп бітіре салып сыныптас екі қыз күйеуге тиіп кетті.



	Шолпан мектепте мұғалім, Қайрат ауылшаруашылық техникасы мекемесінің директоры. Бұл күнде жағдайы жақсарып, замандастары қатарлы үй салып осы үйден кетейін, бөлініп шығайын десе, əжесі көнбейді.

	–Осы үйді əкең маңдай терімен алған. Шешең осы үйде сені жеткізе алмай, күйеуінің күйігінен өлген. Менің жарты өмірім осында өтті. Өзің өсіп-өніп отырсың. Менің қанша өмірім қалды дейсің, жаңа үй салам, мұнан кетем дегенді қозғама. Өзің бөлек үй салып, қарашаңыраққа кейін кенжең Санатты қалдырарсың – деп тіресіп отырып алды. Əжесін көндіре алмасын білген Қайрат содан кейін шаңырағын үлкейту мəселесін ауызға алмайтын болған. «Алдымен тетелес өсіп келе жатқан Ырыс, Көбей, Мерей үшеуіне жоғары білім алып берейін», – деп ойлап қойған. Əжесінің де жасы тоқсаннан асты… Шалқарбайдың үлкен балалары бір-бір отау болып, бойжеткен қыздары ұзатылып кеткен. Көршілікке оның кенже ұлы Қуаныштың отбасы қалды. Əкесі мен шешесі қолында, оның да төрт баласы бар. Люда тəтесіне көшенің арғы жағындағы кеткен орыстың үйін алып берген. Шалқарбай көкесі балдағын тықылдатып, екі үйдің ортасында жүреді, өзі зейнетте.

	Ырыстының келетініне əке-шешесінен бұрын Қуаныштың тұңғышы – Қымбат қуанып жүр. Ол да биыл мектеп бітіреді. Ырыстыға ұқсап Алматыға барып, үлкен оқу оқығысы келеді. Ырысты келсе, осы жолы соның мəн-жайын сұрап алмақ.

	–Менің Қымбатым тұқымымызда жоқ оқымышты болды. Құдай бұйырса алтын бедел алады, – деп Науат əжесі жарылардай болып жүр. Өткенде келіп:

	–Апа-ау, Ырысты келгенде Қымбатқа қалай оқитынын айтсыншы. Жазға салым Қымбат та Алматыға оқуға барады, – деп кеткен еді.

	Бұл күнде Əсиқаның жүріп-тұруы қиындап қалған. Күнібойы төсегінде «шүкірлеп» жатады да қояды.



	–Əже, Ырысты апайым келді! – деп Санат былдырлап бөлмесіне кіргенде, басын көтеріп алып:

	–Қанеки, апатайынан сол. Құлдығым! – дегенінше болған жоқ, бойжеткен келіп əжесін құшақтай алды. Шөбересінің иісіне мас болған əжесі:

	–Шүкір… шүкір… О, Жаратқан көрсеткеніңе шүкір… құлдығымды, – деп қолынан, бет-аузынан сүйіп жылап жатты.

	–Бүгін өліп қалсам да арманым жоқ, – деп қояды.

	Ырыстының қысқы демалысқа келгені көршілері үшін шағын тойға ұласып, одан Қарағандыға жиналысқа кеткен əкелерін күтіп отбасындағылар түн ортасында жастыққа бас қойды.

	Бойжеткен Ырыстының көркемдігі баяғы Арсланның рухын қайта оятты. Əдеттегідей, терезеге ақ жібек шілтер пайда болды… ол желмен желпігендей қозғалды. Төсекте ұйықтап жатқан аруды жел сипап өтті. Ай сəулесімен жібек шілтер арасынан елес шықты. Бөлменің бұрыш-бұрышын барлағандай шарлап шықты да төсектің жанына келді. Қыз балбырап тəтті ұйқыда жатыр еді. Елес алдымен аяғынан жоғарылай сипап шықты. Шашынан сипады, қолы маңдайына тигенде қыз оянып кетті.

	–Кім бұл? – деп басын көтере бергенде елес терезеден түскен ай сəулесіне сіңіп жоғалды… Қыздың көз алдында ақ көйлек-дамбалы ағараңдады..

	–Кім бұл? – деп Ырыс басын көтеріп терезе жаққа қарады. Маңдайын сипаған салқын қол табы əлі сезіліп тұрды. Ақ киімді адам терезеге қарай жүрген еді… Қыз есін жиғанша жоғалып кетті.

	–Əже, – деп еді, əжесі де оянбады. Төсектен түсіп əжесінің жанына келді. Əжесі іргеге бетін беріп жатыр екен.

	–Ырысжан, о не?– деп бері бұрылды да ыңқылдай жөнелді.

	–Əже, бір жеріңіз ауырып жатыр ма? – деді.

	–Ой, ауырмайтын жер бар ма, түнімен өстіп алысып шығып, балаларды оятып алмайын деп үндемей шыдаймын, – деп көрпесінің маңайынан тер сүртетін орамалын іздеді. Əр сөзін алқынып айтты.

	–Е, мен өлсем өлем де. Жүзге жақындадым, шайтан боп кетті дейсің бе? Өткенде түсіме Өсерім мен Раушаным кіріпті. «Апа «Қырық қыздың ауылына барамыз, бізбен барасыз ба?» – дейді, екеуі риза, қолтықтасып алыпты. Менің де барғым келіп:

	–Əлгі Ырысжан келсін, Шолпан да əне-міне деп отыр. Кім қарасар босанып қалса, – деп жатып оянып кетіппін. Міне сен де келдің, енді өлсем арманым жоқ. Соғыстың азабы мен тозағынан əкеңді сүйреп, жүріп өсірдім. «Үйленем»– деді, үйлендірдік ел боп-жұрт боп. «Оқимын» деді, Шолпан екеуміз оқыттық. Енді атқа мінер азамат, төрт баланың əкесі болды. Сендерді бағысуға да Алла қуат берді. «Қайратымның қолы аузына жеткенше ала көрме» деп құдайдан тілеп едім. Оны да берді. Енді тағы жүре берейін десем, Құдайдан ұят-ты. Менің уақытым болып қалды, – деп шөбересіне түн жарымда əңгіме айтып берді. Əжесінің əңгімесіне алданған қыз елес жайлы ұмытып та кетті…

	Араға үш күн салып таңға жуық Қайратжанының қолын ұстап жатып Əсиқа ана өмірден өтті. Сонда əлгі елес Ырыстының есіне түсіп, «Е, əжемді əкеткелі келген атам екен ғой, ақ көйлек-дамбал киген» деп ойлады. Бірақ көрген елесін де, əжесін əкеткен атасы жайлы ойын да ешкімге айтпады. Ал, шындығында ол атасы емес, баяғы Хадишаның «жирен шалы» – Арслан еді. Əдемі əйел, сұлу қызға жаны қас Арсланның рухын Ырыстының от жанары, алма жүзі, иығын жапқан қолаң шашы, талшыбықтай тербелген сұлу тұлғасы қайта оятқан болатын.

	Жазға салым Ырысты бірінші курсын жақсы аяқтап, көңілі алып-ұшып туған үйіне келді. Бəрі орнында тек сүйікті əжесі ғана жоқ еді. Қыста əжесінің орнын толтырғандай апасы қыз босанды. Көкесі əжесіне ұқсатып атын – Əсира деп қойды. Ырысты жазғы демалысқа келгенде күлуге жарап, балпанақтай болып өсіп келе жатыр екен.

	Туған күні де жақындап қалған жас ару бірге оқыған сыныптас достарымен байланысып, он сегізге толғанын тойлауға шақырды. Алматыдан Төлеген де келген екен, күнде кеш бата екеуі ауылдың сыртында қыдырып, сырласып жүрді.

	Ырыстының туған күніне қырда трактор айдап, мал бағып жүрген жігіттер мен қалада үйлерінен ұзап шыға алмай қалған қыздар, тіпті күйеуге тиіп кеткендері де серіктерін ертіп бас қосты. Солардың ортасында бойжетіп қалған көршінің қызы Қымбат та жүр. Сол жылдары мода болған твис пен факстротты табандары тозғанша билеп, арасында вальске де айналып жүрді. Таң атқанша Шəмшінің əндері айтылып, неше түрлі ойындар ойналды. Əсіресе, Төлегені бар өнерін көрсетті. Орыстың əуеніне Люда тəтелерін шақырып алып билетіп, частушкаларын да айтқызды. Біраз билеген соң:

	–Ойбу, балалармен бала болып кеттім, – деп орыс жеңгелері ұялып тамақ пісіріп жатқан Шолпандарға барды.

	–Ой, Люда тəте бір жасап қалдыңыз, енді Шалқар көкеммен бірге бізге өнер көрсетіңіз, – деп Қайрат та əзілдеп қояды.

	Жастар таң ата тарқады. Төлештің қолынан ұзақ ұстап тұрып, неге екенін əлдебір қимастықен қақпадан шығарып салған Ырысты үйге оралды.

	Бұрынғы əжесінің бөлмесі немерелеріне тиген еді. Төрдегі ағаш төсекке Ырысты жатып жүрген. Бүгін бауырлары ертелеу басқа бөлмеге ұйықтап қалыпты. Терезеден түскен толған айдың сəулесімен сұлу қыз бұрымын тарқатып, жалаңаштанып шешінді. Жатарда киетін жеңіл көйлегін киді. Əдемілеп керіліп алды да, есінеп барып төсегіне жата кетті. Ақ жаймамен қымтана жамылып, көзін жұмды. Ала таңнан дастарқан мəзірімен жүрген, одан кейін əбден билегеннен денесі шаршап қалған ару тез ұйықтап кетті.



	Қала таң алдындағы мүлгіген тыныштықта. Күллі дүние көктен түскен ай сəулесіне шомылып тұр. Үлкен үйдің Ырысты жатқан терезесінің жібек пердесі сəл дірілдегендей болды да баяғы елес бөлмеге енді. Арылы-берілі бөлмені шарлады. Содан төсекте балбырап ұйықтап жатқан жас сұлудың жанына барды. Үстіндегі ақ жамылғысын алып тастап, аппақ денеге ұзақ қарап тұрды. Бір кезде барып аяғын сипады. Содан қолы жоғарылай кеудесіне жеткенде қыз қозғалып кетті. Елес шегініп барып аяқ жағына тұра қалды. Қыз аунап барып қырынан жатты. Елес қайта жақындап қыздың жастыққа шашылып жатқан шашын ұстап көрді де иіскеді, маңдайына қолын қойды. Еңкейіп бетіне бетін тигізді. Жас арудың тəтті лебімен оны қалай құшақтай алғанын өзі де білмегендей, ып-ыстық, жұп-жұмсақ денені қысып-қысып, кеудесіне басып жата кетті...

	Ертесіне Ырыстыны түске дейін ешкім оятпады. Қызын түнде кеш жатты, ұйықтасын деп түске таман шешесі «əпкеңді оятып кел, түскі асқа»– деп жіберген Санат:

	–Апа, жұлқылап оятсам да, əпкем тұрмайды, – деп келді.

	–Қой, тұрсын, ұйықтай берсе басы ауырады, – деген шешесі оятуға бөлмеге енді.

	–Ырыс, тұрсаңшы, бəріміз саған қарап отырмыз, – деп сөйлей жақындап еді, көзі қызының сұп-сұр болып кеткен жүзіне түсіп, əлденеден секем алды.

	–Əй! – деп қолынан ұстай алып еді, осыдан алты-жеті сағат бұрын өліп кеткен қыздың суық қолы алақанын қарыды…



	5



	«Ырыс келгенде еріп кетіп Алматыға барып оқуға түсемін», – деп армандап жүрген Қымбаттың жоспары бұзылды.

	–Ал, Алматыға қарай пойызға міндің, сені онда кім күтіп алады, кім құжаттарыңды өткізуге жəрдемдеседі. Далада қаласың, – деп шешесі көнбей қойды. Бойжеткен қолына аттестатын алғанымен қайда барып жоғары білім аларын білмей басы дал болды. «Жөн көрсетіп, жоба берер», деген Ырысты аяқ-асты қайтыс болды. Өзімен бірге оқығандардың біразы Ресейге қарай тартты. Көкесі Қуаныш:

	–Айналайын, үйге жақын мына Қарағандыда бар шығар сен оқитын оқу, – деп қоймады. Ол кісі де апасына қосылып алған, Алматыны аузына да алмайды. Олар үшін Алматы тіпті жердің түбі сияқты. Сонымен амал жоқ əке-шешеден аса алмай, Қымбат Қарағандыға тартты. Көкесі өзі ертіп əкелді, осында нағашылары тұрады екен, əркіммен сұрастырып жүріп үйлерін тауып алды. Қас қарая ұзынды-қысқалы болып өмірі көрмеген əкесінің нағашысының үйіне келді. Қайырбай деген есік пен төрдей кісі екен.

	–Ой, апамның көзі, – деп əкесін қайта-қайта құшақтап амандасып, қойын сойып сəре-сəре болды. Əйелі де аңқылдаған байғұс екен, Қымбатты отырғызуға жер таппады. Айналып-толғанып жүр. Осы кісілердің ыстық ықыласы ма Қымбаттың жолы ашылып, маңдайы жарқырап сол замандағы ең керемет оқу орны – Қарағанды кооперативтік институтына түсті де кетті. Алып келген əкесі қызы аламан бəйгеден озып келгендей Қымбатты үкілеп сабағы басталғанша үйге алып қайтты.

	Қымбат көкесі екеуі есіктің алдына жақындағанда алдынан көрші Шолпан тəтесі шықты.

	–Қымбат, айналайын оқуға түскенің құтты болсын, – деп маңдайынан сүйді.

	–Ырыстымен бірге Алматыға оқимыз деп жүр едіңдер. Тағдыр осылай болды ғой, – деп көзіне жас алды. Екі-үш ай бұрын мезгілсіз қайтыс болған тұңғышын ойлап көңілі босады байғұс ананың. Оның Ырыстысы да осындай көрікті қыз болып бойжетіп, «Алматыдай астанада дəрігердің оқуын оқып жүр» деп мақтанып жүруші еді. Қымбаттың көкесі Қуаныш замандасының көңілін аулағысы келіп:



	–Шолпан Қайрат қайда, өткенде Қарағандыдан көріп едім, «жиылысқа келдім» деген, өзі жиналысшыл болып алыпты, байқа, – деп əзілдеді.

	Қымбатты көрісімен алдынан апасы, бауырлары шұбырып шығып бірі бетінен сүйіп, екіншілері сөмкелеріне таласып мəз-мəйрам болды.

	Шолпан болса өткен жазда ғана осындай бақыт өз отбасыларында да болғанын есіне алып, сол күндерді сағына ойлап, жүрегі жылап өз ауласына бұрылды. Ол жақтан Қымбатқа Ырыстының бауырлары қызыға қарап тұрды…

	Қымбатқа күзде сабағына кетерде Науат əжесінің қайтақайта айтқаны:

	–Басыңды ауыртып оқи берме. Жүрегіңе салмақ түседі, Ырыстыны сол оқу жеп қойды ғой. Жататын жерің бар, біз қаржы жіберіп тұрамыз. Тек сабағыңнан қалмасаң болды ғой. Денсаулығыңды алдымен ойла, – деп қақсай берді. Қымбат енді түсінді неге апасының өзін Алматыға жібермегенін.

	«Алматының оқуы ауыр, онда барса зорығып кетеді», – деп ойлаған ғой. Енді нағашыларының үйінде жүреді. Қаржыны өздері салады. Тек сабағынан қалмай, барып-келіп жоғары білім алып алса болды деп ойлап жүргені ғой. Ырысты екеуі сырлас болатын, құрбысының бір жері ауырғанына шағынғанын естімеп еді. Қайта əңгімесінің бəрі жігіті Төлеш туралы болып, қашан көрсең жарқылдап жүретін. Оның жұмбақ өлімі Қымбаттың да есіне анда-санда түсіп, себебін іштей іздеп қоятын. Ырыстының жетісін өткізерде Төлеш екеуі оның бөлмесінде отырып өткенді еске алысып ұзақ жылап та алған. Бірге түскен суреттерін қимай қараған да еді. Қанша саралап ойласа да, Ырыстының мезгілсіз өлімінің шешуін таппаған. Осыдан болар деген себеп те болмады. Жас қыздың жұмбақ өлімі ашылмаған қалпында қырқы өтті, жаз аяқталып күз де орталанып барады.

	Қыркүйекте Қымбаттың сабағы басталды. Бір жеті оқымай жатып студенттерді Целиноградтың астығын жинауға алып кетті. Жігіттер комбайншылар мен астық таситын автомашиналарға көмектесіп, қыздар қырман басында болды. Астрахань ауылына қарасты бір ауылдың қырманына бөлінген Қымбатпен бірге оқитын «кооперативканың қыздары» – деп аталатын бригада болды. Қабырғасын соқпа таммен салған атшаптырым қырманның ішінде бидай тау-тау болып үйіліп жатады. Ортада үш көмейлі қырман. Екі жағынан бидай тасығыш аппараттың көмейіне қыздар күрекпен бидай лақтырады. Кішкентай қалақшалар айналып отырып ол бидайларды жоғары көтеріп қырманға құяды. Бидайлар онда қабығынан тазаланып үңгірдің астында тұрған автомашиналарға құйылады. Содан кейін ол көліктер сыртқа шығар есікте тұрған таразыға барып тұрады. Сол жерде ауылдың Перизат деген есепші қызына көмектесіп Қымбат жүрді. Перизат өлшейді, салмағын шығарады, оны Қымбат қағазға түсіреді. Бидай таситын жүргізушілердің көзі қағазды қадағаламай Қымбаттың қабағын бағады. Бір себеп тауып тіл табысып қалғылары келеді, əзіл тастайды. Кейбіреулері кəмпит ала келеді. Сол жылдары Қарағандының кондитерлік фабрикасы «Мишка на севере» деген шоколад кəмит шығарып, қолы жеткендері соны қырмандағы қыздарға таситын. Əсіресе, Перизат пен Қымбаттың үстелінің үсті кəмпиттен босамайтын. Тіпті сол ауылдың жігіттері қыздарға келгіштей беретін болды. Қыздар түскі үзілісте үлкен-үлкен термостармен орталық асханадан тасыған тамақтарын ішіп алатын да əнге салатын. Орыстары басымдау аймақ болған соң ба көбіне орысша частушкалар айтатын. Оңтүстіктен келген бір-екі қыз Шəмші Қалдаяқовтың əндерін шырқап еді, ол қыздарға ұнап, жазып алып жаттап үйреніп жүрді.

	Қою қараңғылық түскенде барып барлығы бірге колхоздың студенттерге арнап салған жатағына қайтатын. Кейбір қыздар қырманға келгіштеп жүрген ауыл жігіттерімен қыдырып та жүрді. Қымбатты кейде Перизат өзімен үйіне ала кететін. Екеуі жақсы достасып алды. Перизат екі жыл бұрын орта мектепті бітірген екен. Жоғарғы оқу орнына талпынғанымен түсе алмай, бухгалтерлік курсты аяқтап алыпты. Содан ауылдың орталық бухгалтериясында кіші есепші болып жүріп, осы жазда оны басшылары қырмандағы таразыға Бағила апаймен кезектестіріп отыруға қойыпты. Бір күн түнгі сегізге дейін, келер күні түнгі сегізден таңғы сегізге дейінгі таразыға келген бидайдың салмағын өлшеп отырады. Аяққолы балғадай, өзі ақкөңіл, ер мінезді қыз өзі түнде үйінде демалатын күні Қымбатты ала кетеді. Əке-шешесі, бауырлары бəрі Қымбатты өз қыздарындай көріп, Перизатпен еріп келгенде қуанып қалатын.

	–Тəңірім-ау, адам баласына да осындай көрік береді екен, тіпə, тіпə, – деп тіпті шешесі Əйімқан апа шынымен ақтарылып салған Қымбатқа. Моншаға түскен бір күні Қымбаттың тірсегіне түскен шашын жуып, тарап та берді.

	–Перизат, сен байқа мына баланы біреу алып қашып кетпесін, – деп ағынан жарылып отыратын. Қымбаттың өзінің де мінезі ауыр, анау-мынауға еліге кетпейтін.

	–Көрік деген көздің құрты шырағым. Қырманға барғанда басыңа орамалыңды бастыра тартып, шашыңды жинап, үстіңе қолқылдаған көріксіздеу киім киіп жүргейсің, – деп қамқорлық жасап, түнгі кезекке баруға шалының күпəйкесін кигізіп қоятын. Көкесінің күпəйкесінің ішінде мойны қылқиып, апасының бөкебайынан көзі ғана жылтыраған Қымбаттың түріне Перизат ішегі қатып күлетін. Перизаттың аға-жеңгелері де жақсы жандар болып шықты. Үлкен ағасы – Əбдіқас қыздарды қырманға мəшинесімен апарып-алып келіп жүретін.

	Бірге оқитын қыздары, таңертең жұмысқа келгенде:

	–Байқа, бəрі қамқорсып кетіпті, келін етіп алып қалмасын, – деп қорқытып қоятын.

	–Ой, олардың үйінде маған лайық бала жоқ, бəрі кішкентай, – деп Қымбат ұялып қалатын.

	–Табылады ғой, шынымен ықыластары кетсе. Жеңгелерінің інілері бар шығар, – деп қыздар да қоймайды.

	–Кетіңдерші-ей, өздерің барактың суығына тоңып жүрген соң қызғанасыңдар, – деп Қымбат та сөз қағысып қояды. Сондай бір жақсы жандардың қамқорлығында жүріп астық жинау науқанының бір айы қалай өте шыққанын да білмей қалды. Сабақ басталатын уақыт болып, Перизаттың отбасымен қимай-қимай қоштасып Қарағандыдан жіберген автобусқа құрбыларымен бірге отырған. Қымбатты шығарып салуға Перизаттың апасы да келіпті. Екі бетінен кезек-кезек сүйіп:

	–Келер айда, есеп-қисабын тапсырып болып, Перизат да барады. Бірге жүріңдер, – деп тапсырып жатты. Автобус қозғалғанда студент қыздарды шығарып салған ауылдың бір топ ақкөңіл адамдары қимай қол бұлғап тұрды. Автобус əйнегіне ұрып тұрған күзгі тамшылармен жарысып Қымбаттың да көзінен қос тамшы үзіліп түсті. Ай жарым уақытта осы кішкентай ауылға үйреніп қалғаны сонша, қимасы қалғандай артына алаңдаған қыздар мінген автобус Қарағандыға қарай бет алды.

	Күзгі колхоздың практикасынан оралған студенттер көпке дейін сонда көргендерін ұмыта алмай, жиі-жиі еске алып жүрді. Əсіресе, Қымбаттың қыздары:

	–Ойбай, енді бір-екі жеті жүргенде Қымбат сол ауылға келін болып қалар еді, – деп мазақтап отыратын болды.

	Сабақ басталып, курстастар бір-біріне енді үйренісіп, білім деңгейлерін салыстыра қарап жүргенде Сарыарқаға қыс та келді. Арқаның аязымен бірге жаңа жылдың алдында Қымбаттың оқу орнына ауылдан Перизат келіп қалды. Оны корпустың алдынан көрген қыздар танып аудиторияға ертіп келді. Қымбат нағашыларының үйінен келетін болған соң, кейде кешігіңкіреп қалатыны бар еді. Бүгін дəл сол күнге тап келген Перизат сабақ басталатын болған соң аудиториядан шығып дəлізде құрбысын күтіп тұрды. Бір кезде баспалдақтан Қымбаттың көтеріліп келе жатқанын көріп қуанып қарсы жүрді.



	–Ой, Перизат, келіп қалдың ба? – дегенде екеуінің құшағы айқаса кетті. Бірге туған апалы-сіңілілі қыздардай сағынысып табысты.

	Перизат құрбысы оқитын институттың əзірлік курсына оқуға түсуге құжаттарын өткізіп, əңгімелесуден өтіп қойғанын асыға жеткізіп жатты.

	–Бүгін қайда барасың?

	–Жатақхана береді екен, қазір соны сұрап алуға барамын.

	–Ой, оны саған бүгін бірден бере қоймас, бүгінше менімен бірге біздің үйге бар, ертең келіп бөлмеңді аласың, – деп Қымбат жөн білетінін көрсетіп жатты. Перизат кешке дейін құжаттарын дұрыстап жатақханадан алатын бөлмесін реттеп, ертең көшіп келетін болды.

	Қымбат сабағынан босаған соң, екі қыз беттерін Арқаның аязы сорып қаланың шетіндегі Қымбаттың нағашысының үйіне қарай тартты.

	Аялдамадан үйге дейінгі аралықтағы қармен омбылап келе жатқан қыздарды алдымен Жұлдызбек ағасы көріп, жолдың шетіне көлігін тоқтатып, салып алды.

	–Аға, мына қыз – Перизат, есіңізде ме «Целиноградта практикада бір үйде жүрдім, қызымен достасып кеттім» – деп едім ғой, сол қыз. Танысып қойыңыздар. Перизат бұл кісі менің нағашы ағам – Жұлдызбек, – деп екеуін үйге жеткенше таныстырып үлгерді. Жұлдызбек жаратылысынан ұялшақтау жігіт еді.

	–Иə…иə, – дей береді міңгірлеп.

	Перизат та келмей жатып бір жігітпен танысқанына қатты қысылып, тіпті «таныс емес үйге қалай барам» дегені енді есіне түсіп, ұяттан қызарып кетті.

	Нағашы апасы мен көкесі екі қызды ауладан қарсы алды. Əсіресе, апасы айналып-толғанып, күннің суытып кеткенін айтып қоятын емес.

	–Айттым, Жұлдызға, Қымбатты барып алып кел деп, –дейді аузы жабылмай. Мынандай ақкөңіл, мейірбан адамдарды көріп Перизат «біреудің үйіне келдім» деген қолайсыздығынан арыла бастады. Ыстық сорпа ішіп, ет жеген соң жастар жағы бөлек бөлмеге кіріп əңгімелесіп, Жұлдызбек пен Қымбаттың сурет альбомдарын парақтады. Қыздардың оқулары мен жігіттің жұмысы жайлы пікір алысқан болды. Таңертеңгісін Жұлдыз қыздар шыққанша «Жигулиін» қыздырып күтіп тұр екен, оқу корпусына əкеліп салды.

	–Сабағың басталған соң үйге келіп тұр Қымбатпен, – деп қалды қоштасарда Перизатқа. Өмірі сөйлемейтін ағасының өз бетімен досына мынандай қонақжайлық танытқаны Қымбатты таңқалдырды. Бірдеңе де мазақтап, сыңғырлап күлгісі келсе де, ұстамдылық танытып, байқамағансыды. Ағасы Перизатқа қолын ұсынып қоштасты. Перизаттың ұяттан қызарғаны сондай, беті алмадай болып, көзін жерден алмайды.

	Сол жылы Перизат дайындық курсінен бірден институтқа түсіп кетті де, Қымбатпен жұптары жазылмай жүрді. Жазғы демалыста Қарқаралыға барып Қымбаттың əке-шешесімен, бауырларымен танысып қайтатын болып келісті. Екі қыздың елге баратынын естіген Жұлдызбек ойда-жоқта белсеніп:

	–Сендерді мен апарып тастайын, – деп қалды.

	–Онда тіпті жақсы болар еді, көкем мен апам қуанып қалар еді. Енді қашан шығайық, – деп қуанып кетті Қымбат.

	Қарқаралыға баратын ұзақ жол бойы екі қыз бен жігіт бастарынан өткен талай қызық əңгімелерді айтысып, əбден бірбірлеріне ақтарылды. Əншейінде үндемейтін Жұлдызбектің білмейтіні жоқ айтып отырса. Арасында əн де шырқалды, əзіл де айтылды қас қарая ақ «Жигули» үлкен үйдің алдына келіп тоқтады. Есік алдында ойнап жүрген бала-шаға көлікке қарай жүгірісті. Үйден де ересектер шығып ұзақ жол жүріп келген үшеуін бауырларына басып, сағынысып табысты.





–Оу, Жұлдызжан айналайын, қарындастарын өзі алып келіпті ғой, – деп көкесі Қуаныштың қуанышында шек жоқ, даурығып жатыр.



	Қымбаттың апасы бауырсақ пісіріп, əкесі бір қойды алып ұрып абыр да сабыр болып жатқанда жастар жағы да жиналып қалды бірінен-бірі құлақтанып. Сынаптастарының бірінші курсын аман-есен «қарызсыз» бітіріп, əрі жанына бауырсақтай бір қызды ертіп келгені жігіттер жағына қатты ұнады. Екі иығына екі жігіт мінгендей батыр тұлғалы Жұлдызбектің алдында ауылдың қыздары талшыбықтай майысты. Ойдағысы ойдан, қырдағысы қырдан қалай тез жинала қалғанына өздері мəз. Пластинкадан төгілген əуен ырғағымен билеп, əртүрлі ойындар ойнап таң атырды.

	Үшеуі келген қонақтарын шығарып салып, екі бөлініп ұйқыға кетті. Қыздар бастары жастыққа тие салысымен ұйықтай жөнелді. Жұлдызбек жеке бөлмеде жатқан соң ба елегізіп, аунақшып ұйықтай алмады. Енді ұйықтап бара жатса, біреу «тұр» дейтіндей. Ұзақ күнгі жолдан, түнімен билеп, ойнағаннан шаршаған жігіт күн шыға əйтеуір ұйқыға кетті-ау.

	Түске дейін жастарды ешкім оятпады. Тек түскі асқа отырарда ғана кішкентайлар үлкендердің тапсыруы мен ағалары мен əпкелерін оятты.

	–Мен күн шыққанша ұйықтай алмадым, – дейді Жұлдызбек көп жатқанына ұялғаннан.

	–Біз түндегі достарымызбен билегеннен, жолдың ұрғанынан шаршап қалыптық, – деп Қымбат құрбысы екеуінің «ұзақ ұйқысын» жуып-шайып жатты.

	Кешке қарай үшеуі Қымбаттың сыныптастары үйлеріне шақырды. Онда кешегідей жастар көп жиналмады. Үй иесі Қымбаттың мектептес жан досы Сара деген қыз еді. Досының үйіне келген нағашы ағасы мен бірге оқитын құрбысына жасаған құрметі болатын. Қыздар өткен-кеткенді есіне алды. Жұлдызбек оларға домбырамен əн салып берді. Нағашысының мұндай өнері барып тіпті Қымбат та білмейді екен. Бірақ қыздардың көзінше ұялтпайын деп үндемей тыңдап отырды.

	«Лəйлім шырақ дегенде лəйлім шырақ», – деп Ақан серіше шырқағанда нағашысына Қымбаттың өзі таңданып қарады, оның жанында екі қыздың қайбір есі қалсын. Екеуі екі жақта майысып, əнге елтіп отыр. Сондай бір əсем кеш өткерген үшеуі ай туа үйге қайтты. Сара достарымен қимайқимай қоштасып, қонақ жігіттің өнерінен жүрегіне от түсіп қала берді. Екі қыз екі қолтығында Жұлдызбек жұлдызы жоғарылап ай астында Қарқаралының тас көшесін тасырлатып келе жатты.

	Жастар қонақтан келе жастыққа бас қойғандарымен Жұлдызбек бүгін тағы ұйықтай алмады. Неге екенін өзі де түсінбейді. Көзі енді іліне берсе, біреу түртіп оятқандай болады. «Ұйықтама» дейтіндей. Ыңылдап əн айтты. Жалғыз жатқан соң елегізіп жатқан шығармын деп ойлады. Үйінде бір бөлмеде жалғыз жататын, жұмыстан шаршап келген соң ба тез ұйықтап кететін еді. Жатып алып Перизатты ойлады. Сондай салмақты, томпиған сүп-сүйкімді. Үлкен жанары мейірімге толы. Өзі аңқаулау, не айтсаң соған сенгіш екен. Өзіне алғаш көргеннен ұнаған. Бірақ ол сезіміне өзі сенбей қызға білдірмей жүр еді. Осы үш күнде Перизатты жан дүниесімен жақсы көретініне көзі жетті. Екі қызды екі қолтығына алып келе жатқанда Перизаттың қолын ұстағанда жан дүниесі еріп бара жатқандай болды. Содан сол бір ғажайып қолдан айырылғысы келмегендей болып, ұзақ жібермей тұрып та қалған…Жігіттің қолын ұзағырақ ұстап қалғанынан ұялған қыз білегін тартып ала қойған.

	Сол бір тəтті сəттерді ойлап жатып ұйқыға кетті. Терезенің жібек шілтері сырылып ақ киімді елес кірді. Бөлмеде арылы-берілі жүрді де жігіттің жанына келіп отырды. Жаратылысынан сақ жігіт көзін ашып кеп қалғанда жанында отырған ақ киімді шалды көрді. Селк ете түсті де басын көтерді. Елес атып тұрып терезе жаққа қашып, айдың сəулесіне сіңіп жоғалды.

	Жұлдызбек денесін көтеріп отырды да жан-жағына барлай қарады. Тып-тыныш, терезеден толған айдың сəулесі төгіледі. Жібек шілтерлі перде жартылай ашық. Маған не болды, жаңа ғана жанымда бір ата отырған сияқты болды ғой, – де өзімен өзі сөйлеп орнынан тұрып сыртқа шықты да, темекі шекті. Темекінің түтінін мұрнынан шығарып тұрып жаңағы көргенін тағы есіне алды. «Бұл не елес пе, не мен түсіммен шатастырып тұрмын ба?» – деп күдіктенді. Қайтып келіп сол бір тəтті сəттерді қайта еске алып жатып қайта ұйықтап кетті.

	Ертесі түндегі көргенін Қуаныш ағасына айтып еді, ол:

	–Жұлдызжан, біздің үй тарихы өткен ғасырда жатқан үй, заманында осы өңірге татардың байы салдырған үйі екен. Мұнда неше түрлі адамдар тұрған, көптеген оқиғалар өткен. Соғыстың алдында ұзақ жыл бос тұрғанда біздің көкеме қызметінен беріп, көшіп кірген. Содан бері екі жағында екі отбасы өніп-өсіп отырмыз. Үйдің иесі бар дейді. Сол сені байқаған ғой, қорықпа, тиіспейді, – деп жайбарақат айтып отыр, кəдімгі үйдің бір мүшесі туралы əңгімелегендей.

	Үшінші күні Жұлдызды ештеңе мазаламай алаңсыз түске дейін ұйықтады. Түс ауа Перизат екеуі жолға шықты. Екі жас жол бойы оңаша сырласты... Қарағандыға жеткен соң жігіт қызды ауылына баратын автобусқа мінгізіп жіберді.

	Екі-үш күн бірге жүргенге үйреніп қалған ба, автобус терезесінен қолын бұлғап тұрған қызды қимай жігіттің жүрегі шымырлады…



	* * *



	Қымбат жазғы демалысын бауырларымен бірге өткізіп, арасында Алматыға барып бір жеті қыдырып та қайтты.

	Пойызда қайтар жолда көрші ауданның студент жігітімен сапарлас болып қалды. Алматыдағы Политехникалық институтта оқып жүрген Серік состав келіп тоқтағаннан ертелеу пойызға мініп алған. Вагонына жайғасып алып терезеден сыртқа қарап отырған. Бір кезде назары еріксіз бір қызға түсті. Үстіндегі қызылала гүлді көйлегі қыздың сымбатын ашып, аппақ балтыры жарқырап көзді тартады. Қолындағы жүк сөмкесін бір жағына қисая көтерген қыз тұп-тура Серік отырған вагонға бет алды. Алыстан көзі көркіне сүйсініп отырған жігіт орнынан қалай атып тұрғанын өзі де байқамай қалды. Перронның есігінен қыз қайсы купеге кіретінін бақылап қарап тұрды. Қызыл көйлекті бойжеткен турадан тура Серіктің купесіне кіріп кетті. Көңілі алып-ұшқан жігіт қыздың соңынан купеге кірді де амандасып:

	–Сіздің орныңыз нешінші екен? – деді.

	–Он үшінші.

	–Менікі он бесінші, екеуміз көрші болдық қой. Есіміңіз кім? – деді өзінің қалай батылданып кеткеніне қайран қалып.

	–Қымбат! – деді қыз сызылып.

	Пойызға жұрттан бұрын келген екі жас танысып, жай сұрасты. Екеуі де студент, жігіт – төртінші, қыз – екінші курста оқиды екен.

	Қымбаттың аппақ жүзіне жарасқан бетіндегі тарыдай меңі, тостағандай қап-қара көзі, қарлығаштың қанатындай қасы, қызыл бүлдіргендей ерні тура салып қойған суреттей. Купеге кірген соң желкесіне түйген шашын түсіріп еді, Серік тіпті есінен танып қала сақтады. Сұңғақ бой, тілерсекті соққан білектей бұрым…

	Пойыз солтүстікке қарай тарс-тұрс етіп тоқтамай, жүйткіп келеді. Қыз бен жігіттің жанындағы көршілері абысынажынды болар, екі кейуана екен. Купеге кіргеннен басталған əңгімелері таусылмайды. Арасында Қымбатқа шəй алдырып ішеді. Үстіңгі полкада жатқан жігітпен жұмыстары жоқ. Қыз кішкентай шəйнегін алып сыртқа шыға біреуі:

	–Əй, Күлимаш, мына қыздың сұлуын-ай, өмірімде мұндай əдемі қызды əлі көрмеппін, – деді.

	–Сурет қой, сурет. Өзінің тəрбиесі де жақсы көрінеді, –дейді екіншісі.

	–Əй, осы күні қыз біткен шашын қырыққызуға əуес, мына шіркіннің анасы қандай тəрбие берді екен, айтқанын тыңдайтындай. Біздікілер жап-жақсы шаштарын шолтитып қиып-қиып тастады ғой, – деп абысынына шағынып алды.

	Есіктен шəйнегін көтеріп Қымбат кірді. Екі əйел қыз демдеген шəйді ішуге кірісті.

	–Кел, қызым бізбен шəй іш, – деді біреуі.

	–Рақмет, апа жəйірек тамақтанамын, – деді.

	–Əке-шешең бар ма? – деді біреуі сөзге тартып.

	–Бар…

	–Қайда тұрады?

	–Қарағанды облысының, Қарқаралы деген қаласында.

	–Не істейді?

	–Əкем – профтехучилищеде, шешем – мектепте.

	–Бауырларың бар ма?

	–Иə, алты ағайындымыз.

	–Өзің қазақша сайрап тұрсың ғой, əзіргінің балалары орысша сөйлегенді тəуір көреді.

	Қымбат үндемеді.

	–Алматыда оқисың ба? – деді қайтадан əйелдер сұраққа алып.

	–Жоқ, Қарағандыда кооперативный институтта.

	–Е, торгаштың оқуы ма? – дейді біреуі білгішсініп. Қымбат тағы үндемеді. Сөмкесінен кітап алып оқуға кі-

	рісті. Екі əйел де өздерімен өздері əңгімеге бас қойды. Бəрін естіп жатқан Серік ұйықтап қалғандай болып тыпыр етпейді. Қымбаттың көркі мен ерекше тəрбиесіне сырттан сүйсініп жатты.

	Бір кезде сағатына қарап еді кешкі жеті болып қалыпты.

	«Бүгін танысып мекен-жайын біліп алмасам, таңертең Қарағандыдан түсеміз. Біреу күтіп алса сөйлестірмеуі мүмкін» деп ойлады. Жоғарыдан секіріп түсті де, кітап оқып отырған қызға:

	–Қымбат, жүріңіз, тамақтанып қайтайық, – деді батылданып. Қыз басын көтеріп.

	–Рақмет, мен осында тамақтанамын, – дегені.



	Серік мұндай қарсылық күтпеп еді, сасқалақтап қалды да:

	–Жарайды, жарайды, – дей берді. Ұялғанынан купенің есігін қусырып, əйнектен сыртқа қарап тұрды. Бір кезде Қымбат жанына келді де баяу үнмен:

	–Ренжіп қалдыңыз ба, жарайды тамаққа бірге баралық, – деді сəл жымиып. «Алла-ай, күлгені қандай əдемі» деп ойлап үлгерді жігіт ішінен.

	–Ресторан мына жағында екен, – деп қызды пойыздың соңғы жағына қарай бастады. Вагондардың қосылған жеріндегі аралықтан өткенде алдымен өзі өтіп қызға қолын ұсынады. Қымбат қанша қысылса да жігіттің алақанына алақанын салады. Серік қыздың қолын ұстағанда бойына ғажайып бір жылу жүгіріп өткендей, күллі денесі еріп бара жатқандай сезімде болады. Осындай қол ұстасқан қалпы бір вагоннан екіншісіне өтіп өмір бойы жүре бергісі келді. Бірақ өмірде бітпейтін не бар дейсің, кезекті бір есікті ашып қалғанда тамақ иісі мұрынға келіп, купенің ыстығы бетті шарпыды. Екеуі ең шеткі үстелге барып отырды.

	–Ал неге тапсырыс береміз, – деп жігіт шағын ас мəзірін қолға алды. Қыз үндемейді.

	–Қане, не жейсің? – деп қолындағы ас мəзірімен қызға жақындап орындығын жылжытты.

	–Сіз тапсырыс беріңіз, – деді Қымбат.

	–Сіз не жейсіз, соны жеймін.

	–Е, онда жақсы болды ғой, мен əрқайсынан екі-үш порцыдан жеймін, – деп əзілдеді жігіт.

	–А, жоқ, онда маған шамамен ғана.. – деп қыз ас мəзірін қолға алды. Екеуі əзілдесіп отырғанда даяшы қыз келді де:

	–Кешіріңіздер, меньюде жазылғандардың бəрі жоқ, бізде, – деді жымиып.

	–Онда несін жазып қойдыңыздар.

	–Тəртіп қой, қазір қуырған картоп пен тауық бар, – дейді. Серік пен Қымбат даяшының берген тамақтарын асықпай, əңгімелесіп отырып жеді, шəй алдырып ішті. Серік ананы, мынаны сұраған болып отырып қыздың тұратын мекенжайын да білді. Өзі Алматыда оқитын болған соң, күзде сабағы басталып кетеді. Қызға тек хат жазып тұратын болады, сол үшін оның толық мекен-жайы керек еді. Үйінің телефонын сұрап еді, қыз:

	–Ой, үйге телефон соқпаңыз, көкелерім, апаларым бар ұят шығар, – деп қоймады.

	–Жарайды, менің жазған хаттарыма жауап жазып тұрсаң болғаны, – деп жалынғандай болды.

	Екеуі купеге оралғанда екі апасы жатуға əзірленіп жатыпты.

	–Ə, келдіңдер ме? Қандай, тамағы қымбат па? – деп қойды біреуі. Екі жас күлді де ештеңе демеді. Қымбат төсегін реттеуге кірісті. Серік əйелдер ыңғайланып жатып алсын деп, есікті жауып, шығып кетті. Ол қайта келгенде апалары да, Қымбат та ақ жайманың астында бастары ғана көрініп жатыр еді. Секіріп екінші қабатқа көтеріліп ақ жайманың астына сүңгіп кетті. Қол созым жерде жатқан қызға қарап қалды. Бірдеңе деп айтайын десе, апалардың ұйқысын бұзуға ыңғайсызданды. Тек ананы-мынаны ойлап жатып, пойыздың тербеткенінен ұйықтап кетті…

	Таңға жуық Қымбаттың түсуге жиналған тықырынан оянды.

	–Ə, Қарағандыға келіп қалдық па? – деген Серік жоғарыдан секіріп түсті. Екеуі заттарын жинастырып есікке беттеді. Селкілдей келе пойыз тоқтағанда Қымбат перронда құлап қала жаздады. Серік құшағын жая ұмтылып ұстап қалды. Соны сылтау етіп, құшақтап тұра бергісі келді. Оған қыз көнсін бе, дереу бұлқынып шығып кетті. Серікке Қымбатты енді ешқашан көрмейтіндей қорқыныш пайда болды.

	–Қымбат, хаттарыма жауап жазып тұршы, жарай ма? –деп жалынғандай болды.

	Сондай сүйкімді жымиыспен қараған қыз.

	–Иə, – деді баяу.



	Жолсерік перроның есігін ашып алдымен жерге түсті. Артында Серік Қымбатты көтеріп алайын деп еді, арт жағынан бір жігіт келіп:

	–Інішек, былай жылжышы, – деп итеріп қалды да, перрон есігіне жақындаған Қымбатты қағып алды.

	–Ой, Жұлдыз, – деп қыз да мойнынан құшақтай алды.

	Серік іші жанып қарап тұрды. Қымбат, оған басын сəл изеп, ғажайып күлкісін сыйлап кете барды. Денелі, сары жігітті жанында құлыншақтай болып еріп бара жатқан қызбен бірге ең асылы бірге кетіп бара жатқандай, ғаламат қимастық сезіммен шығарып салып тұрды…

	Қымбат жазғы демалысын аяқтап екінші курсты бастауға Қарағандыға келгенде алдынан Серіктің жеті хаты шықты.

	–Осы бір айда соған осыншама хат келді, – деп жеңгесі берді.

	«Сол күні, сол пойызға бірге мінуге жазған Аллаға деген» ризашылықпен басталған хаттар, «Биылғы жаздан өміріне осынша өзгеріс əкеледі деп күтпеген». «Осынша тəрбиелі, көркем қызды көргеніне» риза болған жігіт «Бүгінде қашан күз келіп хаттарына Қымбаттан жауап келер екен деп күтіп жүргенін» айтады. Бір жақсысы, өтірік мақтап, бір көргеннен ғашық болып қалдым деп өлердегі сөздерін айтпапты. Қанша дегенмен сабырлылық танытыпты.

	Бойжеткен сабақ басталған күні бір парақтың үштен бір бөлігіне оқуы басталғанын, хаттарын алғанын айтып қана сəлем хат жолдады.

	Арада апта өтісімен Серіктен хат келді. Хаттың əр сөзі жігіттің қыздан алған төрт сөйлемдік хатына қуанышты екенін білдіреді. «Суретің болса жібер», – дейді, өзі де келер жолы суретін жіберетінін айтады. Сабақта отырып та ойлайтынын айтыпты.

	Қымбатқа оқуға түскелі бері көз салушылар көп болғанымен ол ешқайсысына көңіл бөлмейтін. Мақсаты – оқуын қызыл дипломға бітіру еді. Əжесі «Ырысқа ұқсап оқу ұрып, ауру болып қаласың», деп барған сайын айтса да, сабақтан бас алмай оқитын. Неге екенін Серіктен хат күтіп, алаңдағыш боп алды. Кейде кеште оның хаттарын қайталап оқиды. Суретіне қарайды. Бір күні өзі арнайы фото-салонға барып суретке түсті, Серікке салып жіберейін деп. Ертесіне суретін алуға барғанда, фотограф жігіт:

	–Қарындас сіздің суретіңізді ұлғайтып сыртқа қыстырып қойыңдар, – деді бастығым, – дейді.

	–Ой, керегі жоқ, ұят қой таныстарым көрсе, – деп қыз қарсылық білдірді.

	–Несі ұят, ауылдың қыздары осылай. Қаланың қызы болса шешініп суретке түсер еді, – дейді.

	Сол суретін конвертпен Серікке жіберген. Суретті алған жігіттің хатын оқып, оның өзіне айтқан теңеулерін оңашада қайталап ойлап күліп жүрді. Бір курстасы:

	–Қымбат, сен көрдің бе, көшеге сенің суретіңді іліп тастапты, – деп келді.

	–Қойшы, қайдан алыпты, – деп өзіне фотографтың айтқанын ұмытып қалыпты. Кешке қарай Жұлдыз да:

	–Қымбат, сенің суретіңді ЦУМ-ның жанындағы фотосалонның сыртына үлкен етіп қыстырып қойыпты, – деді.

	Жаңа жылдың алдында «Қазақстан əйелдері» журналының Орталық Қазақстандағы тілшісі келді.

	–8 наурыздағы санымыздың мұқабасына сізді шығарсақ деп едік, сұхбат алуға келдім, – дейді.

	–Мені қандай еңбегім үшін шығарасыз, – деп таңырқады.

	–Сіз оқу үздігі екенсіз, əдемілігіңізді тек Қарағандының халқы ғана көрмей, республика көрсін. Қазақтың қыздары əдемі болатынын мақтаныш етсін, – дейді тақылдаған қыз. Сөйтіп айтқан мақтауы жақты ма, сұраған сұрақтарына жауап беріп, фототілшісіне суретке түсті. Араға екі ай салып журналдың наурыз айындағы санының мұқабасына күліп тұрған үлкен суреті басылды. Ішкі бөлігінде «Студентпен сұхбат», – деген материал берді.



	Қарқаралыға барған бір журналды алып пошташы апай əжесіне берген екен, «сүйінші!», – деп. Əжесі көре сала:

	–Мұнысы несі, əркімнің көзіне түсіп, суретке шығып. Көз тиетін болды! – деп əбден ренжіпті. Өткенде көкесі келгенде айтып күліп отыр.

	–«Əулетімізде мұндай көрікті ешкім жоқ еді, шешесінің тегіне тартты», – деп мамаңды өмірінде бір мойындап отыр əжең. Сыртыңнан ұшықтап жатыр. Енді суретке түспесін! – деп сəлем айтты дейді.

	«Газет киоскісіне жақындап тұр едім, арғы жағындағы бір сурет назарымды аударды. Үңіліп қарасам менің Қымбатым» – деп Серік хат жолдады. Дереу үш журнал сатып алыпты. Біреуін достарына, біреуін əке-шешесіне бермекші екен жазғы демалысқа барғанда. «Журналистің» осынша əдемі қыздың жүрегін ешкім жаулай алмады ма? – дегенге неге «Менің біреуге қарауға уақытым да жоқ, – деп жауап бердің. Менің осынша еңбегіме ең болмаса «біреу бар» демедің бе? – деп наз айтыпты.

	Журналға шыққаны сол екен ұзамай кинотүсірушілер де жетіп келді. Тіпті лекцияда отырған жерінде деканы келіп, сабақтан шығарып алды.

	–Қымбат сенің киноға түсуге шақырып келіпті, проректордың кабинетіне бар, режиссер күтіп отыр, – деп сүйрей жөнелді. Əжесінің айтқаны есіне түсіп:

	–Қарлығаш Төкеновна, маған үйдегілер рұқсат етпейді, –деп тартынып еріп келеді.

	–Ой, сен де бір, қазақы бала бала емес деген, – деп кейіп қараған соң, үндемей ілесе берді. Проректордың кабинетінде бір əйел мен еркек күтіп отыр екен. Проректор:

	–Ə, міне Қуанышеваның өзі де келді, – деді қонақтарға. Деканының артына тығыла кірген Қымбатты төрдегі екеуі орнынан тұрып қарсы алды.

	–Ой, айналайын, кəне бері кел, сенімен мына аға-апаларың танысқалы келіпті, – деді проректор аңқылдап.



	Қымбат бір-екі санап басып кабинеттің ортасына жақындады. Ер адам жанына жақындап:

	–Менің аты-жөнім Ерғожа Бидосов болады. Режиссермін. Жаңа бір жұмыстың соңында жүр едім, соған сені көрейік деп келдік, – деді.

	Қыз үндемей төмен қарап тұрды.

	–Сен ұялып тұрсаң кабинеттен шығып сөйлесейік, – деді жанындағы əйел.

	–Сол дұрыс болар, кеңсенің аты кеңсе ғой, – деп проректор мақұлдады.

	Дəлізге шыққан соң екеуі екі жақтан кезек-кезек сұраққа алды. Үй-ішін, жағдайын, оқуын, жататын жерін бəрін сұрап жатыр.

	–Түстен кейін мына адреске кел, касстингке түсірейік, –деді.

	–Менің киноға түскім келмейді, – деп еді, əйел адам.

	–Əй, қызым-ай, бізге «киноға түскім келеді» деп күніне бірнеше қыз келеді. Сен болсаң қашасың, – деді.

	–Менің мамандығым оған келмейді ғой. Əн айта алмаймын, билей алмаймын деп еді. Əйел адам қоймай қойды, ана атақты əртіс мұғалім болған, мынау суретші болған деп біраз басқа мамандықпен жүріп əртіс болғандарды тізді. Қымбат не десін, тек үндемей тұрды. Қалай жүрегі қаламай тұрғанын түсіндірсін. Олардың берген адресі мен телефон нөмірлерін алып қайта сабағына кірісіп кетті. Үзілісте жанындағы қыздармен, кеште үйдегілермен ақылдасып көрді. Бəрі «тек əдемі түрмен ештеңе болмайды. Кинода өмірдегідей ойнау керек. Біреудің образына енуің, ол билесе билеп, ол күлсе күлу қажет. Сенің мінезің тұйық, тек ақша есептеп отыруға арналған, қағаз көрсең жабысып қаласың» – дегендей біраз ақылдарын айтты.

	Өзі айнаның алдына барып күліп көріп еді, күле алмады. Кино əртістеріне ұқсап шашын əрі-бері төгілтіп, мықынын бұрап көрмекші еді, тіпті өзінен-өзі ұялды. Қолын жоғары көтеріп шашын толқындатып байқап еді, басын жуып жатқан қимыл шықты. Ешқандай шынайылық жоқ, жасанды болып тұрды. Айна алдында ары-бері жүріп көріп еді, өзіненөзі қысылып аяғын баса алмады. Жанында тірі пенде жоқта осындай күй кешті, режиссер, оператор, тағы басқалар қарап тұрса, тіпті халық жиналып қарап қалса қайтпекші.

	«Қой, менен əртіс шықпас. «Құмырысқа жолыңды біл» дегенді ұмытпайын. «Əдемісің» деп жұрт мақтаған екен деп сахнаға шығып масқара болып жүрсем. Одан да сабағымды оқып, қыздар айтқандай ақшамды санап тыныш жүрейін», – деп шешті. Ертесі шақырған жерлеріне бармады, берген телефондарына хабарласып жағдайын түсіндірді. Əйел адам

	«Ой, шырағым-ай, қазақтың қыздары жасық қой. Өзіміз үйретіп алар едік», деп біраз кейістік білдірді.

	Қымбат осы жағдайларды айтып Серікке жазып еді, ол «Шешіміңе ризамын. Өз орныңды білу деген үлкен азаматтық. Сенің əдемілігіңе шек жоқ, оған сенің мастанбай алған бағытыңнан айнымаған ақылыңнан айналдым», – деп тағы да толып жатқан еркелеткен сөздер қосып ағыл-тегіл хат жолдады.

	Екеуінің арасында осылай əдемі хаттар ағылды. Екеуі де жүзбе-жүз кездесетін жазғы демалысқа асықты. Мерекеде Серік келіп те кетпекші болды.

	Көктемнің жаймашуақ бір əдемі күні еді. Сабақтан шығып кітапханаға кетіп бара жатқанда алдынан курстасы Əмір шықты. Бірден:

	–Ой, сені кешелі бері іздеп таппай жүр едім, жақсы болды ғой, – деп қуанып кетті.

	–Е, неге? – деп таңырқады қыз. Ол сабылып іздейтіндей не болды? – дегендей қабақ білдіріп.

	–Қымбат өткенде сегізінші наурызда есіңде ме, сен бар, біздің қыздар бар мерекелеріңе арналған кешке барып едік қой, орталық Мəдениет сарайындағы, – деді.

	–Иə, есімде…

	–Сонда Жолдас Бүркітбаев деген ақын ағамыз да болып өлең оқып еді ғой, сендерге арнап есіңде ме?

	–Иə, өлеңі бəрімізге ұнап, өлеңдерін қайталап сұрап оқытқамыз.

	–Сол кісі саған арнап өлең шығарыпты...

	–Қойшы, мен ол кісімен жақын таныспаған едім ғой, –деп қыз ұялып қалды.

	–Танысқансыңдар, кештің соңында Жазиралардың үйінде жалғастырып едік қой. Ол сонда саған ғашық болып қалыпты, – деп жаңалық ашып отыр.

	–Ондайын қалай байқамағанмын, – дей салды қыз.

	–Ақын ғашық болғанда елге көрсетпейді, тек өлеңге түсіреді. Міне, сол өлеңі. Сені содан бері екі ай бойы іздепті. Осынша өлең шығарыпты, – деп бір буда қағаз ұсынды.

	Қымбатты «өлеңі қандай екен?» деген əуестігі ұятын басып қағазға қол созды. Ала салып тез-тез бұрылып кетіп қалды. Үйге барғанша шыдамай, көшедегі аллеяда тұрған сəкіде отырып оқыды.



	* * *



	Өзің – Ару, Өзгеден өзің дара.

	Көз алдымда мөп-мөлдір көзің қара.

	Қайда кеттің, елес боп егілдіріп?

	Қалғаны тек ғажайып сезім ғана.



	Бұл өмірде көргенім –

	Өзің ғана. Өзің ғана...

	Сонан соң, төзім, нала...

	Махаббат – құс.

	Қонад та, кетеді ұшып,

	Қалатыны – ғажайып сезім ғана.





	Мен шыдаймын шерге де, азаптарға,

	Мен шыдаймын, көрге де, мазақтарға.

	Сұлулық жоқ! Сұлулықтан бірақ сəтте

	Жаралатын сезімнен ғажап бар ма?!



	Сүймеймін бе, білмеймін, сүйемін бе,

	Күй боп қондың домбыра тиегіне.

	Сезім болып жүрекке кірдің дағы,

	Сіңіп кеттің сен күллі сүйегіме, –



	деп жырлапты ғашық ақын. Бас-аяғы жеті өлең.

	Əрқайсысын оқыған сайын ақынның өзіне деген сезімі баурап барады. Ақын да сол күні қыздың есінде қалған. Орта бойлы, ақсары, көзі бүркіттің көзіндей өткір. Міне зі еркіндеу екен. Бір қызығы ақын сол кеште Қымбатқа не əзіл тастап, не шындап қаратып сөз айтқан жоқ. Қайта өзі ол кісі өлең оқыған сайын қызығып, тыңдап, кейін де есіне жиі алып жүрген. Жігіт ағасы жасына келіп қалған сақаба ақын орынсыз желпілдемеген. Сонда да қу қыз ол кісінің өзіне қайта-қайта көз тастап, тіпті ұзақтау қарап отырғанын байқаған болатын. Кейіннен атын біреу атаса, не бір жерден өлеңін оқыса елеңдеп жүрді. Дереу көз алдына қолын сермеп өлең оқып тұрғаны елестейтін. «Е, ақындар осылай ғашық болады екен ғой», – деп ойлады. Асықпай өлеңдерді тағы оқып шықты. Жолдас ағай өзі оқып тұрғандай əсерде болды.



	Іздеп келем, Белгілі таппайтыным…

	Құпиямсың сен менің, жұлдызымсың.

	Аспанымнан мəңгілік ақпайтұғын!





	* * *



	Іздейсің бе, сен мені, Жөнелсе алып шырылдап сезім-бала,

	Сабыр беріп, жүрме екен төзім-нала? Қалай десең – олай де,

	Осы өмірде, Сүйген, Сүйе білген өзім ғана!



	(Осынау ғажайып өлеңдер қазақтың біртауар ақыны Серік Ақсұңқарұлының шағармашылығынан алынғанын айта отырып, оқиғаға ақынның қатысы жоғын ескертемін. Автор)

	«Анау ақын ғашық бопты, поэма жазыпты», «Анау ақын ғашықтықтан күліп жүр екен», – деген сияқты сырларын қыздар айтушы еді, ғашықтық туралы кітаптардан да оқыған. Бірақ, өзіне «алашты аузына қаратқан ақын ғашық болады. Оның тазалығы, адалдығы, тіпті мəдениеттілігі сондай тек сыртынан жыр жазып оны біреуден беріп жібереді», – деп ойламапты да. Соншалықты парасатты ақынның таза да тұңғиық жүрегінен айналса болмай ма. «Əмірге де рақмет, ақынның жырларын жұртқа жаймай өзіне ғана алып келіп берген», – деп ойлағанымен «өлеңдеріне жауап бер»– деп қинайтын шығар деп қорқып жүрген. Абырой болғанда Əмір ол өлеңдер жайлы да, ақын ағалары жайлы да ештеңе сұрамады. Кездескен жерде бұрынғы қалпында амандасып, қолынан келген жерде қамқорлық жасап, азаматтық танытып жүрді.

	Мамырдағы мерекеде Серік келіп екі жас Қарағандының əдемі кештерінде қолұстасып қыдырып, ұзақ сырласты. Сол екі-үш күнде бір-бірі жайында біле түсіп, отбасылары туралы да сұрасты. Содан бір-бірімен қимай қоштасып, оқуларын жақсы аяқтау үшін екеуі де екі қалаға қайта бөлінді.



	Араны қайтадан сағынышқа толы хаттар жалғастырып, екеуі кезекті курстарын аяқтап Алматыда кездесті. Қымбат бойжетіп, толған айдай толысып, көрген жанның көзін арбап жүргенімен өз жүрегі Серіктен басқаны қаламады. Курстас қызы Лəззат Серікті көргенде:

	–Қымбат, осындай жалпақ сары жігіт біздің қалада да толып жүр ғой, сонша Алматыға жол тосып, – деп күлгені бар. Қымбатқа кім ғашық болмады. Кім үздігіп хат жазбады, өлең арнамады. Бірақ ешбіріне қыздың көңілі елең еткен емес.

	Жұлдызбек Перизаттың артынан қалмай жүріп, жазға салым үйленіп тынды. Жақсы көретін дос қызының нағашы ағасына тұрмысқа шыққанына қуанып Қымбат олардың тойларына белсене қатысты. Перизаттың төркінінде өткен қыз ұзату тойында сол жақтың жігіттерінің бірі əдемі қызды алып қашу жайын да ойластырса керек. Барғаннан үйден шықпай қойғаны дұрыс болыпты. Жұлдызбекпен бірге барып, бірге қайтқан. «Алып қашу» жоспарын кейіннен Перизаттан естіді. Содан кейін ауылдық жерлерге барғанда түскен үйінен шықпайтын болды.

	Сол жылы Серік те құдалық жіберем деп қоймады. Анасына айтып көріп еді, шешесі шошып кетті.

	–Қой, əлі екі жыл оқуың бар. Немене кейеусіз қалам деп қорқасың ба? – деп ренжігені.

	Содан қайтып ол тақырыпқа бармады. Жағдайды Серікке айтып еді, ол: «Сенің оқуыңды тастатпаймыз ғой. Мен болсам бітіргелі отырмын. Əке-шешем əзірлікте» – дей берді. Серіктің үйіндегілер келін түсіруге асыққанымен, Қымбаттың үй-іші келісім бермей, арада тағы бір жыл өтті.

	Серік институтын үздік бітіріп, Теміртаудағы металлургия зауытына жолдама берілді. Жыл бойы тойларын сарылып күткен жастарға екі жақтың ата-анасы баталарын берді. Тойға əзірлік басталып кетті. Алдымен Серіктің туыстары Қарқаралыға қызға үкі тағуға келді. Екі ағасы мен екі жеңгесі қыздың сырғасын тағып, ата-анасына жоралғысын жасап, қыз ұзату уақытын келісіп қайтты.

	Қымбаттың үй-іші қыз ұзату тойына əзірлікті бастап жіберген. Қымбат үшінші курсын үздік аяқтап ауылға келді. Апасы мен жеңешесі жиып қойған жасау-жабдығын көрсетіп қуантты. Қыз ұзату тойының шақырылу қағаздары таратылып, ағайын-туыс құлақтанып жан-жақтан құттықтап хабарласып жатты. Аралықта апа-жеңгесі мен Қымбат Алматыға қалыңдық киімдерін түгендеуге барып та қайтты.

	Серіктің ауылында болса да сабылыс. Белгіленген уақытта ұзатылған келіндерін алып қайтатындар атын əзірлеп дайын отыр. Қыз ұзату мен келін түсірудің арасы екі жеті. Сондықтан олар келін тойына да қатты əзірлікте.

	Қарқаралыдан Қымбатты алып кетуге Серіктің ауылынан төрт-бес көлікпен құдалар жиналып жатты. Аудан орталығындағы «Нəзік» деп аталатын асханада Қуаныш Қымбатына қыз ұзату тойын жасайтын болды. Тойдан бір күн бұрын Қымбаттың жеңгелері қыздың достарын, тек қыздарды ғана жинап шағын той жасады. Қыздар əн салып, ойын ойнап, өткен-кеткенді еске алып түн жарымына дейін отырды. Қыздарды шығарып салғаннан кейін Қымбатқа жеңешесі:

	–Қымбатай, бүгін жүктеріңді жинап қойған бөлмеге жата ғой, əжеңнің тіккен əдемі көрпелерімен төсек салып қойдым. Ертең Серіктің үйіне кетесің ғой, тойдан кейін, – деп жасау-жабдығын жинап қойған бөлмеге жатқызды.

	Бірнеше күннен бері той науқанымен жүрген қыз қатты шаршаулы еді, көзі тез ілінді. Үйдегілер де бастарын жастыққа қойып, Үлкен үйде өлі тыныштық басталған. Көкте ақшарбы бұлттар арасында толған ай жүзеді. Анда-санда тек ауыл иттерінің үрген даусы ғана түнгі мүлгіген тыныштықты бұзады.

	Алдымен қыз жатқан бөлменің пердесінің шілтері қозғалды желмен желпігендей. Терезеден ақ киімді адам үйге кіргендей болды. Ол қалқып жүргендей қыздың төсегіне келді. Қымбаттың гүл еріндері сəл ашылып, қабағы керіліп, бір бұрым етіп өрген шашы төсектен салбырап жатты. Елес алдымен шашты қолына алып ұстап, еңкейіп иіскеді. Қыздың шашының хош иісі жанын баурай жөнелді ме, бетін-бетіне тақады. Қолымен көрпесін ысырып қыздың тыныс алып тұрған кеудесіне қарап тұрды. Сол кезде қыз ыңырсып сол жағына қарай аунады. Елес оның аяғынан жоғары қарай сипалады. Оның қолының табынан ба қыз басын көтеріп оң жағына бұрып қарағанда ақ киімді біреу жанында тұрғандай болды.

	–Көке! – деді, əкесі тұр екен деп ұйқылы ояу. Елес шегініп кетті де алыстау барып тұрды. Қыз қайта ұйықтап кеткенде келіп жанына отырды. Ай сəулесі түсіп тұрған жүзіне қарады да күбірлеп.

	–Бигрят матур! – деді. Толған айдай толықсыған аруды құшағына қысып алып ұза-а-ақ рақаттанып тұрды... өзінің ана тілінде сөйлеп...

	Ертесіне Қымбаттың жеңгесі қызды оятуға бөлмесіне кіргенде оның тыржалаңаш ашық-шашық жатқанынан секем алып жанына жетіп келді. Қою қара кірпіктері көкке шаншылып, көзі аларып кеткенінен шошып кетті де үңіліп қарап жан дауысымен шыңғырып жіберді. Сол айқайлаған қалпында ешкімге бой бермей аласұрып кеткен жеңгесі сыртқа жүгірді. Баспалдаққа сүрініп жығылды. Жас келіншектің бойындағысы үш айлық түсік болып табалдырықта қалды...

	Бір қыз жұмбақ өліммен көз жұмып, бір нəресте түсік болып Қуаныштың үйі азан-қазан болды. Тойдың мына сұмдыққа жалғасқанынан қыз əкесі Қуаныштың қаны көтеріліп құлап миына қан құйылды...



	6



	Бойжетіп, ұзатылғалы отырған қызынан аяқасты айырылып, соның салдарынан күйеуі сал ауыруына ұшырағаны жанын жеген Қуаныштың əйелі келер жылы балаларын алып төркін жағына көшіп кетті.



	Олардың босаған үйіне Шалқарбайдың Марат деген немересі көшіп кірді. Аяқ-қолы балғадай, көзі танадай Бұлбұл деген келіншегі бар екен. Өздерімен қатар көзге түскен кішкене балалары болмаған соң Қайраттың балалары бұл үйдің көші-қонына тек сырттай ғана бақылаушы болды. Ерлі-зайыпты екеуінен басқа мосқалдау бір əйел келіп жүктің көрпелерін ағаш қоршауға асып жатты.

	Шолпан жаңа қоныстанып жатқандарға сырттан қарап тұрғанды ыңғайсыз көріп қолына шашулық кəмпитін ұстап қабырғалас көршілеріне келді. Табалдырықтан келесі бөлменің төріне дейін шашылып жатқан заттардан жол тауып

	–Қоныстарыңыз құтты болсын! Ішіне ырыс-береке толсын! – деп қолындағы кəмпиттерін жан-жаққа лақтырып, шаша бастады.

	Үйде жүрген бір жас, бір қартаң əйел мұндай дəстүрді күтпесе керек, сасқалақтап біресе Шолпанға, біресе шашылып жатқан кəмпиттерге ұмтылады. «Рақмет! Рақмет!», – дейді жарыса. Əйелдермен алғашқы таныстығының басы болсын дегендей:

	–Біз қабырғалас көршілеріңіз боламыз, атым – Шолпан, –

	деді.

	–Сіздің жаңа көршіңіздің есімі – Бұлбұл. Мен оның анасымын, – деп қолына терген кəмпитін қайда саларын білмегендей үлкен əйел Шолпанға жақындады.

	–Жоғары өтіңіз, отырыңыз, – деп қызы бəйек болып, бөлменің ортасына орындық қойды.

	–Жоқ, айналайын, істеріңе кедергі болмайын, жарық барда жайғасып алыңыздар, тек амандасып-танысып шығайын деп кіргенім ғой, – деді Шолпан Бұлбұлдың өзінен біраз кішілігін байқап.

	Сырттан кірген жігіт қолындағы түйіншегін қоя сала,

	–Ой, жеңгей хош келіпсіз! Міне, көрші болып қалдық, мені Қайрат ағам біледі, атым – Марат, кішкентай кезімде жазғы демалысты осында атамның үйінде өткізетінмін, –деп жатыр.

	–Қоныс құтты болсын, айналайын, кешке біздің үйге ерулікке келіңіздер, ағаң жұмыстан оралғанға қарай, – деп Шолпан жолынан қалмай жас көршілерін ерулікке шақырып та үлгерді.

	Үйіне оралған Шолпанның алдынан Санаты мен Əсирасы жүгіріп шықты,

	–Апа, бізбен жасты балалары жоқ па екен? – деп.

	–Байқамадым, бүгін көшіп-қонып жатқан соң əкелмеген шығар, əзірге тек ересектерді көрдім. Мен оларды ерулікке шақырып келдім, енді соған дайындалайық, – деді.

	–Апа, ерулік деген немене? – деп жарыса сұрады Əсира мен Санат.

	–Баяғы ата-бабамызда «ерулік» деп аталған салт болған. Бұрын отырған ауыл адамдары жанына келіп қонған ауылды жабыла қарсы алып, «қоныс жайлы болсын» айтып, олардың жүгін түсірісіп, үйін тігісетін болған. Одан соң жаңа үйге «ерулік» деп ас пісіріп табақ тартады. Бұл жаңа адамдарды бөтенсіретпей өз ортасына тартудың, сыйласудың үлкен белгісі. Жаңа көшіп келген үйде отын, су болмайды. Оны əкелуге біраз уақыт керек. Міне, кең ойлап, терең толғайтын бабаларымыз мұны да ұмытпаған. Енді біз де жаңа қоныстанушыларға ерулік берейік. Көбей екеуміз қазан-ошақ жаққа барайық, Əсира мен Мерей үлкен бөлмеге дастарқан жасауға кіріссін, – деп балаларға шешелері дереу тапсырманы да бөліп бере қойды.

	Күн бата есіктің алдына Қайраттың жеңіл көлігі келіп тоқтағанда жаңа көрші Марат барып алдымен амандасты.

	–Ассалаумағалейкүм, Қайрат аға! – деп қос қолдап амандасты.

	Бала кезінен көзінің алдына өскен Шалқар көкесінің үлкен немересін Қайрат:



	–Уағалейкүм... Марат, сен де отағасы болып менімен көршілікке жарадың ба? Жарайсың, жігітім! – деп бауырына басып қарсы алды.

	Біраздан кейін екі үйдің адамдары бір дастарқан басында отырды. Қайрат пен Марат Шалқарбай көкесінің əйелдері Науат апасы мен Люда тəтесін, Əсиқа əжелерін еске алып, қызықтарын айтып əйелдерді күлдіріп алды. Осы үлкен үйдің жұрт айтып жүретін ескі тарихынан да əңгімелер қозғалды. Бірақ үйді салдырған саудагер Акметовты айтқанымен оның жалғыз ұлы Арсланның өз үйінде өлтірілгенін, төмендегі отын қорада сүйегі жатқанын ешкім білмейді екен...

	Қайраттың балалары басқа бөлмеде телевизор көріп отырды. Кенжетайы Əсира:

	–Немене, көршілердің менімен ойнайтын қызы жоқ па? –деп қояды.

	–Балалары қалада шығар, кейбір папалар мен мамалар балаларын қалаға интернатқа оқытады ғой, – деп Мерей елден естігенін айтып жатыр.

	Көршілер бір-біріне «қайырлы түн» айтысып қайтқан соң, Əсира жататын бөлмесіне кірген шешесіне күндізгі əңгімесін қайталап:

	–Апа, бізбен жасты балалары жоқ па екен, мен ойнайтын? – деді.

	–Білмеймін, ол жағын сұрамаптық қой, бар болса айтар еді де, ертең сұрап білерміз, ұйықтай ғой, таңертең мектепке барасың... – деп қызын бауырына басып ұйықтатуға кірісті.

	Жаңа шаңырақтарына бүгін көшіп кірген Марат пен Бұлбұлдың күйбің тірлігі түн ортасында аяқталып, ұйқыға жатты. Келіншек күйеуіне:

	–Марат, апаң мен əжең өсіп-өнген шаңырақта Құдай бізге де бір бала берсе ғой, – деп еркелеп бастап-ақ еді, дауысы дірілдеп жылап қалды. Екеуінің ең бір жандарының əлсіздігі туралы бір-біріне қанша айтпауға тырысқанымен жас əйелдің жаңа қоныстан жақсылықты ырымдап жатқаны күйеуін де толқытып жіберді. Көрпесін серпіп тастап əйелін құшақтап, бауырына қысып:

	–Менің əжем он бала тапқан əйел еді, атам орыстан тоқал алса да қыңқ демеген. Тоқалының өзі бес бала туған. Сондықтан бұл апам айтқандай майлы ошақ, бізге де шарапаты тиеді, жаным. Сен уайымдай берме, біздің де жаңағы Қайрат ағаның ұлдарындай егіз ұлдарымыз болады, – деп бұрын көп сөйлемейтін жігіт түн ортасында шешен болып кетті.

	Жаңа ғана жылап қалған келіншегі күйеуіне таңырқап қарап қалды. Оның айтқандары шынымен орындалатындай көрініп кетіп, басын жастыққа қойды. Одан ары қарай екеуі де сөйлемей күні бойғы көшіп-қонудан шаршаған дел-сал денелері қимылдауға келмей, ұйқыға кетті.

	Сол түні де Қарқаралының төбесінде Ай толып туды. Оның маңайын жымыңдаған жұлдыздар қоршап, сəн-салтанатты Ай күндегісінен ерекше жарық болып көк жүзінде жүзіп бара жатты. Оның нұрсəулесі ұйқы құшағында жатқан ауылға төгіледі. Анда – санда бөрібасарлардың үргені ғана естіледі.

	Аспанда жүзген Айдың сəулесі Үлкен үйдің терезелерінен ішке төгіліп тұрды...

	Сүттей жарық сəуледен бөлмелердегі заттар күндізгідей көрініп тұр. Бірақ бұл түні терезелердің шілтерлі жібек перделері сырылып, ешқандай елес кірмеді... Үй иесі Арсланның елесі баяғы Қымбат арумен бірге əлдеқайда кетіп қалғандай тып-тыныш...

	Сол түні елес жүрмегенімен жаңа қонысына алғаш рет қонып жатқан жас келіншек Бұлбұл ғажайып түс көрді...

	...Ата-бабасының аяғы тиіп көрмеген бір көне шаһардың ішін аралап жүр екен. Өзінше оны Самарқан деген қала деп ойлайды. Көк күмбезді мазарларды аралап жүр. Жанындағы əйел «мынау Жалаңтөс баһадүрдің мазары», – деп қолынан жетектеп мазар ішіне кіргізеді. Екеуі бір кезде оның ортасын қазып, жасырулы сандыққа кездеседі. Ашып қалса, ішінде қаңқа сүйек жатыр...



	Екі əйел шошып кетіп қашып шығады, басы ауған жаққа зымырап бара жатып қараса артында қалған өздерінің үйлері екен дейді. Əлгі үйден шырылдаған нəрестенің үні шығады. Сол үнге жүрегі елжіреген Бұлбұл кейін қайтып келіп, қорықса да үйге кіреді. Өз үйлері... Марат екеуінің жатын бөлмесінің ортасында əдемі бесікте жатқан нəресте жылағанын қоя салып əйелге таңырқағандай қарайды. Бұлбұл баланы көріп жан дүниесі елжіреп кетіп барып бесіктен шешіп алады. Кеудесіне қысып тұрып «Бұл біздің баламыз ғой!», – деген қуаныштан оянып кетеді. Таң себезгілеп атып келе жатыр екен.

	Марат қатты ұйықтап жатыр.

	Жаңағы түс өмірде болғандай, нəресте құшақтаған əсерінен əлі арыла алмай жатқан келіншек басын көтеріп жан-жағына қарады. «Самарқан» деген қала қайда? Жалаңтөс деген кім?», – деп ойға қалды...

	Таңертеңгі шəй үстінде күйеуі мен шешесіне:

	–Бүгін бейсенбі ғой, иə? – деді.

	–Иə, не болды? – деді Марат.

	–Бейсенбіде таң алдында көрген түс орындалады, – деген шын ба, апа? – деді.

	–Алдымен түсті жору керек, соған да байланысты, – деп апасы сақтықпен сөйледі. Жаман түс көріп қалып қызы содан шошынып тұрғандай көрінді.

	–Апа, Самарқан деген қала бар ма, ол қайда? – деді тағы Бұлбұл.

	–Сен немене мектеп оқушысы сияқты, əрнені сұрап отырсың? – деп күйеуі күлді.

	–Бар, балам, Оңтүстікте, Ташкент қаласының маңында болуы керек, – деді анасы.

	–Онда мазарлар бар ма?

	–Бар тарихи кесенелер бар деп естігем...

	–Сонда Жалаңтөс деген батырдың мазары бар ма?

	–Бар шығар, не болды сонша? – деп анасы шошына қарады қызына.

	–Мен таңға жуық түс көрдім, содан ояндым, – деп келе жатыр еді, шешесі сөзін жұлып алып,

	–Түсіңді түс Пайғамбары жорысын, «өңім екен», – деп бастап айт түсіңді жорып берейін, – деді.

	Екеуінің сөздеріне күлген Марат дастарқаннан тұрып сыртқа беттеді. Күйеуі түсін əзілге айналдырып, айтып берейін десе тыңдамағанына ренжіңкіреп қалған келіншек аузын бұртитып шешесіне түсін айта бастады...

	–Шырағым, түсің аян түс сияқты. Көп жер кезіп, көп ел көріп жаңағы Жалаңтөс батырдай ұл табады екенсің. Кеше көршілер «мына үйдің тарихы тереңде жатыр», – деп отыр еді. Соның əсері де болар. Құдай тілеуіңді берсін, жақсы түске де садақа, жаман түске де садақа деген бар, көшеге шығып садақа беріп кел», – деді де қолын жайып өзі білетін батасын іштей қайталап, қызына батасын берді. Бұлбұл анасының ықыласына риза болып, көңілі көтеріліп сыртқа шықты.

	Келесі жетіге дейін көшіп-қонып, көңілдерін орнықтырып алған Марат пен Бұлбұл енді көршілерін қонаққа шақырды. Қайрат пен Шолпан күн ұясына отыра бастағанда Əсираларын ертіп келді. Көршілер өткендегіден де əңгімелері жарасып, арқа-жарқа болып əңгімелесіп отырды. Əсираның іші пысып, ағаларымен ойнауға үйге қайтқысы келіп қыңқылдай берді. Шолпан тамақ ішіп болған соң:

	–Қазір сені үйге апарып тастап келейін, – деп қызын қолынан жетектеп шығып кетті.

	Əсираны үйге қалдырып келген көршісіне Бұлбұл:

	–Үйде өзі қатарлы бала болмаған соң Əсирашканың іші пысқан шығар, біздің қосылғанымызға біраз уақыт болса да баламыз болмай жатыр, – деп кінəлі адамдай қинала отырып айтты.

	–О, не дегенің, баланың əдеті емес пе бір жерде ұзақ отыра алмайтын... – деп Шолпан ұялғанынан не дерін білмеді.

	Екі əйел дастарқан жиыстырып жатқанда басқа бөлмеден еркектер шықты. Қайрат:



	–Шолпан, екеуміз енді үйге аяңдайық, ертең шаруа бар дегендей, балалар да музыкалатып жатыр əлі.. – деді де есікке бет алды. Жас көршілеріне алғыстарын білдіріп, көршілігіміз тату болсын деген ниетпен екеуі үйден шықты.

	Əкесі мен шешесі үйде жоқтығын пайдаланып Қайраттың балалары үйді басына көтеріп музыка қойып, үшеуі биге басып жатыр екен.

	Сол жылдары он бес республиканың басын құрап дүниені дүрілдетіп тұрған Кеңестер одағы ыдырап, он бес тəуелсіз мемлекетке айналған. Енді ғана азаттық алған жас мемлекеттер экономикалық қиындықтар көріп жатқан болатын. Қаладағылар қапшық арқалап алыс-жақын елдердің тауарларын тасып, ауылдағылар қолында бар малын сол заттарға айырбас жасап күн көре бастаған. Қазақстанның солтүстігінің халқы Ресейдің тауарларын арқалап пойызбен оңтүстікке кетіп бара жатады. Жетісу жағының адамдары Қытай асып келіп оны солтүстік пен оңтүстікке арттырып жібереді. Қырғыздардың тіккен киім-кешегін қазақтар киіп, өзбектер құрылысын салып аралас-құралас көбейген бір дəуір еді.

	Ғасырдың аяғына қарай ойысқан соң ба, көріпкел, əулие, экстрасенс дегендер қаптады. Кашпировский деген біреу теледидар арқылы күллі халықты емдеп, наркозсыз операция жасап жатты. Джунна дегені тек алпауыттарды емдесе, Ванга деген көріпкел əлемде болатын кереметтерді алдын ала біліп отыратын болыпты. Ферғанадан бір əйел шығыпты, ол алыстан сəлемдеме жіберсе түнде келіп емдей беретін керемет екен.

	Қазақстаннан да əр ауылдан бір емші-көріпкел шығып жатты. «Анау керемет екен, мынау одан да сұмдық», – деп ауыр тұрмыс пен ауру – сырқаудан азаптанған халық жақсылықтан хабар айтар деп емші-көріпкелдерді жағалап кеткен де заман болды. Енді біреулер маңғыстаудағы үш жүз əулиені, тағы біреулер Отрардағы əулие-əнбилерді арлап кетті.



	Сол сабылған халықтың ортасында жақсылықтан үміт етіп бір перзентке зар болаған Бұлбұл да жүрді.

	...Бұлбұлдың апайлары Ресейден шұжық, сары май, қалбырдағы тағамдарды көтере сатып алып, оңтүстік облыстарға саудалап, пойызбен ары да бері шапқылап жүрген. Өздері жартылай тоқтаған зауыттардың қысқарған жұмыс күндерімен аптасына екі-ақ күн жұмыс істейтін. Қалған күндері саудамен айналысады. Қарқаралыдан Қарағандыға келіп дəрігерге қаралып жүрген Бұлбұлға бір күні үлкен апайы:

	–Бұлбұл, мен осы аптада жұмыстан босай алатын емеспін, өткенде алдыртқан майым күйіп барады, Кəмиламен бірге Жамбылға барып қайтшы, менің орныма, – деп жалынды.

	–Ой, мен сауда жасай алмаймын ғой, – деген сіңлісіне

	–Немене, біз сауда жасап туды дейсің бе? Үйренесің, ақыры үйде бос отырсың ғой, «наварын» өзің аласың – деп тіпті бастырмалатып жіберді.

	–Маратқа не деп айтам? – деп сіңлісі сəл көнгендей болып еді,

	–Мен айтам. Əрі оңтүстікте қазір көріпкел-емшілер де көп шығуда. «Бес жыл болды тек гинекологке бара бересің, мүмкін жолың байланып тұрған шығар, ондай да болады екен. Жолыңды ашып жіберер, соларға көрініп келеді» деймін – деп тіпті қызығушылығын оятты. Содан күйеуінен рұқсат алып берген Бұлбұлды апайы өзімен бірге сауда жасайтын Кəмилаға қосып, саудасының мəн-жайын жүре түсіндіріп, кешкі пойызға мінгізіп, Оңтүстікке аттандырды.

	Өмірінде тұңғыш рет оңтүстік жаққа жолға шыққан Бұлбұлдың түні бойы ұйқысы қашып, ойдағы-қырдағы жағдайлар есіне түсіп ұйықтай алмады. Сөйтіп жатқанда бір жыл бұрын көрген түсі, ондағы Самарқан деген қаланы апасынан сұрағанда «Оңтүстікте, Ташкент қаласының маңында болуы керек, – деген анасының сөзі есіне түсті. «Əрі оңтүстікте қазір көріпкел-емшілер де көп шығуда. Бес жыл болды тек гинекологке бара бересің, мүмкін жолың байланып тұрған шығар, ондай да болады екен. Соларға көрініп келеді – деймін», – деген апайының сөзі де ойында қабаттаса өріліп, құлағында үні тұрып алды. Содан өзі сауда жасауға емес өмірінің бір маңызды шаруасын тындыруға кетіп бара жатқандай көңілі аласұрып таңға көз ілмеді.

	Түске қарай Жамбыл қаласына келіп тоқтаған пойыздан Кəмила бастаған төрт келіншек жанталасып жүріп жəшікжəшік қалбырлары мен майларын, шұжықтарын түсіріп алып, сонда жүрген бір жүкшіні жалдап көлікке тиеп, қалаға тартты. Кəмила бұл тірлікке еті үйреніп кеткені сондай аяққолына тыным жоқ, аузы да сондай сарнап бір тоқтамайды. Сартылдап жүріп алып келген заттарын базардың қоймасына сақтауға қойып, үш келіншекті жалға алған үйге алып келді. Кілең сауда жасайтын əйелдер жалдаған жер үй базардың түбінде екен. Ондағылар да Кəмиланы құдағилары келгендей дабырласа амандасып күтіп алды. Күлімсі исі бар жертамның бір бөлмесіне үшеуіне үш матрац пен сейсеп, жастық тастап, одан келесі бөлмеге шəй ұйымдастырып бір əйел зырлап жүр. Жанындағы серіктерін осында қалдырып Кəмила бір жерге барып келді де:

	–Қыздар, ертең тұратын жерді белгілеп келдім, – деп орталарына жата кетті. Біраздан кейін манағы зырлап жүрген:

	–Кəмила, тамаққа келіңдер, – деді.

	Тамақ дегені сылдыр сулы борщ пен котлетті күріш болып шықты. Бір-екі тілім наны бар. Сонымен сол түні Жамбыл деген қалада қонып шықты. Жатақтың күлімсі исінен жүрегі көтерілді, көрпе-жастығынан да жиіркеніп, бүрісіп жатты...

	Ертесіне таң азаннан кешегі зырылдақ ортаға жұмыртқа қуырып қойып таңғы шəйға шақырды. Кəмила шұжық пен май қосты. Нанға май жағып жеп тойып алған əйелдер жаяулап базарға келді.

	Жамбылдың орталық базарында ала таңнан сапырылысқан халық. Қолдарында қытайдың ала дорбасы мен жəшік, шелек көтерген жұртпен жарыса, белі қайысып арба итергендермен жағаласа Кəмила бастаған əйелдер де өздеріне тиесілі сауда қатарын тауып алды. Жанындағылар Бұлбұлға алғашқы сабақ беріп жатқанда арбаға заттарын тиеген Кəмила де келіп жетті. Бəрі жабылып жəшіктерін түсіріп алды да жүкшімен есептесті.

	–Бұлбұл саған мына қалпақ пен алжапқыш əдемі жарасады екен, бүгін жігіттердің бəрі сенің майыңды алуға келетін болды ғой, – деп əзілдеген Кəмиланың аузы мен қолы бірге қимылдап үстелдердің үстін сүртіп жатты.

	–Май қаншадан? – деп жақындаған бір əйелге,

	–Əлі дайын емеспіз, – деп те үлгерді.

	–Бұлбұл, алғашқы сауданы еркекке жасауға тырыс. Еркек бастаса қол жүреді. Əйелдердің қырсығы қырық есекке жүк дегенді естіп па едің? – деп алдына калькульятор мен ұсақ ақша қойды.

	Бұлбұл саудасының қалай басталып кеткенін де байқамай қалды, қасында Кəмила қазықтай болып қадағалап тұрған, есін бір жиғанында орта жастағы бір еркекке май өлшеп беріп жатыр еді... Сонымен сауда еркекпен басталып, біреуіне жаңылып, біреуінен шатасып оның бəрін Кəмила қақсап тұрып түзетіп əйтеуір кеш бата алғашқы сауда күні де аяқталды-ау.

	–Алғашқы саудаң жаман емес, қолыңның шалымы бар. Тек қатты сасқалақтап кетесің, бара-бара қалыпқа түсесің, – деп баға берді «ұстазы» Кəмила.

	Жанындағы келіншектер де шұжықтары мен қалбырларын ойдағыдай сатып, тіпті:

	–Кəмила, өткендегіні түгел ала салуымыз керек екен, бүгінгідей болса өтіп кеткендей екен, – деп қуанып жатты.

	Кеш қарая əйелдер жатағына оралды. Кешегі зырылдақ тағы астарын даярлап қойыпты. Кəмила оған екі күнгі еңбекақысын беріп көңілдендіріп қойды. Бұлбұл қатты шаршағанын басы жастыққа тигенде барып білді. «Маратқа звондап қою керек еді-ау», – деп ойлап жатып ұйықтап кетті. Тіпті кешегідей жатақтың күлімсі исі де сезілмеді, көрпе-жастығынан да жиіркенбеді.

	Əйелдердің айтуынша сол жолы қолдары қатты жүріп екі-ақ күнде əкелген заттарын сатып қайыра пойызға мінді. Келерінде тас-түйін болып отырған келіншектер қайтар жолда ашылып, бір-біріне əңгіме айтып, купені дуылдатып келді. Бұлбұл олармен жақын танысып, достасып алды.

	Үйде жұмыссыз отырған Бұбұлға май сатып Жамбылға бару ұнағаны сондай Ұлжалғас апайы, Кəмила үшеуі бір топ болып бұрынғыдан да көп тауармен жолға шығатын болып алды. Өздері айтпақшы, қолдары жүріп, қалталарына қаржы түсіп, үйлеріне ырыс кірді. Жамбыл мен Қарағандының арасы екі ауылдың арасындай жақын көрініп кетті. Бұлбұлдың саудасына Марат та үйреніп алды, сапардан келетін күні Қарағандыдан барып пойыздан күтіп алады, кетерде шығарып салады. Бір жылдай сауда жасап жүріп жеңіл мəшине сатып алды. Марат онысымен аудан мен ауылдың екіарасына жолаушы тасып, тиын-тебен табады. Бастарында үйі бар, астыларында көлігі бар, қатарларынан қалмай келе жатқанымен екеуінің де жүрек түпкірінде бір перзентке деген зары болатын. Бір-біріне айтпауға тырысқанымен, іштен мүжілетін. Бұлбұл пойызда келе жатып, Марат қара жолда келе жатып армандайтын бір жаман баланы...

	Бір жолы Жамбылда Бұлбұл ауыр көтергеннен белінен шойырылып жатақтан шыға алмай қалды. Баяғы зырылдақ əйел сорпа-су беріп күткен болып жүрді. Бөлмеде екеуінен басқа ешкім жоқ, бəрі саудамен кеткен, түскі ас ішіп отырған.

	–Сіз енді осылай жата бермей бір емшілерге көрініп алмайсыз ба? – деді қызметші əйел.

	–Қайдағы емшіге барам, бұрын мұндайым жоқ еді, кеше жəшікті жерден бірден көтеріп алғаннан болды. Қарағандыға барған соң дəрігерге қаралам ғой – деді Бұлбұл ақталғандай.



	–Бізде қазір бəрі емші мен көріпкелге қаралады, доғдырға барсаң пропискаң болмаса қарамайды, – деді əйел.

	–Осы сенің атың кім? – деп Бұлбұл келіншекті жақын тартты.

	–Меркүл.

	–Меркүл, осында тумайтын əйелдерді емдейтіндер бар ма? – деп сұрады турасынан, апайының «оңтүстікте қазір көріпкел-емшілер де көп шығуда. Бес жыл болды тек гинекологке бара бересің, мүмкін жолың байланып тұрған шығар, ондай да болады екен», – дегені есіне түсіп.

	–Қаладағыны білмеймін, мен ауылдан келдім, біздің ауылда бір əже бар соған əйелдер қаралып жатады. Менің жеңгем бір баладан кейін баласы тұрмайтын, он жылдан кейін сол əжеден емделіп былтыр қыз туып алды. Қазір еңбектеп жүр, – деді Меркүл.

	–Сен мұнда тұрмайсың ба? – деп таңданып сұрады.

	–Жоға-ə, мен Шудан келіп істеп жүрмін. Осындағы жатақтың кірін жуып, тамағын істеп ақша табам. Ауылда екі ұлым бар, шешемде. Күйеуім ішіп қоймаған соң ажырасып кеттім. Өз күнімді өзім көріп жүрмін. Саудаға жарамаймын, жүрегім дімкəс, – деді. Орысшалау Бұлбұл «дімкəс», – деген сөзді мардымды түсінбесе де «ауру» дегені шығар деп ойлап қойды.

	–Менің де денсаулығым шамалы. Күйеуге тигеніме жеті жылдан асты баламыз болмай жүр, сондай бір емші болса қаралсам деп едім, – деп ішіндегі ойын жасырмады.

	–Сіз біздің ауылға бармайтын шығарсыз, ол алыста. Егер жақын жерде ондай адам болса сізді ертіп барайын, – деп Меркүл ықылас білдірді. Бұлбұл ары-бері аунаған сайын белі сырқырайды, Меркүлді сөйлете берсе ауруы білінбейтіндей:

	–Күйеуің неге ішіп кетті? – деді.

	–Ой, біздің ауыл бұрын колхоз болған сол тарап кетті де бəріміз жұмыссыз қалдық. Күйеуім водовоз айдайтын. Көлігі қаңырап қалды, өзі басында мал-жанға қарап жүруші еді.



	Кейіннен ауылдың жұмыссыз еркектері қарта ойнап одан қалса арақ ішіп тозып кетті ғой. Ол да соларға қосылып кетті. Тауып жатқан ақшасы жоқ, неменеге жетісетінін білмеймін, ішпесе жап-жақсы, ішіп алса сабайтынды шығарды. Балаларымды алып əкемнің үйіне қашып кеттім – деп байғұс əйел сөйлеп жүр, сөйлеп жүр. Зыр қағып сыртқа да шығып келеді, ішке де кіріп келеді. Қазандыққа қарап та үлгереді.

	Оның сөзін тыңдап жатып Бұлбұлдың көзі ілініп кетіпті. Сарт етіп ашылған есік пен Кəмиланың зор дауысынан оянып кетті. Артынып-тартынып көтеріп келген қытай сөмкелерін есік алдына қатарлап тізіп жатыр. Өзі бірнеше, көлемі де үлкен. Дəл сондай сөмке арқалап Ұлжалғас апайы да келді. Жастықтан басын көтеріп қарап жатқан сіңлісіне

	–Булька, енді қайтарда осылай қырғыздардың тауарын елге арқалай кетеміз, жақсы болды – деп қояды.

	Ертесіне сол қытай сөмкелерді үш əйел арқалап Қарағандыға қарай бет алған пойызға мінді. Бұбұл белі қиралаңдап келе жатса да сыр бермеуге тырысып екі қолымен екі сөмке сүйретіп келеді.

	Келесі жолы келгендерінде Меркүл Бұлбұлға іштартып қарап:

	–Бұлбұл, қалай беліңіз жазылып кетті ма? – деп жатыр, арқалап келген заттарын да ішке тасысты.

	Кешке қарай оңашалау сəтті пайдаланып,

	–Мен сізге бір емшінің мекенін біліп қойдым, – деп сыбырлады. Бұлбұл елең етіп:

	–Жүр, сыртқа шығайық, – деп жеңінен тартты.

	Бірі – оңтүстіктен, екіншісі – солтүстіктен, бірі – орысшалау, екіншісі – қазақылау екі əйел жатаған үйдің сыртында сырласып тұрды.

	–Ол əйел осы қалада қабылдайды екен, аты – Дəмеш апа. Өзі Қазалы жақтың ақұдайы, – дейді Меркүл өзінше емшінің шыққан тегін түсіндіріп. Оның «ақұдай» дегенін Бұлбұл түсінген де жоқ:



	–Жақсы біле ма? – деп жатыр.

	–Өзі көріпкел, өзі емші. Былай емдейді екен, – деп алақанымен алыстан Бұлбұлдың денесін шарлап шықты.

	–Экстрасенс па?

	–Иə, иə, – дейді Меркүл. Сол сөзді орысша айта алмай.

	–Тумаған əйелге де массаж жасайды екен, Алматыға барып та халықты емдепті. Жұрт деген артынан сабылып жүр, – деп Бұлбұлға жиған анықтамалықтарын жылдамжылдам айтып, түсіндірді.

	–Барайық, қашан барамыз, – дейді Бұлбұл көңілі алыпұшып.

	–Оған алдын ала жазылу керек дейді, мен ертең барып жазылып қоям. Сізге қай кез ыңғайлы, – деді Меркүл де қуанып.





Ертесі Бұлбұл саудасын қалай жасағанын білмейді, жатаққа қайтқанша асықты. Есіктен кіре Меркүлді іздеді. Ол əлі келмепті. Бұлбұл қайта-қайта есікке алаңдап мазасы кетті. Əйтеуір бір уақытта Меркүл келді-ау. Екеуі бір-бірін айтқызбай ұғып, сыртқа сытылды. Бұлбұлдың қолында түйіншегі бар.

	–Не болды, жазылдың ба? – болды Бұлбұлдың алғашқы сұрағы.

	–Күні бойы үйден шыға алмай, түс ауа əрең шықтым. Қаланың сыртында екен, əрең тауып бардым. Барғанымды қайтейін, кеше кетіп қалыпты. Енді қашан келетінін ешкім білмейді, – деп көңілсіз аяқтады сөзін Меркүл.

	–Енді не істейміз? – дейді Бұбұл осы шаруа оған емес, Меркүлге керектей.

	–Сіз қашан қайтасыз?

	–Арғы күні қайтатын шығармыз, киім-кешекті алып үлгерсек, – деп күмілжіді көңілсіз Бұлбұл.

	–Жарайды, сіз уайымдамаңыз, қайта келгеніңізше біреуді тауып қоярмын, – деп мұңлық əйелді жұбатты замандасын.

	–Саған сенем, Меркүл. Мынаны балаларыңа алып бар, – деп қолындағы түйіншегін берді. Желім қалтада сары май, шұжық, бірнеше балық қалбыры бар еді. Еңбегіне бергенін үндемей түсінген Меркүл зып еткізіп қолтығына тыға қойды да:

	–Рақмет, – деп Бұлбұлдың жағдайын жанымен түсінген əпкесіндей бетінен сүйді. Екеуі үнсіз ғана үйге кірді.

	Сол жолы қырғыздың базарынан алған киім-кешек салған ала дорбасын арқалаған Бұлбұл көңілсіздеу болып Қарағандының вокзалынан түсті.

	Екі аптадан соң Ұлжалғасқа ілесіп тағы оңтүстікке бет алған пойызға мінді...

	Жатаққа жете Меркүлді іздеді. Əшейінде алдыларынан шығып, зырылдап жүріп шəйін беретін келіншек көрінбейді.

	–Меркүл қайда? – деп сұрады сол жерде жүк тасып жүретін балақайдан.

	–Меркүл əпше ауылына кеткен, – деді бала.

	–Қашан келеді?

	–Білмеймін, – деп міңгірлеген бала арбасын итеріп ауладан шыға берді.

	–Булька, тез жиналсаңшы, не болды? – деп терезеден Ұлжалғас дауыстады. Ауланың ортасында дел-сал болып тұрған келіншек не істерін білмей баспалдаққа барып отыра кетті. Меркүлмен бірге оның ауылына бар үміті кетіп қалғандай. Егер Меркүл келмесе, өмірі жолы болмайтындай.

	–Əй, саған не болды, бір жерің ауырып тұр ма? – деп үйден апайы шықты.

	Бала кезінен үлкен апайының айтқанын екі етпей үйренген байғұс:

	–Жоқ, – деді де əпкесінің соңынан тайлақтай ере жөнелді.

	Ертеңіне саудадан келсе алдарынан зырылдап Меркүл шықты. Бұлбұл қуанғанынан бассалып сүйіп амандасты.



	–Үйге барып келдім, апам ауырып қалыпты, соған дəрісін-өкілін алып бердім. Балалардың мұғалімдерімен сөйлестім, – деп алдымен шаруасын айтып алды.

	–Жақсы болыпты, мен сені біржола кетіп қалған шығар деп едім, – деп Бұлбұл уайымын айтты.

	–Қайдан, мен жұмыссыз қалсам, бəрімізді кім асырайды. Сонау жерден қолыма нақты ақша алатын болған соң келіп жүрмін ғой. Осы үйдің иесі апай біздің Шудан, соны маған сеніп жалға өткізіп отыр. Үйдің тазалығын, бүтіндігін қарап, келген-кеткеннен есеп аламын. Осында жататындардың төсек-орнын жуып-тазалап, тамағын əзірлеп қосымша ақша табамын.

	–Содан екен ғой зырылдап жүретінің, – деп күлді Бұлбұл.

	–Енді саған жаңалық айтайын, Өзбекстанның Ферғана деген жерінен бір əйел шығыпты. Емі сұмдық дейді. Кезекте жұрттар апталап тұрады екен. Оған бару да керек емес екен. Бір ақ шаршыға үш сом түйіп баратындардан беріп жіберсең болғаны.

	–Шаршы деген не?

	–Ақ орамал ғой басқа байлайтын. Соны алған күннен бастап бір жетінің ішінде сен ұйықтап жатқанда əруағы келеді екен. Ол үшін бір бөлмеге жеке ұйықтау керек екен. Терезенің желдеткішін ашып қою керек екен. Тек бас жағыңа нан, тəрелкеге салып құмшекер қойып қоясың. Əруақ келсе, қантқа саусақпен сызып белгі салып кетеді, сол күні түс көресің ауруыңа қатысты дейді. Соған бізден баратындар бар екен, шаршы беріп жібер, атыңды жазып, мен апарып берейін, – деп адам таңқаларлық жаңалық айтты.

	–Сонда ол емші мені қалай емдейді?

	–Сен ұйықтап жатқанда əруағы келіп емдейді, сен тек түс көресің, – деп қояды Меркүл өзі көзімен көргендей.

	–Қызық екен, онда мен де бір орамал беріп жіберейін, –деп күлді.

	–Қой, күлме, ем болмай қалады, – деп Меркүл қорқытты.



	Кететін күні Бұлбұл аппақ орамалға үш сом қосып желім қапшыққа салып Меркүлге үлкен үмітпен берді. Екеуінің сыбырласып тұрғанын көріп қалған Ұлжалғас:

	–Булька, сен ана зырылдақпен неғып жабысып жүрсің? –деді жақтырмай.

	–Жəй, бірдеңе сұрадым, – деді əпкесіне қатты сөйлемейтін əдетімен.

	–Сол не біледі дейсің, – деп əпкесі дүңк етті. «Ұлжалғас», – деген атына сай еркек сияқты. Оған сырласып бірдеңе айтып та болмайды, өзіне қарамай тағы жұртты менсінбейді. Құдай оңдағанда өзі сияқты абажадай бір еркекті тауып алғын, балалы-шағалы болып отыр. Шаршап-шалдығып пойыздан түскенде ұлы мен қызы алдынан шығып күтіп алып құшақтап, сүйіп жатады еркекшалыс шешелерін. Кейде дарылдап күйеуі де шығады, балаларын ортаға алып абыр да сабыр боп үйлеріне келеді. Өз бақыттарынан жандарында келе жатқан бұған қарауға да шамалары келмейді. Ондай адамға қай бір сыр айтсын, үндемей қоя салды, бар үміті Меркүлде болып.

	Сол жолы үйге қайтарда көңілі алып-ұшып келе жатқан, соны сезгендей-ақ Мараты күтіп алды. Екеуі қалаға қонбай сол бойы ауылға тартты. Қарағанды мен Қарқаралының арасы үш сағаттық жол. Бұлбұл жоқта күйеуінің де іші пысып қалған екен, ауызы жабылмай ауылдағы естіген қызықтарын айтып келеді.

	Бұлбұл батылы барып Маратқа Меркүл жайында, Ферғанаға жіберген орамал жайында жайлап айтып берді. Марат мазақтайтын шығар деп қорқып жүр еді. Ол сабырмен тыңдап жақында бір досы Сары Əулие дегеннің Алматыдағы стадионда жүргізген еміне қатысқанын айтты.

	–Сонда гипноздан біреулер билеп, біреулері құлап жатады дейді. Телевизорда да емшілер көбейді. Егер көмегі тиер десең көрін, – деді.

	Келгеннен үш күннен кейін Бұлбұл жеке бөлмеге терезенің желдеткішін ашып жалғыз жатып жүрді. Ойы алаңдап, бас жағына нан, тəрелкеге салып құмшекер қойып қояды. Көрген түстеріне де мəн беріп отырады. Келер жетіге жолға шығармыз деп жүргенде Ұлжалғас апайынан хабар келді,

	«Аяғымды қайырып алдым, бір-екі аптадан соң жолға шығайық», – деген. Өзі де көңілі алаңдаулы Бұлбұл қуанып кетті.

	«Марат сен барып апайды көріп кел, мені тұмауратып қалды деші. Мен ешқайда шықпай Ферғанадан хабар күтейін», – деді. Əйелінің ықыласы емшіге біржолата ауғанын сезген Марат айтқанына келісіп Қарағандыға кетті.

	Сол түні Бұлбұл үйге əдеттегідей Марат жоқта шақыртатын көршінің баласын шақыртып алмады, Ферғанадағы апасының əруағы келсе шошытып алмайық деп жалғыз қонды. Телевизор қарап кеш жатты. Жатар алдында терезенің пердесін ысырып, желдеткішін ашып тастады. Ай толып туған екен. Дала дап-жарық болып көрінеді. Жатарда киетін іш киімін киген келіншек наны мен құмшекерін тағы бір тексеріп барып төсегіне жатты.

	Күллі дүние көктен түскен ай сəулесіне шомылып тұрды... Үлкен үйдің Бұлбұл жатқан терезесінің пердесі сəл дірілдегендей болды да осы үйдің иесінің баяғы елесі бөлмеге енді. Арылы-берілі бөлмені шарлады. Содан төсекте ұйықтап жатқан келіншектің жанына барды. Үстіндегі ақ жамылғысын алып тастап, ұзақ қарап тұрды. Бір кезде баяу аяғын сипады. Содан қолы жоғарылай кеудесіне жеткенде келіншек қозғалып кетті. Елес шегініп барып аяқ жағына тұра қалды. Денесіне тиген жұмсақ қолдың табынан оянып кеткен Бұлбұл көзін ашпады. «Мені əруақ келіп емдеп жатыр», – соны шошытып алмайын деп тып-тыныш жата берді. Ұйықтап жатқандай болғанымен көңілі ояу. Əйелдің оянып кеткенін сезгендей болған елес терезенің пердесін баяу қозғалтып шығып кеткендей болды. Оны Бұлбұл да сезінгендей əсерде қалды. «Аяғымнан жоғары қарай сипалап емдеп кетті, енді бір жақсылық болар», – деп ойлап жатып қайта ұйықтап кетті. Таңға жуық түс көрді.



	...Мазар аралап жүр екен. Жанында Меркүл бар. Бір мазардың астын қазып жатыр, сандық шығыпты. Қақпағын ашса, ішінде бала жатыр. Қуанып кетіп қолына көтеріп алса мысыққа айналып қолынан секіріп түсіп қаша жөнеледі...

	Кештеу оянды. Көзін ашып алып біраз жатты. Түсі тайға таңба басқандай анық көкірегінде сайрап тұр. Есіне құмшекер түсіп кетті, атып тұрып тəрелкеге қарады. Еш өзгеріс жоқ, беті түндегі тегістеген қалпында тұр. Терезеден сыртқа қарады. Қайраттың үш баласы сыртта жүр. Бүгін демалыс екені есіне түсті. Өзінің осынша көп ұйықтағанына қайран қалды. Төсек-орнын жиыстырып жалғыз отырып шəй ішті. Терезеден көріп тұр, Шолпан тəтесі кір жайып жатыр, шолжаң қызы анасына жабысып бірдеңе айтып тұр. Көбей мен Мерей тарсылдатып бірнəрсені бөлшектей бастады, біреуі ұстап тұр, екіншісі балғамен соғып жатыр. Арғы жағында Санаты бірдеңе тасып жатыр. «Ағай жұмыста шығар, көрінбейді. Марат қайтып келетін-ді бүгін», – деп ойлап сыртқа беттеді.

	–Бұлбұл, сен үйде екенсің ғой, жақсы болды, отын қораның кілтін таба алмай жатқанымыз, – деп Шолпан жақындады.

	–Мен осы аптада жолға шықпаймын, апайым ауырып қалыпты, Марат соған кетті. Өздеріңіз қалайсыздар? – деп көршісіне амандасты.

	–Жақсымыз. Ағаң бүгін отын түсіртем, отынқораға бөлшектеп тасып алыңдар деп балаларға айтып кетіп еді, сонымен айналысып жатырмыз, – деді Шолпан.

	–Кілт бізде болуы керек, өткенде Марат ашып жүрген, – деп үйге кіріп, босағада шегеде ілулі тұрған кілтті алып шығып берді.

	Кешке қарай Марат келді.

	–Қалай оңашада апаң келді ма? – деп күлді. Бұлбұл денесі əлденені сезінгендей болғанын, бірақ құмшекерде еш өзгеріс жоғын айтты да түсін жасырып қалды.



	–Мамаң өткенде Целиноград жаққа қонаққа барған екен сол ауылда бір кемпір көріпкел бар деген соң арнайы барыпты. Сен туралы да түсіпті құмалағына. Келесі аптада Ұлжалғас сені жолға шығамыз деп шақырды. Соған барғанда сұрап аласың, – деп басы бар, аяғы жоқ бір хабар əкелді күйеуі.

	Маратты көріп үйге Қайрат кірді. Екеуі қол алысқан соң қора жаққа айналып бір шаруаны кеңесуге кетті.

	–Қайрекең отын түсіріпті, мен көмір түсіретін болдым. Ертең сол отынды күні бойы бұтарлап қораға кіргізіп алатын болдық, – деп келді біраздан кейін қосағы.

	Мараттың əкелген хабарынан кейін қызығушылығы оянған Бұлбұл аптаны əрең өткізді. Төркініне келгенде анасын алдымен іздеді. Қанша шыдамсызданса да апасы əңгімені өзі бастағанша сұрамады.

	–Өткенде Қалиманың қызының құдалығына Аршалы деген жерге бардық. Толған қазақ ауылы екен. Құдалықтан кейін Қалима «осында бір көріпкел бар екен, соған барып шығайық, Талғатжан туралы не дер екен», – деп қоймаған соң көңілін жықпай бардық, – деп əңгімені өзі бастады. Талғат деген кіші əкесінің баласы Алматыда оқып жүргенде Желтоқсан оқиғасына қатысып, саперлердің күрегінен таяқ тиген дей ме, содан бері ауру, сал боп қалған. Апармаған жерлері жоқ, еш ем қонбайды.

	–Алдымен Қалима кірді, не дегенін айтпай мені «сен де кір», – деп кіргізіп жіберді. Кəрі кемпір екен, ақ жаймаға құмалақ шашып сөйледі. Алдында құран, қамшы, тəспі жатыр.

	«Жолың ақ, тілегеніңді орындалып отыр екенсің, бір қызың перзент көрмей сол жаныңа батады екен, шын ба?», – деді.

	«Иə», – деп басымды изедім. Əлгі кемпір кекіріп-кекіріп жіберіп, «Олар жаңа қонысқа ауысқан ба?», – деді. Қайдан біледі, құдай-ау, деп ойлап отырғанымша, «Сол үйде əруақ бар. Ол үйде жас өлім көп болған, соның шешімін тапқанда барып қызың ұл да табады, қыз да табады». «Ол үшін не істейміз?», – дедім сасқанымнан. «Сондағы көне көз қарттардан үйдің сырын сұраңдар», – деді. Содан есім шыққаны сондай қолымдағы ақшамды бермей шығып кетіппін, үйінен ұзағанда барып есіме түсіп қайта кірдім де қолақысын беріп шықтым. Содан жолда ойладым, сенің ендігі қайтқаныңда ере барып Науат құдағидан сол үйдің жайын сұрасам деп отырмын.

	–Əжелеріңнің памяты қалай? – деп орысшалап қойды.

	–Білмеймін, сол үйде өмір бойы отырды дейді ғой, бірдеңе білетін шығар, – деп қорқыңқырап қалды Бұлбұл.

	Ертесіне тағы оңтүстікке қарай пойызға мінген келіншектің ойынан шешесі айтқан «ол үйде жас өлім көп болған, соның шешімін тапқанда барып қызың ұл да табады, қыз да табады», – дегені кетпей қойды. «Меркүл не жаңалық дайындап отыр екен», – деп тағы ойлады.

	Меркүл алып-ұшып қарсы алды. «Сендерді келіп қалар деп-ақ отыр едім», – деп қуанады нақ бір құдалары келетіндей. «Дəмеш апай келіп сеанс жүргізіп жатыр, мен бүгін барып жазылып келейін», – деп кешке қарай үйден шығып кетті. Саудагер əйелдер енді жатайын деп жатқанда оралды. Оның есіктен кіріп басқа бөлмеге өтіп кеткенін байқап қалған Бұлбұл төсегінен атып тұрып артынан жүгірді.

	–Қабылдап жатыр екен. Жазылып келдім, ертең сағат кешкі беске. Бола ма? – деді.

	–Қалай барамыз, Ұлжалғасқа не дейміз? – деп енді Бұлбұл сасқалақтады.

	–Не дегені несі, шындықты айт. Менімен барам да келем де.

	–Мен одан жасырып жүр едім ғой...

	–Емделем де. Массаж алам де.

	–Жарайды, түсіндірермін, – деп Бұлбұл өз бөлмесіне кетті.

	Ұлжалғас көзілдірігін мұрнының үстіне қойып алып кіріс-шығысын есептеп əлі жата қоймапты.

	–Сестра, секретный сыр бар, – деп еркелей кірді сіңлісі.

	–Не сыр, осы Меркүл сенің оңтүстіктегі əпшең болып қалыпты ғой, – деп осы жақтың диалектісімен əзілдеді.

	Бұлбұл одан əрі түсін салқындатып апайына емші жайында, ертең қабылдауға баратыны жайында айтып шықты. Сіңлісінің бала көтермей жүргені жанына батып жүрген ол, айтқан сырын сабырмен тыңдады.

	–Ертең сен сағат төртте кете бер, қалғанын өзім аяқтармын, – деп жанашырлық білдірді.

	Ертесі Меркүл базарға келіп Бұлбұлды алып қаланың шетіндегі емші қабылдайтын үйге тартты.

	Дəмеш апа əулі-жайы кең жер үйді жалға алып, ем-шара жүргізіп жатыр екен. Есік алдында ақ халат киген екі қыз тізіммен кезекті сақтап кіргізіп отыр. Келуші деген көп. Жас нəрестеден таяққа сүйенген қартқа дейін бар. Əулінің ішінде қатарлап қойылған арқалы сəкілерде отырып күтеді. Бұлбұл мен Меркүл алдымен қыздарға барып кезегін біліп алды да, сəкіге келіп отырды. Бұлбұл атын атап шақырғанда алдын ала белгілеп қойған ақысын төлеп емші қабылдайтын бөлмеге кірді.

	Дəмеш – қасы-көзі қап-қара, жүзі нұрлы, адамның көзіне тура қарамай сөйлейтін орта жастан асқан көрікті əйел екен. Қалың, қара шашы қобырап басында шөмеле сияқты үйіліп тұр, оған бантик формалы қыстырғыш бекітіп алыпты. Киім үлгісі де бүгінгі сəн үлгісінен алынғандай. Емшіден гөрі жоғарғы оқу орнының профессорына ұқсайды. Өзі креслода отырып қабылдайды екен. «Қайдан келдің?», – дегеннен басқа ештеңе сұрамады да. Содан кейін орнынан тұрып, қасына келіп басынан төмен қарай қолымен ауаны кесіп биоток жібергендей болды. Одан кейін төсекке жатқызып, ішін басып көрді.

	–Жатырыңа суық тигеннен тамырлары жабысып қалған. Жеті күн осында боламын, уқалап берейін, жолы ашылады. Басың ауыра бере ме? Өтің толық, содан. Сарыағаштың емін алсаң жақсы болар еді, – деді де қайтадан орнына отырды.

	–Мына кісі емші емес профессор сияқты ғой. Құмалақ та салмайды, тек қолымен сыртынан жүргізеді де қояды, – деп шықты Меркүлге.

	–Не деді?

	–Жеті күн массаж ал, – деді.

	–Ендеше кезекке қайта жазылайық, – деп Меркүл. Кеште апайына көрген-білгенін баяндады.

	–Массаж алсаң ал, кешке қарайғы уақытқа жазыл, бəрібір біз киім-кешек алғанша бір жеті өтеді. Əйтеуір жаныңа сеп болса болғаны, – деді апайы азапқа түсіп жүрген сіңлісін аяғандай.

	Ертесі сол уақытта тағы келіп ем алды. Тек жетінші күні келгенде ғана Дəмеш апасы,

	–Еліңе барған соң үйіңді аластат. Осында базардан адыраспан деген шөп бар соны ала кет те үлкен кісіге аластаттыр. Қонған қоныстарыңда бір əруақ бар, молда алып келіп оқытсаң да артық болмайды, – деді.

	Көрген-білгенін апайына айтты.

	–Шынында осы сенің үйіңде бірдеңе бар, сендер көшіп барды дегенде менің енеме сол ауылдағы бір кемпір «Ол үйден қызыңды алып кет, онда көп əйелдер өлген дейді. Ол баяғыда үлкен бір татар байының салғызған үйі. Сол шал түнімен үйде жүріп шығады», – депті деп тіпті шошытып жіберді.

	Сол жолы сапардан оралған Бұлбұлдың əңгімесін естіген шешесі:

	–Ойпырмай-ə, Аршалыдағы апаның айтқанымен дəл келіп тұрғаны-ай. Енді қайтсек екен. Ертең сенімен шығып кетейін, – деп жолға жиналды.

	Бұлбұл апайы мен анасын алып Қарқаралыға келсе жаңалықтың көкесі осында болып жатыпты...

	Мараттың айтуынша Қайрат көршісі екеуі бірлесіп қысқа көмір, отын əзірлеп алмақшы болады. Марат мойнына көмірді алса, Қайрат отын түсіріп, бұтарлап қораға енгізіп алуға келіседі. Бұлбұл өткенде жолға шығып бара жатқанда Қайраттың бала-шағасы жабылып отын бұтап жатқан болатын. Екі күн бойы бұтаған отынды енді қораға жиып алайық деп Қайрат отынқораға кіріп көреді. Үлкен үйдің астындағы жартылай жерді қазып жасалған қабаттағы бөлме. Онда жарты ғасырдан бері тек бұтарланған отын жиналып қойылады, соғыс жылдары да сол дəстүр үзілмеген. Жыл сайын жазда қысқы əзірлік жасалып, қыстан қалған отынның үстіне жаңа отын жиналып қойылатын. Көмір соған жапсарлас жартылай бөлмеге түсіріледі де шелекпен Үлкен үйдің жоғарғы қабаттағы пештеріне тасылатын.

	Қайрат кіріп көріп еді, қыстан қалған азғантай отын тым шіріп кеткендей көрінді көзіне. Ол сыртта жүрген Маратты шақырды,

	–Марат, мына отындарды алдымен жағып тастайық, тым шіріп кетіпті. Қашанғы екенін Құдай біледі. Бұған дейінгілер тек үстіне тастай берген ғой. Сондықтан бəрін сыртқа шығарып, ішін тазалап, жаңа отындарды алдымен жинап алайық. Мыналарды бетіне қоялық, – деп ұсыныс айтты. Көршісі ағасына не десін, келісе кетті. Екеулеп отындарды сыртқа тасып тастады.Түске дейін тасып болып қалғанда Шолпан түскі асқа шақырды.

	Тамақтанып келген екі еркек қайта келіп енді ішін тазалай бастады. Қатарлап жиналған отындардың астына киіз төселген болып шықты.

	–Ой, сол кездің адамдары-ай, тіпті отын су болмасын деп киіз төсеп тастайтын болған ғой, – деп Қайрат киіздің шетін тартып қалып еді, əбден шіріп кеткен киіз іріп кетті. Енді екеуі іріп кеткен киізді зембілге салып сыртқа тасыды. Содан кейін барып ағаштың қоқымы мен киіздің қалдығын сыпыра бастады. Бір кезде ең түпкірдегі қоқымды сыпырып жатқанда қарайып бірдеңе көрінді. Қайрат еңкейіп ұстап көріп еді, темір қақпақ.

	Қолына ілгегі ілінгенде жоғары тартып қалды. Жарты ғасырдан астам қол тимегенге шіріп кетіпті. Бөлініп-бөлініп қалған қақпақты əрең ашты. Соның бəріне қарап тұрған Марат қайран болды. Қайрат лып етіп төмен секіріп түсті. Аяғы жерге тіреліп, басы ғана көрініп тұрды. Еңкейіп, салдырлатып тағы бірнəрсені ашты. Марат жақындау келіп қарады. Екеуінде де үн жоқ. Қайрат темір əбдіренің қақпағын ашты. Ішінде көрпе сияқты бірдеңелер нығыздалып салыныпты. Қайрат оларды сыртқа тастай бастады. Бəрі іріп кеткен, қолға ілінбейді. Шіріген дүниені сыртқа лақтырып жатқан Қайраттың бір кезде жан дауысы шығып,

	–О, əкеңнің, – деп шошып кетті де, – Марат, мына сұмдықты қара, – деп жылдам сыртқа секіріп шықты.

	Марат еңкейіп қолын созып көрді. Қолы жетпеді. Қаракөлеңкеде ешнəрсе анық көрінбеді. Секіріп үңгірге түсті. Сандықтың ішіндегіге қол тигізіп көрді.

	–Скелет! Адамды өлтіріп, тығып қойған ғой, – деді сыбырлап, өз дауысынан өзі шошып сыртқа секіріп шықты.

	–Иə, сонда бұл кім болды екен? Біздің өзіміз осында елу жылдай тұрып келеміз, сонда бұл сұмдық қашан болған? – деп шұңқырға қайта түсіп, сүйекті қайта ұстап көрді. Үгітіліп кетті. Шошып кеткен Қайрат шұңқырдан секіріп шықты,

	–Қой, Марат, үлкен кісілерге айтайық, – деді даусы қарлығып. Мараттың есі шығып, дауысы шықпай қалғандай, не дерін білмейтін де сияқты мұндайда.

	–Қазір кеш болып қалды ғой, ертең атаңды жəне бір-екі қарияны, милицияны шақырып көрсетейік, өз бетімізбен ештеңеге тимейік – деген Қайраттың сөзіне тоқтап, отынқораның есігін кілттеп екеуі екі бөлінді.

	Ертесі таңазаннан Мараттың шақыруымен үйіне балдағын тықылдатып, басы қалтаңдап Шалқарбай келді Любасының қамқорлығымен. Біраздан кейін милицияның мəшинесімен екі формалы азамат келді. Қайрат пен Марат отынқойманың кілтін ашып, бəрі топырлап ішке енді.

	Жерге жартылай орнатқан терезеден жарық түсіп тұр. Бір бұрышта бұтарланған отын үйіліп, екінші бұрышта шіріп, тат басқан темір қақпақ ақтарылып жатыр. Маңайында шашылып жатқан көрпенің шіріген маталары мен жүндер. Түпкір жағынан шұңқыр көрінді. Бəрі еңкейіп қарады. Оның ішінен темір сандық көзге шалынды. Қайрат секіріп түсіп, сандықтың қақпағын ашты. Бүктеліп жатқан адам қаңқасын көрген көздер шошынып, еркектер бірауыздан «Біссіміллə!» деп үркісіп кетті. Тіпті Люба да «Ой, Алла-ай», – деп жіберді. Милицияның өкілі:

	–Адамның қаңқасы. Бірден тиіспеңіздер, алдымен ойласып алайық. Мүмкін сүйекті зертханаға жіберіп анықтатармыз, сіз сыртқа шығыңыз, – деп өз шаруасына кірісіп кетті.

	Қайрат шұңқырдан секіріп шықты.

	–Біздер осы үйге көшіп келгелі бері бұл жерді отынқора деп бейсауат адам кірмейтін мұнда. Өмірбойы отын үзілмеген соң оның астында шұңқыр барын, онда сандық жатқанын шортым біліп пе? – деді Үлкен Үйдің ең кəрі тұрғыны, тоқсанға келген Шалқарбай ақсақал.

	–Отынмен бізде тек еркектер айналысатын, – деп қояды Науат жүруге жарамай, үйден шықпай қалғалы бəйбіше болып əулетке билік жүргізіп алған Люба.

	–Мен ес білгелі мұның кілті біздің үйдегілерде болатын, оны алып сандыққа адам тығатындай ешкімге бере қоймайтынбыз, – деп Қайрат аң-таң.

	–Сіздер енді кілтке жабыңыздар есікті, мен сыртынан белгі соғып, печать басамын, арнайы комиссия келмей бұл есікті ашуға болмайды, – деп милиция өкілі салақтаған сөмкесінен қағаз, қалам шығарып жаза бастады.

	–Мұнда балаларды да жібермеңіздер, қағазды жыртып тастамасын, – деп қояды.

	Қайрат есікті жауып, кілтін милицияның өкіліне тапсырды. Еркектер топырлап жоғарыдағы Мараттың үйіне көтерілді.

	–Бұл үй «ақшамен самауыр қайнатқан саудагер», – деп Қарқаралы үйезіне аты шыққан Акметовтың салдырған үйі екен. Осында бала-шағасымен біраз жыл тұрған. Кейіннен жалғыз ұлы қалып оның өзі кəмпескеге ұшыраған деп еститінбіз. Содан кейін бұл үй ұзақ жылдар Кеңес өкіметінің конторасы болыпты. Соғыстың алдында біраз жыл есік-терезесі жабық та тұрған. Сол кезде біреу келіп жаңағы сүйекті тығып кетпесе. Мұнда алдымен Қайраттың көкесі Өсер Оқу Комиссары болып тұрғанда көшіп келіпті. Одан кейін мен ауданға қызметке тұрғанда бізге екінші жағынан есік шығарып алыңдар деп берді. Онда адамдардың пейілі кең ғой, жетпейтін не бар екеуміз екі жағынан есік шығарып алдық, содан бері елу жылдан асты Өсер екеуміздің ұрпақтарымыздан басқа ешкім тұрған емес, отынқора екі үйге ортақ болып келеді, көмірді де бірге ақша шығарып түсіріп аламыз – деп бастады əңгімені Шалқарбай ақсақал.

	–Осында жұмбақ өлімдер болған дейді, – деп өз естігенін Марат та айтып қалды.

	–Иə, мен білгелі бұл үйден соғыс жылдары Өсержанның əйелі Раушанның, анасы Əсиқаның, менің екі келінімнің, Қымбат деген сулулығымен аты өңірге жайылған немеремнің сүйегі шыққаны шындық. Имандары салауат болсын! – деп бетін сипады.

	–Менің Ырысты деген үлкен қызым да ауырмай-сырқамай кетті, – деп қосылды Қайрат «өлді» деуге аузы бармай, анасы Шолпанның əлі күнге қызын аңсай есіне алып жылап отыратынын ойлап.

	–Осы жұмаға соларға арнап шелпек салайық, – деп қояды Люба.

	Ертесіне жанына тағы үш-төрт қызыл жағалына ертіп кешегі милицияның өкілі келді. Қайрат пен Маратты ілестіріп барып отынқораның есігін ашты.

	–Сандықты шығару керек! – деп бұйырды бастығы.

	Екі жігіт темір сандықты ары-бері қозғап шығара алмады.

	–Онда қаңқаны қапқа салып шығару керек, қолдарыңа қолғап киіп алыңдар, – деді.

	–Сен көргеніңнің бəрін қағазға түсір, – деп бір жас милицияны жазуға отырғызып қойды.

	Марат үйінен Бұлбұлдың сауда жасағанда киетін қытай қолғабының екеуін алып келді. Екі жігіт кендір қапқа қаңқаны салып алмақ болып екі жағынан ұстап еді, қаңқа үгітіліп кетіп, бөлек-бөлек болып қалды.

	–Енді сүйектерді жинап салып алыңдар, – деді бастық.

	Екі жігіт мүше-мүше болып қалған сүйектерді жинап шықты. Бас сүйектегі көздің орны мен мұрынның орны үңірейіп, жақтың тістері ақсиып кəдімгі мектепте анотомия сабағында көрсететін басқа ұқсап-ақ тұр. Қабырғалар бөлініп-бөлініп кетті. Жамбас сүйек ойығынан екіге опырылды. Қаптың түбінде ғана қалған сүйектерді жоғарыға берді. Маңайында шіріп кеткен киімнің қалдықтары болды. Оны бөлек қапқа салды. Сандықтың түбінен баяғы Арсланға сілтенген айбалта шықты. Темірінің асылдығы сондай əлі тот баспапты да. Тек ағаш сабы шіри бастаған. Оны комиссия мүшелері тегіс қолдан-қолға өткізіп қарап шықты.

	–Осымен өлтірген де сандықтың түбіне тастай салған ғой, – деді бастық.

	–Мынау революциядан бұрынғы қару ғой, – деді ересектеу милиция.

	–Сонда бұл адамды революциядан бұрын өлтірген ғой, содан бері ешкім мұнда сандық барын білмеген бе? – деп таңырқады тағы біреуі.

	–Біз елу жылдай тұрып келеміз, отынқорадан өмірі отын үзілмеген, ешкім түбіне қарамаған ғой, – деді Қайрат.

	–Міне тарихи оқиға! – дейді Марат.

	Айбалта бөлек қалтаға салынды. Сандықтың түбінен тағы да өрнектері таттан көрінбей қалған екі құмыра шықты. Іші бос. Олар да бөлек қалтаға салынды.

	–Мынау не шашылып жатқан көрпелер ме? – деді бастық.

	–Ол осы сандықтың ішінен шыққан, – деді Қайрат.

	–Оны да қапқа салыңдар.



	Екі жігіт іріп-шіріп, матасы мен жүні қолға ілінбейтін көрпешелерді жинап қапқа салып берді.

	–Сен бəрін жазып шықтың ба көргеніңнің?

	–Иə, жолдас майор, – деді кішкентайы.

	–Сендердің аты-жөндерің кім, жаздырыңдар, – деді екі жігітке.

	–Шапанбаев Қайрат, Шалқарбаев Марат.

	–Ағайындысыңдар ма?

	–Жоқ, көршілерміз.

	–Осы үйде тұрасыңдар ма? – деп бастық енді жөн сұрады.

	–Осы үйде тұрамыз.

	–Бəрің ана протоколға қол қойыңдар, көрдік деп, – деді бастық.

	Бəрі қол қойып болғаннан кейін қаптағы дəлел заттарды есіктің алдында тұрған мəшинелеріне салып алды.

	–Енді өзіміз хабар береміз, алдымен бізге хабарлағандарыңызға рақмет, – деп бастық екі жігіттің қолын алды.

	Содан бері Үлкен үйдің тұрғындары милициядан хабар күтіп жүр екен.Тіпті Қарқаралының халқы құлақтанып қалған ба, өткенде жұмыста біреулер Қайраттан шындығын сұрап та қалды. Милиция кеткелі бері екі үйден ешкім отынқораға аттап баспады. Қайрат балаларына оны ашпаңдар, деп кілтін Шолпанға тықтырып қойған.

	–Милициядан хабар келмей, отынды онда кіргізбейік, өздері келіп сандықты алып кететін шығар, содан кейін барып пайдаланармыз, – деп келісті екі отағасы.

	–Жеті нанды қашан саламыз, – деген Шолпанға:

	–Алдымен анық-қанығын біліп алайық, елді шулатпай. Осы уақытқа дейін де құрансыз жатты ғой, енді бірер ай шыдар, – деп тоқтатты күйеуі.

	Үлкен үйде отырған екі отбасы мүшелері ендігі хабарды аудандық милициядан күтіп отырғанда Бұлбұл шешесі мен апайын ертіп келіп қалды. Мараттан бар жайды естіген əйелдер өздерінің көрген-білгендерін айтып, Шолпанды шақырып алып құпияларымен бөлісіп түн ауа ұйқыға жатты.



	Ертесіне Марат «өткенде танысып қалған мойорға барып келейін, не хабар бар екен», – деп аудандық ішкі істер бөліміне кетті.

	–Зерттеу қорытындысы келді. Киімдерінің үлгісіне қарағанда осы ғасырдың басында өмір сүрген ер кісі, жасы қырықтар шамасында, сол айбалтамен өлтірілген. Қарақұсынан тиген соққыдан бас сүйегін сынған деп анықталды. Қазір біз сендердің үйлерің жайлы аудандық мұрағатқа сұрау салдық. Содан жауап келгеннен кейін осындағы жасы үлкен екі-үш қарияның басын қосып бала кездерінде естіген, көрген-білгендерін сұрамақпыз, – деп жағдайды түсіндірді бастық.

	–Сүйекті не істейсіздер?

	–Əзірге біздің қоймада тұр. Бəрі анықталғаннан кейін сендерге береміз, өздерің жерлеңдер, – деп тап бір туысқанының сүйегін тауып бергендей маңғазданып отыр.

	–Ал, жақсы. Хабарды тағы сіздерден күтеміз, – деп Марат үйіне қайтты.

	Қайтып келе жатып атасының үйіне соқты. Есік алдында атасы мен əжесі күншуақтап отыр екен. Қақпадан кірген жігітке күн салып қарады, атасы қарлығыңқы дауыспен

	–Маратпысың? – деді.

	–Иə, ата. Қалайсыздар? – деп екі қолын беріп амандасты, да əжесінің бетінен сүйді. Жасында сөзге жоқ Науат бұл күнде тіпті үндемей қалған. Арқасын сəкіге сүйеп шалқайып отыр.

	–Қайдан жүрсің? – деді атасы.

	–Мілисадан келем, өткендегі жағдайды білейін деп...

	–Е, не болды аяғы, – деп атасы құлағының тұсына қолын қойып, жақындап отырды.

	Марат дауысын көтеріңкіреп бағанағы естігендерін баяндап берді. Науаттың сөзбен ісі жоқ, мүлгіп отыр. Осы отырысында не тірі екені, не өлі екені белгісіз. Жасы жетпіске енді келсе де қалжырап қалған.



	–Əй, ол онда баяғы Акметовтың жалғыз ұлы шығар, заманында сол жоғалып кетіпті, үйінің астында тыққан алтыны көп деуші еді үлкендер. Сендер ештеңе байқамадыңдар ма? Алтынын Қайрат екеуің бөлісіп алған шығарсыңдар, – деп сөзінің аяғын əзілге айналдырып күлді қарт.

	–Ата, үйге Бұлбұлдың мамасы пен апайы келіп еді, ертең келіп тамақ ішіп кетсеңіздерші, – деді.

	–А, құдағилар келді де, жақсы болды ғой, барып сырласып қайтайық, – деп қуанып қалды. Бір кезде маңызды əңгіме айтатындай қайтадан басын жақындатып,

	–Марат, сен осы Мəріпбек шалды танушы ма едің? – деп көзін сығырайтып сұрады.

	–Естуім бар, бірақ көрген емеспін.

	–Сен соны Қайраттан сұра, білсе сол біледі, ол оның əкесімен қатар үйездің қызметін атқарған. Ертең соны тауып ала келсін. Кемпірі өлген. Немере балаларының қолында деп естігем. Сенің үйіңнің тариқын бір білсе, сол біледі, – деп жол сілтегендей болды.

	Ертесіне Мараттың үйіне Қайрат Мəріпбек ақсақалды тауып алып келді. Шалқарбай замандасы мен құдағиын көріп қуанып қалды. Қарттар өткен-кеткенді еске алысып, ұзақ əңгімелесті. Сонау фин соғысынан, одан керман соғысынан аман-есен келіп, ел басқарған ғасыр жасап отырған Мəріпбек шалдың жадының мықтылығына жастар қайран қалысты. Қайраттың əкесі Өсер мен Раушанның туған жылдарына дейін шамалап, Шапанбай шалдың өзінен тарқатып біраз тарих айтып берді. Қайраттың əжесі Əсиқа мен өзінің əйелі екеуі арғынның ішінде бəсенти деген руынан тарайтынын еске алды. Қайраттың нағашыларының шыққан тегінен де түк қалдырмады.

	Үлкен Үйдің тарихынан да хабардар болып шықты, оны айтуынша:

	Үйді салдырған Акметов деген саудагер татар. Одан қалған Арслан деген жалғыз ұлының перзент көрмей жүріп қазақтан тоқал алған. Халық Арсланды тоқалын тастап кəмпеске басталғанда қашып кетіпті дейді екен. Тоқалы аудандық қызыл жағалының бастығына тиіп осы үйде қалады. Кейіннен тоқал да, күйеуі де осы үйде ауырып өледі. Тоқалдың тапқан балалары соғыстан оралмайды. Осы үй ұзақ жылдар бойы кеңсе де болған. Соғыстың алдында Өсер аудандық оқу-ағарту комиссариатының бастығы болғанда осы үйге отбасымен көшіп келген.

	Мəріпбек шалдың естігеннен есінде қалғандары осылар.

	–Сонда татардың ұлы кəмпеске басталғанда қашып кеткен емес, оны өлтіріп, сол сандыққа тығып қойған болды ғой, – деді Шалқарбай.

	–Оны аудандық милисаның бастығы өлтірген шығар, –деді Марат.

	–Ой, соған бола қолын былғап қайтеді, ол кезе бай десе болды жер аудартып жіберетін, қайтып келгені болмайтын ол жақтан, – деді Қайрат.

	–Бұл адамды осы үйдің ішкі жағдайын жақсы білетін біреу өлтіріп, тығып қойды, əйтпесе кім сырттан келіп ор қазып, сандық түсіріп оған адам өлтіріп тығып қойды дейсің, – деп сақалын сауды Мəріпбек ақсақал.

	–Бұл сол татардың ұлы болды. Оны жер аударса ерте ме, кеш пе бір қайтып келетінін біліп əдейі өлтірген. Жұрттың көзінше өлтірсе, не жер аударса дүниесін кəмпескелеп өкіметке өткізулері керек. Сондықтан қашып кетті деп қойып, өлтіріп тастаған ғой. Бай татардың алтындарын тығатын қоймасы бар деп еститінбіз, мына шұңқыр мен сандықты саудагер өзі жасатқан ғой. Сол əкесінің алтын тығатын жеріне сырын білетін біреу өлтіріп, баласын тығып тастаған да, байлығын алып алған ғой, – деп Шалқарбай анық көзбен көрмесе де, естігені бар, көрген-білген өмірлік тəжірибесі бар Үлкен үйдегі ғасырдың басында болған сұмдықтың шымылдығын ашты...





ЕКІ КҮЙЕУЛІ КЕЛІНШЕК




	Хикаят



	Құдағиым Əйгерім Шыңғысқызына арнадым



	Онымен ауруханада таныстым. Орта бойлы, қарапайым ғана қазақ əйелі. Аты – Гүлжан.

	Менің журналист екенімді естігеннен жақындап, сұхбаттасқысы келетін ниет білдірді. Сөзіміз бірден жараса кетті.

	–Жеті күйеуге тигенді естіген шығарсыз, екі күйеуді қатар ұстаған əйелді естігеніңіз бар ма? – деп бастады алғашқы сырын.

	–Естімеппін, қызық екен. Жалпы, ол біздің менталитетке жаттау ғой.

	–Жақында телевизордан бір депутат əйел «еркектер төрт əйел алса, əйелдер неге төрт күйеу ұстамайды», – деп сұхбат берді.

	–Ол əншейін еркектерге ерегесіп айтып тұрғаны шығар.

	–Не десе де сол əйелдің айтып отырғаны бүгінгі заман шындығы. Бүгінде кəсіпкер, бай əйелдер үндемей-ақ төрт еркекпен қатар жүріп жүр ғой.

	–Жүрсе жүретін шығар жұртқа білдірмей, бірақ ол тиіп алған емес қой.

	–Ондайлар төрт түгіл бір байға да заңды түрде тимейді.

	Себебі түбінде дүниесін бөліске салады деп қорқады.

	–Сіз қалай екі күйеу ұстап жүрсіз? – деп сөз басындағы ойды жалғауға ойыстым.

	–Ол тағдыр құрбым... – деді Гүлжан.

	Өңінен өмір талқысынан талапайы шыққаны көрініп тұрған орта жастағы əйелмен əңгімеміз осылай өрбіді.



	1



	–Мен анамнан ерте жетім қалдым, – деп бастады əңгімесін Гүлжан.

	–Əкем мен артымнан ерген үш інімнің ас-ауқатын əзірлеу, кірі-қоңын жуып тазалау шынашақтай ғана менің мойыныма түсті. Əкем құрылыста, мұрнына су жетпей жүреді ылғи. Үш інім болса ойыннан босамайды. Олардың балшыққа батып, топыраққа ойнап келіп тастаған киімдерін жуғаннан белімді көтере алмай, майысып қалатынмын. Оларға аяқ киім де шақ келмейді, бір маусымға жеткізбей жұлығын шығарады. Əкемнің тапқан табысы айлықтан айлыққа жетпей, кейде ұлдар бөтелке жинап, оны өткізіп тапқан тиынға күніміз қарап қалады. Таңғы алтыда тұрып солардың тамақтарын ішкізіп, киімдерін кигізіп өзім шығам дегенше мектепке кешігіп қаламын. Түсте сабақтан келіп кешкі ас-ауқатын əзірлеймін, киімдерін ретке келтіремін, үйдің бітпейтін тірлігінен босамаймын. Кейде бауырларым тұмауратып қалады. Соларды қарап, есім шығып кетеді.

	Сабаққа əзірленуге мұршам келмейді. Тіпті сабақ кестесін көруге мүмкіндік болмай, кешегі кітап-дəптерлерімді сол қалпында қайта арқалап кете беретін кездерім көп болатын. Сөйтіп жетімдіктің кесірінен мектепте оқып та мандытпадым.

	Бізге қарасатын ағайын туыстың қайыры болмады. Əкемнің туыстары келсе əкеме:

	–Өстіп сорлап жүргенше үйленбейсің бе, жұмыстан келгенде ыстық тамақ, жылы төсек болатын. Қашанғы салпылдап жүресің? – деп ұрсады.

	Шешемнің туыстары келсе маған;

	–Өстіп жүргенде əкең біреуді үйге кіргізіп алады, өгей шешенің сөзін естіп, таяғын жеп жүретін боласың, сондықтан тамақты да жаса, кірді де жу, ана жүгермектерді өзіңе көмекші етіп үйрет, – деп ұрсады.



	Бірақ ешқайсысы да мынаны ки, мынаны же деп бірдеңе беріп, не болмаса інілеріңді əкеліп бүгін үйде бір күн тынығып кет деп шақырмайтын.

	Ақыл айтуға бəрі құштар, көмектесуге қолдары бармайды. Əкем бізді өгей шешеге жəутеңдетпейін деп көпке дейін үйленбей жүрді. Содан он төрт жасымнан үш ұлдың анасының орнына ана болу, біздің қарашаңырақтағы əйелдің орнын жоқтатпау менің талайыма жазылды...

	Отбасының жағдайын білетін мұғалімдеріміз мені үлгерімім жоқ болса да сыныптан қалдырмай, қатарларыммен бірге мектепті бітірдім. Қыз боп қылтимай-ақ қалайша бір азаматқа жар, тағы бір шаңыраққа ие болып қалғанымды білмей де қалдым. Бірге оқыған сыныптастарымыздың шамасы келгені жоғары білім алуға Алматы асып оқуға кетті, одан бергілері осы П. қаласындағы оқу орындарына ілінді, оқуға жарамағандары жұмысқа тұрды. Мен болсам жұмысқа да тұра алмадым. Себебі мен жұмысқа кеткенде кім үйдің тірлігін істейді. Сонымен барғызбасым барғызбас дегендей, үйде омалып қалдым.

	Анда-санда сыныптас қыздармен хабарласып, киноға, басқа да мейрамдық шараларға барып қоямын. «Шіркін-ай, Заряның шешесі сияқты ауру да болса анам болса ғой, ең болмаса жұмысқа шығып ел қатарлы жүрер едім», – деп, үй тірлігінен зəрезап болғаным сондай – кейде түнімен жылап шығамын. Бала кезден бірге өскен Заряның анасы менің мамамнан бұрын ауру еді, əлі сүйретіліп келеді. Түріне қарасаң – тірі өлік. Жүріп жүрген қаңқа. Əйтеуір сол кісінің бар екені қыздарына медет. Төрт қызы да шамалары жеткенше білім алып алды. Заря да осындағы политехникалық техникумға түсіп, өзі қалаған аспаздың оқуын оқып жатыр.

	Қаршадайымнан көрген азабым алып ұрды ма, қыс шыға бір күні үйде талып түстім. Құдай сақтағанда əкем сол күні үйде болатын. Соңғы күндері басым айналып жүрген, табалдырықтан аттай бере етпетімнен сұладым. Есімді жисам ауруханада жатырмын. Білегімнен ине салып, жаныма темірге асылған бөтелкелері бар дəрілер қойыпты. Бөлмеде жалғызбын. Жан-жағыма қарап жатқанда медбибі кірді.

	–Ə, есіңді жидың ба, дұрыс болды, – деді.

	–Маған не болды?

	–Таңеретең алып келді. Минингит деп диогноз қойды.

	Байқа енді, – деді де шығып кетті.

	Кейін білдім, аудандық ауруханада жатыр екенмін. Таңертең талып түскенде əкем есі шығып көршінің көлігімен ауданға ала жөнеліпті. Сонда мамамның жақын апайы медбике болып істейді екен. Соны тауып алып жатқан қалпымда – мені тапсырып кері қайтады.

	Есімді жиғаннан кейін мені үш адамдық палатаға ауыстырды.

	Жанымдағылар – орта жастағы əйел мен жастау келіншек болды. Екеуі менен бұрын есін жиып алса керек, əңгімеден ауыздары босамайды. Мен тыңдап жатамын. Екеуінің де өмірі жетісіп тұрған жоқ. Кемпір байқұстың санасыз балаларынан, келіншек байқұстың ішкіш күйеуінен көрмегені жоқ. Мамамның апайы күнде жұмысқа келерінде маған ыстық тамақ, тəтті-тұрым əкеліп тастайды. Екі көршіме барымды беріп, олар да барын қосып ортақ шəй ішеміз. Шəй үстінде əйдə, келіп ақтарылады əйелдер. Бір күні өзім де енді басталып келе жатқан өмірімдегі азғантай да болса көрген қиындықтарымды айтып бердім. Сонда кейуана айтты;

	–Ойбу, шырағым-ай, бесіктен белің шықпай азап көрген, сенің жетімдігіңнің жанында біздікі өз жолымызды өзіміз таба алмай адасып жүрген далбасалық қой. Жылағанның алдынан өкірген шығыпты деген осы, – деп мені аяп, бетімнен сүйіп «Құдай бақытыңды ашсын», – деп батасын берді.

	Келіншектің аты – Тұрсынай еді. Ауруханадан шыққаннан кейін жазға қарай бір күні біздің кеңшарда кезесіп қалды. Осында туған апасы тұрады екен. Соған келіпті. Екеуміз жақын туысын көргендей шұрқырасып табыстық. Менің сорыма болар қояр да қоймай үйге алып бардым. Жұмыртқа мен шұжық қосып қуырып, шəй бердім.

	–Сол жолғы ауырып шыққалы бері күйеуім ішуді азайтып, ұрғанын да қойды. Мен өліп қалсам балалардың күні не болады деп əке-шешесі келіп ұқтырып кетті, – деп қуанып отырып:

	–Сен не тындырып жүрсің? – дейді.

	–Не тындырам, баяғы бауырларымның кір-қоңынан босамаймын.

	–Оқуға түспейсің бе, не жұмысқа тұрмайсың ба? – деді.

	–Мен мектепте нашар оқыдым, оқуға жарамаймын ғой. Жұмысқа тұру үшін біреу көмектеспесе, – деп күмілжідім.

	–Қолыңнан не келеді?

	–Даяшы, ыдыс жуушы, – деп қайдағы бір тірлік аузыма түскені.

	–Менің бір туысым П. қаласында асхананың меңгерушісі, соған айтайын, сені асханасына алшы деп, – дегені.

	Қуанып кеттім, Тұрсынайды құшақтап сүйіп алдым. Сонымен əкем жіберсе келер жетіге қалада кездесетін болып қоштастық.

	–Сен күлгенде сондай сүйкімдісің, көркіңді байқаған адам жұмысқа алмай қоймас, – деп менің көңілімді көтеріп Тұрсынай кетті.

	Мені де ауырып келгелі бері əкем қатты аяп, үйдің тірлігін ұлдарға бөліп беріп отыратын. Мен көбіне тамақ пісіретінмін. Бір күні жұқалап отырып əкеме қалаға кететінімді білдірдім. Ол кісі тыңдап отырды да қапаланып:

	–Иə, ерте ме кеш пе сен бізден кететініңді білгеміз. Бірақ осылай ешбір мамандық алмай кетеді демеп едім. Қаланың аты қала, ет жақын туысың жоқ, бірдеңеге ұрынып қаласың ба деп қорқам, əйтпесе, біз бірдеңе етеміз ғой мұнда, – деді.

	–Сол таныс əйел асханаға тұрғызып берем, – деп айтты ғой, – деп мен Тұрсынайға сенім білдірдім.

	–Барсаң бара ғой, міне бес жылдан асты басыңа осы үйдің ноқтасын кигеніңе, рақмет, інілерің мектепке баруға жарап қалды, бірдеңе етерміз, – деді. Содан орнынан тұрып түпкі бөлмеге барып қағазға оралған бірдеңе алып шықты.

	–Мынау сенің жолыңа. Біраз киім алуға да жетіп қалар, –деп маған берді. Əкеме осы жолы көз тоқтатып қарадым,

	«Папам қандай арық!», – деп ойладым. Өзі-өз болып маған тұңғыш рет киім ал деп берген ақшасын алып тұрып, əкемді аяғаннан құшақтап алып, жылап жібердім. Басқа тартса аяққа жетпейтін өмірімізден маған ауыздарынан жырып беріп отыр ғой, байқұс əкем.

	–Ой, Гүлжан мен сені бізге естияр деп жүрсем, сен енді өзің еңбек етіп қаржы табатын боласың, – деп құшақтады өзінше жұбатып.

	Жексенбі күні əкем мен үш інім мені нақ бір əскерге шығарған жігіттей, ауылдың сіріңке автобусына шығарып салып тұрды. Артқы орындыққа отырып алып, ұзап кеткенше қимастықпен қол бұлғап кете бардым.

	Ауылдан тұңғыш рет ұзап шығуым. Оның үстіне жалғыздан жалғыз. Бұрын ешқайда шығып ел көріп, жер көрмесем де ештеңеден қорқатын емеспін. Кəдімгі П. қаласында мені бір ет жақын туысым күтіп тұрғандай асығып, көліктің митың жүрісі жүйкеме тиеді. Көңілім алып-ұшып қалаға да жеттік-ау. Тұрсынай екеуміз уағдаласқан жерде кездесе қалдық. Содан қаланың ішінде жүретін автобусқа мініп

	«Облыстық құрылыс басқармасы» деген мекемеге келдік. Оның «Асхана» деген жазуы бар ғимаратына кіріп:

	–Марат бар ма? – деп сұрадық кассада отырған əйелден.

	–Қайсы Марат? – деп жақтырмады дəу əйел. Тұрсынай сасқалақтап қалды, жан-жағына қарап, «Былай, толық», – деп денесіне көлем қосып көрсетті.

	–Марат Жангалиевич қой, – деп көзі күлімдеп, – Қазір, –деген дəу əйел ішке қарай маймаңдап жүгіре жөнелді.

	–Əкесінің атын қайдан білейін, – деп күлді Тұрсынай өзінің қылығына ұялып.

	Арғы жақтан мойыны денесімен бірдей болып кеткен еркек шықты. Бізді көре салып:

	–Ой, Томка қайдан жүрсің? – деп жылы қарсы алды.

	–Сізді іздеп келдім, – деп Тұрсынай қарсы жүріп қолын алды.

	–Кабинетке жүр, – деді де бізді жұмыс бөлмесіне алып келді. Өзі орынтағына отырды. Біз қарсысына екі орындыққа жайғастық.

	–Ал, үйдегілер қалай? Не шаруамен жүрсің? – деп жақын тартып сұрады. Ішімнен қуанып қалдым үлкен кісінің үй-ішін сұрағанына.

	–Бəрі аман, мен сізге мына бір туысымды алып келіп едім, – деп Тұрсынай маған қарады.

	–Мен танымайтын қандай туыс? – деп күлді, көзі жымсиып.

	–Апамның Лебяжідегі төркінінен. Анасы ерте қайтыс болып жетімдіктен ешкіммен араласпай өсті. Мектеп бітіргелі бері жұмыссыз. Соны жаныңызға алсаңыз... – деп маған қамқорсып жатыр.

	–Білімің қандай? – деп енді ол кісі маған назар аударды.

	–Орта, – дедім.

	–Сені қандай жұмысқа алсам екен? – деп терезеден сыртқа қарады. Мен болсам оның əрбір қимылын аңдып отырмын.

	–Ыдыс жуса да, əйтеуір жұмыс болсын, үйренеді ғой, – деп Тұрсынай қоймайды, мақсаты мені бір жерге орналастыру болып. Ана кісі ыңыранып əлі отыр, екі көзі сыртта. Бірдеңені бақылап отыр ма, бердеңе ойлағандағы маңыздана қалатын əдеті ме, ұқпадым. Бір кезде барып:

	–Айтпақшы, бұл қыз қайда тұрады? – деді. Біз екеуміз де не дерімізді білмедік, себебі «қайда тұрамын» дегенді мен де ойламаппын. Тұрсынай ересек əйел емес пе, тез есін жиып:



	–Менің бір таныс қыздарыммен пəтер жалдайды, – деп жауап бере қойды. Ана кісі енді маған бұрылып ұза-а-а-қ, тесіле қарады. Мен ұялғанымнан денем қызып, жерге кіріп кете сақтадым. Мен түгіл Тұрсынай да қысылып барады арсыздау қараған туысынан. Мен енді болмаса қашып шығайын деп тұрғанда барып:

	–Тастап кет, бірдеңе етермін, – деді, мені бір сатуға берген тауар сияқты қарап.

	–Жұмыс тауып бересіз бе? – деп нақтылап сұрады Тұрсынай, мен туралы мойнына міндеттеме алған адамдай дауыспен.

	–Ертең таңертең келсін. Қарастырамын. Сен үйіңе қайтатын шығарсың?

	–Иə, қайтам ғой, балаларды көршіге қалдырып келдім, осы қыз үшін, – деді Тұрсынай. Мен жəй ғана бір танысымның осынша адамгершілігіне риза болғаным сондай, осыдан жұмысқа алса ұятқа қалдырмайтындай істермін деп ойлап та қойдым.

	–Ал, жақсы. Оралға сəлем айт. Сен ертең кел қарындасым, – деді ағамыз. «Орал», – дегені Тұрсынайдың күйеуі екен. Асханадан шыққаннан Тұрсынай менің туған апам сияқты маған біраз қалада жүріп-тұрғанды үйреткенше аялдамаға жеттік. Автобусқа міндік. «Қайда барамыз?», – деп сұрауға ұялдым, өзімнің баратын жерім жоқ, қайда апарса да маған бəрібір еді. Бір кезде барып:

	–Қазір менің кенже сіңлімнің пəтеріне барамыз, осында техникумда оқиды. Соның жанында тұра тұрып кейінірек ақша тапқан соң өзің пəтер жалдайсың, – деп мені қала шетіндегі жатаған бір үйге əкелді. «Пəтер жалдау» дегенді ұғамын ба, əйтеуір еріп келемін, далада қалмайтын болғаныма қуанып.

	«Толғанай» екен Тұрсынайдың сіңлісінің аты. Ол да апайы сияқты ақкөңіл болып шықты. Төбесі аласа бөлмеде үш төсек, бір үстел, қабырғаға ілінген кітап салғыш сөрелер тұр. Үстелдің жанындағы орындыққа отырған соң Тұрсынай жағдайды айтып сіңлісіне түсіндірді. Ол:

	–Мына бір төсекке жатып жүрген қыз ауылына кетті, соның орнына жата тұрсын, кейінгісін көрерміз, алдымен жұмысқа тұрып алсын, – деді үлкен кісіге ұқсап.

	Өзі менен бір-ақ жас үлкен. Есеп-қисап техникумында оқиды екен.

	–Менің апам «жетімнің маңдайынан сипаған жеті пейіштің есігін ашады», «əкесіз жетім – мас жетім, анасыз жетім – тас жетім», – деп отыратын, өйткені өзі анасыз өсіп, соғыс жылдары көрмегені жоқ болатын, сол үшін саған жаным қалмай жүргенім, – деді Тұрсынайды ауылына кететін автобусқа шығарып тұрғанымда.

	Шіркін-ай, ана тəрбиесі деген қандай, өзінің төрт баласын біреуге тастап шала таныс бір жетім үшін осынша жерге келіп, мені жұмысқа тұрғызып, жататын жеріме дейін ойластырып кетіп бара жатқан Тұрсынайды туған əпкемдей көріп, құшақтап сүйіп, қимай қол бұлғап тұрдым.

	Түнімен алаңдап, ұйқым шала болып ертесі сегізден қалмай асханаға келдім. Соным дұрыс болған екен, олар жұмысты өте ерте бастайды екен. Марат ағамды тез тауып алдым, өзімді көре сала:

	–Ой, сұлу қыз, өзің айтқан уақытта келеді екенсің, – деп қуана қарсы алды. Мен бұрын кім «сұлу» деген дейсің, мына сөзінен шошып қалдым.

	–Сəлеметсіз бе?! – деп қорыққанымнан əрең амандастым.

	–Немене есікте тұрсың, кір бері, – деп бұйырды.

	–Бүгіннен бастап аспазға көмекші боласың, кешке қарай асхананы жууға көмектесесің, – деді де есіктің алдынан өтіп бара жатқан біреуге «Шолпан кіріп кетші», – деп айқайлады.

	Былқ-сылқ еткен «нағыз сұлу» кіріп келді.

	–Мына қызды апарып Дəмеліге қос, көмекші болсын, кешке қарай жиыстыруға да көмектеседі, – деп тапсырды.

	Шолпан деген кадр бастығы болып шықты.



	–Құжаттарың бар ма? – деді көзін төңкеріп, мені кісі деп тұрған жоқ.

	–Жеке куəлік, аттестат...

	–Еңбек кітапшаң ше?

	–Əлі жұмыс істеп көрмедім...

	–Марат Жангалич, еңбек кітапшасын ашамыз ба? – деп еркелей қарады.

	–Нені болса да алдымен бізден көрсін, бетін біз ашайық, – деп еді, əлгі сылқым:

	–Сіз де айтқышсыз-ай, – деп, сылқ-сылқ күліп, бөксесін былқылдатып шығып кетті.

	–Осымен бар, жұмысың басталды, – деді маған асхана басшысы. Мыналардың сөз саптасы, қылықтары бірден ұнамады, ұнамағанда қайтпекпін, басқа амалым жоқ.

	«Дəмелі» деген аспаз болып шықты. Өзі сондай ақжарқын адам. Мені нұсқап:

	–Жақсы болды ғой, маған көмекші келді, – деп əркімге айтып күні бойы қуанды, тап бір туысын тауып алғандай. Картоп, пияз аршып, көкөністерді турасып, кетерде қазандықтар мен пештерді жуысып жүрдім. Жұмыс орнымнан басқа жаққа бармаймын, кеште тура үйге тартамын. Жарты айдай істеп жүргенімде сыртта Марат Жангалиевичке кездесіп қалдым.

	–Сұлу қыз, қалың қалай, көрінбейсің ғой? – деді көзі жымсиып.

	–Жақсы, жұмыстамын.

	–Жұмысың ұнай ма?

	–Жаман емес, – деппін масқара болғанда.

	–Жұмыстың жаманы бола ма, «есектің артын жу да мал тап» деген. Үйреніп алсаң кейін Дəмелі сияқты аспаз боласың. Бірақ ондай болу үшін, сондай дəу қатын болу керек. Сен шырпыдай екенсің, – деп білегімнен ұстай алғаны. Ыршып түстім.

	–Ойбай, асауын қара! – деп ырсылдап күлді. Үндемей төмен қарап тұрмын. Сөйтіп тұрғанда Шолпан келіп қалғаны:

	–Марат Жангалич, жас қыздарды айналдырып тұрсыз ба? – деп көзін төңкеріп қылымси күлді.

	–Жас қыздардың білегі сенікіндей қайдан болсын, шырпы сияқты, – деп оны құшақтай алды. Анау былқ-сылқ етті де қалды, көзін қиылдырып:

	–Жүрегі де біздікіндей е-м-е-е-с, – деп əндетті.

	Марат анандай сылқым əйел тұрғанда мені қайтсін, ұмытып, əукесі салбырап соның соңынан кетіп бара жатқанда мен аялдамаға қарай қаша жөнелдім. Жүрегім тарсылдаған қалпымда тоқтап тұрған автобусқа міндім. Біразға дейін қорқып, əрең басылдым.

	Бір күні асханадағылар: «Бізге Марат Жангалич келеді екен», – деп абыр да сабыр бола қалды. Бəріміз аяғымыздан тозып, зырлап жүрміз. Ыдыс-аяқ түгілі қабырғаға дейін қырып жудық. Бір бөлмеге дастарқан жайылды. Оның үстін Дəмелі мен бұрын көрмеген дəмдермен толтырды. Ол Кеңес одағының заманы ғой, басшы біткен жүз грамдатып жүретін. Сондықтан үстел шетіне арақ-шараптың да мен білмейтін түрлері самсатып қойылды. Бөксесі былқылдап Шолпан кемінде бес рет келіп үстелдің қалай жасалғанын тексеріп кетті.

	Бастық бейне асхананы тексеруге емес, той дастарқанына отыруға келетіндей. Халық аяғы саябырсыған сəтте кешке қарай асханаға бастығымыз келді-ау. Алдымен қасында Шолпан бастаған үш-төрт адамы бар басекең асхананың залынан бастап, барлық бөлмелерін шарлап шықты. Біздің

	«кухня», – деп аталатын бөлімімізге де келді. Топты адам есіктен кіргенде мен бірдеңе жуып жатқанмын, басымды көтеріп амандастым. Бастығына жағынып жүрген топ мені қайтсын, менсінбей қарап өтіп бара жатыр еді, бастық өзі қайта бұрылып қарап:



	–Ə, Гүлжанка, қалайсың? – деп жаныма келіп иегімнен көтеріп көзіме бітік көзімен жымсиып қарады. Май басқан бет тақалып келгенде зəрем ұшты. Даусым дірілдеп:

	–Жақсы, – дедім. Маған бастықтың көңіл бөлгені Шолпанға ұнамай қалды, маған жақындап келіп, бөксесімен қаға:

	–Марат Жан-гал-ич, – деп əндете, – Анау бөлмеде Сізді керемет дастарқан күтіп тұр, – деп алдына түсе жөнелді.

	Мен байғұс сасқан үйрек артымен жүзеді дегендей артыма қарай шегініп, келесі есікке кіріп кеттім. Ұяттан өртеніп барам əрі «Шолпан енді мені жұмыстан қуып жіберетін шығар», – деп қорқып та барамын. Сөйтіп аяққа оралып жүргенімде Шолпан бізге қайта айналып кірді де:

	–Сен қыздың көлеңкеңді көрмейтін болайын! – деп тістеніп шығып кетті. Дəмелі жағдайды түсіне қойды:

	–Сен бастықты танушы ма едің? – деді мүсіркей қарап.

	–Мені апайым сол кісіге əкеп таныстырып кеткен, – дедім.

	–Ана жүрген жеріне шөп шықпайтын бəленің көзінше бастықтан аулақ жүр. Оны ол иемденіп алған, – деп сыбырлады.

	Өзі бес биенің сабасындай, мінезі салмақты Дəмелінің аузынан сөз шықпаушы едім, мына сөзі Шолпаннан біраз қорлық көрген адамның шағымындай естілді. Үндемедім, не дейін, мен сол қабан сияқты бастығына көрінейін деп жүр дей ма екен. Соның жымсиған көзін, майлы бетін көрсем жүрегім айниды. Пиғылы да дұрыс емес екенін бала да болсам ішім сезетін.

	Бастық жанындағылармен біраз улап-шулап отырды. Шолпанның сылқылдаған арсыз күлкісі «Жан-гал-ич, Жангал-ич», – деген жағымпаз үні бізге естіліп тұрды. Өмірімде мұндай отырыс болатынын, біздер сияқты құлдары басшылары көңілін көтеріп болғанша күтіп отыратынды бірінші рет көруім. Олар түннің ортасына қарай бөлмеден шығып жатты, мен көздеріне түспеуге тырысып түпкірге қарай қаштым. «Анау қайда?», – деді бір кезде Шолпан есіктен қарап Дəмеліге. «Кім?», – деді ол екеумізден басқа ешкім жоқ, мені сұрап тұрғанын білсе-дағы. «Сенің көмекшің». «Осында еді ғой, Гуля, а Гуля», – деп айқайлаған Дəмеліге көрші бөлмеден шыға келдім. Мені көрген Шолпан:

	–Ей, сен біздің артымызды жинап болып барып кетесің, – деп ұзын тырнақты быртиған саусағын безеді. Үндемей солар отырған бөлмедегі дастарқанды жинайын деп кетіп бара жатыр едім, шалғышымнан тартып:

	–Қайда, қайда... Марат Жангалич шыққан соң барасың,

	–деп плитаға қарай итеріп жіберді. Абырой болғанда тамақтар түсіріліп, от өшіріліп тұрған. Мына қорлықтан қысылып, көзімнен жас бұрқ етті. «Керек еді маған сол қабан» – деп ішімнен бір бұрқ еттім де артқа шегіндім. Мені бір нұқып жеңіске жеткендей болып масайрап Шолпан кетіп бара жатты: «Жан-гал-ич, Жан-гал-ич», – деп айқайлап. Жаныма Дəмелі келді.

	–Қызым, оның сөзін көңіліңе алма, кетіп бара жатып боғын саған жиғызып қоймақшы ғой. Осындай байсыз бала тапқан қатындардың заманы болды. Оларды «мать-одиночка» деп əспеттеп, пəтерді алдымен осыларға береді, ол ұятсыздар бастықтарынан бала табады, – деп ақтарылып алды. Кейін білдім, үш баламен пəтер жалдап жүрген, бес жылдық тəжірибесі бар Дəмелінің отбасына бермей, «Павлодарстройға» келген пəтерді жарты жыл істеген Шолпан алыпты. Шолпан мен бастығының артын жиыстырып Дəмелі екеуміз түннің бір уағында қайттық. Біздің жаққа баратын көлік қатынасы тоқтап қалыпты. Жұмысқа жақындау жердегі Дəмелінің пəтеріне жаяулап-жалпылап жеттік-ау. Келе ұйқыға кеттік, ертесі демалыс болатын сағат онға қарай бір-ақ ояндық. Бізбен бірге балапандарға ұқсап Дəмелінің үш баласы да шүпірлеп оянды. Оразамды ашқан соң, мен «Толғанай іздеп қалар», – деп үйге асықтым. Келсем шынында Толғанайдың көзі бақырайып мені күтіп отыр.



	Дəмелінің жанында жанға көрінбеуге тырысып жұмысымды істеп жүре бердім. Бір жолы үйге – əкем мен бауырларыма барып та келдім.

	Айлығымды жинап інілеріме «Романтик» деген магнитофон апарып бердім. Жеңіл-желпі киімдер де алдым. Олардың қуанғанын көрсеңіз ғой. Əкем де мені айналыптолғана береді, сағынып қалыпты. Үйдің жағдайын айтпайақ қояйын. Əйелдің қолы тимеген кір киімдер, ыдыс-аяқтар баттасып кетіпті. Балалар мен əкемнің үсті сауыс-сауыс. Есіктен кіргеннен екі күн кеткенше тек жуып-тазалаумен болдым.

	Көптен сорпа-сусын ішпеген балалардың іші қатып қалыпты. Мені айналып шықпайды. Олардың жағдайын көріп əрең кері қайттым. Жұмысқа келгенде сырымды Дəмелі апайға айтып едім,





–Əй балам-ай, əйелсіз үй – үй ме, əкеңе үйлен демейсің бе, сен ерте ме, кеш пе күйеуге тиіп кетесің, сонда ана балақандар қайтеді, – деп ой салды. Келесі бар барғанда əкеме сол ойды айтып кетті. Менің сөзімді тыңдап отырған əкем:

	–Маған мамаң өлгелі бері туыстар үйлен деп келеді, жақсы əйел келсе жақсы, қайырымсыз біреу келсе қайтеміз?! Осы бостандыққа жете алмай қаламыз ғой. Жарайды, сен айтқан соң ойланайын, – деп қалды.



	2



	Жаңа жыл жақындаған сайын біздің асханадағылар кеш өткізуге əзірлене бастады. Ортаға айлығымыздан ақша жинадық. Əйелдер жағы көйлек сатып алып əуре. Тіпті ештеңеге елп етпейтін Дəмелі:

	–Гүлжан мен кеше демалыста орталық универмагтан көйлек сатып алдым. Шолпан айтты Мəкеңнен бастап бəріміз бірге ресторанда жаңа жылды қарсы алады екенбіз, – деп желігіп жүрді.



	Мен де жұрттан қалмай Толғанаймен ақылдасып өмірімдегі ең алғашқы сəнді көйлегімді алдым. «Соғыс жəне бейбітшілік» деген кітаптағы тұңғыш балға баратын Наташа Ростоваға сияқты əзірліктемін. Кешке баратын күні шашымды бөлмедегі қыздар бұйралап, сəндеп берді.

	Өмірімдегі алғашқы жаңа жыл кешіне Дəмеліге еріп келдім.

	Өзім қатарлы жұмыста дос қызым да жоқ еді. Досым да, сырласым да, қамқорым да – қырықтағы Дəмелі апайым.

	Ресторан дегенді кім көрген, есіктен кіргеннен жан-жағы айналы залға кіріп келгенде көзім шағылысып кетті. Сырт киімімізді шешіп дастарқан жасалған залға өтерде Дəмелі маған қарап:

	–Гүлжан күнде жанымда жүргенде байқамаппын, сен сондай сүйкімді қыз екенсің ғой, айнаға қарашы, – деді.

	Өзім де тура қарауға ұялып, көз қиығымды салып тұрғанмын. Енді екеуміз бір-біріміздің үстімізді жөндеп мəзбіз. Мен де апайдың көйлегін мақтап қойдым. Сөйтіп тұрғанда жұрт көбейе бастады. Олар беттеріне маска киіп алыпты. Бір кезде үлде мен бүлдеге оранып, əлем-жəлем боянып Шолпан келді. Жігіттер жабылып сырт киімін шешіп қызмет жасап, жағынып жатыр. Біз шеттеу тұрғанбыз. Сонда да мені байқап қалды, құдды күндесімдей:

	–Ба, Золушка, сен де келдің бе, Дəмелі, сен өгей шешеден аумайсың! – деп бізді мұқатып үлкен залға өтіп кетті.

	–Өзі дəу сары асқабаққа ұқсайды, – деп менің жасып қалғанымды байқаған Дəмелі күлдірді.

	Бəрімізді үлкен залға шақырды. Онда ортаға үлкен шыршаны жасандырып қойыпты. Маңайы атшаптырым бос, биге қалдырса керек. Бір жағында ұзын үстел тағамнан майысып тұр. Музыканы бар дауысымен айқайлатып қойған.

	Жұрт түгел жиналғанда бар жақсыны киіп, көзіне қара көзілдірік тағып, жанына шабармандарын ерткен Марат Жанғалиұлы кірді.



	Шапалақ жауып кетті. Менің өмірімде алғаш рет шапалақ соғуым, алақанды қалай ұстауды да білмеймін, ұялып қолымды төмендеу ұстап бір-біріне жақындаттым арасын ашып ұрайын десем қысылғаннан қолдарым ашылмайды.

	Музыка үні бəсеңдеп бастығымыз жалынды сөздермен бəрімізді келе жатқан жаңа жылмен құттықтады. Жанында жалтырлаған матадан көйлек киген, көзіне көзілдірік маска таққан Шолпан тұрған жұлдыздай жарқырап:

	–Аққайнар атылсын! – деп шаңқ етті.

	Сол-ақ екен, бір жігіт қолындағы аққайнарын аспанға атып:

	–Жолдастар дастарқанға жайғасыңыздар! – деп жар салды.

	Мұндайды көрмеген маған бəрі таңсық. Дəмелінің қолынан ұстай алдым, ол қолымды қысып дастарқанға бастады. Жапырлаған жұртпен бірге біз де қатарласа отыра қалдық. Жаңағы аққайнар атқан жігіттер алдымен басшылардан бастап, аққайнардың тағы екі-үшеуін атып, оны жағалай құйып шықты. Біреулер тамаққа кірісіпті.

	Бір кезде Шолпан шаңқылдаған даусымен:

	–Марат Жангаличтің асыл сөздері үшін! – деп бокалын аспандата көтеріп, жан-жағына қарады қарап еді, жұрт жапатармағай бокалдарын қолына ұстады.

	Бастықтың мейманасы тасып бокалын жан-жағындағылармен жүріп соғыстыра бастады. Тіпті, маған дейін келді. Мені көріп қуанып кетті:

	–Гүлжан, қалайсың? – деп күлді. Мен де күлімсіреп:

	–Рақмет, жақсы аға, – дедім.

	–Өзің қалаға келіп құлпырып кетіпсің ғой, – деп тиісе кетті.

	Мен не дейін, төмен қарап күлдім. Ол жақындап келіп құлағыма сыбырлады:

	–Күлкің қандай əдемі, – деп, ып-ыстық демі құлағымды күйдіріп барады. Сол сəтте əдеттегідей:

	–Марат Жангалич! – деп бірдеңеден құр қалғандай, алқынып Шолпан жетіп келді, бастығының маған сөйлеп тұрғанын байқап қалса керек. Ала көзімен маған ата қарап, бастығын қолтығынан алып ары бұрылды.

	Мен маңайымдағылардан ұялып барам.

	«Қараптан-қарап Шолпан екеуміз бастық үшін бəсекелес бола қалғанымызға таңым бар. Марат Жанғалиұлы менен жиырма жастай үлкен, əкемдей адам. Тіпті менің əкемді осылай киіндіріп қойса екеуі жасты да шығар. Ол байқұс ауылда құрылыспен азып-тозып жүр ғой, тіпті жағдайын жасайтын əйелі де жоқ», – деп терең ойға кеттім. Соны байқаған Дəмелі:

	–Қызым, жесеңші, былай, – деп дастарқанда тұрған тағамдардың маған таныс емес – икра, қызыл балық сияқтыларды жақындатты.

	Дəмелі апайымның жанында маңайдағы қызыққа аузым ашылып қарап отыр едім бір жігіт келіп биге шақырды. Мойнына галстук таққан, мұнтаздай киінген, əдепті жігіт. Бір қолын артына ұстап, екінші қолын созып тұр. «Енді қайттім, қолынын ұстап билейін бе, не істейін», – деп есім шыққаннан бетіне қарап күле беріппін. Ол болса кəдімгідей қиылып тұр. Дəмелі «барсаңшы» дегендей түртті. Ойымды жиып, қолымды создым.

	Ол мені қағып алып кеткендей, екеуміз ұшып ала жөнелдік.

	Өмірімде вальс айналмақ түгіл жəй би билеп көріппін бе! Соңғы сыныптарда жүргенде қыздар бас қосқан бір отырыста топталып билегенбіз. Сонда басқалар сияқты ортаға шығып едім, сəнім келмеді. Керемет секіріп билей алмағанымнан ұялып, диваннан тұрмай қойғанмын. Біздің қыздар вальске мыналар сияқты айналып билей алмайды. Əйтеуір бір селкілдеу ғана. Өздері соған мəз, қызықтап қарап отырған мен де мəз болатынбыз.

	Құдай-ау, мен шынымен шыркөбелек айналып, мынандай келісті жігітпен билеп жүрмін бе?! Шынымен Гүлжан ба анау айнада билеп жүрген. Аяғым неге жерге тимейді, мені қандай керемет мынау ақ сарайдың ішінде көтеріп жүрген. Əсем безендірілген шырша да менімен бірге айналып, жарқыраған, жалтыраған ойыншықтары шашу болып шашылып жатқандай. Маңайымдағы маска кигендердің бірде-біреуі көзіме анық көрінбейді. Денем жанып бара жатқандай.

	–Есіміңіз кім? – деген жігіттің даусын еміс-еміс естідім.

	–Гүл-жан... – деп бөліп-бөліп айтқаным есімде.

	Оның аузы атын айтты ма, əйтеуір жыбырлады. Биден мас болып жүрген мен естімедім. Көйлегімнің түсі қызғылтым еді, қабырғадағы айнадан байқадым, бетім де көйлегіме ұқсап қызарып, албырап кетіпті.

	Жігіт тағы бірдеңе деді. Түсінбедім. Мен жауап бермегеннен кейін жігіт қайта ештеңе сұрамады. Бір уақытта менің өмірімдегі тұңғыш вальс те аяқталды. Би біткенде ұққаным, манадан бері мені ана жігіт қолтығымнан көтеріп алып ұшырып жүріпті ғой...

	Би бітті, жігіт мені əдемілеп ұзатып салды. Дəмелінің жанына келіп тұрғаным сол еді, сап етіп Шолпан жетіп келді де:

	–Золушка, сағат он екі болды, қайт үйіңе, өгей шешең өлтіреді, – деді.

	–Шолпан, қойсаңшы, шырағым, – деген Дəмеліге:

	–Ойбой, қорғаушысының мықтысын-ай, қорқам...қорқам... – деп басын шайқап күлді де бөксесі былқылдап ары кетті. Дəмелі енді маған қарап:

	–Золушкам менің, күймеміз ана асқабаққа айналып кетпей тұрғанда үйге жетіп алайық, – деп күлді.

	Сыртта күйеуі келіп күтіп тұр еді. Киімімізді алып жатқанда манағы би билеген жігіт кездесіп қалды. Енді шындап қарасам, ұзын бойлы, келісті екен.

	–Кетіп барасыздар ма, неге асықтыңыздар? – деді.

	–Ағай келіп тұр əкетуге, – деп едім,

	–Гүлжан, қайсы бөлімдесің? – деп сұрады.

	–Асханада...– деп үлгергенімше, Дəмелі асықтырып, сырт киімімді қолыма ұстатты. Жігіт менің қолымнан қағып алып, жеңін ыңғайлап маған кигізіп жіберді. Тағы айтты дейсіз-ау, өмірімде тұңғыш рет маған біреу құрметпен сырт киім кигізді. Еркек түгіл, əйел адам қамқорсып бұлай киіндірген емес. Бұл жігіт маған «Күң қыз – Күн қыз» ертегісіндегі ақ боз атты ханзадаға ұқсап кетті. Содан жігіт қыздың қайдан келгенін емес, керісінше, қыз жігіттің қайдан келгенін, тіпті атын да білмей, екеумізге де қатысы жоқ ақсарайда шала қоштасып кете бардық...



	3



	Жаңа жылдың үш күн демалысын пайдаланып, артыныптартынып ауылға келдім. Əкем өткендегі уəдесін орындап, ойланып отырғанын айтты.

	–Сен келгенде таныстырайын, – деп күтіп отыр едім, –деді қысыла-қысыла өз жаңалығын жеткізіп. Түсіне қойдым:

	–Папа, шынымен мені тыңдағаныңыз ба? – деп қуанып бетінен сүйіп алдым. Өсіп кеткен сақалынан бетім тітіркенді. Жейдесінің жағасының ортасында ырғайдай болған мойыны əкемнің қандай жүдеу екенін көрсетіп тұрғандай.

	Кешке қарай əкем жанына доптай домаланған, ашық-шашықтау көйлегі бар, жалбырлаған шашын резеңкемен желкесіне байлай салған жалқын сары əйелді ертіп келді. Көзі тұздай. Сыртта көрсең орыстың маржасы деп қаласың. Əкем байқұс жігітке ұқсап:

	–Жоғары шық, жоғары шық, – деп жалпылдап жатыр.

	Біздің үш ұл да үйде болатын. Мен бар, төрт адамның сегіз көзі қарағанда оңай ма, оның үстіне əкеміз өгей шеше алып келетінінен хабардармыз, ана əйел кірерін кіріп алып, табалдырықтан тапжылмай қойсын. Əкем қолынан сүйрегендей етіп, ортада тұрған үстелдің басындағы орындыққа отырғызды. Біз болсақ үндемей, əлі төрт жерден соған қадалып қалыптық. Неге екенін қайдам, ең болмаса, естияр мен

	«келіңіз» демеппін.

	–Балалар, сендерге не болды, амандассаңдаршы кісіге, –деді бір кезде əкем.

	Əрқайсымыз сəлемдескен ниет білдіріп, ауыз жыбырлаттық. Құдай-ау, маған не жоқ, ең болмаса: «Сəлеметсіз бе, тəте», – деп ашық-жарқындық танытпадым ба. Өзім емес пе едім, əкеме үйлен деген, енді келіп анамды осы əйел өлтіргендей, інілеріме қосылып, тымырайып алдым.

	–Қане, үстелге жақындаңдар, танысайық, – деді мына суықтықтан шошыған əкем.

	Біз жан-жақтан жыбырлап келіп, бір-бір орындық алып отыра бастадық. Бəріміз жайғасқанда əкем:

	–Балалар, бұл тəтелерің – Априза болады – деп таныстырып келе жатыр еді, ана əйел жұлып алғандай:

	–Аф-ри-за, – деп түзетті.

	Бала болсам да байқадым, өзі жұлынып тұр, оны не біздің осынша жұпыны тіршілігіміз шошытып тұр, не балалардың үдірейісе үрейлене қарасы шошытып тұр, əкемнің сауатсыздығы да ұнап тұрған жоқ.

	–Иə! – деді де қойды əкем.

	Қайталап əдемілеп «Аф-ри-за» – деп айта алмай қалды, сауаты шамалы адам ғой, мынандай əсем есімді мəнерімен қайталай алмаған шығар. Не болмаса, əйелдің атын жұлынып қайталағанынан қысылып қалды ма. Сол жағдайын байқаған мен, енді ес жинағандай:

	–Гүлжан! – деп дауысымды шығара атымды айттым. Маған іле-шала ұлдар да:

	–Бақыт!

	–Талғат!

	–Қуаныш! – деп саңқылдады.

	–Міне, енді жарайсыңдар! – деп əкетайымыз қуанып қалды. Əйел үндемеді. Тек əрқайсымызға көз тоқтата қарағанын байқап қалдым.

	Мен асханадан үйреніп келгенімдей, палау жасап едім, ет пен сəбіз қосқан күріш ботқа болып шығыпты. Анамыздың орнына келген анамызбен алғашқы күнгі танысу дастарқанына сол бұйырыпты. Əкем менің жасаған тамағымды:

	–Біздің Гүлжанның палауы өте бауырмал, менің балаларым сияқты, – деп мақтап бізді күлдіріп, жабысып қалған күріштен аузына салды.

	Африза тəтеміз еуропалықтарша тік отырып, шұқып жеген болды. Мен шəй құйдым. Бəріміз жабылып кешкі тамақты жеп болған соң, ыдыстарды жиыстырып жууға кірістім. Күндегі əдетімен екі інім көмектесті.

	Африза тəтеміз əкем екеуі біздің ескі сурет альбомдарын қарап отырды. Екеуі түнде түпкі бөлмеге кіріп кетті. Олардың баяғыда мамам жатқан төсекке жатып жатқандарын сезіп отырдым. Өзім үйлен десем де ішімді бір қызғаныш тырнап өтті. Бауырларым жерге төсек салып қатарласып жатты. Əкемнің бұрышы бос тұрды. Мен өз төсегімде жатырмын.

	Ертесі, арғы күні үйді жуып-тазалау, төсек орында қағыпсілку сияқты тірлікпен жалғыз айналысып жүрдім. Африза тəтеміз жаңа түскен келін сияқты, түпкі бөлмеден шықпайды. Əкем де сырттағы кейбір шаруаларын істеп келеді де сол бөлмеге кіріп кетеді. Бұрын ұлдарға тапсырма бөліп беріп, маңайымда жүріп тірлікті бəріміз бірге атқарушы едік. Ұлдардың үшеуі үш жаққа кеткен. Бітпейтін үй тіршілігінен шаршағаннан жыным келді, «Əйелді осы үйге ие болады деп əкелді емес пе, маған қонаққа келгендей. Ертең мен кеткенде қайтар екен?», – деп ойлап қоямын. Тамақты да мен пісірдім. Ыдыс-аяқтың қайда екенін, ненің не екенін айтып қояйын ас үйге келе ме деп түпкі бөлмеге қарап-қарап қоямын. Тек ас əзір болғанда əкем шықты. Менің кешкі асты əзірлеп қойғанымды көріп, қуанып:



	–Ой, менің қызым асханадан бəрін үйреніп келіпті, Априза, тамаққа отырайық, – деп түпкі бөлменің есігін ашып, оны шақырғаны жыныма тиді.

	–Папа, балалар жоқ күні бойы, соларды тауып алсаңызшы, – деп ана əйелді алдымен шақырғанын жақтырмағанымды білдірдім.

	–Олар қайда?

	–Білмеймін, сіз қарамаған соң, кетті бетімен, – деп ойымдағыны лақ еткіздім.

	Бір кезде үстінде қызылала халаты бар, басына қатарлап шаш бұйралағыш орнатқан Африза тəтеміз шықты сарайынан. Əкеммен де, балалармен де ісі жоқ, үстелдің шетіне жайғасты. Тамақ салып берсем жей бергісі бар. Өзімше жаным ашып:

	–Мен, ертең қалаға қайтамын, сондықтан үйдің тірлігін түсіндіріп қояйын деп едім, – дедім, ертең мен кеткенде қайтеді деген оймен.

	–Маған дейін де бұл үйдің тірлігі істелген, солай жалғаса береді, не түсіндіретіні бар, – деп маған бақырайып қарады, айрандай көзін ежірейтіп.

	–Онда еркектердің қолы еді, енді əйел келді дегендей... –деп мен де ойымды жасырмадым.

	–Немене ол əйел үй қызыметкері болып келіп пе? – деп шаңқ ете түскені. Шошып кеттім. Ішімнен: «Ойбай, мынау папам мен балаларға қарап жарытпас» деп бірден ойладым. Ойым тас жарды дегендей келесі келгенімде əкемнің жанары төменшік. Африза тəтеміз көрінбейді. Үй баяғыдан да ары шашылып, бықсып жатыр. Менің маңдайыма осы үйдің кір-қоңын жуу жазылған ғой, тағы кірісіп кеттім. Ұлдар өгей шешелерінің кетіп қалғанына қуанып жүр. Талғат маған оңашада:

	–Гуля, ол сондай салақ, түске дейін ұйықтайды, папаммен ұрсысады, – деп Африза тəтемізге мінездеме беріп, жағдайды ұқтырды. Байқұс əкемнің ол əйелмен дəм-тұзы жараспағанын сездім де, ұялтпау үшін ештеңе сұрамадым.

	Тек автобусқа шығарып салып тұрғанда əкем:

	–Балам-ау төрт баласы бар жесір еркекке қай бір жетіскен əйел кездесер деп едім. Қайта басымыздағы үйден қуып шықпағанына шүкір дейік, – деп қана жұқалап айтып, жағдайды түсіндерген болды.

	Əкемді аяғаннан тамағыма бірдеңе тіреліп қалғандай болып, көзім боталап автобусқа міндім.

	Содан ауыл мен қаланың екі ортасына шапқылап жүргенде қыс та шықты. Сегізінші наурызға мен де сол мерекені күтетін барлық қыз-келіншекке ұқсап іштей қатты əзірлікте жүрдім.

	Бір апта қалғанда сенбіге сұранып үйге кеткенмін, мен жоқта баяғы жаңа жылдық балда билеген, атын да білмейтін жігіт келіп кетіпті. Дəмелі төмендегіше баяндап берді:

	–Есіктің алдына шығып қалып едім, əлгі жігіт жан-жағына қарап тұр екен. Алдында «қайдан көрдім», – деп ойлап, содан сенімен билеген бала екені есіме түсіп жанына бардым. Амандасып, неге жүргенін сұрадым. Ол:

	–Осы ма асхана, осында Гүлжан деген қыз істей ма, соны іздеп келдім, – деп жөнін айтты.

	–Иə, менімен бірге істейді. Сені өткенде жаңа жылдық балда көргенім есімде, – дедім, қызбен биледің ғой деп ұялтпайын деген оймен.

	–Онда Гүлжанды шақырып жібересіз бе, – деді. Содан сенің елге кеткеніңді дүйсенбіге келетініңді айтып тұрғанмын, ана бəле жетіп келгені. «Бəле» дегені – Шолпан.

	–Дəмеш, не жоғалтып қойдың, – деп маған тиісе келді.

	–Ештеңе, мына балаға жөн айтып тұрмын, – деп едім, ана бəле енді балаға қарап:

	–Мақсат, сен не жоғалттың? – деп сылқ-сылқ күлді. Жігіт оның күлкісін ұнатпай:

	–Біреуді іздеп жүрмін, – деп кетейін деп бұрылып еді, анау қоя салушы ма еді, жабысып:

	–Білем, кімді іздеп жүргеніңді? – деп қоймай қойды. Бала тездетіп қашқандай болып кетіп қалды. Анау болма-

	ғанда саған бірдеңе айтар ма еді. Содан бір жеңіске жеткендей болып:

	–Қарай гөр, Золушка көзге түскішін, – деп тістеніп ана бəле өзіне кетті.

	–Сонымен ол жігіттің аты Мақсат екен, оны ана бəле жақсы таниды. Сенің қайда істейтініңді білді, тағы келер, – деп мені Дəмелі үміттендіріп қойды.

	«Ханзаданың аты – Мақсат. Оны Шолпан танығанына қарағанда, біздің жаңа жылдық балға келгеніне қарағанда – біздің салада жұмыс істейді», – деп жүрек түпкіріне түйіп қойдым. Мен де қыз емеспін бе, сол жігіт тағы іздеп келіп қалар деп елеңдеп жүрдім.

	Бір күні есік алдында жан-жағыма қарайлап тұр едім, Шолпан бұрыштан шыға келді. Қашып үлгермедім.

	–Немене, Золушка ана жігітті күтіп тұрсың ба? – деп қылымсыды.

	–Жəй...

	–Мақсат жоғары білімді прораб, саған оған теңесу қайда. Одан да өз жолыңды біл. Сенің жұмысыңды істеп беретін торғайларың да жоқ, – деп тиісіп, был-былқ басып кете барды.

	Дыбысым шықпай, көзіме жас толып есік сыртында қала бердім. Дəмеліге келіп болған жайды айтып едім, ол бұлқан-талқан болып ашуланды «Осы Шолпандікі не аңду сені, бастық-байы – Жангаличін қызғансын дейік, мына жас балада несі бар», – деп. Өзім де таң қаламын, мен сол Шолпанға не істеп қойдым деп.

	Содан кейін есіктің алдына шығуды қойдым. Шолпаннан шошыда ма, жоқ шындығында жоғары білімді прораб жігіт асханада картоп тазалайтын күң қызды менсінбеді ме жоғалып кетті.



	4



	Мерекеге жақындап қалғанда зал меңгерушісі асханадағыларды жинап алып жиылыс өткізді. Айтуынша əйелдер мерекесі құрметіне біздің құрылыс компаниясы қалалық үздік құрылысшы əйелдерге қаланың сыртында бір демалыс орнында кеш өткізіп береді. Соған біздің асханадағылар көшпелі дастарқан апарады екен. Ол отырысқа Шолпан келмеген, сондықтан қызмет жасаушылардың тізіміне мен де ілініп қалдым. Дəмелі апай қуанды:

	–Жақсы болды, екеуміз бірге баратын болдық, Шолпан болғанда ана Жангаличі жүретін жерге сені өлсе жібермес еді – деп. Мен де «елден қалмай жер көріп келем» деп қуандым.

	Белгіленген күні алдын ала əзірленген ас-ауқаттарымызды көлікке тиеп жолға шықтық. Біздің асханадан екі-үш-ақ адам, зал меңгерушісі маған жүрер алдында:

	–Сен даяшы болып көріп па едің? – деді.

	–Иə, өткенде кіші залдың қонақтарын күтіскемін, – дедім.

	–Онда жақсы болды, Бас даяшымен бірге қонақ күтесің, – деді де алыстау тұрған Дəмеліге:

	–Дəмеш, мына сұлуыңды бүгінше бере тұр, саған картоп аршығанға жүргізуші де жарайды, – деп күлді.

	Сонымен ең қəдірлі меймандарды күтетін ортаға түстім де кеттім. Қаладан алыс орманның ішінде үш қабатты əсем ғимаратта əйелдерге арналған кешке əзірлік жасап жаттық. Бірінші қабаттағы салтанат залын барынша əсемдеп, гүлмен безендеріп жатырмыз. Зал меңгерушісі маған да əдемі алжапқыш, басыма ақ қалпақ кигізіп қойды. «Қызға ұқсап боянып алсаңшы», – деген соң жұқа ғана боянып алдым.

	Салтанатты кешке келген əйелдер бірінен бірі əдемі, құрылысшылар-ау деп тіпті ойламайсыз. Қыздардан қалыспай көркемделген еркектер де келіп жатты.



	Залда зыр жүгіріп қызмет жасап жүріп, жалғыз танысым – Марат Жангалиевичті де көріп қалдым. Ол да мені байқап амандасқан белгі беріп, көзін қысып үлгерді. Жүрегім дір етіп, қорқып кеттім. Есіме жаңа жыл кешінде құлағымды күйдіре сөйлеп, əзіл айтқаны түсіп кетті. Тағы бірдеңе деп жүрер деген оймен аулақтау жүргенмін. Бір кезде біреу шашымнан тартып қалды, жалт қарадым. Марат Жангалиевич! Көре сап кухня жаққа қашып бара жатыр едім,

	–Гуля! Бер кел, қашпа! – деді. Қолыма ұстаған ыдысымды жанымдағы үстелге қоя салып жанына жақындадым.

	–Қалайсың?

	–Жақсы.

	–Жақсы деген жақсы екен. Банкеттен кейін менің бөлмеме шағын дастарқан жаясыңдар, оны Елена Алексеевнаға ескерткенмін. Сен қызмет көрсетесің, – деп тапсырма берді. Мерекелік кешке келген əйелдер билеп жатқанда зал меңгерушісі – Елена Алексеевна маған: «Екеуміз Марат Жангалиевичтің адамдарын күтеміз», – деп жоғарғы қабаттағы бір

	бөлмеге алып келді.

	Үлкен бөлме, ортада дастарқан жайлыған үстел. Жанында жұмсақ диван мен креслолар. Қабырғада ыдысқойғыш, ішінде небір əсем ыдыстар тізіліп көз тартады. Арғы жағында ашық есіктен жатын бөлме көрініп тұр. Шəйі мен жібектен қабаттап тіккен терезе перделердің əдемілігі-ай, мебельдері мен өмірімде көрмеген кереметтер. Жатын төсекке жапқан жапқышы да пердесі сияқты шəйі мен жібек араласқан, төгіліп тұр. Жерде қып-қызыл гүлдер төгілген қалы кілем. Аузым ашылып қарап тұр едім, Елена Алексеевна:

	–Гуля. Осылай тұрасың ба таңқалып, уақыт аз, іске кіріс, – деді.

	Өзі үлкен қораптан үстелге тағамдар шығара бастады.

	–Сен сервировка жаса! – деді. Өзінің қолы-қолына жұқпайды, біздің асханада маңғазданып, байпаңдай басып жүретін зал меңгерушісінің мына жылдамдығына да таңмын.



	Əп-сəтте жаңағы үлкен столы тағам мен əсем ыдыстарға толтырып, бір шетіне небір керемет шишалардағы сусындар мен ішімдіктерді тіздік.

	Бір кезде бұл бөлмеге басшылар болуы керек маңғаз еркектер мен көркем əйелдер кіре бастады. Біз қызмет көрсетіп, есіктің екі жағында тұрмыз. Бес еркек, төрт əйел болды. Тамақтың небір түрі желініп, ішімдіктің небір түрі ішіліп жатты. Шəй де тартылды. Мен төменгі залдағыдай емес, ашылып, жылдам қимылдай бастадым.

	Қонақтар қызып алып, дабырлап, əйелдер сылқылдай күлді. Аналар қосақталып жанындағы əйелдермен əзілдесе бастады, Марат Жангалиевич оларға құрмет көрсетіп, қызмет жасап отырды.

	Маған бұрылып қарап, «Гуля ананы əкел. Мынаны бүйт», – деп жылы дауыспен жұмсап қояды. Қонақтар сол екеуміздің үйімізге келгендей.

	Менің қызметіме риза болған зал меңгерушісі үстел үстін жинап жатқанда:

	–Өзімізге барған соң сені залға даяшылыққа шақыртып алам, – деп мені қуантып қойды.

	Түннің бір уағында:

	–Сіздерге бүгін демалып қайтуға бөлмелер əзірлеп қойдық, – деп бастығымыз қонақтарын шығарып салып жатты. Байқағаным, қонақтар, екі-екіден көрші бөлмелерге кіріп бара жатты. Біз дастарқанды жинастыра бастадық. Марат Жангалиевич түпкі бөлмеге кіріп кетіп есігін жауып алды.

	Елена Алексеевна бəрін жиыстырып болғаннан кейін, сол бөлменің есігін тырсылдатып:

	–Марат Жангалиевич, біз болдық, кетуге рұқсат па? – деп дыбыстады. Арғы жағынан жұмсақ халат киген бастығымыз шыға келді:

	–Лена, сендер қайда демалатындарыңды ойластырып па едіңдер?

	–Иə, Марат Жангалиевич, біз бірінші қабаттағы бөлмеде жатамыз, – деді.

	–Онда сен бара бер. Гуля менің қарындасым, соған айтатын бір мəселе бар, – дегені. Менің зəрем ұшты. Елена Алексеевна иығын қысты да:

	–Жақсы. Қайырылы түн! Гуля, біздікі 113 бөлме, – деп кете барды.

	Мен не істерімді білмей, шалғышымның жиегін тістеп есік алдында тұрып қалдым.

	–Гүлжан, былай шығып отыр! – деп диванды көрсетіп бұйырды бастығым. Аяғымды санап басып диванға жақындадым. Көз қиығыммен байқап тұрмын, ана кісі стол шетінде қалған ішімдіктің біреуін ашып, екі фужерге құйды. Қызыл шарап екен. Мен төмен қарап, отырмын. «Не айтар екен», – деген ойдамын. Əлгі екі фужерін қолына ұстап маған жақындады.

	–Жасың нешеде? – деді алдымен.

	–Он сегізге толамын.

	–Бой жетіп қалыпсың ғой. Мектепті қашан бітірдің?

	–Былтыр...

	–Содан бері оқуға түспедің бе?

	–Жоқ...

	–Қаласаң алдағы жазда түсірейін... Үндемедім.

	–Кел, сенің бүгінгі мерекең үшін алып қояйық! – деп маған фужерді ұсынды. Қолымды соза қоймағаннан кейін:

	–Ұстасаңшы, не əлі шарап ішіп көрмегенбісің? – деп сұрады.

	Фужерді алдым да басымды шайқадым.

	–Немене, тіліңді жұтып қойдың ба? Шешсеңші мына алжапқышыңды, – деп кеудемнен тартты.

	–Былай ашылып отырсаңшы, жігітпен сөйлесіп көрмедің бе?

	Үндемедім. «Жігіттің түрін, месқарын», – деп ойладым.



	–Гүлжан, мерекең құтты болсын! Биылғы мерекені біздің ортамызда қарсы алып жатырсың, жылда осылай бірге қарсы алайық. Сені оқытып, сүйеу болып, аға болып жүрейін, қарсы емессің бе? – деп қолымнан ұстады. Тартып алдым.

	–Ойбай, өзің тентексің ғой! – деп күлді. Күлкісі қандай сүйкімсіз, көзі жалпиған беттен көрінбей кетті. Сол күлген қалпымен есікке барды да ішінен кілттей салды.

	–Кілттемеңіз, менің кетуім керек, – дедім өзімше түсімді суытып.

	–Қайда кетесің, алтыным менің, сен үшін мен бүгін осында жалғыз келдім ғой, – деп жаныма жақындап келеді. Шегініп кеттім.

	–Сен əлі жастықпен мынандай əдемілікті қалай пайдалануды білмейсің ғой, – деп құшақтайын деп келеді. Ырс-ырс етіп бетін тақады,

	–Қандай тазасың, қандай пəксің. Қаланың қыздарында мұндай тазалық қалмады ғой, – деп құшақтай бергенде секіріп диванға шығып кеттім.

	–Асауым менің! – деп тағы құшағын жайғанда жан-жағыма қарап едім, стол үстінде асханалық пышақ жатыр екен. Соны алып қорқытып есікті аштырайын деген оймен столға қарай бұрылып жерге секіріп түстім де, асқан жылдамдықпен пышақты ала қойдым. Ол мұндайды күтпесе керек:

	–Гүлжан, қой, ақымақ болма, пышақ – суық қару, байқамасаң біреуміз жазым боламыз, – деп шошып қалды.

	–Ендеше, есікті ашып, мені шығарып жіберіңіз, – дедім. Қолым пышақтың ағаш сабына қатып қалған. Қатты тістеніп алғаным сондай сөздерді аузымды əрең ашып айтқанымды білем.

	–Мен саған не жамандық істедім, саған қамқор аға болайын дегеннен басқа, – деп мені алдай бастады. Бірақ есікті ашуға беттемеді.

	–Мына өмірде бір жақсылыққа жету үшін, бір сүйеніш керек, əне, Шолпандар сүйеніш болыңызшы деп маған жармасады. Лас пəлекеттер. Ал, мен саған өзім сүйеніш болайын деп ұсыныс жасап отырмын. Оқытам, қызметке тұрғызамын. Үй де аласың комбинаттан. Саған артық бола ма? – деп қайта жақындады, менің үндемегенімді пайдаланып.

	–Сен тек менікі болып жүрсең болды. Анда-санда құшағыма қысып тұрсам болды, – деп тағы құшақтамаққа ұмтылғанда диванды айналып терезеге секіріп шықтым. Ол қорбаңдап ұстаймын дегенше терезені ашып үлгердім.

	–Гүлжантай, қойсаңшы, алтыным. Мынау үшінші қабат ұшып кетесің, – деп жалынды.

	–Мені шығарып жібермесеңіз, ұшып өлемін! – деп сыртқа қарадым мойынымды бұрып. Көше шамдарынан маңай жарық еді. Далада əлі қар жатыр. Терезенің алдында əлдебір ағаш өсіп тұр. Сыртта жан баласы көрінбейді. Бəрі тойлап болып, құшақтасып-құшақтасып бөлмелерге тарап кеткендей.

	–Гүлжантай, қойсаңшы, алтыным, – деді тағы Марат Жангалиевич кəдімгі өз əйелін еркелетіп тұрғандай. – Кел, түсе ғой, бірден айтып шошытып жібердім бе, жəйлап түсіндірейін, – деп екі қолын созып баласын шақырғандай шақырды. Мен терезеде тепсініп тұрып:

	–Мені ұшып өлмесін десеңіз, Сіз есікті ашып, ана бөлмеге кіріп кетіңіз, мен шығып кетем! – деп шарт қойдым.

	–Сен əлі осы мүмкіндікті жіберіп алғаныңа өкінесің, ойлан бүгін жіберейін, егер ой түссе кабинетіме келерсің, – деп сөйлеп барып есікті ашты да, жатын бөлмеге кіріп кетті.

	Мен терезе алдынан тездетіп секіріп түстім де, есіктен атып шықтым. Есімді төменгі қабатқа түскенде бірақ жидым. Қолымда пышағым бар жалғыз өзім залдың ортасында тұрмын. Есіме сол қабаттағы дəретхана түсіп, сонда кіріп пышақты тастап, бетімді жудым. Реттеліп алып, 113 бөлмеге келдім. Есік ашық екен. Сырттың жарығынан бөлменің ішіндегілер анық көрінеді. Елена Алексеевнаның жанында бос тұрған төсек менікі шығар деп, шешінбей қисая кеттім.



	Бағанағы жағдайдан қорыққаннан ештеңе естімеген екенмін, басқа бөлмелерде біреулер əн салып, біреулер айқайлап күліп əлі у-шу болып жатыр. Таңға ұйқым қашып, көз ілмедім. «Мына жұмыстан кетуім керек, əйтпесе, ана бұқа маған ашына бол деп тыныштық бермейді», – деген ойға бекіндім. Ертесі қалаға қайттық. Сол келгеннен жұмысқа бармай қойдым. Дүйсенбіде Шолпанның кабинетіне барып жұмыстан кететінімді айтып, құжатымды сұрадым.

	–Немене, Золушка басқа сарай тауып алдың ба? – деп тиісті сал бөксе. Үндемей ала көзіммен қарап тұра бердім.

	–Ертең кел, бүгін сенің қарызың жоқ па анықтауым керек алдымен, – деді. Менің жұмыстан кететінімді естігенде Дəмелі:

	–Байқұс бала қайда бармақсың, жап-жақсы істеп жүрген жерден кетем деп, су шықты ма? – деп кейісін келіп. – Өмір бойы картоп аршып жүрем дедің бе, жазға қарай басқа жаққа ауысар едің. Шолпанның сөзіне мəн берме, – дейді мені тоқтатып. Оңаша бір сəтте өткендегі бастықтың «ұсынысын» айттым.

	–Сұмдық! Сені Шолпанмен салыстырып жүр ме, обал емес пе, əкесіндей адам сөйте ме, арсыз, – деп күйіп-пісті.

	Менің өзімен күндес болмай тез кететініме қуанды ма, ертесіне Шолпан өзі менің құжаттарымды алып кухняға келді.

	–Гуля, ақ жол саған, міне құжаттарың, – деп қолыма ұстатты. «Золушка», – демей қалыпты. Дəмеліні бетінен сүйіп, құшақтап қоштасып алғашқы жұмыс орнымнан «өз еркіммен» кете бардым...



	* * *



	Жұмыстан кеткенде қайда барам, жататын жерім баяғы Толғанайдың жанындағы төсек. Үйге келсем, ешкім жоқ. Содан жалғыздықта отырып, енді қайда барсам екен деп ойландым. Енді кім мені Тұрсынайға ұқсап есіркеп жұмысқа тұрғыза қойсын. Тағы қандай қорқаудың қолына түсіп қаламын деген қорқыныш та бар көңіл түпкірінде. «Анам болғанда осылай басым ауған жақта жүрер ма едім, мен де мектепте сабақты үлгеріп оқып, ең болмағанда техникумға түсіп оқып жүрер едім. Əкем мен үш жетімектің түрі анау, аштылытоқтылы. Кірден көздері ашылмай, не ыстық тамақ ішпей».

	«Жақын қарындасы əкеліп тапсырып кеткенде, нəпсісін тоқтата алмай мына кісінің істеп отырғаны мынау, басқа не істемейді. Зорлап та кететін шығар», – деп жылап та алдым. Ұйықтап кетіппін, тықырдан ояндым. Алакөлеңке үйдің ішіне Толғанай кіріп келеді. Басымды көтеріп отырдым.

	–Сен жұмыстан келіп қойғансың ба? – деп ол таңырқады.

	Мен күнде кештеу келуші едім.

	–Мен жұмыстан шығып келдім, – деп турасын айттым.

	–Неге? – деп шошып кетті.

	–Қыздар келгенше, саған жасырмай айтып берейін, туысың ғой, – дедім де алғаш танысқаннан бергі ағасының көз салып жүргенін айтып бердім.

	–Марат аға қандай ұятсыз, екі баласы, əдемі əйелі бар. Аты – Айғаным. Өзі осында дəу бастықтың қызы. Марат аға көп ағайынды, əкелері ерте өліп, қиындықпен өскен. Апамыздың немере інісі. Біздің үйде жүріп өскен. Тұрсынай сені əкеліп отырғаннан кейін саған тиіскені тіпті ұятсыздық екен. Кетіп қалғаның дұрыс болыпты, – деп мені аяп, шəй жасап, екеуміз отырып тамақтандық.

	–Енді баратын жерің де жоқ, осында тұра бер, жұмыс іздейік, – деп маған естиярлық танытты.

	Ертесі таңертең Дəмелі апай:

	–Əлгі Марат сенің жұмыстан кетіп қалғаныңды естіп мені шақырып алып, сені тауып, алып кел, қалаған жеріне жұмысқа тұрғызамын, – деп жіберді деп келіп тұр.

	–Мені таппадым де, ауылына қайтып кетіпті деп айт. Қалаған жеріме тұратындай, менің оқыған оқуым бар ма екен, оған ашына болып Шолпанға ұқсап жүре алмаймын, – деп қайтарып жібердім.

	Содан бастап күнде мектептерге, бала бақшаларға, ауруханаларға барып өзіме ыңғайлы жұмыс сұрап жүрдім. Ресторан мен кафелерден даяшылық шығатын көрінеді, бірақ оған жолағым жоқ. Тағы бір бастықтың көзіне түсіп қалып жүрсем деп қорықтым.

	Жер бетін қайырымсыз адамдар ғана жаулап алған жоқ қой, аяғымнан тозып жұмыс іздеп жүргенде бір балабақшадан күтушілік орын шықты. Меңгерушісі – Нағима Жүргеновна деген жүзі жылы, байыпты кісі екен. Өзіне бірден кіріп барып тілдескенмін. Менімен асықпай сұрастыра отырып сөйлесті де:

	–Саған күтушілікті дұрыс көріп отырмын. Арнайы білімің жоқ. Еден жуушылыққа тым жас екенсің. Сенен жақсы бала күтушісі шығады деп сеніп, жақында декреттік демалысқа кеткен бір қыздың орнына алайын, – деп бір тəрбиешіні шақырып алып, мені таныстырып, жұмысымды көрсет деп жіберді.

	Қаланың қақ ортасындағы балабақшаға орналасу маған сондай бақыт болып көрінді. Толғанайға рақметімді айтып, жұмысыма жақын жерден пəтер тауып алдым. Онда өзімізбен бірге істейтін тəрбиеші қыздармен тұратын болдым. Жатын орнымыздың қаржысы балабақшаның есебінен төленеді. Мен үшін ең негізгісі жатын орнымның тегін болғаны болды. Тамақты болса да балалармен бірге ішетінбіз.

	Маған 3–5 жастағы сəбилер тобы берілді. Жұмыс істеп емес, өзімнің бауырларыма қарап жүргендей, нағыз өз ортама түскенімді сезіндім. Балаларға бар ықыласыммен қараймын, олар да балапандардай шүпірлеп артымнан еріп жүреді. Бірге ойнаймыз, бірге тамақтанамыз, бірге əрнəрсені үйренеміз. Кешке қарай ата-аналары келгенде ертеңге дейін қимай қоштасамыз. Сенбі-жексенбіні өткізе алмаймын. Дүйсенбі күні балалармен сағынып табысамыз. «Гүлжан тəте!,



	Гүлжан тəте!», – дегені қандай тəтті. Тілі балдай бүлдіршіндердің қылығы қандай! Күн аптаға, апта айға қалай ауысып жатқанын білмеймін.

	Балабақшадағы тəрбиешілер де, асханасындағы аспаздар да туғанымдай көрінеді. Бəрін мен жақсы көремін, олар да мені сіңлілеріндей сыйлайды. Тіпті бізде бірен-саран ер азаматтар да істейтін. Олар келіп-кетіп техникалық құрал-жабдықтарды тексеріп, су құбырларын жөндеп беріп тұрады. Көбісі орыстар. Олар да менімен танысып алғалы əзілдесе кететін болған. Солардың арасында анда-санда бір шақыртумен келіп қалатын қазақ сантехник жігіт болды. Аты – Ерік. Ұзын бойлы, көрікті азамат. Сайран деген тəрбиеші келіншек бір күні шəй үстінде:

	–Осы Ерік оқымай қалған-ау, əйтпесе киноға түсетін жігіт қой. Қазақтан сантехник болған соны көрдім, сантехник деген орыс болушы еді, – дегелі мен де Ерік келгенде назар аударып қарайтын болып алдым. Оның жуастығы сондай, сөйлеуге ұялады. Ерікті көрсе болды біздегі жас қызкеліншектер əзілдей сөйлеп ұялғанын қызықтайтын.

	–Ерік, қолымыз тимей жатыр бізге торт əкеліп берші, –деп Ғайша деген келіншек ақша беріп жұмсайтын.

	–Жақсы, жақсы, – деп Ерігіміз үлкен тортты алып келіп тұратын. Ақшасын берсе:

	–Керегі жоқ, сіздерге мереке болсын! – деп столға қоя сала кетіп бара жатады.

	–Құры торт əкеліпсің ғой, жүз грамы қайда? – деп Ғайша қойматын. Ерік ұялып қашқандай болып есікті жауып кетіп қалатын.

	Ол кездері адамдар арақ-шарап ішкенге құмарлау еді ғой. Не нəрсе сатып алса да жуылып, туған күн деген атаусыз өтпейтін. Бақшаның ішінде арақ ішпегенімен біздікілер де əрнəрселерін үйлеріне жиылып атап, ең болмағанда асханаларға барып жуып жататын. Той-томалақта қызып алған біреу төбелес шығармаса, ол той қызық өтпеген деп есептелетін.



	Мереке күндері мен демалыс күндері көрген біреулер туралы əңгіме айтқанда, «Кеше пəленшені көрдім дупль мас» немесе «Пəленше келе жатыр екен қызып алған», «Ана тойда ана екеуі мас, төбелесіп», – деп айтудың өзі бір мəртебе сияқты заман болды ғой. Онда жас-кəрі, əйел-еркек демей ішетін еді-ау. Соның əсері болды ма бізде істейтін қыздар мен жігіттер де басқосып қалатынбыз. Жігіттер қызулана сөйлеп, қыздар əлденелерді еске алып жылап қалып тарасатын кездеріміз де болатын. Сондайда Ерік қана алдына келгенді үндемей қағып салып, төмен қарап отыра беретін. Бұрын да сөйлеп жарытпайтын жігіт енді тіпті үндемей қалатын. Отырыс соңында кейде үнсіз басы былғаңдап досы Сергейге ілесіп кетіп бара жататын. Не біреуді шығарып салу, не Сергейден басқамен сөйлесу деген болмайтын ғой сабазда. Үндемей жүретін, үндемей жұмысын істейтін, арақты да үндемей сіміріп салатын. Соның бəрін байқап жүрдім.

	Менен төрт-бес жасқа үлкен жігіт болған соң менімен сөйлескісі келмейтін шығар деп ойлап жүргенмін. Сөйтсем, ол негізі ешкіммен сөйлеспейді екен. Біздегі қыздар онымен жақын араласқылары келіп қанша тырысқанымен нəтиже шықпады. Шақырғанда келіп құбырларын тазалап, басқа да тапсырылған істерді үндемей атқарып кетіп қалатын. Ал, Сергейдің келгенін бүкіл бақша білетін, айғай-шу, əн-əзіл маңайы абыр да сабыр, у да шу болып кететін. Осы мінездеріне қарай Ерікті – мылқау, Сергейді – шут дейтінбіз.

	Ерікпен қалай танысқанымды, қалай табысқанымды айтар болсам, тыңдаған адам қызығатындай болмас еді. Сондықтан екеуміздің қалай үйленетін болғанымызды ғана айтайын. Оның маған дейін махаббаты болды ма, болмады ма білмеймін. Өйткені ол айтпайды. Ал, ол менің алғашқы махаббатым болды! Кəдімгі қыз болып көңіл бөліп, көрсем көргім келіп, жүрегім алып-ұшып тұңғыш ғашық болған еразамат осы Ерік болды.



	Сайран тəте сыртынан мақтап жүрген соң сол «мылқауға» мен күндердің күнінде назар аударып қарап жүріп түрсымбатына, тіпті «мылқаулығына» дейін ғашық болдым да қалдым. «Еркек деген көп сөйлемегені дұрыс, əйтпесе, анау Сергейге ұқсап əркімнің «шуты» болып жүргеннің несі жақсы. Үндемесе, сабырлы. Салмақты болып жүреді», – деп оның үндеместігін өзімше ақтап алатынмын. «Оның келгенін байқамай қалмайын», – деп алаңдап жүргенімді ол байқап қалса керек, бір күні:

	–Гуля, шығып кетші, – деп өзі келіп тұр. Балалардың жатын киімдерін кигізіп, түскі тыныштық сағатына жатқызып жатқанмын. Есік ашылып, оның басы көрінгенде қуаныштан жүрегім жарылып кете сақтады. «Иə, иə», – деп басымды изей беріппін. Балалар ұйықтады-ау дегенде есікті ашсам, баспалдақта отыр. Мені көріп атып тұрды. Күртесінің алдын ашып бір букет роза гүлін шығарып маған ұсынды. Көзі нұрланып тұрып:

	–Ертеңгі ұстаздар мерекесімен, – деді. Ертең шындығында ұстаздар мейрамы еді. Мені біреу осындай ұлық мерекемен құттықтайды деп ойламаппын. Мен ұстаз емеспін ғой.

	–Рақмет! – деп ала беріп едім, тағы бірдеңе ұсынды, қораптағы конфет екен. Оны алар-алмасымды білмей қалып едім:

	–Ала ғой, «Құстың сүті» ғой, – деп қолыма ұстатты да, қолымды сыртынан қысып қойды. «Мылқау» деп жүрген жігіттің мына батылдығы менің жүрек түпкірімдегі бір нəзік сезімді оятты. Қаным басыма шауып, қып-қызыл болып, денем қызып кетті...

	Менің осынау қыз ғұмырымда кім маған гүл əкеліп, сол кездегі ең аңсар кəмпит «Құстың сүтін» берген дейсіз. Тіпті ешбір жігіт мен арнайы іздеп келген де емес. Баяғы құрылыстағы прораб ханзаданың сыртымнан келіп кеткені болмаса. Мен ойланып тұрғанда Ерік маған қарап қалыпты. Жанарының нұрлысын-ай! Арбалдым да қалдым. Не бірдеңе айтудың, не ішке кіріп кетудің жөнін білмей, тапа-тал түсте, жұмыс орнымда жігіттің гүлін алып тұрмын. Есімді жиып:

	–Рақмет! – дедім де ішке кіріп кеттім. Есіктен ене сала есік тұтқасын ұстап, жабысып, қозғалмай тұрмын. Есіктің сырт жағында жігіттің кетіп бара жатқан аяқ дыбысы естілмейді. Ол да жүрегі тарсылдап есікке жабысып тұрғандай... Содан кейін Ерік маған анда-санда жұмыс аяғында келіп сыртта күтіп жүреді. Мен асығып жетіп келгенде қолымнан ұстап, бетімнен сүйеді. Сонда қай кезде келсе де мені шараптың жеңіл исі шарпып өтетін. Сəл тіксініп қалғаныммен оны жақсы көретінім сондай, «Неге ішіп келесің?», – деп ауыз аша алмайтынмын. Не ол менен бірнəрсе сұрамайды, не мен одан бір сөз ала алмаймын, үндемей, қол ұстасып қыдырып, мені пəтеріме əкеліп салатын. Кетерде тағы бетімнен ғана сүйеді. Киноларда көргендей сүйісуге ол менен ұялады, мен одан ұяламын.

	Күздің бір күнінде екеуміз қалалық бақта қыдырып жүргенбіз. Нағыз ақындар жырлайтын алтын күз. Ұясына батуға асығып бара жатқан күн бізге жапырағы сиреген ағаштардың бұтақтарының арасынан сығалап қарайды... Қызылсары жапырақтар аяқтың астында кілемше жайылып жатыр. Анда-санда ағаш басынан бір жапырақ үзіліп түсіп екеуміздің аяғымызға келіп құлайды. Бақтың ішінде адам аз. Екеуміз ғана қол ұстасып жүрміз. Өзі сөйлемейтін жігіт тіпті үндемей қалған. Мен не дейін, қолынан ұстап келе жатырмын. Үстіндегі қоңыр плащының алдын ашып қойған. Ұзын бойлы, осындай көркем жігіттің жанында келе жатқанымның өзі көңілімді қуантады... Парктің ортасында кафе бар еді, соған жақындағанымызда Ерік:

	–Мында кірейік, əңгіме бар, – деді.

	Кафенің ішінде адам жоқ. Тып-тыныш. Терезенің алдындағы бір орынға жайғастық. Сырт киімдерімізді шешіп жанымыздағы орындыққа қойып қойдық. Мен білгелі қашанда свитер киіп жүретін Ерік бүгін əдемі киініп, ақ көйлек киіп, мойнына галстук тағып алыпты. Бір-бірімізге қарама-қарсы қарап отырмыз. Үндемейміз... «Не əңгіме айтар екен», – деп ойлап қоямын, бірақ сұрамаймын. Даяшы келді. Ерік:

	–Сен қалағаныңа тапсырыс бер, – деді.

	–Жоқ, өзің бер, маған бəрібір, – деймін.

	Қайталап ештеңе сұрамай, өзі тапсырыс берді. Даяшы тағамдарды алып келгенше тағы үнсіздік басталды. Тамақ келгенде:

	–Тамақтансаңшы, кешкі ас уақыты ғой, – деді.

	–Асың дəмді болсын! – деп қасығымды қолға алдым.

	–Өзіңе де! – деді де ол ыдыстағы наннан бастады. Үндемей тамақтанып отырмыз, анда-санда көзі күлімдеп маған қарап қояды. «Не əңгіме айтар екен», – деп ойлап тамағымды əрең ішіп отырмын. Залда екеумізден басқа жан жоқ. Əлдебір əуен баяу ойнап тұр. Даяшылар да көрінбейді. Бір кезде барып Ерік:

	–Гүлжан, – деді де үндемей қалды қайта. Елең еткен мен оған қадалып қалыппын. Мені қашанда «Гуля» дейтін. Атымның «Гүлжан екенін қайдан біледі», – деп ойладым, осы балабақшаға келгелі менің өз атымды атаған адам естімедім. Тек құжатта ғана «Гүлжан» деп тұрғандай, мүмкін алғаш танысқанда өзім айтып қойдым ба кім білген.

	–Гүлжан, маған күйеуге шықшы! – деді бір кезде барып жалынып тұрғандай үнмен. Ол орыс тілді жігіт қой, мен оның айтқанын ана тілімізге аударғанда осылай болады. Сол заманның ағымы ма, біздің аймақта бəрі орысша сөйлейтін, сондықтан олардың орысша ойлайтыны да белгілі ғой. Мен білетіндердің бəрі мектепте орысша оқиды, жұмыста орысша араласады. Отбасыларында да орыс тілінде сөйлейді.

	«Неге біз ана тілімізде сөйлемейміз?», – деп қарсылық білдіреген бір ұлттың азаматын көрмедім. Ауылдық жерлерде біз сияқты үйлерінде қазақша сөйлесетіндер бар шығар, оның өзі тек қариялары бар отбасыларында ғана шығар. Ана тілімізде сөйлемегендіктен шығар біздің мектепте сабақ айтқанда ойымызды анық жеткізе алмайтын кездеріміз болғаны. Сондықтан шығар Еріктің тілі бар «мылқау» атанғаны. Осылай қатты ойланып кетіп, үндемей отырып қалсам керек, бір кезде Ерік:

	–Менің ұсынысым ұнамады ма? – дейді түрі адам аярлықтай болып.

	Тез есімді жинап:

	–Ұнайды, ұнайды! – деппін ғой, масқара болғанда. Ол менің жылдам-жылдам айтқан түріме, мен оның адам аяғандай түріне қарап күліп жатырмыз.

	–Енді, не? – деп сұраулы қарап тұр. Өзі көп сөйлемейтін адамға мен не деп сөзді көбейтейін. Басымды изеп, «Иə, Иə»,

	–дедім, ол қолын созып менің екі қолымды ұстап:

	–Бүгін үйдегілерге айтайын ба? – деді де қуанып, – Менің мамам жəне əжем бар! – деп мақтанғандай атты. Мақтанса, мақтанатындай екен, біз төрт ағайынды бір ананың жылуына жете алмай жүрсек, бұл екі ананың ортасында еркелеп жүр. Қызғанып кеттім, сол аналарына мен де ортақ болатын болдым деп ойлап қойдым. Екі анам бар дегенге анаға зар болған сорлы басым іштей қуанып жүрдім.

	Сонда он тоғызға енді толған кезім ғой, екі енемнің менен жалғыз ұлдарын қызғанады-ау деген ойыма да кіріпшықпапты. Ене мен келін арасында бірі ұлын, екіншісі күйеуін жақсы көріп кейбір жағдайларда талас болатынын кім білген. Жанындай көріп өсірген жалғыз ұлын сырттан келген бір қызбен бөлісу оңай ма?!

	Сонымен аз сөзбен көп мəселені шешіп қойғандай болып жүргенбіз, бір күні Ерік «менің туыстарым сенің папаңның алдына баруы керек пе?», – дейді. «Керек шығар, мен үйге барып əкеме айтып келейін», – деп ауылыма тарттым.

	Үйге келмегелі біраз болған, əкем мен інілерім мен келгенде үйде жоқ екен. Бір əйел ашты есікті. Басына орамал таққан, көйлегі ұзын – баяғы «Африза тəтемізге» қарамақайшы ересек əйел мені үйге кіргізген соң:



	–Мен осы үйдің Анасымын, – деп таныстырды өзін.

	–Мен қызымын, атым – Гүлжан! – деп таныстым.

	Ерікке ғашық болғалы жарты жылдай үйге келмеп едім, айтпаса да түсіндім, əкем тағы бір əйелді үйге кіргізіп алыпты. Ол өзін «Анасымын», – деп сенімді айтып отыр. Ішімді қызғаныш жалап өтсе де, бауырларым үшін «анасымын» деп отырған адамды неге жек көрейін. Маңайыма қарап қоямын, үй тазарып, жинақыланып, балалардың бөлмесінде киімдері шкафтарынан шықпай қалыпты. Кітаптар сөрелерге жиналып, сабақ оқитын жеке стол қойылыпты. Мені сыртымнан жақсы біле ме, ештеңе сұрап əурелемеді, кешке қарай əкем мен бауырларым келгенше ас əзірлеп күтіп отырды.

	Өмірімде бірінші рет өз үйімде өзім қонақ болдым! Біздің үйдің қазанын басқа бір адам қайнатып жатты.

	Қартайып қалғанының белгісі ме, жоқ менің өмірімдегі өзгерістің боларын сезе ме əкем мені көргенде қуанғанынан жылап жіберді. Біздің үйдің ішінде ғана емес, үйдегілердің жан дүниесінде де өзгеріс бар еді.

	–Тəтеңнің аты – Жібек, ендігі анаң осы кісі, – деп таныстырды əйелін. Ұлдар баяғыдай бұзық емес, Жібекті «апа» дейді екен. Маған əкемнің таныстыруы бойынша «Тəте», – деп атауға тура келді жаңа шешемізді. Тəтем əсіресе, біздің кенжеміз Қуанышты қатты жақсы көріп, еркелетіп отыратынын байқап, мен қуанғанымнан бауырларымды құшақтап жылай беремін. Арғы жағымда осылардың ортасынан басқа отбасының отын жағып, қазанын ұстауғы кететінімді ойлап толқып жүргенім де бар. Құдайдың бір жарылқағаны сол шығар, сондай жаңа өмір жолына аттанарда əкем өзіне мейірімді серік тауып, менің көңілімнің алаңдамайтын болғанын айтсаңызшы. Үйдің жағдайы баяғыдай болса, əкем мен бауырларым жадап-жүдеп жүрсе, мен қалай үйден шығар едім. Мені алаңдатқаны тəтемнің тым жүдеулігі болатын. Өзі арық болғанымен үй шаруасында бір тыным таппайды екен. Қолы босаса отыра қалып ұлдарға жүн шұлық тоқиды.



	Үш күн үйде болдым, мұндай бақытты өмірі көрмеген шығармын. Тамағым алдымда, қабағыма қарап ана орнында ана жүр. Əкем – алаңсыз, бауырларым – бағулы.

	Енді келген шаруамды айтсам болар деп ойлап, кешке қарай əкем мен тəтеме қатар отырғызып өз сыңарымды тапқанымды, енді тұрмысқа шығатынымды ескерттім. «Оның əкесі жоқ, бірақ екі шешесі бар», – деп оның бар байлығын жеткізіп жатырмын. Əкем менің бойжетіп, сыңарымды тапқанымды қуаныш көрсе, мен əкемнің сыңарын тапқанына қуаныштымын.

	–Алдымызға келсе күтіп аламыз, мен жақында айлығымды аламын, – деді əкем.

	–Менің де мүгедектікке төленетін зейнетақымды осы үйге келгелі бері алмай жүр едім, барып жиып келейін, – деді тəтем. Жүрегім зу ете түсті. Ішімнен «бəсе, неге сонша арық деп ойлап едім-ау», деген миыма келіп қалды. Тəтем өзері жататын бөлмеге кіріп кеткенде əкем:

	–Зейнетақысын Ленинскіден барып алады, – деп қалды. Мен «Тəтемнің қай жері ауырады», – деп сұрағанша, тəтем кішкентай меруерт көзі бар сырға алып келіп:

	–Меруертті қытайлар бақыт тілегенде сыйлайды екен. Мынау əкең екеуміз бен бауырларыңнан бақыт тілегені деп қабылда, айналайын, – деп құлағыма салды. Мен рақмет айтуға шамам келмей, бақыттан жылап тұрмын. Тəтемнің қолынан қалай сүйгенімді көріп, əкем екеумізді құшақтап бауырына басты. Ұлдардың қуаныштан көздері жанып, үшеуі сыбырласады, шамасы менің күйеуге шығатыным олар үшін ерекше жаңалық болып тұрғандай.

	Қуанып жүрмін-ау, бірақ «тəтемнің қай жері ауырады?

	«Енді бір бақытқа жеткенде əкемнің қуанышы ұзақ болғай», – деп, əрнəрсені ойлап ұйықтай алмадым. Кеткенше əкемнен сұрауға ыңғайы келмеді де, жүрегімдегі бір түйткүл болып кете бардым. Мені автобусқа бұл жолы қоңыр-сұр жұмысшылардың киімін киген төрт еркектің ортасында жаулығы ағарып тəтем-анам шығарып салып тұрды. Əйелдің орны бөлек екен-ау, қарашы бесеуі қалай жарасып тұр, Қуаныш тəтемнің етегіне оралып алыпты. Осы көрініске көңілім толып, алдағы өміріме асығып жолда кетіп бара жаттым.

	«Алдымызға келсе күтіп аламыз», – деген əкемнің қиялы болмады, Еріктің шешелері «Той өткіземіз, сонда келгенде танысамыз», – деп орысшалау үйлену тойын өткізуге əзірленді. Амалым жоқ, ауылға жеделхатпен «Той бəлен күні, бəлен мекен-жайда», – деп қана жөнелттік. Қарсы болғанда мені ұғатын кім бар, жыладым да қойдым. Менің неменеге жылағанымды түсінетін Ерік пе, оның ойынша «той болады, əкесі келеді сонда танысамыз», – деп жүр.

	Қайта əкем дер кезінде түтінін түзетіп алған еді, менің тойыма тəтем мен Қуанышты алып əп-əдемі болып келгенін айтсаңшы! Əйел деген еркектің қабырғасынан жаралған деген бар ғой, сол рас шығар. Тəтем тіпті əкеме көрпе-жастық, ыдыс-аяқ арқалатып келіпті. «Жатын бөлмесінің мебелі» деп əжептəуір ақша да берді түйіншекпен. Анасыз жетім қыздай емес, жасау-жабдықты, жап-жақсы қалыңдық болып Еріктің шаңырағына келін болып түстім.

	«Мен де ортақ болатын болдым» деп қуанған Еріктің аналары қазақша киіндіріп қойған орыстың кемпірлері сияқты көрінді маған. Таза орысша сөйлейді, шошқаның майына картоп қуырып, арақ ішіп, темекі шегетін кісілер. Тойда əкем мен тəтемді құдалар жағы араққа зорлап, тіпті əкемнің өзіне ұнамады ол қылықтары. Кетерде «Балам, мыналар араққа əуес екен, байқарсың, күйеуің ішіп кетпесін», – деген ескерту де айтып қалды. Қанша əйелсіз жүріп төрт баланы жалғыз бақса да менің байқұс əкемнің үйге мас болып келгенін көрген емеспіз.

	Менің «күтуші» болып жұмыс істегенім енелеріме ұнамады.

	–Күтуші деген немене, тəрбиеші болмаған соң, күту керек болса бізді-ақ күт, сонау орталыққа таңерең кетіп, қараңғы түскенде келесің, сонда қанша ақша табасың? – деп əсіресе, өз енем қоймады. Маған ара түсетін Ерік пе, үндемейді-ау, үндемейді. Өзі кейде кештетіп көзі күліп, шарап исі шығып келеді. Сөйтіп жүргенде аяғым ауырлағанын сездім. Енем естігенде қуанғаны шығар:

	–Болды, енді жұмысқа барма, өз балаңа күтуші боласың, – деп күлді. Сонда да маңайымда шүпірлеп жүретін бүлдіршіндерімді қимай, декреттік демалысқа шыққанша жұмысқа барып жүрдім.

	Тұңғышым қыз болды. Сүтпен көтеріп екіншісін тудым, ол да қыз болды. Үшіншісін қалай көтеріп қалғанымды білмей жүргенде тағы қыз тудым. Үшінші қыз туған соң-ақ, енелерімнің ойбайы басталды.

	–Мына үшеуін бағып шаршадық, – деп жасы үйден қашып қыдырып кетеді. Үлкен əжеміз басқа бөлмеге кіріп жатып алатын болды. Жұмысқа шығу деген жайына қалды. Дəрігерге қаралып сақтанатын жол сұрауға үйде балалар мен тірліктен босамаймын, сөйтіп жүргенде – төртінші қыз тудым. Мен балалармен алысып жүргенде төркініме де бара алмадым. Əкем немерелерін көрейін деп бір келгенінде тəтемнің ауырып жүргенін айтты. Сонда не ауру деп сұрағаныма «Бұрын туберкулездің жабық түрі еді, биыл жиі ауыра береді», – деп қиналды. Оның қабағындағы көлеңкені көріп ышқынып кеттім. Барып қарасуға жағдайым жоқ, «Дəрігерге қаратайық», – дей беріппін, енді қайтейін.

	Келер жылы тағы аяғым ауыр екенін айтып едім, күйеуімнің шешелерінен қорқатыны сондай, сол қызымды туғанша сездірмеуге тырысты.

	–Мама шаршап жүр, енді режитін болды ғой, ең болмаса ұл тусаң екен, – деп те қалды. Жыларалатып қызды топырлатқаныма айтпаса да өкпелі көрінеді. Өзі ішудің ашық түріне көшті. Балалар ұсақ, маған қарайласудың орнына күнде қызуланып келеді. Абырой болғанда ұрыс шығармайды. Өз төсегін тауып барып, шешінбей жата кетеді.



	Енем бір күні менің құрсағымды байқап қалды, мен бірдеңе бүлдіріп қойғандай, белін таянып жаныма жетіп келді де:

	–Ей, сен тағы екіқабатпысың? – деді. Не дейін, үндемедім.

	–Ана төрт қыз саған аз ба, байлап тастамайсың ба, ол бəлеңді? – дейді ұялмай. Үндемеймін.

	–Кешке легенге ыстық су құйып, соған отырғызамын, түсіресің! Ана кемпір өлгелі жатыр, сен бесінші қаншықты туғалы жүрсің, – деп жер тепсінсін. Қорқып кеттім. Іштегі балаға алты ай болып қалған, қимылдайды. Əжеміз басқа бөлмеде қиналып жатыр еді. Соған жаны ашып кетіп ашуланған шығар деп, төмен қарап жылай бердім. Неден осынша жазықты екенімді өзім де түсінбеймін. Заңды күйеуім бар, Құдайдың берген баласын туып отырмын. Енем сол күні қызулау екен, қойсашы, жер-жебіріме жетті.

	Кешкі тамақты жасап, балаларды жуындырып, енелеріме тамақ беріп сүрініп жығылғалы жүргем. Бір кезде енем:

	–Бері кел бері! – деп айқайлады. Дəлізден дауысы шығып еді ғой, деп жетіп барсам, шынымен темір легенге буы шыққан су құйып қойыпты. Соған зорлап отырғызатынын біліп, айнала қашып, сыртқа шығып бара жатыр едім, шап беріп халатымнан ұстай алды.

	–Қаншық, отырасың ыстық суға, – деп сүйреді.

	–Маматай, қойыңызшы, бұдан кейін тумаймын, – деп мен есікке ұмтыламын. Сөйтіп тұрғанда халатымның етегі дар айырылып, босанып кеттім де сыртқа атып шықтым. Біздің керісті күйеуім жатын бөлмеде естігенімен шықпайды ғой. Балалар у-шу болып «Мамалап», естияры жетіге қарап қалған үлкен қызым «Əжелеп» шыңғырып жылап жатыр, оны естіп жатқан əкелері жоқ. Балалардың есігін сыртынан əжесі орындықпен тіреп жауып қойыпты.

	Атып шыққан қалпымда көшеге жүгірдім, енді қайтейін. Бірақ дауыстап ешкімнен көмек сұрамады. Көрші Мақсұт атаның үйіне жетіп жығылсам болды деп армандадым. Маңайда содан жақын үй жоқ еді. Қайта енем бар дауысымен боқтап, артымнан айқайлап қуып келеді. Аяғым жалаңаяқ еді, табанымнан көктемгі суық өтіп барады. Осынау сұмдықтан шошыған ішімдегі балам да бүрісіп қалғандай, бір бүйірімді қап-қатты етіп ауырып келеді. Шашымды осы үйге келгелі бері қысқартуға да жағдайым жоқ, өсіп кеткен. Сол жалбырап, халатым желбіреп, жалаңаяқ-жалаңбас шайтанға ұқсап Мақсұт атаның үйінің есігін аша сала алқынып кіріп бардым. Мына түрімнен шошып кеткен болса керек, кемпірі:

	–Біссімілла, Гүлжантай, сен ба шырағым? – деп отырған орнынан атып тұрып құшақтай алды. Ата төрдің алдында отыр екен, маған таңырқап қарап қалды.

	–Ата, апа мені өлтіреді, – деп жылап жібергенше, енем де кіріп келді.

	–Қашатын жерді тапқан екенсің, ауылбайлар бір-біріңді тауыпсыңдар, – деп, тағы басқа орысша жаман сөздер қосып ұрсып жатты. Кемпірді құшақтаған қалпымда есімнен танып кеттім...

	...Есімді жиғанда ауруханада жатыр едім. Қайсыбірін айтайын бойымдағымды тастап қойдым, еркек бала екен. Соны естігенде ішім өртеніп, Ерікке деген жүрегімде бір тас қатып қалғандай болдым. «Мамам мен əжем ұл бала екенін естіп жылады», – деді мен ауруханадан шыққанда өзінше көңіл білдірген күйеуім. Мені қуалап жүріп баламды тастаттырғанына енем кешірім де сұрамады. Егер ол ұл болмаса мен адам емес сияқтымын. Енді Ерік «ұлымнан айырылдым», – деп аңырап, айлап ішті.

	Есіктің алдында жаздық үй болушы еді, соны ала жаздай үлкен інім Талғатты шақырып алып жөндетіп, пеш құрғыздырдым. Енелерімнен көңілім қалғаны сондай, сол үйге тəтем жасап берген жасауымды алып бөлініп шықтым. Ерікке үндемедім, «сен не істеп жүрсің?», – деп сұраған бай болса айтар едім ғой, сол баяғы қалпы «мылқау». Екі үйдің ортасында жүр. Ішпеген күні менің жаныма қонады, ішкен күні шешесінің үйіндегі бала күнгі төсегіне барып паналайды. Оңаша шыққалы айқайлап күліп, еркін ойнап қыздарым жетісіп қалды. Үлкеніме қолым босаса əріп үйретемін.

	Бір күні əкемнен хабар келді, тəтем қатты ауырып жатыр дейді. Баяғыдай емес, бөлек үйге шыққалы кішкене болса да өзіме-өзім билік ете бастағам.

	–Шешем ауырып жатыр, ақша тап, барып келейін, – деп Еріктің құлағын жеп жүріп бірдеңе алып, ауылға тарттым. Төрт қызды да ала кеттім, əйтпесе, оларға қарайтын əжелерінің түрі анау. Дəу əженің де жағдайы қиындап кеткен, соған ие болса да жетер.

	Əкемнің неден осынша соры қалың екенін қайдам, мен келгенде тəтемнің жағдайы тым ауыр болып қалыпты. Соның өзінде байқұс əйел:

	–Гүлжантай, келгеніңе рақмет, қарағым. Өз үйің ғой балаларға тамақ беріп еркін жүріңдер, мен осындай болып қалдым ғой, – деп жатыр.

	«Қайран тəтем, біреулер бар денсаулығын құртып арақ ішіп, туған бала-шағаны қуып жатыр, сен болсаң тумаған бізді бауырыңа басып, бір күн жарық үшін күресіп жатырсың», – деп ойлаймын да, тəтеме қараған сайын көзімнің жасы тоқтамайды. Тəтемнің баласы – кенжеміз Қуаныштың қабағы түсіп, көңіл күйі жоқ. Бала да болса, бір бəленің – жетімдік деген сұмдықтың тағы келе жатқанын іші сезетіндей. Туған анасынан жөргекте қалып еді, енді мүшелге толмай баққан анасынан айырылғалы отырған нағыз тас жетім бауырымды аяғанда ішім өрттей жанады. Құдай-ау қайтсем тəтеме шипам тиеді деп жанұшырдым. Алоэ мен балды, спиртке қосып ішсе пайдалы дегенді естіп оны да жасап бердім. Əкем қой сойып, сорпалап та жатырмыз.

	–Шырағым-ай, мені ханшадай күттің ғой, балаларыңның рақатын көр, – деп батасын береді. Əкем күндіз жұмысқа кеткенде екеуміз əйелдерше сырласып та аламыз. Мен тегі тəтемді білмеппін ғой, оны біле түскен сайын, Құдайдан «осындай парасатты жанды бізге қишы» деп тілеумен болдым. Тəтем соғыстан кейін ата-анасыз қалып балалар үйінде өседі. Жоғары білімді ұстаз. Күйеуге уақытында шыққанымен бала таппайды. Содан күйеуі өлген соң көп жылдар жалғыз жүріп, əкеме кездеседі. «Үш ұлға деген махаббаты үшін болса да тəтем аман қалуы керек», – деп іштей зар жылаймын.

	«Менің де мүгедектікке төленетін зейнетақымды осы үйге келгелі бері алмай жүр едім, барып жиып келейін, – деп баяғыда менің тойымның алдында айтқанын естігенде дереу емдеткенімізде тəтем осындай халге түспес па еді», – деп іштей мүжілем. Біз анадан ерте айырылдық та ананың махаббатының не екенін білмедік қой, тəтем соның орнын толтырғаны сондай, ұлдар түгілі мен енді одан айырылғым жоқ, тəтемді қимай түнімен жылап шығам. Өзімнің отбасымдағы қиындықтарымды ұмытып қалдым. Ананың амандығының жанында ағайынға өкпе-наз деген əншейін екен. Қыздарым үшін аман жүргім келеді. «Əкесіз жетім – мас жетім, анасыз жетім – тас жетім» деген осы.

	Мен қанша бақсам да, əкемнің соры қайнап, əйелі өліп қалды. Мен қайырымды да парасатты тəтемнен, бауырларым тағы да аналарынан айырылды. Əкемнің сол күндергі қайғысын, оның төрт бүктеліп қалғанын ешбір сөзбен айтып жеткізе алмаспын. Қараймын да жылаймын, басқа не істейін. «Папам тəтемді сондай жақсы көрген екен ғой», – деген ой да келді. «Мені Ерік сондай жақсы көре ма екен. Бір айдан асты ең болмаса телефонмен мен түгілі балалардың жағдайын да білмеді», деп өкпелеп қалдым.

	Тəтемнің жетісін өткерген соң қыздарымды жетектеп қалаға қайттық. Менің əкемнің қарашаңырағы баяғы қаралы күйге түсіп – Жарсыз, Анасыз мені шығарып салды. Төрт еркек көздері жəудіреп суық үйде қалды...

	Қайран тəтем... Біздің аз жылғы қуанышымыз...



	«Бір айдан асты ең болмаса телефонмен мен түгілі балалардың жағдайын да білмеді, тумаса да шешем емес пе, соған көңіл білдірмеді», – деп өкпем қарақазандай болып оралсам, мұндағылардың өкпесі түгіл жүрегі қара тастай қатып отыр екен. Дəу əжеміз қайтыс болыпты...

	Енем қақпадан кіріп келе жатқан мені көргеннен жырды бастап жіберді.

	–Күйеуіңнің үйінен əжесі өліп жатқанда, қайдағы бір өгейшешені сылтау етіп барып жатып алдың. Келмей-ақ қоймадың ба, баламды əйелсіз қалар деп келдің бе? – дей ма-ау, əйтеуір біразға дейін тоқтай алмады. Ерік бізді көріп қуанып қалды, балаларға ұмтылып:

	–Қыздарым менің, – дей бастап еді, шешесі:

	–Немене сонша жалбыршаштарыңды сағынып қалдың ба, басыңа осылар ма көк тас қоятын, – деп жұлынды.

	Анасынан бата алмады ма Ерік басы салбырап үлкен үйге кіріп кетті. Мен балапанын ерткен мама қаздай өзімнің жаздық үйіме қарай мамырладым. Қанша айтқанмен əкесі емес пе, кешке қарай балмұздағын алып Ерік келді балаларына – үйіріне қосылған атақаздай.

	Сол жылы үйіміз суық болып қыстан əрең шықтық. Отынсуымызды даярлайтын əкелері ішіп жүрген соң, үлкен екі қызым көшеден қолдарына түскен тақтай, ағаш көрсе үйге тасиды. Жолдың жиегінде жатқан бөтелкені де қалтамызға сала қоямыз. Балаларға беретін азғантай жəрдемақы бар əйтеуір күн көріп жүрдік. Таң азаннан енемнің үлкен үйіне от жағып, жуып-тазалап беремін. Күнара тамағын да пісірем. Ара-арасында пияз, картобынан, ет-күрішінен ұрлап алатын да болдым. Ерік көбінде сол үйде. Ішпеген, есі бар күні бізге келеді. Онда да мені мазалау үшін.

	Сөйтіп қыстан «өлмеген құлға келді жаз», – деп шыққанда, тағы екіқабат екенімді сездім. «Бұл не пəле, еркек жолап кетсе екіқабат болам, түрім мынау – аш-арық, енді бесінші баланы қалай бағамын. Алдырып тастасам ба екен», – деп басым қатты. Ақылдасар кімім бар, ішпей келген бір күнінде Ерікке айтып едім:

	–Мүмкін өткендегідей ұл боп қалар, қалдыршы, – деп еркек болып бір өтініш айтты. Қайтіп қарсы болайын. Бұл жолы «не десе ол десін» дегендей қарнымды қампитып тұрып үйін тазалап, тамағын жасап жүрсем де енем үндемеді.

	Күзге салым бесінші қызды тудым...

	Артымнан іздеп келген жан болмады. «Қыздар қайтіп жатыр екен», – деп ойласам перзентханадан тұра қашқым келеді. Бұл жолы ауыр босандым, «қайта жаным қалғанына шүкіршілік етейін», – деп өзімді сабырға шақырдым. Жанымдағы босанған келіншектер сорпа-суынан бөлісіп, тамақтан кенде болып жатқан жоқпын, тек көңілім жарым. Ертең шығарамыз деген күні перзентхананың бас дəрігеріне бардым. Бес биенің сабасындай қазақ апай екен. Жағдайымды айтып, үйіме дейін апартып тастауын сұрадым. Мені тыңдап болып:

	–Біздің қазақтың осынысы жаман, қызды бала демейді. Қарашы ана орыстарды қартайғанда қыздары бағады. Əлі-ақ осы бес қыздан көресің жақсылықты. Сонда күйеуіңнің көзіне шұқып отырасың, – деп қояды.

	–Балаңа жаялықтарың бар ма?

	–Бірдеңелер ала келгем...

	–Жарайды, оны ойластырармыз. Сен өзің шынашақтайсың ғой, енді тусаң өлерсің. Бір айдан кейін кел, саған бала көтертпейтін амал жасатып берейін. Енді осы бесеуіне ие бол. Қыздарға ана керек, өзіңді сақта, – деп шығарып салды. Ертесі таңертең балама бір қорап жаялықтары мен маған бір бума гүлі бар бас дəрігер апай келіп тұр. Мені кезекші дəрігерге қосып, өзінің көлігімен үйге жеткізіп салды.

	Қыздарым қуаныштан жүректері жарылып қарсы алды. Сағынған аналары келіп, ол бөпе алып келіп естері шықты. Үлкені жүгіріп əжесіне кетті. Үй суық екен, баланы сол ораулы қалпында төсекке тастай сала, белді буып тірлігіме кірісіп кеттім.



	Алдында ішіп жүрген болар енем екі көзі ісіп, беті табақтай болып талаурап келіп тұр.

	–Мама қалайсыздар? – дедім мына сорлының несіне маған перзентханаға келмеді деп өкпелеймін деген оймен, кешіріммен барып қолын алғым келіп.

	–Не болды тағы жалбыршаш па, сен не қоймадың, не қызға тоймадың? – деп асылықпен мені жəбірледі. Мен де қашанғы шыдайын:

	–Не болыпты, қыз жаман болса сіз екеуміз туылмас едік, – дедім аузыма алғаш келгенін айта салдым.





–Əй, саған тіл шығайын депті ғой, – деп аларып қарады. Екі шешелерінің сөзге келісіп қалғанынан қыздарым үрпиісіп қалды.

	–Биыл бізге отын мен көмірден қарасыңыз, Ерікті білесіз, – деп қыстың жағдайын да айтып үлгердім. Сол кезде кішкентай жылай бастады, енем сазарған қалпы шығып кетті.

	Сол жылғыдай өмірімде ұзақ қыс болмаған шығар.

	Мені қалжалату қайда, енем ағаш пен көмірін бөлісуге де жарамады. Өлместің күнін кешіп – төрт баламен бауырымды жылытып, қара шəймен нəрестеге кеудемнен сүт шығарып қыстан шықтық. Маған жоласа, бала табады деп қорықты ма, Ерікті шешесі менің үйіме қарай бастырмай қойды. Қашан көрсем басы былғаңдап жүретін болған соң содан бір көмек болады деуді ұмыттым. Онымен көрші сияқтымыз...



	* * *



	Күзге қарай тəтемнің жылын өткерген соң, əкемді ұлдармен көшіріп алдым. Əкемнің зейнетақысы нан-шəйға жарайды. Ұлдар отын-суға жарап қалыпты. Сонда да сегіз бала мен екі ересек адамның ішім-жемі мен күнделікті керегі оңай ма? Əпкенің рөлі деген қандай қиын, жауапкершілігі жетім балалар үшін анасынан кем болмау керегін ұқтым. Оның үстіне есігінің алдында отырғанымызды міндетси ме, енем де үйінің бар шаруасын менің мойныма артып қойды. Екі үйдің ортасында зыр жүгіремін. Емізулі бала да қуатымды алады. Тəлтіректеп əрең жүрмін.

	Не байы бар əйелге, не байы жоқ əйелге жатпаймын, балалар да тірі əкесін бір көрмейді. Жалғыз ұлдан туған бес баланы əжелері есігінен қаратпайды. Мен біржақтан арқалап келгендей, қуып жіберейін десе Құдайдан қорқа ма, əйтеуір жаздық үйін қиып отырды. Еркектің ынжығы қандай жаман, ұлының ішіп жүргенін – жоғына күйініп жүр деп қабылдайды анасы. Қалайда сол есіктің алдында құл болғаннан балаларым мен бауырларымды құтқарғым келіп аласұрдым. Өзім жұмыс істемей жағдайымыз түзелмейтіндей болды да тұрды. Алдымен барып аудандық сотқа күйеуіммен ажырасатыным жайында арыз қалдырдым.

	«Қаланың ішінде бізге күн жоқ, маңайдағы ауылдарға барып жан бағайық», – деп ойладым да бір күні қала аралық кез келген автобусқа мініп басым ауған жаққа тартып кеттім. Күні бойы екі-үш ауылға барып, кеш бата бір ауылдан шықтым. Біреуден ауылдық кеңсені сұрап алдым да, тауып келдім. Ол кезде тың игерушілердің совхоздары көп, соның «Ленинскі» дегеніне кездесіппін. Директордың кеңсесіне келдім. Алдындағы хатшысына амандасып, бастығына кірейін деп едім жібермеді. «Жұмыс уақыты аяқталды, ертең келіңіз», – дейді. Мен мұнда қонатын жерім жоғын, қаладан келгенімді айтып тұрғанда жабық емен есікті шалқайта ашып зор денелі орыс шықты. Оған хатшысы:

	–Мына əйел сізге кірем деп қоймай тұр, – деп жеткізді өзі жазықсыз сияқтанып.

	–Кірсін, – деді де үлкен кісі қайта кіріп кетіп ортадағы өз орнына барып отырды. Мен есіктен аттадым да ары қарай аяғым басылмай тұрып қалдым. Директор əлдебір қағаздан басын көтеріп:

	–Кел, не болды? – деді.

	–Сізге жолығайын деп келдім.

	–Келе ғой, нешінші сыныпта оқисың? – дегені маған қарап тұрып.

	–Сізден жұмыс сұрап келдім, бес баламен қиналып кеттім, – деп əдейі бірден баланың санын айттым. Директор көзі бақырайып:

	–Сенің бес балаң бар ма? – деді.

	–Иə, анам ерте өлген, қолымда бес балаға қосымша əкем, үш інім бар, – деп едім,

	–Ойпырай-ə, өзің Дюймовочкаға ұқсайсың, күйеуің бар ма? – деп күлді.

	–Бар. Бірақ ішіп кетті, – деп жағдайымнан біраз хабар бердім.

	Директор тыңдап отырды да, бір кезде:

	–Қолыңнан тамақ жасау келе ме? – деп сұрады. Көпшілікке тамақ жасап көрмесем де, «Келеді», – дедім.

	–Онда ауыл шетінде бос тұрған екі бөлмелі үйге көшіп кел де таңертең егіншілерге аспаздыққа шық, – деді де бригадирді шақырып алып «Ана үйдің кілтін бер. КамАЗ жіберіп көшіріп ал, ертеңнен бастап саған аспазшы болады», – деп қосып жіберді.

	Мен КамАЗбен үйге келсем əкем мен балалар жиылыптүйіліп отыр. Сол қалпында көшіп жүре беруге болады. Əкем аздап құмалақ ашатын өнері бар еді, мен күні бойы үнсіз жоғалып кеткенге қорқып құмалақ ашып, балаларға «мамаларың көлікпен келе жатыр, бізді көшіріп əкетеді, дайын отырыңдар» дейді де заттарды буып-түйе бастайды. Талғат пен жүргізуші көліктің үстінде заттарды алып əкем мен інілерім төменнен беріп жатыр. Мен балаларды киіндіріп, заттарын түгелдеп жатқанмын.

	–Қаңғыбастар тағы қайда көшіп барасыңдар, – деп айқайлап енем келді. Арғы жағынан шала мас Ерік шықты.

	–Бар заттарды түсір, оның бəрі сенің еңбегің, – деп ұлын итеріп мəшиненің үстіне шығарып жіберді де өзі көршілерге қарай аттандап жүгірді.

	–Бізді тастап кетіп барады, көмектесіңдер, көмектесіңдер! Біздің заттарымызды тиеп барады! – деп айқайлап жатыр. Ол кісінің аттанымен көршілер де жиналып қалды. Біз төменнен əпереміз, Ерік кері лақтырады, енемнің шаңқылдаған дауысы, балалардың жылағаны бар есіктің алды азанқазан болды.

	Жарым түнге дейін у-шу болып, таласып-тармасып жүріп көштің бетін сыртқа бұрдық. Жеңілген кемпір ойбайын салып қарғап, Ерік ең болмаса балаларын сүюге де жарамай қала берді. Егер шешесі екеуі «Балаларды бермейміз, қайда əкетіп барасың», – деген болса, əкем мені тоқтатар еді. Мен де ойланып қалар ма едім. Ондай парасат олардан қайдан шықсын. Бір кезде осы үйге жалғыз өзім Ерікке еріп келіп едім, енді бес баланы құшақтап басым ауған жаққа кетіп барамын. Мəшиненің терезесінен менің болашақ өмірім сияқты қараңғы далаға жас толған көзім бұлдырап қарадым. Балапандарым бауырыма жабысып алып жылытып келеді.

	Түнделетіп жүрген көлігіміз ауылдың шетіндегі үйге тоқтады. Бізді күтіп жүрген бригадир бөлменің ортасына жерге газет төсеп үйінен əкелгендерімен тамақтандырды. Таң атқанша өзімнің еншіме тиген үйге жайғасып, таңертең сағат сегізде егін басында болдым.

	Егіншілердің орақ кезінде тұратын, тамақтанатын үйін бірінші рет көруім. Бір қабатты барак типтес үйлердің алды егінді оратын, май таситын, жинайтын, тасымалдайтыны бар толған техника. Асханасы мен жатын орындары бөлекбөлек. Маған тигені дəу-дəу кəстрөлдері мен қазандары, сақырлаған темір ыдыс-аяқтары бар асхана болды. Отыздай еркекке таң сарғайғаннан тұрып тамақ пісіріп, оразасын аштырып, түскі астары мен кешкі астарын уақытында беріп, ыдыс-аяқтарын жуып төсегіме жарым түнде мұрттай ұшам. Апта сайын төсек орындарын жуып, ауыстырамын. Жанымда үлкен інім Талғат көмекші.



	Отызға енді толған кезім ғой. Мен сегіз баланың жайымен шаршап-шалдығып, күнкөріс қамымен жүргенімді егінші-механизатор еркектер қайдан ойлансын. Олар үшін əйелдің аты – əйел. Оның үстіне күйеусіз, жап-жас əйел орталарына келді. Біреуі əзілдескісі келіп, екіншісі қамқорсып, үшіншісі əдейілеп тиісіп маза бермейді. Өзім осылар сияқты бір еркектен қашып келгенімді қайдан білсін, əйтеуір «еркек деген атым бар ғой» дей ме, қырындап үйлерінен қырық қадам шығып кеткен «бойдақтар» өнерлерін маған көрсетеді. Кейбіреулері кеш түсе ішіп алып қызу жүреді. Онда мені жағалап, жақындау келіп қалса жамбасымнан сипап, тіпті құшақтай алуға ұмтылып əуре-сарсаңға түсіреді.

	Жігіттердің менімен əзіл жарастырғысы келгенімен, біразы менен жас. Солардың ортасында Анвар деген татар жігітінің маған деген ықыласы ерекше болды. Өзі менен тоғыз жас кіші. Үйленбеген, таза бойдақ. Аудан мен екі арада орылған астықты тасиды. Аптасына бір рет ауылға барып əкем мен балаларды көріп, жейтін тамақтарын жеткізіп беріп қайтамын. Сол кездері кейде Анвардың мəшинесімен баруға тура келіп қалады. Соңғы кездері оның мен үйге баратын уақытыма өзінің уақытын ыңғайлап жүретінін байқап қалдым. Анвардың басқалардан ерекшелігі – орынсыз əзілдеп, сүйкене кеткісі келіп тұрмайды. Не істесе де шынайы! Сөйлесе – ақ жүрегімен ақтарылып тұрғанын сеземін, көмектессе – бар ықыласымен қамқорлық көрсетіп тұрғанын сеземін. Ол менен кіші болғаннан кейін қатты ыңғайсызданып, одан алыстау жүргім де келеді. Көбіне өзімнен үлкен, əкем қатарлы ағалардың көлігіне мініп, солардан көмек сұрауға тырысып жүрдім. Қанша қашсам да күндердің күнінде көлігіне мінуге тура келді. Анвардың өзі де соны байқап жүр екен:

	–Гуля, енді қашатын жерің жоқ, бүгін ауылға сені мен апарам, – деп күліп, есіктің алдына əзірлеп қойған қоржынқошалағымды таси бастады.

	–Маңдайға жазғанын көреміз енді, – деп көлікке міндім.

	–Маңдайға ғана емес, тағдырға да жазылып тұрғандаймыз ғой, – дейді қу татардың баласы.

	–Көріпкелің бар ма, менің алдыма барып келетіндей?

	–Көріпкелден гөрі сезіпкеліміз жылдамдау сияқты.

	–Ал, сезіпкеліңіз нені сезе қалыпты?

	–Жаны қалап тұрса да қашатын əйелдерді қуып жүріп ұстап алу керектігін...

	–Өзінен он жас кіші інісін жаны қалап тұрғанын сезіпкеліңіз қалай біліпті?

	–Махаббат жас талғамайды, бес жас – бел құрдас, он жас ол да құрдас дейді.

	–Сезіп келіңіз еркектен əйел бұрын қартаятынын сезе ма екен?

	–Жас еркек сүйіп, баптаған əйел қайта жасаратын көрінеді.

	–Ол əйел жас еркекпен баптанып жүргенде оның бес баласына кім бап жасайды екен?

	–Ақыл – жастан дегендей, ол еркек жас болған соң ақылы бар жас жігіт сүйген əйелінің балаларын да сүйеді екен.

	Осылай ойда-жоқта əзіліміз жарасып, əзілдің астарынан көп сырды ашып алдық.

	Сол күннен бастап менің ауылға баратын сəтімді Анвардың аңдып жүргенін ішім сезетін. Ол кейде түскі ас кезінде асханаға келіп қалса қолғабыс жасап жіберуге де ұмтылатын. Мен шамамның келгенінше одан өзімді аулақтау ұстауға тырыстым. Егін басында жүрген осынша еркектің ешқайсысымен жақын қарым-қатынас жасамауға ұмтылдым. Ондағы ойым – біреуімен жақындау табыссам, басқасы да айналдырып мазамды алатын шығар дегенім еді. Ешқайсысымен əзілдеспеймін, өзімнің олардың біреуіне қарындас, екіншісіне əпке екенімді көрсеткім келетін. Бірақ əртүрлі ұлттың еркектерінің басы қосылған ортаға менің қазақ əйеліне тəн ибамның керегі шамалы екенін бір ожар сездірді.



	Коля деген дəу сары еркек тамақ бергенде де, бөлмелерін жиыстырып жүргенде де шегір көздерін алмай қарап отыратын. Мен ісімді атқарып болғанша, оның жанары менің нəзік жанымды қырық шұқыр тесіп тастайтын. Үндемейді. Бірақ тесіліп қарайды да отырады. Қолымдағы шөмішімді, ыдысымды түсіріп аламын, не істесем де ісімнен жаңылып қаламын. Бір күні сол нақұрыс жатын бөлмесінде жұмысқа бармай қалып қалғанын байқамаппын. Егіншілер ерте тұрып кеткеннен соң бөлмелерін тазалап жүргенмін, ең соңғы төсекке жақындағанда оның төсекте жатқанын көрдім. Өзім де ол бəледен қашып жүруші едім, сол əдетіммен көре сала үндемей бұрылып кетіп бара жатыр едім артқы жағымнан келіп бас салды. Зəрем ұшқаннан аяғым тайып бөлменің ортасына сұлап түстім. Өзі дəу неме мені жерден көтеріп алып өзінің төсегіне алып ұрды. Қолыммен ұрып, аяғыммен тепкілеп, айқайлап қарсыласып жатырмын. Бауырым Талғат сыртта болатын. Менің үнімді еститін ешкім жоқ, бəрі жұмыста.

	–Қаншық, бес бала тауып қыздай бұлғаңдайсың ғой, саған еркек керек емес дейсің бе? – деп тұншықтырып барады. Өзі шалбарын сыпырып үлгеріпті. Бір қолымен менің іш киімімді тартқылап жатыр. Сасық демімен аузыма жабысып алыпты. Тұншығып барамын...

	Алдап құтылайын деген ой сап ете түсті басыма. Аузым босай бере:

	–Коленька, өлтіресің бе, немене, жəй айтпайсың ба? – деп сыбырлаңқырап сөйлеп едім, жүрегіне əсер етті ме, мені өзі көнеді деп дəмеленді ме, кішкене қолын босатты.

	–Талғат кіріп келсе қайтеміз, ең болмаса есікті жаппайсың ба? – дедім тағы қуланып. Əйелдің қулығынан еркек қашанда жеңілген емес пе, ол ақымақ мені шынымен босатып:

	–Қазір жабамыз, Гулечка! – деп мені бауырана басып қысып-қысып жіберді. Сұмдық қуанып кеткенін шегір көзінен ұшқан нұрдан байқадым. Денемнің сəл босағанын сезген соң аяқ-қолымды жиып, халатымның өңірін жауып, есікке қарай тұра жүгірдім. Аяғым төсектердің теміріне соғылып есікке жеттім-ау, артымнан Коля ырсылдап келіп қалды. Есіктен атып шықтым да:

	–Талғат... Талғат., – деп айқай салдым.

	Коля менің артымнан далаға жүгіріп шықпады, алданғанын енді біліп есікті керіп қарап тұрды.

	–Тағы қолыма түсерсің əлі, – деп тістенді.

	Мен айқайлағанға Талғат келе қоймады, алыстау кетіп қалса керек. Денемнің əлі дірілдеп тұрғанын сездім. Асхана жаққа кіруге артымнан Коля келіп қала ма деп қорықтым. Жатын орынға жапсарлас техника жөнейтін шеберхана бар еді, соған қарай жанұшыра жүгірдім. Бағанағы жанталасқан жерде аяғымдағы шарқайым қалып қойып еді, жалаңаяқ табаныма бірдеңелер батып келеді. Алыстан шеберхана алдында бүкіреңдеп жүрген орыс шалы – Миша ағайды көрдім. Соған жетіп келдім, алды жыртылған халатымды қаусырып алғанмын, жалаңаяқ, шашым жалбырап кеткен:

	–Миша ағай, Миша ағай, – деп манағы Колядан көрген зорлық-зомбылықтан жылап жібердім. Шал белін түзеп, түрімді көріп:

	–Қызым-ау, не болды? – деп қолымнан ұстай алды.

	–Қоля... Коля, – дей беремін.

	–Коляға не болды? – дейді.

	–Қорқынышты, – деп бетімді басып жерге отыра кеттім.

	–Немене, ол зэкті біреу өлтіріп кетті ме? – дейді Миша ағайым. Оның «зэк», «өлтіріп» деген сөздерінен шошып, одан əрмен айқайлап жылаймын. Шал екеуміз бір-бірімізді түсінбейміз. Шеберхананың түпкі жағынан Бах деген комбайнер шықты.

	–Сендерге не болған? – дейді бейғам, өзі сондай сабырлы кісі еді.

	–Мына қыз, Коляны біреу өлтіргендей жылайды, барып келші, – дейді түк түсінбеген шал. Мен «ол мені зорламақшы болды», – деп айта алмай тұрғанымды қайдан білсін.

	–Колялар егінге кетті емес пе, – деп Бах жатаққа баруға ерініп тұр.

	–Кел, мына отырғышқа отыршы, түсіндірші, – деп шал мені қолымнан сүйреп тұрғызып сəкіге отырғызды. Əйтеуір біреуге шағынармын деп келген басым «зэк» деген сөзден қорыққанымнан көрген қорлығымды да айта алмадым. Тек өксіп-өксіп жылап отырмын. Орындықта қасымда отырған шал қалтасынан дорбасын шығарып газет қиындысына махорка орай бастады. Бах аяғын балпаң-балпаң басып жатаққа кетіп барады. «Не болса да көріп келейін» десе керек. Миша ағай бір темекіні сорып болғанша жылағаным басылды. Ол кісі маған бұрылып бір кезде:

	–Гуля, қызым, айтшы не болғанын, – деді.

	–Миша ағай, Коля бүгін жұмысқа бармай тығылып қалыпты, – деп бастаймын балаға ұқсап.

	– Иə...

	–Ондағы ойы мені зорламақшы екен...

	–Қарай гөр, – деп енді шал менің сөзіме ынта қоя бастады.

	Мен болған жайды айтып, өзіне қашып жеткенімді естігенде орнынан атып тұрып:

	–Жүр. Мен оған көрсетейін əлсіз əйелге зорлықты, – деп қолымнан сүйрей жөнелді.

	Біз келсек Коля түк болмағандай шалжиып төсегінде жатыр, бас жағында Бах бірдеңе сұрап мыңғырлап тұр. Мен шалды ертіп келгенімді көріп басын көтеріп ала көзімен қарады. Мені қорқытқан сыңайы.

	–Сен неге бүгін жұмысқа шықпағансың? – деді шал.

	–Белім шойырылып қалды...

	–Содан екен ғой, əйелге қыр көрсетіп жатқаның, – деп еді, анау денесін көтеріп бізге ұмтылып, көздері шапыраштанып.

	–Сенің не шаруаң бар, ол қатынға еркек керек екенін біліп жүрмін ғой, – деді. Оның мына түрінен зəрем ұшқан мен асхана жаққа безіп жөнелдім.



	Түске жақын бригадир Женя ағай келді азық-түлігін арқалап. Мен болған жайды айтып беріп, «Колядан қорқам, сондықтан аспаздықтан кетейін аманымда, менің бес балам мен үш інімді кім бағады мені өлтіріп кетсе», – дедім. Шынында «зэк» дегенді естіген соң, «енді мені Коля аман қоймас» деп ойладым. Бəрін үнсіз тыңдаған бригадир:

	–Қайда ол пəле? – деді.

	–Жатақта...

	Женя ағай басқа сөз айтпай жатаққа тартты. Біраздан кейін қайтып келіп «Сен алаңсыз жұмысыңды істе, оны басқа бригадаға ауыстырамыз», – деп маған тиісті тапсырмаларын беріп машинасына Коляны киім-кешегімен салып алып кетіп қалды. Жанымда Талғат болса да күні бойы қорқынышта жүрдім. «Ол қатынға еркек керек екенін біліп жүрмін ғой», – дейтіндей мен еркектерге əйелдік əлсіз мінез көрсетіп жүрмеген едім ғой», – деп өзімді-өзім жеймін.

	Сол күні болған жағдайды егінші еркектер білді ме, білмеді ме ешкім не Коляны сұрамады, не маған білгендіктерін сездірмеді. Үш-төрт күннен соң қорқынышым басылып, жүрегім орнына түсіп тірлігімді жалғастырып жүре бердім. Байқағаным сол күннен бастап Миша ағай күніне бір-екі рет əрнені сылтау етіп мен жаққа келіп кетеді. Онысы мені еркектер мазаламасын деп бригадир тапсырған болар деп ойладым. Өзі жас, өзінің басы бос əйелге топты еркектің ортасында жүру оңай ма. Сонда да дəл Колядай арсыздық етпесе де, əзілдегенсіп тиісіп қалатындары бар еді. Ал, Анвардың əзілі, əрбір сөзі менің көңіліме жағып, оны бір жақын адамымдай көріп жүрдім.

	Тамыздың тамылжыған бір күнінде менің туған күнім болды. Оны естіген Женя ағай тойға ұластырды. Өзі əйелін ерте келіпті дастарқан басында маған серік болсын деп. Кешке қарай ауылымыздың жастар жетекшісі келді əншікүйшілерін ертіп. Қырдың ар жағындағы Марат ағайдың бригадасының қыздары да келді. Ауламызда концерт қойылып, би ұйымдастырылды. Жастар билейді, үлкендер қызықтайды. Жігіттер мені кезек-кезек биге шақырып кештің ханшасы болдым. Анвар сол кеште жүрек сырын білдірді. Жасы менен біраз кіші болса да, сөзі мен ісі өзіммен деңгейлес болғаннан кейін сол жігітке деген менің жүрегімде де бір нəзік сезім ояна бастағандай.

	Күйеуімнен бөлек тұрғалы үш жылдан, ажырасқалы жылдан асқанымен еркек атаулыдан көңілім қалғаны сондай, олар əйелге тек төсек үшін ғана жақындайтындай көрінетін. Оның үйіне – қызметші, баласына – күтуші, өзіне – төсекте көңілін көтеруші болсаң ғана керек сияқтысың. Анвардың əйелге деген көзқарасы мен қарым-қатынасы басқаша көрінді. Ол жұмыстан келе маған көмектеседі. Алғашында оның маған көмектескенінен ұялатынмын, кейіннен қайта сонысы ұнайтын болды. Анвардың менің маңайымда жүргенін байқаған басқа еркектер əзіл айтып, тиісе кетуін доғарды. Екеулеп егіншілердің кешкі тамағын береміз. Əңгімелесе жүріп, ертеңгі тамақтарының етін турап, көкөнісін əзірлеп қоямыз.

	«Əңгімелескенде жалықтырмайтын адамдардың қосылғаны дұрыс» дейтін баяғыда балабақшада істегенде бір тəрбиеші апай қыздарға ақыл айтқанда. Сонысы шындық екен, Ерікпен ерлі-зайыпты болып сырласып, не балалардың ісін қызықтап сөйлесіп те көрмептік қой. Ол аналарынан қорқып маған күндіз жоламауға тырысатын, кейінгі жылдары арақтан ауызы босамай кетті ғой. Əке болып бес баланың біреуін қызықтамай-ақ мамасының үйінде қалды ғой. Ал, Анвар екеуміздің сырымыз да, жырымыз да таусылмайды. Күні бойы жұмыстан бір-бірімізді сағынып қаламыз. Мен кір жусам, ол сығып, жайып береді. Жексенбі күні мені ауылға балаларға апарады. Тіпті кейінгі кездері өздерінің үйіндегі орыс моншасына балаларым мен мені түсіріп, үйге жеткізіп салатын болды. Моншаны жағып, ішін əзірлеп қояды.

	–Алдымен Гуля түседі қыздарымен, – деп өз үйіндегі ешкімді түсірмейтін көрінеді. Біз жуынып болғанда шəйіміз əзір тұрады.



	Анасымен де таныстым. Əрине бес баласы бар əйелдің жалғыз ұлымен көңіл жарастырып жүргенін қайсы ана ұната қойсын. Бірақ өте мəдениетті əйел екен, қатты сөзге келіп, не ұнатпайтындығын білдіріп шу шығарған емес. Əлде баласының менен шығарда жаны бөлек болып жүргенін көріп ренжіткісі келмеді ме.

	Күзгі жиын-терін аяқталып, қысқа əзірлік басталды. Анвар ер жетіп қалған екі бауырымды жанына алып біздің үйдің қысқы отынын əзірлеп берді. Талғат əскерге шақырылып, əкем сол жылы төсек тартқан аурулы еді. Тұңғышым мектепке барды. Анвар екеуміз қыз бен жігіт сияқты қыдырып, киноға барып жүреміз. Маған кітап оқудың кереметін осы Анвар үйретті. Екеуміз оқыған кітабымыз жайында пікір таласып қаламыз. Бір күні қаладан балаларға «Рассвет» деген түрлі-түсті теледидар əкеліп берді. Менің байқұс балаларым мен інілерімнің қуаныштарында шек жоқ, бар ермектері сол болды. Қиындықтарымыз бен қуаныштарымыз қатар өріліп күндер өтіп жатты.

	Көктем шыға тағы егіс басталып, Анвар екеуміз бригада жұмысына шықтық. Бұл жолы жанымда бауырым Талғат жоқ, Анвар екеуміз асхана жақтағы менің бөлмеме бірге жайғастық. Онымен өткізген əр түнім ертегі, əр таңым бақыт таңы еді. Оның ыстық құшағы бүкіл тұла бойымды ерітіп арамыздағы жас айырмашылығын да ұмыттыратын. Өзімді тұңғыш рет еркектің қойынында жатқан жас қыздай болатынмын. Кітаптардан оқып, кинодан көретін «оргазм» деген төсек лəззəтін содан сездім. Ана бес баланы қалай туғанымды да білмеймін, Ерік екеуміз ерлі-зайыпты дегенді мынаның жанында əйтеуір атқарылуға тиісті міндет деп қабылдаптық қой.

	Бригадир Женя ағай біздің жұптық жағдайымызға мəн де бермеді. Кəдімгі бір отбасы сияқты қабылдады да қойды. Онымен тұрып жатқанымды өзі ауру əкеме қалай айтайын, үйдегілерге ештеңе деп сыр ашпадым. Баяғыдай бірге келіп-кетіп əркім өз үйіне қонып жүрдік. Біздің төсектес тұра бастағанымызды Анвардың шешесі күзге салым біліп қалыпты. Ұлына ренжіп, «комбайынды таста, қалаға кет» деп шу шығарыпты. Бір жолы балаларға келген кезімде кешке қарай есіктен кіріп келе жатқан Расила апайды көрдім. Ішім бір бəлені сезіп, денем суып кетті...

	–Сəлеметсіз бе, Расила апай?! – деп амандастым. Ол кісі есік алдында тұрып:

	–Амансың ба, сыртқа шықшы, сөйлесейік, – деді салқынқанды.

	Үндемей ілесіп қақпа сыртына шықтым. Апай мені ауылдың шетіне бастады. Біздің үй болса да ауылдағы соңғы үй ғой.

	–Гуля, сен жақсы əйелсің, жақсы анасың сөзім жоқ. Бес баланы тапқан ана менің жағдайымды түсінуге тиісті. Сенімен Анвардың жолдарың екі бөлек. Мен сені қазақ, бізді татар деп отырған жоқпын, менің ұлым сенің Талғатыңмен қатар екенін білесің. Əйел үшін еркектен тоғыз жас үлкен деген үлкен айырмашылық. Басында мен сендерді бірге істеп жүрген соң араларыңда достық бар деп қабылдадым. Енді мына бірге тұрып жатқандарыңды мен түсінбеймін. Ұлыма айтсам «Мен Гуляны сүйемін!», – деп қоймайды. Сүй се сүйетін шығар, сен төсекте тəжірибелі əйелсің. Оның алғаш көргені де сен шығарсың. Сондықтан сенімен тұрғанды өмірдің қызығы деп жүр. Ертең қыздарың өседі, сен қартаясың, сонда еркек күшейеді қырыққа қарай. Сол кезде сенің өзіңе қиын болады. Жолдарыңды бөліп алыңдар. Сен оның бағын байлама, – дейді.

	–Расила апай, мен оған жамандық ойлып жүрген жоқпын, мен де оны жақсы көрем, – деймін, «Сүйем» деуге ұялып.

	–Иə, менің ұлым қыздар жақсы көретіндей жігіт. Сен оған жамандық ойламасаң, оны босат. Ертеңгі күні оған жақсы, жас қыз кездессе, ол «Сен бес баласы бар əйелмен төсектес болғансың», – деп кіналауы мүмкін. Өмірін бұзба, сенің де балаларың бар, кейін солардың басын біреу айналдырып алса қайтесің? – деп маған зіл артқандай болып кете барды. Тыңдағанға оның анасының байбаламы да орынды. Ертесі мені алып кетуге келген Анварға жол бойы шешесінің келгенін айтып, екеуміздің екі айырылғанымыз дұрыстығын түсіндірумен болдым. «Əниімнің менің жеке махаббатымда жұмысы болмасын. Мен саған үйленемін, бес түгіл, он балаң болса да», – деп ол қоймайды. «Бүгіннен бастап көрпе-төсегіңді ортақ жатаққа шығарайық, мен саған ренжімеймін», – деймін, жолдың ортасына көлікті тоқтатып қойып сүйіп есімді шығарды. Сол күннен бастап «Өмірін бұзба, сенің де балаларың бар», – деген Расила апайдың сөзі құлағымнан бір кетпей қойды. «Менің де қаладан далаға сандалып көшіп келіп топты еркектің ортасында жүргенім сол қара қазан, сары қарын балаларымның қамы емес пе. Олардың өмірі бұзылатындай болып жатса мен де кімнің болса алдына барам ғой. Жалғыз ұлы үшін АНА зұлым Ақсақ Темірдің алдына да барған ғой. Мені қанша сүйсе де Анвар əлі жиырма беске де толмаған жас жігіт емес пе?!» деген ойлар санамнан бір кетпей қойды. Анвардың қойнында жатып та соны ойлайтын болдым.

	Анварды қусам да кетпей қойған соң, көктемге қарай Расила апайға:

	–Анварға жақсы бір қыз тауып берейік, – деп ұсыныс айттым өзім.

	Маған ренішті болып жүрген апай қуанып кетті.

	–Қайдан табамыз, Анвар көнбесе қайтеміз? – деп есі шығып кетті. Ол кісі ұлының мен қашсам да қоймай жүргенін білетін көрінеді.

	–Сіз де, мен де қарай жүрейік. Соған лайық-ау деген қыз көрсек алдымен өзіміз танысып, содан соң оған таныстырайық, – деп шештік.

	–Сен де оны үйіңе жолатпай қой, – дейді сонда да Расила апай.

	Тыңды аймақ емес пе, көші-қон көп болатын Сол жазда

	«Ленинскіге» біраз механизаторлар көшіп келді. Солардың біреуі Матько деген украйн отбасы болды. Бойжеткен қыздары, ержеткен ұлдары бар көрінеді. Ұлдары біздің бригадаға келіп қосылды. Қыздарының біреуі ауылдағы қырманда астық қабылдау пунктінде істеп жүрді. Бір жолы сонда Женя ағайдың көлігімен барып қалғанда көрдім. Мен сияқты шілбиген емес, аяқ-қолы балғадай, екі беті анардай əп-əдемі қыз. Анварға қалыңдық іздеп жүрген маған ұнай кетті. Атын да білмеймін. Осы қызды қайтсем де Анварға таныстырам деп ойладым.

	Ауылға келгенімде ретін тауып Расила апаймен кездестім. Осылайда, осылай деп айтып шықтым. Ол кісі қуанып кетті.

	–Мен сені осындай ақкөңіл, адал əйел деп ойлаушы едім. Анвар сені сол үшін сүйген ғой, рақмет, – деп ұлы бүгін үйленетіндей қуанып, мені отырғызып қойып дастарқан жайды. Екі əйел шəй үстінде Анварды Матьконың қызымен қалай таныстыратынымызды ойластырып жатқанда жігітіміздің өзі кеп қалсын. Анасы екеуміздің əп-əдемі болып отырғанымызды көріп қуанып қалды. Сүйген əйелі анасымен тату болғанын кім жек көрсін. Соңғы кездері менің өзінен қашқақтап жүргенімді сезіп қайтіп тілін тапсам екен деп мені жас қыздарша айналдырып жүрген. Еркелеп келіп ортамызға отыра кетті. Ойында түк жоқ.

	–Екеуің өмір бойы осылай екі жағымда отырсаңдар ғой, –деп қояды.

	Расила апай қоймай жүріп қырманға барып Матьконың қызының атын біліпті. «Марина» екен.

	–Алматының апорты сияқты! – деп апай тамсанып қоймайды. Енді екеуміз қыз бен жігітті қалай таныстырамыз деп жоспар жасауға кірістік.

	–Расила апай, мүмкін болса ол қызға көрінбейін. Қанша айтқанмен мен туралы кейін оған елдер жақсы айтпас, – дедім.

	–Оның да дұрыс, мен сол қызбен таныстыр да жабыстыр деп Райлаға айтайын, – деп өзі шешті. Райла апайдың кенже сіңлісі, ауылдық кооператив дүкенінде істейді. Халықпен күнде байланыс жасап отырған адам ғой, бір жөнін табар.

	–Расила апай, егер Анвар сол қызбен табысса, мен соның бақытын бұзбау үшін осы ауылдан көшіп кетемін, – деп көптен іштей ойлап қойған сырымды да жасырмадым.

	–Шын айтасың ба, соның бақыты үшін кетесің бе, қызым?

	–Шын айтам, Анвар мені сүйгені үшін рақмет, сол үшін мен де оған бақыт тілеймін, – деп жылап жібердім.

	–Шын сүйген адам сүйгеніне бақыт тілейді. Сен де сүйген екенсің, – деп келіп құшақтап бетімнен сүйді.

	...Бауырым Талғат əскерден аман-есен оралған соң, сегіз баланы жиып-теріп қалаға қарай қоныс аудардым. Бес жылдай басыма пана, отбасыма жылу болған «Ленинскі» ауылында бір төмпешік болып абзал əкем қалды. Осында жаным жаралы, жүрегім қаралы болып келіп едім. Анварға кездесіп қырдың гүліндей құлпырып, жаным жадырап, жүрегім мейірім шуағына бөленді. Мені жанындай сүйген Анварымның бақыты үшін береке-бірлікті, бауырмал ауылдан махаббаттың машақатымен қашып барамын...



	* * *



	Баяғыда түнде аққан жұлдыздай болып кеткен П. қаласына күндіз адасқан құлындай болып қайта оралдым.

	Осы арада Кеңестер одағының дəурені бітіп, он бес республика он бес тəуелсіз шаңырақ болып шықты.

	Біз ауылда жүріп байқамаптық, мұнда нарық заманы басталыпты. Алғашында көшіп-қонып əр үйді бір паналап жүрдік. Бір күні ойда-жоқта əкемнің Жора деген танысы қаладан монша ашып кəсіпкерлікпен айналысып жатыр деп естідім. Соны тауып алдым, «Ағатай бала-шағаммен қызметіңізде болам, адал адамдармыз», – деп жатып сеніміне кіріп моншасына жұмысқа тұрдым. Жұмысым күн шыққаннан моншаның отын жағумен басталып, түннің ортасына дейін бір тыным жоқ. Өзім – от жағушы, еден жуушы, билет тексеруші, сыпыртқы сатушы, кір жуушы. Тек кіру билетін əйелі ешкімге сенбейді, өзі сатады. Еркектер жағына Талғатты кіргізіп алдым. Бақыт пен тұңғышым Сара қолқанат болып қалған мектептен келе маған қарай жүгіреді. Үйдегі ұсақтар бірін-бірі бағады. Алғашында моншадан алыстау жерде пəтер жалдап тұрдық. Менің күздің сабалақ жауынында арыбері салпылдап жүргенімді көрген Жора аға ықыласы түсіп, бір дүйсенбіде, демалысымызда:

	–Гүлжан, арт жақтағы заттар қойып жүрген тамды босатып бала-шағаңмен кіріп ал тазалап, – дегені.

	–Маржан апай рұқсат ете ме? – деппін сорлы басым, əйелінің шайқатылып жүретінінен қорқатынмын. Ағай да қорқатын шығар деп.

	–Оның не шаруасы бар, ақшасын санап алғанды білсін, –деді.

	«Міне, еркек! Əйеліне тек ақша санатып қой-е-е-п, балашағасын өзі бағып, өзі жұмысының мəселесін шешіп отыр. Мен қатын басыммен бес баланы өзім бағып қаңғып жүргенім мынау», – деп ойлап аяғым көшенің батпағын шылпшылп басып балаларға қарай ұшып келем. Жылап келем... Сонда да ағайдың «арт жақтағы заттар қойып жүрген тамды босатып бала-шағаңмен кіріп ал тазалап» дегені қуантып қойды.

	Көлік жалдау қайда, балалармен жабылып, үш көшенің арасында сабылып жүріп көше бастадық. Жасауымыздың үлкені – баяғы Анвар алып берген телевизор. Оны арбамен жеткіздік. Бұрын моншаның темір-терсегі, керек-жарағы тұрған бөлменің кеткен сылағын Талғат пен Бақыт сылап, əктеп үйге айналдырды. Үлкен бір бөлме, қосымша газ баллонымен тамақ жасардай тағы бір кішкентай бөлме. Біздің тірлігімізді байқаған Жора ағай келіп:

	–Талғат, алда қыс келеді, ортаға темір пеш орнаттырып алыңдар, – деп күзетшіге тапсырма беріп пеш алдырып берді. Күзетші шал да бізді аяды ма үйінен анау-мынау алып келіп беріп, пешімізді орнатып қолғабыс етті.

	Біз жалғыз күнгі демалысымызды пайдаланып көшіпқонып алдық. Мекенім жұмысымның жанында, балаларым көзімнің алдында мəре-сəре болып жүрмін. Сонда да қожайынның əйелінен іштей қорқып қоямын. Маржан апай осының бəрін көріп жүр, бұларың не деп сұраған да жоқ. Бейғам.

	«Əлде, бақытты əйелдер осындай кең бола ма?!», – деп ойлап қоямын. Мен байқұс қай бір бақыттың мəнін біліппін...

	Осы моншаны біреу көшіріп кетсе де білмейтіндей. Бар білетіні – кассасы. Қолы босай қалса моншамен қатарлас салынған үлкен екі қабатты үйіне жүгіріп барып келеді. Тек үйлерінің есігі арғы жаққа шығады. Бала-шағасы сол жақта өздерімен-өздері. Орынсыз бірде-біреуі моншаға келіп бізді мазаламайды. Олардың үйінде əкелері нағыз ƏКЕ, əйелі мен балалары не кием, не ішем деп бас ауыртпайды. Бəрі əкесінің мойынында. Ағай жетім мен жесірге жанашыр, бар мен жоққа қанағатшыл, Құдайға қараған адам. Кейін гі кездері Маржан апай маған кассасын да сеніп тапсырып, кейде қонаққа барып, шет елге қыдыруға да шығып жүрді. Талғат екеуміз осылар өзімізге деп атап не берсе соған разымыз. Тамақтан қысып артылдырып тастай түйіп жүрміз. Ойымыз – өзімізге үй сатып алу. Талғаттың да бір арманы бар, ол – Бақытқа жоғары білім алып беру болатын.

	–Сен де, мен де оқи алмадық жетімдіктен, осы Баха жақсы оқиды соны оқытайықшы, – деп отырды. Бақыттың қолынан келмейтіні жоқ, нағыз технарь. Қанша көшіп жүрсек те сабағынан қалмай, үлгерімі жақсы. «Оны оқытсақ, қыздар да ағаларына ұқсап ұмтылар еді», – деп мен де армандап қоямын. Жақсы жандардың маңайына келіп жақсы ойлар ойлай бастадық. Моншаның жарығы өшіп қалса да, суы тоқтап қалса да, көлік жуатын жақтағы механизмдер тоқтап қалса да механик Бақыт, оның осы ұмтылысын байқаған Жора ағамыз дəн риза болатын. Бақыт мектепті бітірерде Жора ағай онымен сөйлесіп мамандық таңдауына көмектесті. Сол жылы Бахамыз қаладағы инженер-техниктер даярлайтын институтқа өз күшімен түсіп кетті. Сондағы менің қуанышымды қалай жеткізейін, тақтадағы тізімнің басында тұрған біздің фамилямызды көргенде бауырымды құшақтап алып жылай беріппін.

	–Шіркін, осыны папам көрмеді ғой, – дей беремін. Біз анадан өте ерте қалған соң да, қандай жағдайда да алдымен əкеміз ауызға түсетін. Талғат моншадан босай алмай, алаңдап бізді күтіп жүр екен. Бақыт екеуміздің алыстан аңқалаңдап келе жатқанымызды көріп бізге қарай жүгірді. Айтып үлгермей-ақ түсінді, үшеуміздің құшағымыз айқаса кетті. Жора ағай алдымыздан шығып қалды:

	–Əй, қазақтар, не болды? – деп бізге жақындады. Талғат:

	–Аға, Бақыт оқуға түсті, инженер-механикке, – деп жарылып кетердей болды.

	–Міне, нағыз азамат. Енді мен механик іздемейтін болдым ғой, айналайын, – деп Бақыттың басынан сүйіп, қалтасынан əмиянын шығарды да бірнеше көк қағазды санап, менің қолыма ұстатты,

	–Гүлжан, мына сүйінші саған, айналайын. Бəрі сенің арқаң, – дегені. Не аялар анасы, не арқа сүйер əкесі жоқ жетім балаларды дəл бұлай кім жарылқаған.

	–Аға, рақмет. Керегі жоқ, – деп қоямын өзімше.

	–Неге керегі жоқ, сендерге жақсылықтың бастауы болсын, – деді ағамыз.

	Ағамыздың ауызына Құдай салды ма, сол берген бес жүз АҚШ доллары біздің сатып алатын үйіміздің басы болды. Бізді де Құдай өлтірсін бе, сол жылдары еліне көшіп жатқан орыстың бір үйі бізге бұйырды. Шағын үш бөлмелі үй бізге хан сарайындай көрінді. Қаржымыздың көлеміне қарай іздеген үйімізге бірер мың жетпей тұрды. Сонда да жақсылықтан үміттеніп үлкен кісі келіп саудаласса сатушы бағасын түсірер деп Жора ағамызды алып барып көрсеттік. Өзі қатарлы орыс азаматымен ары саудаласты, бері саудаласты, тоғыз жетімнің көз жасын сөз етті, «Балалардың маңдай терлерімен адал жиған ақшалары сізге де жақсылық əкеледі.

	«Ақша қалай келсе, солай кетеді», – деп орыстың атасынан қалған мақалды алдына тосты, əйтеуір бағасын түсірді. Үйдің құжатын сауатты жасау үшін Талғатты ертіп жүріп дұрыстап берді.

	Біз көшіп кірген күннің ертесіне жаңа қонысымызға «Газел» келіп тоқтады. Ішінен Жора ағамыз бен Маржан апайымыз түсті. Біздер үйден бəріміз өріп шықтық.

	–Талғат, балалармен мына ағашты түсіріп алыңдар, –деді аға.

	Ағаш дегенге мен қысқа отын екен деп мəн бермей үйге кіріп дастарқан жая бастағанмын. Бір кезде есіктен «былай, ары қарай», – деп бұйрық беріп тұрған Жора ағаны көріп залдан шықсам, көк түсті жұмсақ жиһазды көтерген ұлдарды көрдім. Əйел деген қызық қой, үйге мүлік кірсе де есіміз шығып қуанамыз.

	–Жора аға мынау маған ба? – деппін ұялмай.

	–Саған. Маржан апайың өзі таңдап əкелді, – деді Əкелерінен көрмеген жақсылықты Жора ағаларынан көріп менің бес қызым мебельден бұрын бөлменің ішіне кіріп-шығып аяққа оратылып шулап жүр. Осындай жақсы адамдардың ықыласын түсірген Құдайдан айналып мен шапқылап жүрмін. «Жақсы жерге жатсаң, жақсы түс көресің» – деген тегін емес қой, жақсы адамдардың жанына келіп жұмыс тауып, бауырым оқуға түсіп, қаладан басыма баспана болып мен де қатарға қосылдым. Қанша жақын көрсек те үйіміз қаланың басқа жағынан болғаннан кейін, балалардың мектептен келген-кеткені көз алдымда болуы керек Жора ағайлардың моншасынан кетуге тура келді. Талғат пен Бақыт кезектесіп сонда жұмыстарын жалғастыра берді. Маған əкемдей қамқор, анамдай мейірімді болған сол бір асыл жандарды қанша қимасам да жолымыз бөлінді...

	Бір күні балаларымды ертіп мама қаздай мамырлап келе жатсам алдымнан Ерік кездесе кетті үйге жақындағанда. Ол мені қалада деп ойламаса керек,

	–Гүлжан! Балалар! – деп таң қалды. Мен де оны көрем демеп едім.

	–Ерік! – деп қалай дауыстап жібергенімді білмей қалдым. Балаларым маңайыма үйіріліп, бөтен кісіге қарап қалды. Қанша айтқанмен мына тұрған осы бес баланың əкесі емес пе, қалай үндемейін;

	–Балалар, мын кісі сендердің əкелерің! – дедім. Бесеуі бірдей балапандай үрпиіп əкелеріне қарады. Мен сонда шындап байқадым, бес қызым да көздері тостағандай, қастары қалың, əкелерінен аумайды екен. Таңырқап қараған көзқарастары да алдарындағы таңырқап тұрған əкенің көзқарасы сияқты.

	–Менің балаларым! – деді Ерік əрқайсысына кезек-кезек қарап. Балалар əкеге шұрқырап ұмтылмады. Қайта маған жабыса түсті. Тіпті кенжетай Əмина қолын созып көтер деді. Оның өзі бес жасқа келген.

	–Жоқ, бұлар менің балаларым! – дедім бəрін құшақтай бауырыма басып, өзіне əлі өкпелі екенімді сездіріп. Мен білетін Ерік емес пе, үндемей қалды.

	–Сендер қаладасыңдар ма? – деді бір кезде барып.

	–Иə, екі – үш жыл болды, осындамыз, – дедім де өз жолыма түстім. Ерік бізге еріп үйге дейін келді үндемеген қалпында. Үйге келіп тұрған соң қалай үндемей кіріп кетейін:

	–Міне біздің үй, кір енді, – дедім.

	Алдымыздан Қуаныш шықты. Оны көрген Ерік жездесі:

	–Қуаныш, қандай дəу жігіт болған, – деп қолын ұсынып амандасты. Менің інім оны таныған да жоқ. Мен де кім екенін айта қоймадым.

	–Жалға тұрып жатырсыңдар ма? – деді.

	–Жоқ, сатып алдық. Талғат екеуміз жұмыс істейміз. Бақыт институтқа түсті, күндізгі бөлімге, – дедім мақтанғандай дауыспен.

	–Жақсы екен, жақсы екен, – дей берді.

	–«Жетім жетілмей ме, жарлы байымай ма» деген қазақтың сөзі бар, мамаңа айтып бар, біз де жетілдік, – деп тепсініп қалдым.

	–Мамам қыста қайтыс болып кетті, мен жалғыз қалдым, – деді.

	Жаңа ғана жұлынып отырған мен сасқалақтап:

	–Арты жақсы болсын, – деппін.

	Əрине, бес жылдан бергі айтар өкпе-назым көп еді, қырық жасында жетім қалған жігітке несін айтайын. Дастарқан жайып, біраз өткен өміріміз жайлы əңгіме айтып шығарып салдым. Балалар басқа бөлмеде сыбырласып, ананы мынаны сылтау етіп кіріп-шығып жүргені болмаса əкелеріне жақындау ниетін білдірмеді.

	Содан кейін балаларды сылтауратып Ерік бізге жақындай берді. Əр жексенбі сайын тəтті-тұрымын көтеріп келеді де тұрады. Бұрынғыдай ішіп жүргенін байқамаған соң мен қарсы болмадым. Еркектің аты еркек емес пе ауланың бəрін ретке келтіріп, есікке үлкен қақпа да жасап берді. Жапсырушылық шеберлігінде шек жоқ екен, қақпаны гүлдендіріп жіберді. Тура темірден түйін түйген шебер дейтіндей.

	Əминаның туған күнінде келді де балаларды күні бойы қыдыртып, кешке қарай үйде тойладық. Сол түні ішкен шараптың əсері ме, ертесіне бұрынғы күйеуімнің қойнында ояныппын. Менің жаныма жататын екі қызым екі əпкесіне кетіпті. Таңертең інілерімнен ұялғаным-ай. Соншалықты есімді білмейтіндей ішпеуші едім. Еріктің арамыздағы сонша жылғы үзілісте бізді сағынып жүргендей əсер еткенінен шығар, мен де еріп қоя беріппін...

	Содан бастап баяғыдай жан анасы жанында емес, Ерекең біздің үйден шықпайтын болды. Балаларымның əкесі болған соң ба, інілерім оның бұл жүрісіне қарсы бола қоймады. Көршілеріміз болса да мəн бермеді, себебі осынша балалышағалы отбасында бір еркек отағасы болады деп ойлаған шығар. Сын айтып күлетіндей араласып жатқан ағайынтуысымыз болса да жоқ. Менің туған күнімде гүлін алып келіп:

	–Гүлжан, екеуміз неке қиғызсақ қайтеді, ортада балалар бар, – деп есі кіріп қалыпты. Аузым күйіп қалған мен:

	–Болмайды, біздің арамыздағы жіп үзілген, енді жалғағым келмейді. Осылай балалар үшін сыйласып жүрейік, – деп көнбедім.

	Мені алдап не зорлап көндіретін қасиет Ерікте болса біз осылай тозып жүріп табысар ма едік.

	Түбінде бізді Бақыт бағатын шығар, жүрген жерінде бір мəселені шешіп жүреді. Өзі оқитын институтындағы жатақхана комендантымен танысып алып, мені сонда жұмысқа тұрғызды. Сол жатақхананың шаруашылық меңгерушісі болып орналасып, үй көрмей кеттім. Қыздар өздерімен-өздері. Талғат Жора ағасымен моншасында, Қуаныш сабақтан шыға мектептің спорт командасынан босамайды. Ерік балалардың əкесі болып күндіз келіп қарап, кейде қонып қалып жүреді. Бірақ жұмысының берекесі жоқ. Бізге кейде апталап жоламай кетеді, сонда тағы ішіп жүргенін сеземін. Бұрынғыдай анасы да жоқ, тамағын жасап отыратын. Арып-ашып келеді де екі-үш күн бізде есін жинайды. Өзі жалғыз бала еді, біз оған пана болдық.

	Бір күні институттың артындағы шаруашылық ауласында Фризергер деген неміс ректорымыз бар, топты адам бір нəрсені шуласып талқылап жатыр екен. Кішкентайымнан шаруашылыққа араласып үйреніп қалған мен де орталарына жетіп бардым. Сөйтсем бір аптадан бері бір құбырларды жапсырып-жалғастыра алмай жатқан сварщиктерге ректор ренжіп жатыр. Мен тірліктерін біраз бақылап тұрдым да, ректорға ұялмай-ақ:

	–Менің күйеуім мынаны жарты-ақ күнде мəшинемен тіккендей жамап-жапсырып шығар еді, – дедім. Ректор дəу еркек еді, кішкентай ғана менің саңқ-саңқ етіп айтып тұрған сөздерімді таңырқап тыңдап қалды да:

	–Қайда, шақыршы күйеуіңді, – деді.

	–Үйде, ертең ерте келейін жұмысқа, – дедім.

	–Жоқ, бүгін менің машинама отыр да барып алып кел, –дегені.

	Ұшып үйге келсем, Құдай оңдағанда Ерік Əминамен аулада ағаш кесіп жатыр екен. Жағдайды түсіндіріп, жұмыс киімін кигізіп алып жетіп келдім. Ректорды шақырып келді. Еркектер өздері сөйлессін деп мен өз шаруаммен айналысып кеттім. Кешке қарай Ерік менің сенімімнен шығып, шынында мəшинемен тіккендей етіп құбырларды жапсырып шығыпты. Ректорымыз риза.

	–Мына жігітті дереу жұмысқа алыңдар, – деп қарамағындағыларға тапсырма берді.

	Сонымен екеуміз де институттың маңайына жұмысқа кіріп, отбасымызға құт қонып, балалардың көңілі жадырап қалды. Əкесі екеуміздің бірге жүргеніміз əсіресе, қыздарыма ұнайтын сияқты.

	Ерік жылжарымдай жап-жақсы жүрді де, қайтадан ішкілікке салына бастады. Мамасының үйіне жоғалып кетеді. Ұлдар іздеп тауып əкеліп жұмысқа апарамыз. Ең қиыны бөтелкелестері үйге келетін болды. Мен жұмыстамын. Қыздарым ғана үйде болған соң, ішіп алған еркектерден қорқады. Содан Ерік екеуміздің арамызда тағы ұрыс-керіс басталды. Естері кіргелі ұрыс көрмеген қыздар жылап у-шу болады. Бірде əбден жалығып:



	–Мұндай ішкеніңді қоя алмасаң, бізге келме! – деп қақпадан итеріп шығарып жібердім. Содан шынымен біржола жоғалды. Мамасының үйіне де бірнеше рет бардық, есігі кілттеулі. Естеріне түскенде ұлдар іздеп барып келіп жүрді. Жарты жылдан кейін тағы барса, бөтен біреулер:

	–Бұл үйді біз сатып алдық, енді мұнда Ерік тұрмайды, –депті.

	Қанша дегенмен балаларымның əкесі емес пе, «қаңғып қалды ма, не болды, үйін сататындай», – деп уайымдап қалдым. «Сонша қатты айттым ба, біржолата безіп кететіндей?», – деп өзімді кінəладым да. «Бəріміздің түбімізге жетіп жүрген қу арақ қой, ішпей жүрсе нем бар балаларымның əкесі, қыздай қосылған қосағым», – деп ойлап қанша ұйқым бұзылды.



	* * *



	Өзім жұмысымды үзбей істеп бар күшімді балаларды жеткізуге салдым. Талғатқа техникум бітіртіп алдық, кенжеміз Қуаныш институтқа ілінді. Бақыт біздің басшымыз сияқты, бəрін соның ақылымен шешеміз. Əкемнің орнын осы бір ақылды бауырым толтырып жүр. Қыздарым да сирақтары өсіп, таласа бойжетіп келеді. Əйел болған соң табиғаттың заңы ма, қалай қашсаң да еркектің көзіне түседі екенсің. Не қасиетім барын қайдам маған өзімнен жас жігіттер əуес. Өзі қазағы аз қала болған соң ба өз ұлтымның еркегін көре бермеймін. Осында жүріп Игорь деген орыс жігіті ғашық болды. Ұлтының бөтендігі бар, жасының кішілігі бар қанша бойыма жақындатпауға тырыссам да, осы бір жігіт бауырларыммен танысып, отбасыммен араласып өзінің ақкөңіл, мейірімділігімен балаларымды ықыласына бөледі. Баяғы Анвар сияқты істеген ісінің есебі жоқ, ешнəрсеге қайтарым сұрамайды. Жалғыз мақсаты – менің назарыма ілініп, көңілімнен шығу. Орыстың «Əйелдер құлағымен сүйеді» дейтін мəтелінде айтқандай Игорь жалындаған жүрек сөзін жеткізіп айта білген соң ба, мен де жылылық танытатын болдым. Маған ұнайтын ең жақсы қасиеті – арақты аузына алмайды. Темекі де шекпейді. Өте таза. Жоғары білімді механик. Өзінің айтуынша бұрын бір рет үйленген. Көңілдері жараспай ажырасып кеткен. Ортада балалары жоқ. Бірақ орынсыз бұрынғы əйелін жамандамайды, тіпті ол туралы айтпайды десе де болғандай. Заты орыс демесем – жігіттің төресі.

	Заманның өзі сондай болды ма кейінгі кезде азаматтық некеде тұратындар көбейді ғой. Мен де соның біреуі болып орыс жігітімен тұрып жаттым... Оны біздің отбасы мүшесі деп қабылдағаныммен заңды некеге тұруға батылым бармады.

	Игорьмен бірге тұрғалы қолтығыма қанат байлағандай қандай шаруаны да ұшып жүріп бітіремін. Бауырларым да, балаларым да менің көңілімнің осы бір күйін түсінгендей Игорь ағайларына құрметпен қарайды.

	Ғасырдың аяғы мен басында уақыт зымырайды дегенді естіп едім, соның шындығы ма, менің соңғы он жылымның қалай зымырап өте шыққанын да білмей қалдым. Бауыр ларым мен балаларым өсіп, Игорь екеуміз мəуелі бəйтерек сияқты соларға көлеңке түсіріп келеміз. «Өткен күндердің кеткен күндердің бəрі аңыз», – деп əнде айтылғандай менің өткен күндерім енді кешегі естеліктей болып бара жатқанда бір оқиға болды. Ол менің көрешігім əлі алда дегенге берген белгі еді...

	Мен ас үйде күйбеңдеп жүргенмін, бір кезде ашық есіктен аулада дабұр-дұбыр еткен еркектер үнін естіп, басымды бұрып қарап едім дəлізді тарсылдатып жүріп келе жатқан ер адамды көрдім. Алакөлеңкелеу еді, танымадым. Асханаға кіріп келгенде таныдым...

	Анвар!

	Келе қазандық жанында тұрған мені əй-шəйға қарамай бас салып, құшақтап сүйе бастады.



	–Ей, есің дұрыс па! – деп қарсыласып жатырмын. Дəу еркекке қайдан күшім келсін. Еріп келе жатқан Игорь ананың мені сүйіп жатқанын көріп шығып кетті. Қысымынан əрең босап шығып, итеріп жібердім.

	–Анвар, адам құсап амандасуға болмай ма, мен сені ұмытқалы қашан, – дедім ренжіп.

	–Ал, мен сені ұмыта алмай іздеп жүр едім, бүгін əрең таптым! – деп алқынып тұр. Өзі жүдеп, тіпті қартайып кетіпті.

	–Сенің мені күйеуімнің көзінше бас салып сүйетіндей маған ешкім емессің, – деп ауырлау айттым.

	–Ол да мен сияқты біреу ғой, заңды күйеуің емес, сенің күйеуің қазақ болатын, – дейді.

	–Мен осы орысқа тиіп алғанмын, мынау соның үйі, сондықтан бөтен үйді босатқаның дұрыс, – дедім.

	–Гулятай, ең соңғы рет кездесейікші. Мен Маринамен ажырасып кетіп сені іздеп жүргенмін, əрең таптым ғой, – дейді тап бір алтын тауып алғандай қуанып тұр.

	–Ренжіме, сенімен ешқайда бара алмаймын. Бала-шағаммен осы үйде əрең күн көріп жүрмін, мына орысқа жалынғандай болып. Менің ешбір сүйенішім жоғын білесің, тағы мені далада қалсын демесең тез үйден шық. Менің өмірімді бұзба, мені сүйетінің рас болса, балаларымды аясаң, бізден аулақ жүр, – деп есікті көрсеттім. Мен жылап тұрғаннан кейін сенді ме, жоқ балаларды аяды ма:

	–Ал, жақсы, енді кездеспеспіз. Менің сені қатты сүйгенімді өмірі ұмытпай жүр. Саған бақыт тілеймін! – деді де шығып кетті. Мен сол қақайған қалпымда артында қала бердім. Ең болмаса, «саған да бақыт тілеймін», – деуге де жарамадым өзімді сонша сүйген азаматқа.

	Ол сыртқы есікті тарс еткізіп жапқанда есім кіріп, орындыққа отыра кеттім. Содан ал кеп жылайын, Анвардың ауылына адасып барып соның отты махаббатынан қашып кеткенімнің өзі жастықтың бір дəурені екен ғой...



	Анвар қатты жапқан есікті баяу ашып Игорь кірді.

	Жəйлап басып жаныма келді де мені басымнан құшақтап тұрып:

	–Сен оны сүйесің бе? – деп сұрады. Орнымнан тұрып оның көзіне қарап:

	–Маған махаббат не керек, сегіз баланы сүйреп жүргенде. Маған сенімен тыныш та тоқ өмір керек, – деп сенімді үнмен айттым. Игорь:

	–Жаңағы еркек қақпадан еркін кірді де аулада жүрген маған назар да аудармай үйге тартты. Алдынан шығып үй иесі екенімді білдіргім келіп «Сізге кім керек?», – деп едім, «Мен өз үйіме келіп тұрмын», – деп мені итергендей болып ішке өтіп кетті. Екпінінен мен сенің балаларыңның əкесі екен деп ойлап сыртта қалып қойдым», – деп мұңын шақты. Игорьдың мəдениеттілігі сондай, ол еркек кім? Неге келді?», – деп сұрамады да, мен де оның кім екенін баяндап жатпадым. Абырой болғанда сол күні үйде ұлдар жоқ еді.

	Келер көктемде орталықтан «Ленинскіде» егінде бір ге жүрген комбайнерді көрдім. Амандасып, өткен-кеткенді еске алып біраз сөйлестік. Сол маған Анвардың күзде жүрегі тоқтап қалғанын естіртті. Соны естігінде ішімнен бір перне үзіліп түскендей əсерде болдым. Үйге келе жатып қимастықтан ағыл-тегіл жылайын келіп. Ана жолы шынында мен Анварды соңғы рет көрген екенмін...

	Бірде кəдімгі өңімдегідей анық түс көрдім. Аян түс деген осы болар.

	...Ерік аяқ-қолы байлаулы темір төсекте жатыр. Азып-тозып кеткен. Бас жағында тəрелкеде тілім нан тұр. Соған тілін созады, жетпейді. Бір кезде мен бөлмеге кіріп келіп аузына əлгі нанды берейін деп жатып оянып кеттім... Тап өңімдегідей. «Еріктің дəм-тұзы таусылған ғой», – деп ойымнан шықпай жүрді. Бір күні кенжем Əмина келіп: «Мама бір қаңғыбас «Гуля бар ма?», – деп сені сұрап тұр» дейді, өзі қорқып кеткен. Жүгіріп сыртқа шықтым. Қақпаның алдында түрінен адам шошырлық бомж-қаңғыбас тұр. Жақындағанша «Құдай-ау бомж мені қайдан біледі?» деп ойлап барғанмын, жақындағанда қарасам... Ерік!..

	Қанша тозып кетсе де, қанша қорқынышты болып кетсе де жазбай таныдым. Менің балаларымның əкесі, жоғалып кеткен «мамасының жалғызы». Түріне қарап жүрегім аяныштан езіліп қоя берді. «Қанша қаңғыса да менің есігімнің алдына келіп тұр ғой, жер бетіндегі жалғыз жанашыры мен деп келді ғой», – деп аяп үйге кіргіздім. Ауызы-басы ісіп кеткен сөйлей алмайды...

	Содан не керек, балалармен жабылып моншаға жуындырып, тазалап, тырнағын алып, киіндіріп, тамақтандырдық. Кешке қарай əлгі қаңғыбас тамақ аш өзегіне түсіп кетті ме, тырапай асып талып түсті. Тамыр соғысы жоқ...

	Анда-санда жоғалып кеткен Ерік есіме түскенде бауырларым мен балаларыма «Əкелерің жайлы жаман хабар алсақ жерлеу біздің міндетіміз. Оның бізден басқа жанашыры жоқ», – деп отырушы едім, енді менің қолыма өлуге келген болар деп ойладым. Сонда да жедел жəрдем шықырттым. Өзім бірге барып басы-қасында жүрдім. Бөлім бастығы «Комаға түсіп кетті. Сізді енді реанимация жаққа жібермейміз, мына дəрілерді тауып келіңіз», – деп маған бір бет қағаз берді де, шығарып жіберді.

	Содан бастап ауруханамен екі арадағы сабылыс басталды. Дəрігерлер мені əйелі деп қабылдап, кейде кіріп шығуыма рұқсат етті. Балалар да менімен бірге келіп əкелерін көріп жүрді. Бір айға жақындағанда кешке қарай ауруханадан телефон шалды, «Күйеуіңіз есін жиды», – деп сүйінші сұрағандай. Қуанып, жылдамдатып сорпамды пісіріп жетіп бардым. «Есін жиды» дегенге мені тани қала ма десем, байқұс əйтеуір кірпігі қимылдап жатыр екен. Аузына тығып қойған түтіктерімен дəрімен «тамақтанады». Менің сорпамды ішуге бір аптадан кейін жарады ғой. Басын көтеріп, қасықпен тамақтандырып тағы бір ай өтті. Көп сөйлемейді, тамақ беріп жатсам қолымды қысып қояды. Бетіме қарап ұзақ отырады. Балалар келсе қатты қуанып, көзі күлімдеп, қолдарын ұзақ ұстап тұрады. Бар махаббатын солай сездіретіндей. Оның жағдайы жақсарған сайын менің мазам кетті, жатсам-тұрсам «Ерікті ауруханадан шығарған соң қайда апарамыз, тағы қаңғытып далаға жібереміз бе?», – деп ойлаймын. Оны тағы далаға жіберуге менің арым барар ма, үйіме алып келуге қойнымда байым бар. Қаңғып кетсе, оны көрген балаларым күндердің күнінде «əкемізге қауқарсыз кезінде қамқорлық жасатпадың» – деп бетіме баса ма деймін. Игорьге жағдайымды қалай түсіндірерімді, не істерімді білмей дал болып жүргенде мені Ерік аяғын басып баладай қаз-қаз тұрып қарсы алатын болды. Палатасына кіргенімнен қуанады, ауруханадан шыққан соң қайда баратынынан хабарсыз сияқты. Балалар да үйге келсем:

	–Папам қалай?

	–Бүгін не деп сөйледі?

	–Қашан шығады екен? – деп қарсы алады. Қанша айтқанымен əкелері емес пе, ауруханадан шығып қайда барады деп ешқайсысы ойламайды да. Осы үйден кетті, осы үйге келеді деп түсінетіндей. Оның тіпті бұл үйге келуге еш құқығы да жоқ екенін не əкелері, не балалары ойлап жатқан жоқ. Екі оттың ортасында қалған мен. Игорьдың азаматтығы сол, маған «сен неге бұрынғы күйеуіңді асырап, тамақ тасып, дəрісін жеткізіп жүрсің», – деп жатқан жоқ. Оның түсінігінде мен сол кезінде арақ ішіп, азып-тозып кеткен күйеуіме тек мына бес қызды жасауға қатысты болғаны үшін міндетті сияқтымын.

	Бала байланыстырады деген осы ма? Ортамызда балалар тұрғанда өткенімді өшіре алмайтын, ұмыта алмайтын болғаным ғой! Анварға деген от махаббат болды, ортада бала болмаған соң ұмытылды, оны ешкім де, ешнəрсе де есіме түсіре бермейді. Игорьмен бірге тұрып жүргеніме жиырма жылға жуықтады, ел жұрт менің күйеуім деп тек бірге көргенде айтады. Онымен арамызда бір бала болып еді, түсік болды. Сол салтаң жүргенімізден бе, бəрі балалардың əкесін, танитындары əжелерін еске алып, менің өмірімді қаласам да, қаламасам да Ерікпен байланыстырып жатады. Кейде Ерікке де ренжимін, жап-жақсы өміріміздің тоз-тозын шығарып, əкесінен қалған шаңырақты сатып өзінің басын қаңғыртып жүрген өзі емес пе. Сөйтіп сергелдеңде жүргенімде:

	–Сіздің күйеуіңізді арғы күні шығарамыз, – деді бөлім бастығы шақырып алып. Мен не дерімді білмей үндемей тұрып қалғаныма таңырқаған дəрігер,

	–Бұдан ары ұстай алмаймыз, қазір жағдайы қалыпқа түсті, сондықтан шығаруға тура келеді, – деді.

	–Дұрыс қой, дұрыс қой, – дей беріппін.

	Үйге келгенше Ерікті қайда апаратынымды ойлап басым қатты. Оған деген аяныштан қан қысымым көтеріліп, жатып қалдым.

	Кешке қарай жұмыстан келген күйеуіме бар жағдайды айттым. Ол үндемей тыңдады.

	–Бір жерің ауырып отыр ма? – деді мені қабағымнан танитын əдетімен.

	–Ерікті аяғаннан ауырып жатырмын, – деп шынымды айттым. Ол отырған жерінен жаныма келіп басымды көтеріп құшақтап:

	–Мен сені осы қайырымды жүрегің үшін жақсы көрем ғой. Сенің жаныңда жүрген адам далада қалмайды, – деп көзімнен сүйді. Мен Игорьды құшақтап алып жылап жібердім.

	–Үйдің бас иесі өзіңсің, өзің шеш, – деп салмақ сала сөйледім.

	–Ерік сенің көңіліңді қалдырғанымен, ана бес баланың əкесі ғой, сондықтан оның ендігі орны сол балалардың ортасы. Үйге алып келейік. Үйдің арғы жағына қаратып есік шығарып бір бөлме қосып салайық. Сонда тұра берсін. Сен екеуміз осы жағында өз үйімізде тұрамыз. Тек арағын тастасын, əйтпесе, балалардың мазасын алады, – деп еркекше шешті.



	Айтылған күні өмірге əкемізді қайта əкеліп, ай бойы əкемізді баққан дəрігерлерге тарту-таралғымызды арқалап, басымыз Игорь болып бала-шағамызбен Ерікті үйге шығарып алдық. Есіктің алдына келгенде Ерік ыңғайсызданып:

	–Мен мұндай құрметке лайық емес едім ғой, – деді.

	–Сен осы балалардың əкесі болғандықтан барлық құрметке лайықсың, досым. Мынау енді сені мен балалардың үйі. Ал, Гүлжан менің əйелім, біздің үй мына жағында болады, – деп Игорь Ерікке есік ашты.

	Жазға салым үйімізге үй жалғанып құрылысын екі еркек жылдамдатып жүргізді. Балалардың қуанышын көрсеңіз ғой. Əкелерін өздері-ақ бағып-қағып отыр.



	* * *



	–Жеті күйеуге тигенді естіген шығарсыз, екі күйеуді қатар ұстаған əйелді естігеніңіз бар ма? – деп бастады алғашқы сырын.

	–Естімеппін, қызық екен. Жалпы, ол біздің менталитетке жаттау ғой.

	–Жақында телевизордан бір депутат əйел «еркектер төрт əйел алса, əйелдер неге төрт күйеу ұстамайды», – деп сұхбат берді.

	–Ол əншейін еркектерге ерегесіп айтып тұрғаны шығар.

	–Не десе де сол əйелдің айтып отырғаны бүгінгі заман шындығы. Бүгінде кəсіпкер, бай əйелдер үндемей-ақ төрт еркекпен қатар жүріп жүр ғой.

	–Жүрсе жүретін шығар жұртқа білдірмей, бірақ ол тиіп алған емес қой.

	–Ондайлар төрт түгіл бір байға да заңды түрде тимейді.

	Себебі түбінде дүниесін бөліске салады деп қорқады.

	–Сіз қалай екі күйеу ұстап жүрсіз?

	–Ол тағдыр құрбым, – деді Гүлжан.





ЖАТҚА ТУҒАН БАЛА




	Хикаят



	Бұл шығарма Қазақстандағы «Экомед» орталығының негізін қалаушылар Батыр Қаратайұлы Бекмусаев пен Салтанат Берденқызы Байқошқароваға арналды.



	Оң жақ бүйірі бүлк ете түсті...

	Жария алақанын дəл сол жыбыр ете түскен жерге қойып еркелете сипалап, күбірлеп:

	–Балапаным, не болды? Бұлай жатқан саған ұнамады ма? Жарайды, онда былай аударылайық, – деп сол жағына аунап түсті.

	Ай жарығымен бөлменің ішіндегінің бəрі күндізгідей көрініп тұр. Жанында ешнəрседен бейхабар ұлы Дəрмен жатыр. Бір кезде ыстықтады ма үстіндегі көрпесін теуіп тастады.

	Жария орнынан ауыр қозғалып тұрып жуынатын бөлмеге беттеді.

	Одан шыққаннан кейін балконға барып түнгі ұйқы құшағындағы Алматыға қарады. «Жұлдыздар жерге жақындап, байланып қалған секілді».

	Нəрестесінің жарық дүниеге келер мезгілі жақындаған сайын ана атаулыда болатын қуаныш сезімінен өзгеше бір қимастық сезім жанын тербейді. Құрсағындағы осы перзентін босанған соң өз еркімен жатқа береді. «Жатқа туатын балам!», – деп екі алақанын қарнының үстіне қойып жылытқандай ұзақ тұрды. Бала да анасының мейірін сезгендей моп-момақан болып ішінде жатыр. Оған анасының алақанының жылуы теріден өтіп жанын жайландырып жатқандай...



	Дəрігердің белгілеген уақыты бойынша келер жетіде босанып қалуы мүмкін. «Кеше сияқты еді осылай болсын деп келісімге келгеніміз. Уақыт не деген жылдам тоғыз ай өте шығыпты-ау. Сені əкетіп бара жатқанда қайтер екенмін», – деп əйел ауыр күрсінді.

	Жанарының жасы түнгі Алматының көшесіндегі шамдармен шағылысып жарқырап барып үзіліп түсіп жатты...



	1



	Жария мен Мақсұт бір курста оқыды.

	Сəулет академиясының жатақханасында танысып, соның маңайында ғана қол ұстасып қыдырып жүріп үйленді. Жарияны достары Мақсұт тұрған жатақханаға ұзатты. Оқу орнының профкомы екеуіне отбасылық жатақханадан шағын асханасы бар бір бөлме берді. Бірін-бірі сүйетін екі жасқа ол хан сарайындай көрінетін сол кезде. Екі жақтың ағайын-туыстары келсе де сыйып кететін.

	Екеуінің небір асқақ армандары сол бөлмеде дүниеге келетін. Достары да сол арманға арман жалғап, ас ішетін столдарын жазып салып таңды таңға ұластырып сызба сызатын.

	Жария тұңғышы Арайына екіқабат кезінде ас үйде жазба төсекті жаза салып талай қонып шыққан. Таңертең төсегін жинай шəй əзірлеп күйеуін шақырғалы есігін ашайын десе тіреліп қалған үстелден аша алмай тұратын. Ұйқысы қатты Мақсұт үйілген сызбалардың арасында жерде жататын. Содан Жарияның түске жақындағанша ас үйде кітабын оқып отыра беретін кездері көп болатын.

	Екінші баласы Дəрмен де сол бөлмеде туылды.

	Мақсұт курстастарымен бірге дипломын алып «Қаласəулет» деген мекемеге қызметке ілінді.

	Жария академиялық демалыста қос бөпесін бауырына басып қатарынан қалып қойды. Күйеуі аман болса – пəтерін кеңітіп, əйелінің оқуын жалғастыртып дипломын алып берер деген сенімде жүретін.

	Дəрменді емшектен шығаруға барғанда анасы:

	–Жарияш, балаларыңды маған қалдырып əуелі дипломыңды алып алсаңшы, шырағым. Əкең осы сен оқысын деп отырушы еді, – деп былтыр о дүниелік болған шалын есіне тағы бір алып, жылап қалды. Анасының сол көңіл-күйі əсер етті ме, Жария екі баласын қалдырып Алматыға жалғыз қайтты. Пойыздан күтіп алған күйеуі:

	–Əй, балалар қайда? – деп шошып кетті жалғыз өзі екі сөмке арқалап түскен əйеліне.

	–Апам алып қалды, «биылдан қалмай дипломыңды ал» деді, – деп төмен қарады.

	Күйеуі төсқалтасынан «Соверен» деген жазуы бар қызыл қорапты шығарып, бір тал темекі алып тұтатқанша үндемеді. Бір сорып жіберді де:

	–Шешеңдікі оң екен, оқуыңды аяқтағаның дұрыс қой, –

	деп екі сөмкені арқалап алдына түсті.

	Мақсұт құрылыс академиясына қосымша сабақ беріп, Жария оқуын жалғастырып жүріп дипломға қолы жетті. Анасына барып ақылдасып ұлын алып келіп балабақшаға беріп, өзі жұмысқа шықпақшы болды.

	Аузын айға білеген Одақ тарап, жас мемлекет тəуелсіздікке енді жетіп жатқан заман. Кеңес одағының кезіндегідей арнайы жолдамамен бір жерге жұмысқа тұр деп жібермейді. Жұмысты өзің табасың. Ашпаған есігі қалмады, ешкім маңына жолатпайды. Баласын да ала қалатын бақша көрмеді. Тек бір жерде «Өзің тəрбиеші болсаң ғана балаңды аламыз», – деп көнгендей болды. Мақсұтпен ақылдаса келе сол жерге орналасатын болып тоқтады.

	Екеуі екі жақтап табыс тауып жүргендей болғанымен ары тартса ары, бері тартса бері жетпейді. Жылына екі рет кезектесіп нағашы апасының қолындағы Арайға барып қайтады. Мақсұттың сабақ бергені жақсы болды əйтпегенде тұрып жатқан жатақтарынан да шығарып жібергендей екен. Баспана сатып алуды қанша армандағанымен тапқандары ішіпжегеннен артылмай жүргенде қызының мектепке баратын жасы келіп қалды.

	Анасы байғұс тағы ақылын берді:

	–Арай менің қолымда оқи тұрсын, Мақсұт қорғап алсын, содан кейін көрерсіңдер, – деп өзі мұғалім болып жүрген мектепке жаздырып қойды.

	Мақсұт кандидаттығын қорғаған соң бір биікке жететіндей болып жүруші еді, қорғап алған соң да баяғы қалпында өмір жалғасып жатты.

	Ұлы мектепке баратын жылы ешқашан үндемей, тағдырдың салғанын көтеріп жүре беретін Жарияға тіл шықты:

	–Мақсұт, қашанғы осы тауық күркеде отыра береміз, Дəрмен де биыл оқиды, – деп жылап жіберді.

	–Енді қайтем, кезегім жылжитын емес, шыдайық, мен қорғап алайын, доктор болған соң пəтерді өздері-ақ берер, – деп тағы «Соверенге» жармасты байқұс күйеу.

	Баласы үшін орналасқан бақшадан енді сонымен бірге мектепке ауысамын ба деп жүргенде Шара деген мектептесі кездесе кетті Жарияға.

	Шара Медицина институтын бітіргеннен кейін «Ана мен бала орталығына» орналасқан екен. Кандидаттық қорғап бүгінде білдей бір бөлімнің басшысы. Күйеуге шықпай, ғылыммен айналысып кетіпті. Мектепте оқып жүргенде екеуі екі сыныпта оқығанымен жақсы араласып жүруші еді. Сол достықтары қайта жалғаса кетті. Шара докторлығын қорғау үшін жиі-жиі жет елдерге шығып, тəжірибелерін үйреніп қайтады. Іссапарынан оралған соң міндетті түрде Жарияның үйіне келіп екеуі шəй ішіп отырып көрген-білгендерін айтып береді.

	Шараның істейтін жері – «Экомед» деп аталатын қазақстандықтар үшін əлі құпиясы қырық түрлі, перзенті жоқтарға көмек жасайтын орталық. Əркім өз тіршілігімізбен жүріп байқамайды екенбіз маңайымызда бір перзентке зар болып жүргендер көп екен.

	Байлықтың да, атақ пен даңқ, мансаптың тіпті оттай махаббаттың да бір баланың күлкісіне тұрмайтынын Жария біліп па? Күйеуге шықты, қатарынан екі балалы болды. Өзі танитындардан да баланың зарын шегіп жүргендер ді көрмепті. Шараның айтқандарына қараса, Батыстағы ең басты проблема – бала туу. Қыздары мансап қуып жүріп күйеуге кеш шығады, содан бала көтере алмайды. Еркектері де үй болмай жүріп алады. Он отбасында бір бала дүниеге келеді. Баласы жоқтары ем-дом іздеп, ғылымның соңғы жаңалықтарымен ұрықтанып балалы болады екен. Ол емнің қонбайтындары да бар дейді...

	Ал, біздің елде бұл жұрт елеңдейтіндей мəселе болып көрінбегенімен, «басқа түссе баспақшыл» дегендей, басына түскен отбасы ешкімге сездірмей өздері күресіп жататын көрінеді. Екі жарты бір бүтін болып бірігіп от жағып отан құрғаннан кейін сол оттың басында ойнап жүретін баласы болғанын қалайды.

	«Өміріңнің жалғасы болатын перзентіңнің анасы мен əкесінің ортасынан емес дəрігердің араласуымен шынының ішінде қосылып пайда болуы дегенге біздің ұлттың əлі құлағы үйрене алмай жатыр», – деп Шара əр келген сайын əңгімесін айтып отырады. Оның əңгіме дегені – айналысып жүрген ғылыми жұмысы.

	Жария болса жұмыс іздеп жүр, құрбысына айтарлықтай əңгімесі болмағаннан кейін Шараның аузына қарап, айтқанын тыңдап, таңырқап отыратын. Күндердің күнінде Шараның жұмысының өз отбасына араласа кететінін кім біліпті.



	2



	–Жария, сен естідің бе, біздің үй де бұзылуға кететін болыпты, – деді Мақсұт кешке қарай жұмысынан келгенде.

	Орта кесеге тамақ құйып тұрған келіншектің жүрегі зу ете түсті. Ожаудағы сорпасы аяғының басына төгілді. «Мама», – деп шыңғырып жіберді.

	Əйеліне арқасын беріп ас столының басында отырған еркек ащы дауыстан орнынан атып тұрды. «Не болды?», – деп əйелін құшақтай алды. Жария отыра қалып аяғындағы қысқа шұлығын сыпырып жіберді. Оң жақ аяғының саусақтары қып-қызыл болып күйіп қалды, ашып барады. Атып тұрып жуынатын бөлмеге ақсаңдай жүгірді. Көзінен жас бұрқ етті. Оң жақ аяғын шүмектің астына ұстап суық суға тосты. Ашығаны саппа басылғанымен, кеудесін күйдірген басқа бір күйік күллі денесін күйдіріп, ашытып бара жатқандай. Дыбыссыз жылап тұр. Көзінің жасы бетін жуып, омырауына құйылып жатыр...

	–Жарияш, не болды? – деп түк түсінбеген еркек аядай жерге өзінің сыймасын біліп есік аузында кептеліп тұр.

	Ары қарап тұрған əйелінің жотасы бүлкілдеп, екі иығы селкілдейді. Үні жоқ. Жылап жатыр.

	–Қой, енді аяғыңа суық тиеді, – деді де бір кезде күйеуі қайта ас бөлмесіне бұрылды.

	Ас бөлме, жуынатын бөлме, жатын бөлме. Біріне бірі жалғасып жатыр. Аралары қол созым. Бөлме деп емес, қуыс деп атаса да болатындай. Осында төрт адамның өмірі өтіп жатыр. Оның біреуі осыған сыймай əжесінің бауырында өсіп келеді. Қазақта қуықтай деп аталатын осы қуысты да қалалық əкімшілік қимай отыр. Төрт адамның тағдыры осы қуысқа қарап тұр. «Бұл үйді бұзса, шаңырақты ортаға түсірсе, біз қайда барамыз?», – деп əйел жаны күйіп жылайды. Оның аяғының күйігінен жанының күйігі өтіп барады.

	Жағдайды айтқызбай-ақ түсінген Мақсұттың да ішіне өрт түскендей болып, стол басында ішінен тынып отыр...

	Келіншек бір кезде жуынатын бөлмеден шықты да жатын бөлмедегі төсегіне барып қисайды. Жылап болғандай. Қабырғадағы бір сызыққа қарап қатып қалғандай. Іші əлем-жəлем. Не күйеуімен ұрсысарын, не бірге отырып тамақтанарын, не осылай жатып күйіне берерін білмейді.

	Мақсұтты не деп ұрсады, жұмысын істеп жүр, табысын əкеліп қолына салады. Арақ ішіп сенделіп, үйге келсе аузына келгенді айтып боқтап жатқан жоқ. Институтын қызыл дипломға бітірді, кандидаттығын қорғады. Шамасының келгені сол – осы бір бөлмені алды.

	Тура осылар оқу бітіргенде заман ауысып, заң өзгерді. Қалалық кеңестегі үйдің кезегіне жазылып қойғалы қашан. «Енді кезекпен тегін үй берілмейді екен», – дегенді естіп бір күн ауырды. Айлығы шайлығынан аспай жатқан жас ғалымға пəтер сатып алуға мүмкіндік қайда. «Егемен ел болдық», – деп қуанып жүргенде нарық келіп алқымнан алды. Ол өзі жылпыңдар мен қулардың жағында ма, сабынын соғымға, тарағын танаға айырбастап солар байып, солардың мəртебесі өсіп жатыр.

	Мақсұттың мінезі – біртоға, дұрыс жолымен болмаса, біреуді алдап, арбап үйге табыс əкелуді де білмейді. Сызбаларын сызады, институтқа лекциясын оқиды, үйге келіп ұлымен телевизор көреді. Бұл жүрісімен пəтер түгіл жүріп-тұруға көлік те сатып ала алмайтындай. «Менің мерседесім – 98», – деп күлетіні бар. Онысы жұмысы мен үйінің арасына қатынайтын №98 автобус. Ағайын-туысына да алып бара жатқан қайырымы жоқ, жылына бір еңбек демалысында Алакөлдегі анасын көріп қайтады. Баласы мен əйелін сол жерге суға түсіріп келгеніне мəз.

	Өзі ше?!

	Еркегінің шамасы келмесе, екі білекті сыбанып жіберіп өзі кіріспей ме?! Елдің əйелдеріне ұқсап ала қапты арқалап сауда жасау қолынан келер ма еді, сауда жасайтындай алғашқы айналымға ақшаны қайдан алады. Балабақшада істеп жүргенде шай-пұлдан артылғанға анасы мен Арайға жылтыраған бірдеңелер апарып беретін еді, енді ол да жоқ. «Дипломыңды ал, ал», – деп анасы қоймағанда алған дипломы қара шабаданда жатыр. Еш жерге жұмысқа алмайды. Айнала қысқарту. Ашылып жатқан сансыз фирмаларға əркім өз танысын алады. Не болмаса – ұзын сирақ, айнамкөздерді іздейді. Сонымен жас дейтін жас емес, кəрі дегенге кəрі емес, орта жолда қалды да қойды.

	«Əкімшілік əйтеуір бір пəтер берер», – деп қуықтай бөлмеге шүкіршілік етіп отырғанда осыны да қимай, бұзып байлар көп қабатты ғимарат салмақшы. Ал осында тұратын шиттей балалары бар жас отбасылар қайда барып паналамақ? Кемі отыз бөлмеде жүзге жуық адам тұрып жатыр. Бұларды адам екен-ау деп жатқан əкімшілік жоқ, сырттарынан сатып жіберген көрінеді. Енді сот орындаушылары жақында бұлардан босатуын талап етпекші. Орнына пəтер де бермейді. Себебі бұл – жатақхана, олардың жекеменшігі емес.

	Шара досының айтқанына қараса өздері тірі жүргендеріне мəз болып жүрген өлімтіктер сияқты. Нағыз өмір сүрушілер Алатаудың етегінен хан сарай салып, аспанда ұшақпен ұшып, теңіздің ар жақ, бер жағынан шығып жүр. Олар алам дегенін алып, берем дегенін береді. Жолдарын кескен адамды атып та тастайды. Бəрі солардың қолында сияқты. Ауызы ашылып тыңдап отырған Жарияға досы олардың да қолынан келмейтін бір нəрсе барын ұқтырды. Ол – бала жасап алу. Олардың біразы екіжақтап дүние жиып, мансап қуып жүргенде – əйелдері қартайып, бала табудан қалып қалады. Кейбіреуінің əйелдерінің денсаулығы жоқ. Бəрі бар сол хан сарайларда – бала жоқ. «Бəрін сатып алуға болады, ал адамды сатып ала алмайды ғой», – дейді де Шара, «Біздің «Экомед» оларға балалы болуға көмектеседі» деді.

	Жария шошып кетіп:

	–Қойшы, – дейді.

	–Əрине. Олар баланы тілейді. Амалдары жоқ, ақшаға сатып ала алмайды сондықтан бір баланы зар илеп тілейді. Құдайдың ықыласы түссе перзентті болады. Ал, біздің «Экомедтікі» ғылым жолымен оларға көмектесу ғана. Бағына бала бұйырмағандарына қанша көмек жасасаң да жолдары болмайды. Өмірден солай баласыз өтеді, сондықтан дүние де керек болмай қалатын кездер болады, – деп жұмысының бірдеңесін түсіндіргендей болды.

	–Сенің мына Құдай бере салғандарың тұрғанда – пəтер деген немене, – деп жұбататын ақкөңіл құрбысы.

	Келіншек арғы-бергіні ойлап жатқанда кеш түсіп, сам жамырады. Күйеуі болса асханадағы стол басында əлі отыр. Əйелінің жанына барып жұбатайын десе, не айтарын білмейді. Оның аяғының күйгенінен емес, жанының күйгенінен солай бүрісіп жатқанын сезіп отыр.

	Қайта Жарияның тəрбиелілігі ғой, əйтпесе кейбір əйелдерге ұқсап шаңқылдап, аузына ақ ит кіріп, қара ит шықса қайтер еді. Басының панасын бұзып, шаңырағын ортаға түсіргелі жатқанда қай əйел болса да ойбайын салады ғой.





«Жаным-ай, тектілігі ғой, осы күнге дейін мына күніміз не? Сен ғылымның ұшына шығам деп жүргенде балаларыммен далада қалатын түрім бар. Ұлымды алып анама кетем демейді. Не көрсе де жанымда. Асын əзірлеп, қабағы күлімдеп жолыма қарап отырады осы кішкентай үйшігінде. Енді осы үйшікті де əкімшілік көп көрді ғой», – деп ойлап, көмейіне тас, көзіне жас тығылғандай болып отырғанда жатын бөлмеден келіншек шықты, аяғын сүйрете басып.

	–Мақсұт, сен əлі тамағыңды ішпегенсің бе, жаным, – деп қазанға жақындады.

	«Дəл осылай жаным дегенше, маған шаңқылдап ұрысқаны дұрыс еді», – деп еркек іштей жер болды.

	Орта кесемен көжені алдына қойып, қасығын ұсынды.

	Өзіне де құйып орындыққа отырды.

	«Не болды, аяғың күйіп қалды ма? – деп сұрайын десе Мақсұттың тілі байланып қалғандай. Отырған үйлерін бұзуға басты кінəлі өзі сияқты. Еркек болып он жылда бір пəтер алып ең жақындарын қуанта алмаған өзі кінəлі емей, кім кінəлі.



	–Мақсұт сен өзіңді жей берме, – деп бастады əңгімесін əйелі, ойындағысын оқып қойғандай:

	–Одан да осы тығырықтан шығудың жолын іздейік. Жатақты бұзса бұзар, ол үшін бізбен келіспес. Өмір бойы осында қалмас едік қой. Бір шарасы болар. Басымыз аман болсын, Құдайдың берген мына екі баласына шүкіршілік етейік. Хан сарайы барлардың өзі осындай бір балаға зар болып отырғанда, біздің байлығымыз осылар, – деді келіншек манағы төсекте жатқандағы ойын жалғастырғандай.

	–Кешеден ана жартысындағы студенттерді шығара бастапты, бізге енді ескерту хат береді дейді. Бұл біздің жекеменшігіміз емес, сондықтан соттаса да алмаймыз ғой, – деп бір уақытта барып күйеуінің тілі шықты.

	–Шығарып жіберсе пəтер жалдармыз. Сен докторлығыңды қорғағанша кезегіміз де жылжып қалар, – деді əйелі күйеуін жақсылықтан үміттендіріп.

	–Биыл Дəрменнің мектепке баратын жылында үйсіз қалғанымыз қиын болды-ау, – деді күйеуі.

	–Қиналып бара жатсақ, мұны да Арайдың жанына оқытармыз, – дегенге келгенде əйелінің дауысы дірілдеп кетті. Туылғалы бауырынан шығармаған кішкентай ұлын қалай жер түбі Сарқамысқа апарып тастасын.

	Есік сарт етіп ашылып тентек ұлы кіріп келді. Қолында құлақшыны, терлеп кеткен,

	–Апа, көкем келді ме? – деп алқынып тұр.

	–Мен үйдемін, Дако, – деді əкесі.

	Баласының алдымен өзін іздейтінін біледі, сол құлынын қайтып ел қиырына жіберсін. Асқар таудай əкесінің үйде болғанына қуанған балақай аяқ киімін лақтыра сала жуынатын бөлмеге кіріп кетті. «Ойынмен жүріп қуығының сыздап кеткенін де сезбейді, баламысың деген», – деп ойлады Мақсұт ішінен күліп.

	–Апа, Сəттер жаңа үйге көшеді екен, – деп бастады əңгімесін тамақ іше бастаған балақай.

	–Оны кім айтты?

	–Сəт. Бота екеуі «ертең біз көшеміз» деді. Папасы үй сатып алыпты.

	«Бота» деген көршінің бойжеткен қызы. Оның шешесі де

	«Құдаларын жатақханада күтті», – деген атаққа қалып жүрерміз, өл-тіріл Боташ ұзатылғанша үй ал дедім əкесіне», – деп күзде Жарияшқа бір сырын ашып кеткен.

	Одан кейін бұған да сол уайым түсе бастаған, «шынында өстіп жүре берсек уақыттың қалай өткенін білмей қалармыз, Арай болса биыл үшінші сыныпта оқып жүр», – деп іштей ойласа мазасы кететін. Қанша ойбайласа да пəтер алудың еш реті келмей-ақ жатыр.

	Жария күйеуі мен баласын тамақтандырып болып дəріханадан аяғына май алып жақпаққа сыртқа шықты. Ауладағы сəкіде бүкіл көршілер жиналып əлдеқандай жиналыс өткізіп жатыр екен. Сəттің шешесі мұны байқап қалып:

	–Жария бері кел, – деп шақырды. Жақындап еді:

	–Неғып шықпай жатырсың, мұнда тұрғындардың жиналысы өтіп жатыр.Үйімізді бір компания сатып алыпты, орнына басқа ғимарат салатын көрінеді. Соларға қарсы хат ұйымдастырып жатыр, – деп түсіндірді.

	Жария топты жұртқа жақындап барып мойнын созып қарап еді, ортада жоғарғы қабаттағы Бəтіш деген əйел белсеніп сөйлеп жатыр. Шулаған жұрттан дауысы бұған анық естілмеді. Тағы жақындайын деп еді, алдындағы біреу шегіне беріп күйген аяғын басып кетті. Жаны шыға жаздап, аяғын құшақтап отырып қалды. Сəттің шешесі жүгіріп келіп:

	–Жария не болды, басың айналып кетті ме? – деп құшақтай алды.

	–Жəй, ана кісі аяғымды басып кетті, – деп қанша ауырсынса да білдірмей орнынан тұрып, бос тұрған сəкіге барып шетіне отырды. Сəттің шешесі жанына тағы келді. Жария осы кісінің атын да білмейді, балаларға ұқсап «Сəттің мамасы» дей салатын. Бағанағы баласы айтқан жаңа үйге көшу жайы жанына тыным бермей:

	–Сізден бірдеңе сұрасам бола ма? – деді ұяла.

	–Сұрай ғой, – деп жанына отырды.

	–Сіздерді көшеді деп естідім ғой, рас па?

	–Рас. Ағаң ипотека дегенге жазылып несиеге екі бөлмелі пəтерге ілінді. Былтыр саған айтып едім ғой, есіңде ме «Құдаларын жатақханада күтті», – деген атаққа қалып жүрерміз», – деп ойбайладым, – деп. Содан бері ағаң ойға-қырға шауып жүріп, тамыр-танысымен ақылдасып, қарызға болса да ілінді ғой. Несие дегенің қып-қызыл қарыз сіңлім. Ай сайын төлеп тұруға тура келеді. Төлей алмасаң, үстемесімен қарыз мойыныңа іліне береді, – деп мұңын шағып алды.

	–Үйді бұзса, біз қайтер екенбіз, – деп бұл да мұңайып қалды.

	–Əне, аналардың бəрі қайда шулап қалады десеңші, –

	деді көршілеріне жаны ашыған əйел.



	3



	–Жарияш, мені институттан Түркияға оқуға жібермекші, – деп келді Мақсұт бір күні. Жүзінде қуаныш бар, өзіне бұл ұсыныс ұнайтын сияқты.

	–Отырысымыз мынау, күнде жиналыс. Сен сыртқа кеткенде бізді үйден қуып шықса қайтеміз, – деді əйелі ең негізгі себебін айтып.

	–Мұндай мүмкіндік бола бермес, оның үстіне Түркияның құрылыс саласының əлемде өзіндік орыны бар. Дизайнды жете меңгеріп келсем жеке фирма ашып беремін, өзің жүргізесің мен докторлығымды аяқтаймын, – деп қиялдап кетті.

	–Қанша жыл оқисың?

	–Алғашқы баспалдағы бір жыл екен, егер толық курсын бітірем десем, тағы бір жыл оқып жалғастырамын.

	–Сонда екі жыл, мен не істеймін, қалай күн көрем баламен?

	–Менің айлығым карточкама түсіп тұрады, сонымен баланы оқытып күн көресің.

	–Егер басымда баспанам болса үндемес едім, үйдің түрі мынау, қашан қуып шығады деп қопаңдап отырмыз, – деді əйел.

	Екеуінің тірлігін қалай қарай бұрса да айналып келіп баспана мəселесіне тіреледі. Баспана жағдайын түзеп алмай ешбір ұмтылыстары алға баспайтыны айдан анық болып тұр. Сəттің үй-іші сияқты несиеге болса да пəтер алса ма екен? Екеуі қанша ойласа да, қанша достарымен ақылдасса да мəселе алғашқы жарнасын төлеуге келгенде «барғызбасым барғызбас болды дегендей» ауыздарына құм құйылатын. Алатын үйдің отыз пайыз құнын алдын ала төлеуге қаржыны қайдан алады.

	Жария қазақтың əйеліне тəн көнбістікпен, қашанда күйеуінің айтқанымен жүретін анасынан көрген тəрбиесімен қанша қиналып тұрса да Мақсұттың оқуға деген ынтасын қайтармай Түркияға барып білім жетілдіріп келуіне келісті.

	Мақсұттың оқуға баратын мезгілі жақындаған сайын ішін бірнəрсе қуыстап кеміріп жатқандай мазасыз күй кеше бастады. Не болатыны белгісіз баспанаға жары мен ұлын қалдырып, қызын енесіне тапсырып кетіп бара жатқаны жанын жейді. Бармайын десе, арғы жағынан бір сезім «осы жолы оқып, докторлығыңды қорғап кел, сонда сенің өміріңе бір жарық сəуле түседі. Жолың ашылады», – дейтіндей. Ақылдасатындай кімі бар, жасы жетпістегі анасы сауатсыз. Алакөлдің маңайында жалғыз інісінің қолында. Батасын бергеннен басқа берері де, қосар ақылы да жоқ. Ол кісінің аналық ақылы осы заманның оқыған баласы мен нарықтың жағадан алған жанталасына жұлық болар ма?!

	Жанын қоярға жер таппай кеткен соң, үлгі алып, дəріс тыңдаған институттағы Ағыбай Слəмұлы деген доктор ағасынан барып ақыл сұрап еді,



	–Балам, мені бірдеңе білер деп келсең, айтарым сол тегін жіберіп тұрғанда оқып кел. Бүгін ақша жасап жалмаңдап жүргендер ертең сенің біліміңнің алдында бас иіп тұрмасына кім кепіл. Білім – капитал! Оны ешкім тартып ала алмайды, – деп қанаттандырып қойды. Коньягын құйып, қазысын тістетіп, өткен-кеткенді есіне түсіріп біраз отырды.

	–Келінге айт, үндемей отыра берсін, сол үйден қуып жатса көрерміз. Ең болмағанда баламның бос пəтеріне көшіріп алармын, ертең маған келсін, лабораторияға жұмысқа алайын – деп əкесіндей қамқор сөз айтып шығарып салды.

	Əкеден ерте қалған бейбақ бала мына сөздерден кейін Алатауға арқа сүйегендей, əкесі тіріліп келгендей болып, тіпті қуанғанынан автобусқа мінгенді ұмытып үйіне үш аялдама бойы жаяу жүріп келді.

	Жарияға Ағыбай Слəмұлының айтқандарын жеткізіп, телефоны мен мекен-жайын түсіндіріп, енесімен телефон арқылы сөйлесіп жағдайды түсіндіріп, қызының сағынышты дауысын естіп көңілі жайланды.

	Екі күннен кейін Мақсұт ұлы мен келіншегі үшеуі аэропорттың шығарып салу залында көздері боталап қоштасып тұрды...



	4



	Жария Ағыбай Слəмұлының лабораториясына ассисент болып орналасып алды. «Жатақханадан əне қуады, міне қуады» дейтін көршілердің ойбай шуына да құлағы үйреніп қалды. Ұлының құжаттарын мектепке өткізіп қойды. Аптасына бір рет Мақсұт телефон соғып жағдайларын біліп, өзінің тірлігінен мағлұмат беріп қояды. Анда-санда шапқылап Шара келеді.

	Шара өзінің айналысып жүрген ғылымына жан дүниесімен еніп кеткен адам. Оның бар əңгімесі – баласыз отбасыларына көмек көрсету. Айтып отырса оның жұмысында адам айтса нанғысыз оқиғалар болып жататын көрінеді. Оларын «адамдардың тағдыры, медицина саласындағы жаңа бастама», – деп бастап, жаны қалмай келіп Жарияға түсіндіреді.

	–Қазаққа көбею керек. Статистикалық мəліметтер еліміздегі отбасылардың 15 пайызы балалы болуға қабілетсіз дейді, 30 пайыз отбасының репродуктивтік технология бойынша емделуі қажет. Əрбір бесінші отбасы бедеуліктен қорлық көріп отыр. Соңғы уақытта кейбір мəжбүр болған жағдайда перзент бұйырмаған отбасы «бала табудың» жаңа тəсіліне көшкен. Бұл əйелдің жатырынан операция кезінде айырылып қалған жағдайда, немесе жатыры болса да жүрек ауруына, бүйрек ауруына байланысты бала көтеруге денсаулығы жарамайтын жағдайларда амал жоқ жүгінетін тəсіл. Яғни, суррогат анаға – қазақша құрсақ анаға сүйенеді. Мұның тиімді жағы – өз ұрпағын жалғастыру, шаңырақтың шайқалмауы, жұбайлардың жарасымды өмір сүруі.

	«Тапсырыспен» бала көтерген ананың қызметі тегін тұрмайды. Баласыз жақ пен бала тауып бере алатын жақ келісіп мəселесін шешеді, табиғатымызға жат болса да, бұл үрдіс өмірімізге еніп келеді. Балаға құштар болған ата-ана медицинаның мұндай мүмкіндігіне қуанады. Біз соған көмектесеміз», – деп барып бір тоқтайды.

	–Сендердің орталықтарың шетелден көргендерін ұсынғанымен оны біздің халық қалай қабылдар екен? – деп Жария қарсы сұрақ қояды.

	–Денеден тыс ұрықтандыру (ДТҰ) орталықтардың қызметіне жүгінетіндердің 90 пайызы өзіміздің қаракөздер. «Балалы үйді – базарға, баласыз үйді – қу мазарға» теңейтін қазақ үшін өмірінің соңында жалғыз қалудан үлкен қасірет жоқ. Осы ДТҰ негізінде жасалған құрсақ ана (суррогат ана) тəсілі көпшілікке қолданыла бермейді, тек қана жатыры жоқ немесе денсаулығы жүктілікті көтермейтін əйелдерге ғана жасауға болады. Немесе кейбір жағдайда бірнеше рет ДТҰ жасап, жатырында өз эмбриондары өнбей қалған əйелдер, келесіде өзіне де, суррогат анаға да салдырып жатады. Бір қызығы өзі көтермей, сол құрсақ анаға салған эмбрион өсіп-өнетін кездері де аз емес. Жəне жатырының ақауы бар əйелдерге де қолданылу мүмкіндігі бар. Бір сөзбен айтқанда еріккеннен баратын тəсіл емес, жан ұшырып амал жоқтан, өз перзентін сүйіп, отбасын сақтау үшін барады. Басына бұндай қасірет түспегендер суррогаттық туралы əртүрлі айтылып жүрген пікірге қосылады. Даттаушылар: «Ата-бабамызда болмаған сұмдық», – десе, жақтаушылар: «Ажырасудың санын азайтып, қазақтың санын көбейтудегі тиімді жолы», – деп қарсы дау айтады. Құрсағына «қарыз» бала көтергендердің саны көбейіп келеді, – дейді құрбысы өз ісін дұрыстап.

	–Оның үстіне қолдан ұрықтандырып жасаған баланың келешек өмірі, денсаулығы қандай болады? – дейді күдігін жасырмай бұл.

	–Ерлi-зайыптылардың жұмыртқа клеткаларын түтiкшеде ұрықтандырып, оны басқа бiр əйелдiң жатырына орнатады, ол ұрық тоғыз ай ана құрсағында жетіліп барлық балалар сияқты жолмен өсіп, уақытында анасы толғатып адамзат баласы болып дүниеге келеді! – деп қолымен қимыл жасап, қарнын сипап дəрігер құрбысы түсіндіреді.

	–Туылған балалар басқа балалармен салыстырғанда ешқандай денсаулығында айырмашылығы жоқ. Бүгінде əлемде 2 миллионға жуық бала дүниеге келген – деп барып бір тоқтайды.

	Екеуі тағы біразға дейін пікірталасып барып ұйқыға бас қояды.

	Тағы бір келгенінде Шара балаға тапсырыс беретіндер мен баланы туып беретін құрсақ аналардың тізімі жасалатынын, тіпті сперматозоидтері жоқ күйеуі бар əйелдердің жұмыртқа клеткасына донор еркектердің жұмыртқа клеткасын қосып та ұрықтандыратынын, арнайы эмбриондардың доноры деген тізім барлығын айтып таң қалдырды. Баласы жоқтарға сол тізімдерді ұсынып, жағдайына қарай көмектесетін көрінеді. Əрине мұндай көмек алатындардың қалтасы қалың болмаса мəселе шешілмейді. Донор болатындар мен құрсақ ана болатындардың еңбегін шарт бойынша тапсырыс беретін жұбайлармен нотариус арқылы өзара келісім жасап төлейді екен. Осылай оны заңдастырып та қойыпты.

	Шараның айтуынша балаға зар болып жүргендердің кейбірі тіпті пəтер де алып береді, ақшалай да үлкен бағамен келісетіндері де бар көрінеді. «Балаға тапсырыс беретіндер құрсақ аналарды да таңдайды. Кез келген туып берем дегенге келісе салмайды. Олар алдымен ананың денсаулығының жақсы болғанын, мінез-құлқының орнықты болғанын, наша, арақ-шарап, темекі сияқты жаман əдеттерден аулақ болғанын алдымен талап етеді. Кейбіреулері тіпті жоғары білімді, интеллигентті отбасынан шыққанын, мейірімді болғанын талап етеді. Өткені балаларын тоғыз ай бойы жүрегінің түбінде көтерген адамның қанша айтқанымен қаны араласып, соның бойынан нəр алатындықтан келешекте мінез-құлқына əсер етуі мүмкін ғой. Ондай жоғары талап қойғандар төлемін де жоғары төлейді» – дейді.

	Шараның əр келген сайынғы əңгімесі əсер етті ме, күйеуі алыста, өзі қайтсем отырған баспанамнан айырылып қалмайын деп уайыммен жүрген келіншекке күндердің күнінде «Сондай шын ғаріп болып баласыз жүрген отбасына бала туып беріп Мақсұт келгенше бір баспана жасап алсам ба екен?», – деген ой да түсті.

	–Апа, мынандай хат келді, – деп қарсы алды баласы, қолында алақандай қағазы бар.

	Ұлының қолындағы қағазды алып оқыған Жарияның көзі қарауытып, «Бəрібір осылай болатынын білгем», – деп ойлап орындыққа отыра кетті. Дəрмен анасына шошына қарап қалған:

	–Апа, көкемнен бе? – деді.

	–Жоқ, балапаным, үйді бір айдың ішінде босатыңдар, –депті.

	–Біз қайда көшеміз?

	–Білмеймін...

	Анасының көзі жасқа толып кеткенін көрген балақай, алыста жүрген жалғыз сүйеніштерін есіне алып:

	–Апа, көкеме звондайық, – деді.

	–Көкең біледі ғой, қайта айтпайық, оқуын бөлмесін, – деп əйел дереу есін жиды. Орнынан тұрып, Мақсұт беріп кеткен жетекшісінің телефонын іздей бастады. Тауып алғанымен бірден хабарласуға батпады. «Алдымен Шараға телефон шалайын, ақылдасайын. Ағыбай Слəмұлына ертең жұмыста кездесіп түсіндірермін», – деп ойлады.

	Айналайын Шарасы қай кезде де салып ұрып жетіп келеді ғой. Жұмыстан шыға сала таксилетіп келіп қалды. Бір шəйнек шəй мен қуырдақты ортаға алып екі əйел ұзақ отырды.

	Жария баспана мұңын айтып, Мақсұттың жуастығына шағынып жылап алды. Бір кезде Шара:

	–Жария, сенің мəселең шешілетін мəселе ғой. Ертең күйеуің шет елден білім алып келеді, содан кейін осындағы қолдан-қолға тимейтін маман болады. Қазір құрылыс салудың дəурені жүріп тұр, шамасы келгендер котедж, дүкен, ресторан салып жатыр, солардың бəріне сенің Мақсұтыңның сызбалары керек болады. Содан ақша жасап үй аласыңдар. Докторлығын да қорғап алады. Екі балапаның өсіп келеді. Жария, сен білмейсің ғой, менің сорымды, – деп бетін басып жылап жібергені.

	–Саған не болып қалып еді, – деп шошып кетті.

	–Болған... болған, – деп досы қоймай жылады.

	Өзі орысша оқыған адамның ойын қазақша жеткізуі де қиын екен. Дауысы қатты шығып кетті ме, телевизордың алдында отырған Дəурен де жетіп келді. Шара тəтесінің жылап отырғанын көріп көзі бақырайып анасына қарады да ештеңе сұрамай қайтадан телевизорына кетті.



	Айтуы бойынша Шара студент кезінде бір жігітке ғашық болады. Ол – айтпай жүрген отбасылы, екі баланың əкесі екен. Есінен танып ғашық болып жүріп Шара екіқабат болып қалады. Сол кезде жігіт жоғалып кетеді. Араласатын достарынан оның отбасылы екенін біліп келеді. Ішіндегі бала қимылдап қалғанына қарамай алдырып тастаймын деп жүргенде жатырына инфекция түсіп, операциямен тазалап жаны əрең қалады.

	–Енді мен күйеуге тисем де бала таба алмаймын. Маған кім құрсақ ана болып бала туып береді, ондайға менің материалдық жағдайым келе ме? Бітті осылай жалғыз қалғаным, қалған, – деп аңырап кеп жылайды байғұс бала.

	–Қой, жылама, əлі күйеуге де тиесің, бала да сүйесің, – деп жұбатқан болады Жария айтып тұрған өз сөзіне өзі сенбесе де.

	–Ал, мен балаларды сондай жақсы көрем, – деп Шара егіледі.

	«Баспанасыз қалатын болдым, не ақыл бересің?» – деп шақырған досының қайғысын естігенде жылағанның алдынан өкірген шығыпты дегендей болған Жария ертесіне күйеуі аманаттап кеткен Ағыбай Слəмұлына барды. Профессор келіншекті тыңдап болып жазу үстелінің тартпасынан бір кілтті алып алдына қойды да:

	–Мынау, менің шетелде отбасымен қызметте жүрген ұлымның пəтерінің кілті. Мекен-жайы міне, – деп қағазға жазып берді де. – Осында көшіп ал, балаңмен Мақсұт келгенше тұра тұр, – деді.

	Ақ шашты ағасына алғысын айтып қуанып шығып бара жатыр еді:

	–Келін, көшірісуге студенттер берейін, – деп тоқтатты.

	–Аға, мен алдымен барып үйді көріп, жиынып-түйінейін, содан кейін сізге айтармын, – деп қоштасып шығып кетті.



	Араға апта салып Жария мен Шара жəне үш студент Мақсұттың отбасының азғантай дүние-мүлкін «Газель» көлігіне тиеп «Ақсай» шағын ауданына қарай алып бара жатты.

	Жігіттер бар жүктерді тасып кіргізіп беріп кетті. Профессордың үйінде телевизор, тоңазытқыш, төсек-орын сияқты күнделікті тұрмысқа қажет заттары бар екен.

	–Мынау жалға беріліп жүрген пəтер ғой, – деді Шара екі бөлмені аралап шығып.

	–Енді сол кірісінен айырылып бізге тегін беріп отырған ағайдың адамгершілігін айтсаңшы, – деді Жария.

	Жалғыз бөлмеде əрі ұйықтап, əрі демалыс бөлме деп өскен Дəрмен мына жатын орны мен залы бөлек пəтерге келіп қуанып жүр. Алпыс арнадан алатын үлкен телевизор да бір қуанышы болды. Анасы жатын бөлмеде қос төсекте жатқанда бұл бұрынғыдай дауысын бəсеңдетіп əуре болмай-ақ қалаған арнасын тамашалап отыра береді. Аулаға шықса секіресің бе, еңбектейсің бе, жүгіресің бе неше түрлі ойынға арналған аспаптар орнатып қойған балаларға. Өзімен жасты балақайлармен танысып алып ойыннан босамай үйге қараңғы түсе кіретін болды.



	5



	Демалыста Шара келеді. Оның жалдайтын пəтері құрбысының үйіне жақын болып қуанып жүр.

	–Пəтерің жақсы екен. Ана жатақханадан жақсы болды ғой, – дей береді.

	–Ой, Шарочка, бəрібір біздікі емес қой, Мақсұт келгенде енді босатыңдар десе қайда барамыз. Маған бір ой келіп жүр, Мақсұт келгенше балаға зар болып жүрген біреулерге көмектессем, олар бізге пəтер алып бере ала ма? – деп көптен толғанып жүргенін Шараға айтып еді, ол:

	–Алдымен Мақсұтпен телефон арқылы болса да келісімін алуың керек. Одан соң біздегі балаға тапсырысқа берген тізімді қарап, жағдайы бар отбасын тауып алу керек. Олардың талабына сай болсаң ғана келіседі. Сен де алдымен жақсылап ойлан, одан кейін денсаулығыңды тексеру керек, – деп сол тақырыпқа жазылған біраз материалдар əкеліп тастады.

	Жария жұмыстан қолы босағанда солармен танысып шықты. Əсіресе, əйелдер журналына шыққан бір мақаланы бірнеше қайтара оқып, көңіл сүзгісінен өткізді.

	Ол «Құрсақ ана» деп аталатын.

	«Жамбыл облысының тұрғындары Арман мен Айсұлу жақында тұңғыш рет перзент сүйдi. Олар бұл қуанышты сегiз жылдан берi күтiптi. Бiрақ, нəрестенi өмiрге əкелген Айсұлу емес, оның анасы екен. Бұл қалай дейсiз бе?

	«Экомед» орталығының жетекшісі Салтанат Байқошқарованың айтуынша, бүгiнде елiмiзде ерлi-зайыптылардың жұмыртқа клеткаларын денеден тыс түтiкшеде ұрықтандырып, оны басқа бiр əйелдiң жатырына орнату əдiсi кейбір жағдайларда қолдануға енген екен. «Балалы болсақ» деген əлгi екi жас та дəл осындай жолмен армандарына жетiптi.

	–Айсұлу осыдан бес жыл бұрын өзі бала туып жатқанда қатты қан кетіп, жедел жəрдемге түскен. Оның өмірін сақтап қалу үшін дəрігерлер жатырын алып тастаған. Шала туылған нəрестесінен де айырылған. Жас жұбайлардың «құрсақ ана» жалдайтын қаржылары болмады. Айсұлуға жаны ашып бала туып беретіндей бірге туған апасы-сіңлілері де жоқ, біреудің жалғыз қызы екен. Өз перзентіне жаны ашыған анасы «менің денсаулығым жараса қызымның баласын өзіме салып беріңдер, ешкімнің керегі жоқ, қызым үшін бəріне де барамын деп тұрып алды, менен артық ешкімнің оған жаны ашымайды» деп. 40-тан енді асқан əйелдiң денсаулығын тексерiп, бала көтере алатынына көз жеткiздiк. Ең бастысы, бұл ұсынысты ерлi-зайыптыларға өздері де қолдады, – дедi Салтанат Берденқызы.



	Қазiргi таңда медициналық орталықта қолдан ұрықтандыру əдiсi арқылы бала күтiп отырған онға жуық жанұя тiзiмге алынған. «Суррогат аналардың» (құрсақ ана) денсаулығы жақсы. Күнделiктi тамағы, дəрi-дəрмегi мен күтiмiне болашақ ата-ана жауапты болғандықтан, олар сол отбасы мүшелерiнің қадағалуында.

	Бүгiнде бұл iс кейде бизнес көзiне айналып жатады. Өйткенi, тапсырыс берушi ата-ана «құрсақ ананың» барлық тiлегiн орындауға мiндеттi. Шарт екi жақтың келiсiмiмен түзiледi. Ерлi-зайыптылар шарана дүниеге келгеннен кейiн, белгiленген соманы немесе мүлiктi бермеген жағдайда заң жүзiнде жауапқа тартылады.

	Алайда, қолдан ұрықтандырудың сəттi аяқтала бермейтiн кездерi де болатын көрінеді. Бұл туралы орталық дəрiгерi Бибігүл Сəдуқызы былай деп əңгімеледі:

	–Бiрде клиникаға 35 жастағы əйел келiп, өзiне «суррогат ана» iздейтiнiн айтты. Тiзiмдегiлерден өзінің ойындағыдай əйелді таңдағаннан кейін сол əйелді шақыртып, таныстырдық. Екi жақ өзара келiсiп, жатырын жалға берген келiншекке ДТҰ жасалды. Құрсақтағы шарана 3–4 айлық болғанында, əлгi əйелдiң күйеуi баладан бас тартып шықпасы бар ма?

	«Суррогат ана» алғашқыда баланы қимағанымен, кейiннен оны аборт арқылы алдырып тастауға мəжбүр болды. Жəне бұған кеткен шығынды өзi төледi. Біздің Мəскеулік əріптестерімізде де солай болған. Норильскіден келген отбасы құрсақ анаға балаларын салдырып, ол жүкті болған кезде өздері ажырасып кеткен. Бейшара өзінің екі баласы бар, жағдайы мүлдем жоқ, ақша табам ба деген əйелге, біреудің баласын өзіне жамап алғанын білгенде шарқ ұрған. Соңында аборт жасауға ол да мəжбүр болған.

	Балаға бауыр басып қалып, бергiсi келмейтiн «құрсақ аналар» да жиi кездеседi екен. Мұндай келеңсiздiктердiң орын алуына, ел арасында «суррогат ана» туралы заң жобасын түсiндiру жұмыстарының жүргiзiлмегендiгi себеп болар. Өйткенi, өңiрiмiзде осы уақытқа дейiн бiрде-бiр «құрсақ ана» арнайы заңның бар екенiн алға тартып, құқығын қорғамаған. Ретi келгенде сөз етейiк, ерлi-зайыптылардың «суррогат ана» қызметiн пайдалануда мынадай талаптарға көңiл бөлуi керек:

	Тапсырыс берушiлер баладан бас тартқан жағдайда, медициналық тексеруге, сауықтыруға, сондай-ақ, сыйақы болған жағдайда, оның сомасын «құрсақ анадан» талап етуге құқығы жоқ;

	Сондай-ақ, баладан бас тартып, «құрсақ ана» баланы қабылдаса, тапсырыс берген адамдар «құрсақ анаға» шартта көрсетiлген тəртiппен өтемақы төлеуге мiндеттi;

	Бұл кезде аналық құқық «құрсақ анада» болады;

	«Құрсақ ана» баланы оның ата-анасына бергеннен кейiн балаға деген барлық құқықтарынан айырылады;

	Жəне оның өзi туған баланы шарт жасасқан адамдарға беруден бас тартуға, сол сияқты баланы өзге адамдарға беруге құқығы жоқ;

	«Экомед» мамандарының мəлiмдеуiнше, қазiр қолдан ұрықтандыру əдiсiнiң ақысы орташа есеппен 2 мың АҚШ долларын құрауда. Десек те, ерлi-зайыптылар арасында «құрсақ ана» жалдауға ниет бiлдiргендер баршылық. Тығырыққа тығылғанда, шаңырақ шайқалмауы, өз ұрпағын қалдыру үшін суррогаттық əдiстiң тиiмдi жақтары көп. Статистикалық деректерге сүйенсек, елiмiздегi отбасылардың 15 пайызы балаға құштар болса, 30 пайызына репродуктивтi технология бойынша емделу керек. Яғни, əрбiр бесiншi отбасы бедеулiкке шалдыққан. «Құрсақ аналар» перзентке зар осындай отбасы мүшелерiнiң кейбірінің үмiт отын қайта жағуда. Бiрақ, олар күтiмi мен дəрi-дəрмегiне кеткен шығыннан бөлек, бұл қызметi үшiн де ақы алады. Ал, оның құны қанша?...

	Көбінесе құрсақ ана болуға жанашырлары келеді екен, ондай жағдайда ақша мəселесі айтылмайды. Ал əйел бөтен болса, жатыр жалдау көбінесе 1–2 бөлмелi пəтердiң ақысымен тең келедi екен. Бұл туралы «суррогат ана» болып «еңбек» етiп жүрген келiншектен бiлдiк (аты-жөнiн айтудан бас тартты). Тапсырыс берушiсiне осындай талап қойған ол екi баланың анасы. Үлкенi 8-сыныпта оқыса, кенжесi биыл балабақшаға барады. Iшiндегi шарананы жақсы күтiп, ешнəрсеге алаңдамауы үшiн «қожайыны» оның күнделiктi азық-түлiгi мен коммуналдық төлемдерiн төлеудi де өз мойнына алған.

	–Сəбидiң болашақ ата-анасы барлық жағдайымызды жасап отыр. Қазiр бала алты айлық. Ендi үш айдан соң баспаналы боламыз. Бұл жаман ба? Қаншама жылдан берi пəтер жалдап тұрамыз. Тапқан-таянғаным тек соның ақысын төлеуге кететiн. Ең бастысы, осылайша тұрмысымызды түзеп алуға отбасымдағылар келiсiм бердi. Бiрақ, 5 жасар кенжемнiң кейде «Бөпеге кейiн мен қараймын» деп көңiл күйiмiздi түсiрiп жiберетiнi бар. Сондайда «Ертең бөпенiң мамасы келiп, алып кетедi. Ол бiздiкi емес. Жылайды ғой, неғыласың. Саған басқа жыламайтын əлди əкелiп беремiн», – деймiн. Бала ғой, кейiн ұмытып кететiн шығар.

	– Сiздiң «құрсақ ана» болып жүргенiңiздi ағайын-туыстарыңыз бiле ме? Оларға не дейсiз?

	– Бауырларым жүктi екенiмдi бала 4–5 айлық болғанында бiр-ақ бiлдi. Оған дейiн бұл туралы ешкiмге айтқан жоқпыз. Сол себептi, олар жағдайымыздың аяқ астынан жақсара түскенiне күмəнданды. Мұнда бiр сыр бар екенiн сезгендей қайта-қайта үйге келгiштеп жүрдi. Əйтеуiр, көп ұзамай бəрi аян болды. «Балаға бауыр басып қалсаңдар қиын. Мұныңды қой», – дедi. Мен жəне отбасым бұл нəрестенiң бiздiң ұрпағымыз емес екенiне өзiмiздi сендiрiп қойғанбыз. Ол дүниеге келген күнi-ақ ата-анасына тапсырамын. Үйге əкелмеймiн.

	– Ал, күйеуiңiз...

	– Күйеуiмдi олар (тапсырыс берушi ата-ана) жалақысы жоғары жұмысқа орналастырып беретiнiн айтты. Күйеуiмнiң мiнезi салмақты, мейiрiмдi, жанашыр жан. Перзентке зар жандарға көмек қолын созудан тайынған жоқ.

	– Ұсыныс түсiп жатса тағы да бала көтерер ме едiңiз?

	– Бұл оңай шаруа емес. Балаға деген жауапкершiлiктi басқалармен (жұмыспен) салыстыруға келмейдi. Бiреу үшiн күтiнесiң, уайымдамауға, ашуланбауға тырысасың. Жанұяңдағы адамдар да сенi түсiнiп, жағдайыңды жасау керек. Сондықтан, мұндайда жақсылап ойланған дұрыс», – дейді мақалада.

	Өзі танысып шыққан əдебиеттердің ішіндегі құрсақ ана жайында нақтылау жазылғаны осы болды. Мұнда тек медициналық жағынан ғана емес, адамның психологиясы жағынан да кеңінен айтылған. Мына мақаланы оқып шыққаннан кейін құрсақ ана болуға шындап ниеті ауды. Мақсұтпен сөйлескенде оқытармын деп сақтап қойды.

	Ұлдары тұңғыш рет мектеп есігін ашқанда анасы екеуі ғана қолұстасып бармасын деп Мақсұт оншақты күнге уақыт тауып демалысқа келді. Жария өздерінің көшіп-қонғандықтарын телефон арқылы тəптіштеп күйеуіне айтқысы келмеген. Қай кезде оралса сонда жағдайларын көрер деп, сөйлескенде бəрі жақсы дейтін де қоятын.

	Мақсұтты ұлы мен əйелі аэропорттан күтіп алып таксимен «Ақсай» шағын ауданына қарай тартты. Өздеріне таныс емес жолдармен келе жатқаннан кейін Мақсұт:

	–Жарияш, жолай шаруаң бар ма еді? – деп сұрады.

	–Мен сені алып қашып барам, – деп күлді келіншек сылқылдап.

	–Қайда?

	–Ақсайға.

	–Ақсайға?

	–Көке, сіз білмейсіз бе, біз жаңа үйге көштік қой, – деп баласы сөзге араласты.

	–Жаңа үй? – деп алдыңғы орындықта отырған əйелінің құлағынан тартып еркелетіп қойды.

	Шіркіннің маңғаздығы сондай, өзі кетерде «босатыңдар деп жатқан бөлмелерінен шығарып жіберді ме екен» деп ойына кіріп-шықпайды.

	«Əкімшілік жаңа үй бергендей «Жаңа үй?», – дейді ғой». Келіншектің аяқ астынан қитығы ұстап қалды. «Үй» десе, жыны қозама-ау, əйтеуір сол тақырыпты қозғаса қырсығып қалатын болып жүр. Ең жанды жері сияқты. Аяқ астынан өзін қор санап қалады. Миллионнан астам халқы бар мынау мегополистегі ең қор қатын өзі сияқты. Жаңа ғана сағынысып табысқан көңілі су сепкендей басылды.

	–Барған соң көресің, – деп Жария ары қарай үндемей қойды.

	Содан үйге жеткенше ерлі-зайыптылар көп сөйлеспеді, тек Дəрмен ғана əкесіне бірдеңелерді айтып былдырлап келеді. Бала дəнекер деген осы. Екеуінің арасын дəл қазір осы бала ғана жалғап отыр, əйтпесе əйелі өкпелі еді...

	Үйге келіп жайғасып, шəй үстінде мəселенің мəнісіне қаныққан соң Мақсұт балконға шылым шегуге шықты. Жария тоңазытқышын ақтарып қазанына ас сала бастады. Дəрмен болса аяқ киімін шала кие сыртқа сытылып бара жатты.

	Мақсұттың тағы бір жыл оқуға қалсам деген арманы бар еді көңіл түпкірінде. Оны мынандай далада қалғандай болып отырған жағдайда əйеліне қалай айтады. Осы ойлардың құшағында шылымын сорып тұрып төменге көз салды. Ұлы топты баланың ортасында ойынның туын тігіп жүр. «Арайым не істеп жүр екен, қалың қамыстың ішінде», – деп қызы есіне түсіп еді, жүрегі елжіреп кетті.

	Жатын бөлмеге барып төсекке жатып көз шырымын алайын деді. Төсектің бас жағындағы шашылып жатқан қағаздарға көзі түсті. Қағаз шұқылап қалған əдетімен қолына алып қарай бастады. Бəрі «ерлi-зайыптылардың жұмыртқа клеткаларын түтiкшеде ұрықтандырып, оны басқа бiр əйелдiң жатырына орнатады», – дегенді түсіндіретін медициналық бірдеңелер. Қағаздарды аударыстырып «Шара немене осы үйге тұрып алған ба?», – деп ойлады да қайтадан орнына тастай салды. Басын жастыққа қойып еді сонда да көзі түскен қағаздар ойынан шықпай көңілін алаңдатты. «Мұндай материалдардың гинеколог Шараға болмаса жобалау институтында істейтін біздің қатынға не керегі бар. Туатын баласын туып алды. Ұрық керек болса салып береміз, келдік қой», – деп əзілдей ойлап ұйықтап кетті.

	Түнде екеуі бір жылғы сағыныштан қайта табысқанда күндізгі қағаздардан көргендері есіне түсіп:

	–Жарияш мынау не қағаздар, ұрық керек болса салып береміз ғой, түтікшесіз-ақ, – деп келіншегіне əзілдеп қыпша белінен құшақтап өзіне тартты...



	6



	Мақсұт өзі ойлағанындай Дəрменін шешесі екеуі орталарына алып мектеп табалдырығын аттаттырды. Өзінің фотоапаратымен суретке түсіріп ұлының алғашқы қадамын отбасылық альбом тарихына қалдырды. Телефон арқылы болса да Арайының дауысын естіп, жағдайын білді. Институттағылар шарттарын орындап айлығын кəртішкесіне аударып тұр екен. Жариясы ұстазының лабораториясында жұмысын істеп жүр. Тек алаңдайтыны – баспана мəселесі ғана. Қанша ұмтылғанымен несиеге болса да пəтер алуға қаржысы жетер емес.

	–Мен келгеннен кейін шындап кірісермін, сен уайымдамай осында тұра тұрыңдар, – деді қайтар уақыты таяғанда əйеліне. Тағы бір жылға қалғысы келетінін қалай жұқалап жеткізудің жолын таппай қиналып жүрді.

	–Он жылдан бері сен шындап кірісе алмай жүрсің, енді мен шындап кіріссем бе деп жүрмін осы баспана мəселесіне, – деп күлді келіншегі. Қабағын шытып емес, күліп айтқаннан соң ба, Мақсұт оның сөзіне ең əлсіз жеріне тиіп тұрса да намыстанбады. Қайта ол да күліп, əзілге айналдыра:

	–Е, коричневый шəпішкенің қызы күшейейін деген екен, – деді.

	–Сен күлме, мен шын айтам, – деді Жария.

	–Ал, баста...

	–Мақсұт, бұл əзілсіз, бірақ біз үшін əзірге жалғыз жол болып тұр, егер мен ойлағандай шешілсе əрине, – деп бастады көптен толғанып жүрген əңгімесін əйелі.

	Мақсұт сабырмен отырып тыңдады. Кейбір түсінбеген нəрсесін қайталап сұрап отырды. Өзі де ғылымның жаңалықтарын ақтарып жүргендіктен естуі бар еді, сондықтан медицинадағы мына жаңалықтың елімізге келгеніне бəлендей үркіп қарамады. Тек соңғы жаңалықтың өзінің отбасына араласайын деп тұрғанына қатты ойланып қалды. Баспана тапшылығынан əйелі соның құрбаны болатындай көрініп те кетті. Мұның ақ, адал жары басқа бір өмірі көрмеген адамдардың баласына екіқабат болады. Тəнімен жақындаспағанымен, жанымен жақындасып жүрегінің түбінде жат біреудің перзентін өсіреді. Тоғыз ай бойы соның тілеуін тілейді.

	Сол күннен Мақсұттың:

	Түнде ұйқысы бұзылды. Күндіз көңілі алаңдады.

	Жоқшылықтан əйелінің саушылығын саудаға салып тұрғандай ары буындырды.

	Өзінің тағы бір жылға оқуын жалғастырғысы келіп жүргенін де ойлап, оны əлі жарына айта алмай жүргенде Жарияның мына ұсынысы «Сен маған, мен саған» деп қойған шартындай болып тұр. Мына заман адамдарды шарттастырып өмір сүруге бейімдеп жатқандай. Басқа түгіл қойыныңдағы қатыныңмен де шарттасасың.

	Анада жігіттермен бір қызу əңгімеде: «Супербайлар əйелдерімен неке шартын жасайды екен. Ажырасып жатса, əркім өз табысына соттаспай да, оттаспай да ие болады», «Бізде де азаматтық неке деген көбейіп барады, ол əйелдің қойнына қалауыңша жатасың, ұнатпаған кезде ешбір тəуелді болмай, ешқандай неке бұзды деген атқа қалмай кете бересің», – деген мəселелер төңірегінде пікірталас өрбіген. Өзі осының бəріне қарсы болса да, міне, алдынан шығып отыр ма қалай? Əйелі «қандай шешімге келдің?», – деп сұрамайды, тым пи ойнағандай болып жүр. «Мен мəселені төтесінен қойдым. Не үй алып бер, не осыған келіс» дегендей. Жария бір нəрсе бастамайды, бастаса қоймайтын мінезі бар. Сондықтан ол айтқан екен, оны тоқтату үшін нақты дəлел керек.

	Мақсұттың байқағаны: «Ел не дейді?», «Менің намысыма тиеді» деген сияқты дəлелдерге «Елдің бізде несі бар, жаны ашыса басымызға баспана алып берсін», «Намысың келіп бара жатса, он жылдан асты көшіп-қонып жүрміз, сонда неге намысты ойламадың», – дейін деп отыр. Оған айтар дəлелі тағы жоқ. Заманды, қоғамды, жас отбасыларын, еліне керек жас ғалымдарын ойламаған өкіметті жамандағанда не табады. Қанша ұмтылса да ісі оңға баспай жүрген жалғыз бұл ма? «Дүние қусам, ғылыммен кім айналысады?», – деп бастарын бəйгеге тігіп, қағазға көміліп отырғанда отбасыларынан ажырап қалып жатқан ғалымдар қаншама. Ары тартса өгіз өледі, бері тартса арба сынады.

	Ешкім сыза алмайтын сызбаларды сызатын, ешкім таба алмайтын есептердің шешімін табатын мұның басы мемлекетке керек, бірақ «сол бастың иесі қайда тұрады, тапқан айлығы ішіп-жеміне жете ме, отбасы қаңғып жүрген жоқ па жас ғалымның?», – деп ойлап жатқан Үкімет басында бір пенде жоқ.

	Шала-шарпы білімі, кездескеннің ойын көзінен оқып, қалтасын қағып түсетін қулық-сұмдығы барлардың басында зəулім сарай, астында бір ауданды асырайтын ақшаға келген көлігі бар. Соның тапқан пайдасы өз басына ғана керек, ал, ғалымның қиыннан қиыстырып тапқаны күллі елге керек

	екенін кім білер. Қалтаңда көк қағазың болмаса құның көк тиын. Сенің намысың кімге керек. «Байқұс əйел, бала тапқаннан басқа қолынан келері жоқ. Осыдан басқа қайтіп ақша табады. Мына Сайын көшесінде қанша əйел тəнін сатып күн көріп жүр. Мыңдаған əйел ала қап арқалап белі үзіліп жүргені анау. Осының бəріне кім кінəлі? Заман ба, заманды билеген адам ба?» Осындай ойлардан жанын қоярға жер таппай бəлен пəшке шылымды тауысты.

	«Мүмкін мұның денсаулығы «құрсақ ана» болуға жарамай қалар, меселін қайтармай келісім бере салсам ба екен?» – дейді тағы бір ішкі ойы.

	«Дəуреннің мектепке барғаны құтты болсын», – деп Шара келіп қалды екі кештің ортасында. Ерлі-зайыптылар жеке-жеке көптен толғанып жүрген мəселені талқылаудың сəті түсе кеткені.

	–Біріншіден бұл екеуің ғана келісіп шешетін мəселе, – деп пациенттерімен сөйлескендей бастады əңгімесін гинеколог достары. Содан «құрсақ ана» болудың құпияларын, оның екі жаққа да тигізетін əсерін түсіндіріп берді.

	–Мақсұт, сіздің де келгеніңіз жақсы болды. Егер Жария біреумен келісетін болса соған сіздің рұқсатыңыз бар деп есептейміз, екіншіден екіқабат жүрген жағдайда ешкімнің көңіліне бөтен ой келмейді, – деп қояды.

	–Ол баланы «аналар» алып кеткенде елге баламыз қайда дейміз?

	–Бізге бұйырмаған шығар, – деп жұмбақтай саларсыздар.

	–Не болса да мен бір ұмтылып көрейін, – деп Жариясы қоймайды.

	–Мен тізімнен нəтижесінде пəтер алып беруге мүмкіндігі бар отбасын іздеп көрейін. Өткенде бір ерлі-зайыпты болған, «құрсақ ана» болатын əйел зиялы отбасынан шыққан, өз білімі жоғары, мінезі салмақты, мейірімді болсын», – деп талап қойғанда басшымыз «Мүмкін ақ сүйектер отбасынан шыққан, генералдың қызы болсын», – дейтін шығар деп күлген.

	Кейін мен əйелінен себебін сұрасам, «Бізге бала туатын ананың əдепті, жақсы тəрбиесі, жоғары білімі болсын дегеніміз бала қанша дегенімен оның қанынан нəр алады, сондықтан ол əйелдің барлық қасиеттері балаға жатырдан ауысады. Егер ол салақ, ақымақтау, білімсіз, өркөкірек болса – баламыз да біз тілегендей болмай қалады ғой», – деді. Егер Жарияның денсаулығы сəйкес келсе, басқа жағынан сүрінбейтініне сенемін», – деп өзінше кепіл болып қояды.

	–Бізге ұсыныс жасап жатқан ешкім жоқ бала тауып бер деп, өзіміздің мəселемізді шешіп алу үшін осынша əуреленгенімізге жөн болсын, – деп пікірталасты Жария тоқтатты.

	Соңында Мақсұт:

	–Егер ойыңдағыдай ұсыныс түсіп жатса, денсаулығың көтерсе мен қарсы емеспін, баланың зарын шынымен тартып жүрген бір бейбақтарды бақытты етсек қанеки. Сондықтан осындай болып жатқан жағдайда оны бала мен «құрсақ ана» саудасы деп қабылдамайық. Менің де сендерге айта алмай жүрген бір сырым бар еді, – деп еді, екі əйел екі жақтап:

	–Немене, тоқал алып жасырып жүрсің бе, соны естіртейін дедің бе? – деп шулап қоя берді.

	Екі əйелді мажықтыру үшін Мақсұт та біраз əзілге айналдырып отырып алды. Біраздан соң:

	–Қыздар, мен Түркияда тағы бір жылға қалып оқуымды жалғастырсам деп едім, – деп шындығына көшті.

	–О, онда екі жақтың ойы дөп шықты, Жарияш сіз оқып келгенше пəтер алып қояды, – деп Шара дереу күні бойғы таластың шешуін таба қойғандай болды.

	Екі күннен кейін Мақсұт оқуына қайтты. Бірақ бұл жолы біреудің пəтерінде жаутаңдап қалған баласы мен «қайтсем баспаналы болам», – деп жанын саудаға салып отырған жарын ойлап қолынан келер қайран жоқ, іші қазандай қайнап ұшаққа отырды.





	7



	–Жария, сен шынымен «құрсақ ана» болам деп жүр ме едің? – деп алып-ұшып бір күні Шара келді.

	Оның айтуынша өткендегі қалталы ерлі-зайыпты тағы өтініш түсіріпті. Шара əйелін шақырып алып сөйлескен екен, Жарияның кандидатурасы ауызша айтуымен өтіпті. Енді екі əйелдің бетпе-бет кездесуі керек, содан ана əйел келіссе, Жарияның денсаулығын тексереді. Бала көтеруге жарайтын болса, шартқа отырады.

	–«Құрсақ ана» жас ғалымдар отбасы оларға бəрі ойдағыдай болса пəтер алып бере аласыздар ма? – деп бірден сұрадым, сенің көңіліңді алаңдатпау үшін, – дейді досы.

	Содан ол əйел күйеуімен сөйлесіп, «Бала үшін ешнəрседен аянбаймыз», – деп ертесі хабарласты. Ал, досым кірісейік. Күйеуің келісімін берді, – дегенде екеуінің айтып жүргені шынымен орындалғалы жатқанынан Жария енді қорқып қалды.

	–Ойбай, Шара, шынымен сондай жасайық деп жатырмыз ба? Сегіз жылдан бері тумай жүргенге үйреніп қалыппын, екіқабат болудан қорқам, – дейді Жария.

	–Сен немене, бүгін күйеуге тигендей, қыздай майысасың ғой. Кеше ғана күйеуің келіп кетті, сұрағанға екіқабатпын дей сал.

	–Кейін балам қайда деймін?

	–Бұйырмады де. Сен оны жатқа туатыныңды ұмытпа. Ол сенікі болмайды... – деп жайбарақат айта салды ана мен баланың тағдырын аузымен шешіп.

	Шара айтып отырған əйелге дəрігерлер жүкті болып, бала тууға қатаң тиым салған, өйткені оның жүрегінде туа біткен ақауы бар екен, сондықтан бала көтеруден өміріне тікелей қауіпті болғандықтан, амал жоқ, жалғыз мүмкіндігі – құрсақ анаға күйеуі екеуінің эмбрионын салып перзент көруге тоқтайды.



	Шара «ертең кездесесіңдер», – деп телефонмен хабарласты.

	Кездесу мекені биресми жерде өтетін болды. Қаладағы қымбат ресторанның VIP залында. «Не киіп барам», – деп Жарияның мазасы кетті. Шара: «Не кигені несі? Сені жігітпен таныстырғалы жатыр ма едік. Қайта барынша қарапайым көрінгенің дұрыс. Ол кісілер «Бізге бала туатын ананың жақсы тəрбиесі болсын», – дегені есіңде ме?» – деп сабырға шақырды.

	Жария мен Шараны ұзын бойлы, «ақ маңдайлы, аласыз қара көзі нұр жайнайды» деп ұлы Абай жырға қосқандай келісті келіншек VIP залда күтіп алды.

	Аты да затына сай – Айғаным екен.

	Қалың да ұзын бұрымын төбесіне түйіп алыпты. Бала таппаған соң ба отызды орталаса да құлын мүшесі бұзылмаған. Үстіндегі күлгін жібек көйлегі əйелді көктемнің символындай көрсетеді.

	–Айғаным! – деп жымиғанда қос жанарынан шуақ төгіліп, екі бетінің ұшы шұқырайды.

	Əйелдің əсем күлкісінен əлем нұрланғандай ғой, шіркін! Жария архитектор болуды таңдағанына бір себеп – мектепте оқып жүргенде керемет сурет салатын өнері бар еді. Сабақ арасында отыра қалып кез келген мұғалімнің, сыныптастарының бейнесін қарындашпен сыза жөнелетін. Жүрегінің түбінде сурет салуға деген құштарлық жататын. «Жағдайымыз түзелгенде сурет салумен айналысам», – деген арман

	да бар еді.

	Айғанымды көргенде оған неге екенін қайдам, ең алдымен суретшінің көзімен қарады. «Қандай көркем əйел. Тұла бойында бір мін жоқ. Мынау – аузы, мынау – көзі, мынау – мұрны», – деп арнайы сызып жаратқандай. Осындай хас сұлудың бір перзентке зар болғанын-ай! Өзі дəулетті дейді. Бəрі бар, тек бала жоқ. Бала көтеруге денсаулық жоқ. Өзі сол барлардың бəрін бір перзенттің жолына құрбан етіп отыр», – деп ойланып кетті. Шара түртті, «не ойлап кеттің» дегендей.

	Жария есін жиып əңгімелесіп отырған екеуіне құлақ түрді.

	Шара өзінің «қолдан ұрықтандыруын» талдап түсіндіріп, Айғаным əр сөзіне мəн беріп қайталап сұрап отыр екен. Өзі бұрын да көп сөйлемейтін Жария олардың сөзіне араласа кетуді орынсыз көріп, үнсіз тыңдай берді. Араласқанда не дейді. Бəрін жайғастырып жүрген Шара ғой, сол түсіндірсін. Бұл келісті. Енді анау «қалталының əйелі» келіссе болды. Денсаулығы жараса, аналардың ұрықтары мұның жатырынан шошып, жатсынып түсіп қалмаса бір бала көтерер.

	«Құдай бұйырса дейінші, баланы беретін жалғыз Құдай емес пе. Жаратқан жалғыз Алла, перзентсіз байқұстардың тілеуін бере көр!», – деп Айғанымға жаны ашып тілеуін тілей тағы ойға түсті.

	–Жария, сен тағы не ойлап кеттің, – деп енді Шара ашық ескертуге көшті.

	Жария іштей «Шынында, мына басқосу менің тағдырымды шешу үшін болып отырған жоқ па, дұрыстап тыңдайыншы», – деп назарын тағы екеуіне аударды.

	Айғаным өз өмірінен біраз əңгіме айтып шықты:

	Əкесі үлкен қызметтер істеп, Қазақстанның біраз жеріне көшіп-қонып, шарлап шығыпты. Соның арқасында талай отбасылармен көрші болады. Олардың ержеткен ұлдары болса неге екенін Айғанымға ғашық болады. «Қанша жерде қоныс аудардық, сонша жерде көршінің баласы маған ғашық болып қала берді. Мамам өткенде Тоқтар Серіков айтып жүрген

	«Көршінің қызы» деген əнді естіген сайын өткенімізді еске алып күліп отырады», – деп жымиып:



	Көршінің қызы керемет еді, Əкесі де оның жақсы адам.

	Ауылдан біздің неге кетеді Ауа райы ма жақпаған? –



	деп əндетіп те жіберді де, – Менің күйеуім Жақсыбек те көршінің ұлы болып шықты, – деді.

	–Ал, біздер көршінің балаларын менсінбеуші едік, – деп күлді Шара.

	–Жақсыбек екеуміз осы Алматыда, ол – КазГУ-де, мен – Халық Шаруашылық институтында оқыдық. Соңғы курста шаңырақ көтердік. Қатарымыздан қалмай қызмет те істедік, ғылыми жұмысқа да үлгердік. Тек бір перзентке зар болып қатарымыздан қалып қалған жайымыз бар, – деп ұялы жанарына мұң толды.

	–Қаралмаған дəрігерім қалмады, жүрегімді емдету үшін шетелге дейін бардық. Операция да жасаттым, жаным зорға қалды. Өзімде аналық ұрығым бар, жатырым да бар, əйел ретінде бəрі де дұрыс, бірақ жүрегімнің ауруына байланысты баланы өзіме көтеруге болмайды деп айтты. Баланы эмбрион күйінде басқа əйелдің жатырына салып соған туғызу ғана ұрпақ сүюге мүмкіндік беретінін айтты. «Өліп қалсам да туам», – дегеніме Жақсыбек екіқабат болуға рұқсат бермеді. Енем мен шешем тіпті бақсы-балгерге де апарды. Палшылар келешек өміріме қарап: «Бəрі жақсы болады. Екі перзент сүйеді», – депті. Сол бала сүйетін күнге жете алмай жүрмін. Жақсыбек ол жайында мен отырған жерде əңгіме айтқызбайды. Жақсыбекті де аяймын, мен үшін перзентсіз болып жүр ғой деп. Ал мен үмітімді үзбей, өзімнің денсаулығым жарамаса да Құдайдан жатыры жақсы, жаны адал бір əйелді кездестіре гөр деп тілеп жүр едім.

	–Сізге босанып беретіндей жақын сіңліңіз жоқ па? – деді Шара.

	–Сіңлім бар, ағайындас туыс сіңлім де бала туып берейін деген, мен өзім қарсы болдым. Өйткені, жақын адамнан бала алған туыстарымды көргемін, жылдар өте ол талас балаға айналып қиын болған. Одан да жат біреу туып, оны мен де, жұрт та көрмесе деп армандадым. Əрең жететін баламды қызғанып, əркімнің аузын бағып қалай жүрейін. Ол туып беріп, мені ұмытсын, мен оны ұмытып Құдайдың берген баласы деп жүрейін. Басқалар мені өзі туып алыпты деп ойласын, – деп Айғаным тəтті қиялға беріліп те алды.

	Зыр жүгіріп жүрген келісті даяшы жігіт балықтан əзірленген ыстық тамақ əкелді. Жария шанышқымен шұқылап тамақ жеген болды.

	Айғаным жəйлеп қана отбасы жағдайын, білдірмеген болып бұрын жұқпалы – сары ауру, тубберкулез сияқты аурулармен ауырған-ауырмағанын сұрады. «Екі бала туғаныңыз жақсы екен, қанша айтқанымен бала туған ана мейірімді болады ғой», – деп қалды. Жарияның есіне қазақтың «Пұшпағы қанамаған əйел қатыгез болады», – дегені түсті. «Сонда мынау үлбіреп отырған Айғаным қатігез болғаны ма? Адам айтса нанғысыз теңеу сөздер бар-ау бізде».

	–Ертеңнен бастап денсаулығыңызды тексертейік, бағанағы Шара айтқан пəтер мəселесіне күйеуім келісімін берген. Тек бəрі сəтті болсын деп Құдайдан тілейік, – деді бір кезде бағанағы Жарияның ойын оқып қойғандай. «Ойымыз бір жерден шықты. «Құдай деген құр қалмайды» дейтін əжем», – деп ойлаған Жария ойын жалғастырып:

	–Иə, Құдай тілеуіңізді берсін! – деп орнынан тұрды. Айғаным жанына келіп:

	–Жария, сіз маған сондай ұнадыңыз, менің балам осындай əйелдің жатырында өскенін тілеп едім, – деп құшақтады. Мынандай сұлу əйелден мұндай кішіпейілділікті күтпеген Жарияның жүрегі езіліп, екі əйел көзге көрінбейтін бір нəрсемен байланысып тұрғандай болып, Айғаным жақын

	туысындай көрініп кетті.

	Сол күннен бастап көзге көрінбейтін байланыс екі əйелді жалғастыра берді...



	Жарияны Шара сүйрелеп жүріп дегендей барлық тексеруден өткізді. Медициналық талаптар бойынша денсаулығы бала көтеруге жарайды деп анықтамалық қағаз алғаннан кейін Жария күйеуіне телефон арқылы жағдайды мəлімдеді.

	«Мүмкін денсаулығы жарамай қалар, бетін қақпайын», – деген Мақсұттың ойы болмай қалды. Əйелі барлық жағдайды айтып хабарласқанда аузына түскен алғашқы сөзі: «Жарияш, пəтер алу үшін енді күніміз саған қарағаны ма?», – болды. Əйелі: «Мақсұт, біреулердің əйелдері шет ел асып сауда жасап үйлерін асырап отыр ғой. Олардың кейбіреуінің күйеулері жұмыс та істемейді. Сен оқысам деп жүрсің, күнің маған қарап тұрған жоқ. Бітіріп келген соң-ақ біздің жағдайымызды жасарсың. Мен де қолымнан келгенін жасайын», – деп қоймады. Қайраны қалмаған Мақсұт «Жарияш, сен байқа, біреуге бала тауып берем деп денсаулығыңнан айырылып, өз балаларыңа ие бола алмай қалма», – деп ескерту жасады алдымен. Өзіне сүйеніш болып бір іске бел шешіп тұрғанда үндемегенім жарамас деп, ертесіне қайтадан телефон шалып батасын берді. Содан əйелі аман-есен босанғанша алаңдап, жиі хабарласып тұрды.



	8



	Жарияны медбике əйелдер босанатын креслоға жатқызды. Оң жағында – жағдайды бақылап Шара тұр.

	Сол жағында – Айғаным.

	Қарсы алдында – гинеколог-дəрігер.

	Бəрінің аузы-басы тұмшаланған. Жылтырап көздері ғана көрінеді. Дəрігер ақ резенке қолғап киген қолындағы шприцті көтеріп тұрып:

	–Ал, бастадық, іс оң болсын! – деді де еңкейіп өз шаруасымен айналысып кетті.

	Жария бəрін сезіп жатыр... Кіндігінің маңайы ауырсынғандай болды...



	–Ал, осымен сіздің балаңыз старт алды, – деп бір кезде дəрігер басын көтеріп Айғанымға қарады.

	–Құттықтаймыз! – деді Шара.

	Айғанымның айнакөлдей мөлдір жанарынан қос тамшы үзіліп түсті...

	Жарияны арбаға жатқызып екі медқызметкер палатаға сүйреп əкелді де төсекке жатқызды. Шара мен Айғаным ере келді.

	–Осы сəттен бастап менің бақылауымда боласың, – деп күлімсіреді Айғаным.

	Ауруханада бір жеті жатып шықты. Содан бастап ішіпжемін, керекті дəрі-дəрмегін бəрін Айғанымның жүргізушісі жеткізіп тұрды.

	Бесінші апта дегенде Шара келіп қайтадан «Экомедке» алып кетті. Узи аппаратымен қараған дəрігер қыз:

	–Құттықтаймыз, балапан ұясында жатыр, бесінші-алтыншы аптада – деп Айғанымды қуантты.

	Жария да қуанып қалды. Үш əйел сонша тырмысып жатқанда балапандарының ұясына орнығып, өсе бастағаны дұрыс болды. Құдай бір перзентке зар болған құлдарының арманын қабыл етіп, үмітін жандырғаны шығар...

	Сол жерден шыққаннан кейін Айғаным Шараны куəгер етіп алып нотариусқа барып Жариямен екіжақты шартқа отырды.

	Шарт бойынша – Жария дəрігерлердің барлық талабын орындап, өзін өте сабырлы ұстап, ішіндегі балаға өте мейіріммен қарап аман-есен босанған жағдайда шарананы ешбір қарсылықсыз өзінің биологиялық ата-анасының атына жаздырып, бауырына салуы керек. Айғаным – бала аманесен туылғанша «құрсақ ананың» ішіп-жемі мен дəрі-дəрмегімен, дəрігерлік тексерулері, тағы да басқа денсаулығына байланысты керек-жарағымен қамтамасыз етеді. Бала дүниеге келгеннен кейін перзетханадан шығарда балаға өздерінің (əке-шешесінің) аты-жөні жазылған тууы туралы куəлік алынып, баланы алып кетерде келісілген қаржыны қолына тапсырады. Оның құны екі бөлмелі пəтер алуға жететіндей болуы керек.

	Екі əйел мен куəгер қол қойды. Шарт үш дана етіп жасалып, біреуі – Айғанымға, екіншісі – Жарияға беріліп, үшіншісі – нотариусқа қалдырылды.

	Сол күннен бастап Жария «Қалай болғанда да осы істі қолға алған екенмін, абыроймен аяқтауым керек», – деп адам алдында да, заң алдында да белін бекем буды.

	Айғаным анда-санда классикалық музыка алып келіп бірге тыңдайды. Ертегі кітаптар оқып береді жанында отырып. Онысын:

	–Қызым, менің дауысыма үйрене берсін, туылғанда бұл қандай мама демесін, – деп қояды. Неге екенін Айғаным

	«қызым» деп сөйлейді. Жария бір күні сұрады:

	–Қыз болатынын қайдан білдіңіз? – деп.

	–Дəрігерлер жатырға салардан бұрын болашақ баланың хромосомдарын зерттеп, денсаулығын жəне жынысын да көріп білген, – дейді.

	Жария қайран қалып, содан кейін оның миында да бұл нəресте қыз болады деген ой қалыптасты. «Қызым», – деп еркелетіп, іштей сөйлеседі. Бұрын балаларына екіқабат кезінде Мақсұт ішін тыңдап, кейде сипап «сөйлесетін». Енді жанында ондай əкесі болмаған соң, қызы ер адамның даусын естімей өсіп жатты. Телевизор қарағанда бұрынғыдай мелодрама, талас-тартысы бар кинолар қарамайды, танымдық хабарлар көруге тырысады. Бастаған ісі оңға басқаны ма əншейінде итжерік болып, тамақ іше алмай құса беруші еді, осы жолы екіқабат болған жаққандай ішкен-жегені бойына балдай сіңіп, өзі ажарланып кетті.

	Мақсұт хабарласқанда «Сонымен жас мама болып жатырсың ба?», – деп сыпайылап қана сұрады. «Жаным, сен ренжімеші, бастап қойдым, енді сəтті аяқталсын. Қолымнан келсе бір отбасын бақытты етейін», – деп даусы дірілдеп кетті.



	Төртінші айға қарай іші өсіп, жұмыстағылар назар аудара бастады. Бір бөлмеде отыратын Нəзира деген əйел алдымен байқап:

	–Жария, құттықтаймын өсейін деп жатырсыңдар ма? –деді.

	Өзі толып, іші шығып келе жатқан бұл не десін:

	–Рақмет, – деді де қаны басына теуіп, ұяттан қызарып кетті. Онысын өзі іштей, «Менікі неғылған ұялу, күйеуім бар, ары кетсе үшінші баласын туғалы жүр дер», – деп ақтап қойды.

	Бірде телевизор алдында демалып жатыр еді, ішінде кішкентай балықтың жүзгеніндей қимыл сезілді. Ана жүрегі езіліп, «Қимылдады!», – деп қуанып кетті. «Балапаным сол, анасының ішінде жүзіп жүр», – деп ойлап қарнын сипап, сүйсініп біраз жатты.

	Содан соң Айғанымға телефонмен «қызыңыз қимылдады» деп хабарлады. Оның қуанышында шек жоқ, тəттілерін алып жетіп келді. Жарияны отырғызып қойып, дауыстап қызымен сөйлесті. Өзі жылап отыр. «Балапаным менің, əкең екеумізде енді Сен барсың! Сен енді адам сияқты өмір сүре бастадың. Əке шешеңді қуанттың сол алғашқы қимылыңмен», – дейді.

	Жария «Айғаным да баланы жақсы көргенде «Балапаным» дейді екен-ау», – деп таң қалды. Негізі екі əйелдің мінезінің көп қыры ұқсайды. Айғанымның күйеуін əлі көрген жоқ, бірақ оның сөздеріне, сипаттағанына қарап неге екенін Мақсұтқа ұқсатып қояды.

	Бір күні Айғаным отбасылық сурет альбомын көтеріп келді. Екеуі отырып ұзақ қарады. Айғаным таныстырып отырды. Күйеуі Жақсыбек «Əлібеков» деген республикаға танымал қаржыгердің баласы екен. «Су аққан жерімен ағады» дегендей заманның мына ағысында олар да əкелерінің жолымен қаржы саласында «ЫРЫСБАНК» деген банк құрыпты. Айғаным болса елдегі ең үлкен облысты басқарған адамның қызы. «Бай байға, сай сайға құяды» деген осы. Екеуі қосылғалы он бес жылдан бері қаралмаған дəрігері, бармаған балшысы қалмапты. Ажырасып, екеуі екі бақыт іздеуге бірін-бірі қимайды. «Жақсыбекке бала тауып беретін əйел ал», – деп қанша айттым, «Маған сенен басқа əйелдің де, өмірдің де керегі жоқ», – деп көнбейді. Екі рет «құрсақ ана» болуға келіскен жас қыздарды айтып едім, «Ауылдан шыққан, манерасы нашар», – деп қашты. Сен жайлы айтқаннан əйтеуір ықыласы түсті ғой», – деп сырын ақтарып алды біраз.

	Жақсыбек Жария ойлағандай Мақсұтқа ұқсамайтын болып шықты. Мінезін қайдам, өзі ірі, əрі түрі суық, сол түріне қарамай ауылды менсінбейді. Мақсұт деген денесі қандай нəзік көрінсе, жаны да сондай нəзік. Аузын ашсаң жүрегі көрінетін ақкөңіл жан. Қашан көрсең өз өміріне өзі мəз, алақандай екі көзіне мейірім толып жүреді.

	Жария қарындашпен Айғанымның керемет портретін жасап сыйлады. Онда Айғанымды нəрестесін күтіп жүрген екіқабат ана ретінде бейнелеген. Үстінде кең пішілген шəйі көйлегі бар көркем келіншек қолына нəресте киетін жүннен тоқыған кішкентай аяқ киімін ұстап терезеге жақындап сыртқа қарап тұр. Əйнектері үлкен, доғалдау терезенің арғы жағында ақ қанат періште ұшып келе жатқандай елес береді. Айғаным жүзінде нұр толқып, соған ұмтыла қалған. Қырынан тұрғандықтан ананың құрсағындағы перзенті көйлегін керіп сыртқа ұмтылатындай...

	–Жария, жаным-ау, мынау мен бе? Сен көрмесең де біздің жатын бөлменің терезесін қалай салғансың? – деп қайран қалды.

	–Өткендегі суреттерден байқап қалдым...

	–Сенің мынандай талантың бары қандай жақсы, менің қызыма сол жұғысты болса екен, – деп жақындап келіп əдеттегідей Жарияның қарнындағы баласын сипады.

	–Менің қызыма екіқабат жүрген кезім! – деп толқып суретке қайта-қайта қарай берді қолына алып.

	–Жария мен екіқабат болсам, осындай сұлу болар ма едім? – деп сұрады.

	–Айғаным, сіз мен білетін ең сұлу əйелсіз Қазақстандағы! – деді Жария.

	–Мен мұны үйге апарып əйнекке салып, ілгізіп қоямын, Жақсыбекке мақтанамын, – деп баладай қуанып кетті.

	Біреуді қуантқан қандай жақсы, енесі «Балам жақсылық жаса, жамандықтың іздеушісі көп болады. Жақсылықты айтпағанымен есіне алып жүреді», – дейтін енесі.



	9



	Іші үлкейіп бара жатқан соң, жаңалығын ұлына айтты.

	–Апа, менің інім бола ма! – деп Дəрменнің қуанғанынай, – Жақсы болды ғой, Алмат пен Санат сияқты бірге жүреміз, – деп шешесін құшақтай алды.

	Оның мына қуанышын көріп Жарияның ұялғанын-ай!

	«Ойбай, мына баланы аналар əкеткенде не бетімді айтам», – деп есі шықты. Өз бетімен осы шешімге келгенде күйеуі түгілі, тырнақтай баласының алдында да жауапкершілігі барын ойламағаны ма?!».

	–Балам, бұл жайында екеуміздің құпиямыз болсын, əзірге ешкімге айтпайық. Əжеңе де, Арайға да айтпай тұра тұрайық. Əкең біледі. Үшеуміз ғана біле тұрайық, – деді ұлына.

	–Неге бөпеміз болатынын Арай білмейді? – дейді Дəрмен таңырқап.

	Перзентханаға Шара тəтесі шешесін алып бара жатқанша таңырқап жүрген бала сол таңырқаған қалпында қолын бұлғап қала берді. Жүрегінің түпкірінде «апам маған бөпе алып келеді», – деген үміт болды.

	Кешке қарай Шара тəтесі келгенде:



	–Апам, қашан келеді? – деп қана сұрады, бала жүрегі сол бөпенің өздеріне келмейтінін сезгендей.

	Жарияның таңға жуық толғағы басталып, түске жақын босанды. Айғаным бірге «толғатып», бірге босанғандай болды. Ол да шешініп креслода жатыр.

	–Мен білетін «құрсақ аналардың» бəрінің балаларын қарнын жарып алатын, менің қызым табиғи жолмен туылды, – деп мəз болды, өзі толғатып туғандай.

	Бақырып жарық дүниеге келген шарананы босандырған акушер кіндігін кесті де, көрші креслода жатқан Айғанымның жалаңаш кеудесіне тастай салды.

	Жарияның жүрегі сол сəтте солқ ете түскендей болды! Сол сəттен бастап тоғыз ай жүрегінің түбінде жатқан ша-

	ранасы басқа жүректің тұсына барып етбеттеп жата кетті. Көкбақа сияқты тыпырлап, іңгəлəп бақырып жатыр... Содан қайтып Жария перзентін көрмеді...

	Ертесіне Жария мен Айғаным жатқан палатаға халат жамылған екі еркек кірді. Жария біреуін суреттен көрген еді, тани кетті – Жақсыбек.

	–Жария сіз бізге үлкен бақыт сыйладыңыз, рақмет! –деді, төсегіне жақындап келіп қолын алды.

	Екінші еркек нотариус екен. Ол баланың туу туралы куəлігін толтырды. Əкесі – Жақсыбек. Анасы – Айғаным деп жазылды.

	Бас дəрігер мен қосшылары ерлі-зайыптыны тұңғыштарымен құттықтап жатты.

	Жарияның ешбір қатысы жоқтай. Ешкім оған көңіл де аудармады. Баланы емізуге де əкелмеді. Шара келіп:

	–Жария кеудеңді тастай етіп таңып таста, сүт түспесін, –деп «дəрігерлік кеңес» берді.

	Жария көзінің жасы мөлтілдеп тұрып кеудесін тастай етіп таңып алды. Сол сəттен бастап тоғыз ай көтерген перзентіне де көңілі тастай болып қатып бара жатты...





	10



	Келесі жетіде Айғаным Жарияның үйіне келіп жаңа салынған элиталы ауданнан екі бөлмелі үйдің кілті мен құжаттарын берді.

	–Еліміздің астанасы Ақмолаға ауысқалы жатыр екен, біз сонда көшеміз, енді көріспеспіз. Айтпақшы, қызым өзіме тартыпты, – деп көзі нұрланып тұрды да:

	–Сен бізді ұмыт, жаным! Ал мен сені өмірі ұмытпаймын! Бізге бақыт сыйладың, – деп бетінен сүйіп қуаныштан көзінің жасы көл болып қоштасты...





	Оглавление

	Үлкен үйдегі үрей

	ЕКІ КҮЙЕУЛІ КЕЛІНШЕК

	ЖАТҚА ТУҒАН БАЛА





