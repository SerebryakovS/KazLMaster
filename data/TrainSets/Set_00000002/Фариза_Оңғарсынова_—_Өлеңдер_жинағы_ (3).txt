ӘЛДЕ БАТЫП КЕТТІ МЕ СӨЗІМ МЕНІҢ

1989

Әлде батып кетті ме сөзім менің,

әлде сенше жоқ па еді өзіңде мін —

бұрыңғыдай жарқ етіп қарамайсың.

Түсіне алмай, түнімен көз ілмедім.

Жүрегіңде бір зіл бар.

Үндемедің,

мұнар жауып көзіңнің нұр желегін.

Тым болмаса айтсаңшы — біреуде ме,

тағдырда ма, менде ме — кімде кегің?

Не боп кеткен, құдай-ау, адамдарға,

сен де сондай болған соң амал бар ма...

Шындықты айтсаң, ақымақ көреді жұрт,

жалған күлсең, жағынсаң, балар жанға.

Сен де ұқпадың, жаныма үңілмедің,

тіл табудың таба алмай жүрмін бе ебін...

Жүрегімді саған да жая алмасам,

бекер екен өзгеден түңілгенім.

Бұл — мен үшін әуелден таныс қайғы,

көлгірсулер жанымды жаныштайды.

Ақиқатпен бетпе-бет келе алмайтын

жанның бәрі менен де алыстайды.

1978

***

Қандай азап сезіну, сезу деген!

Сол азаптан әзірмін безуге мен.

Жанның ағыстарымен салыстырсаң,

түк еместей бұрқанған теңіз, кемең.

Сені мен мен – қайтеміз өзгені біз,

жақындамай, тілдеспей өздеріміз

теріс қарап тұрып-ақ сезінеміз,

жауырынға біткен бе көздеріміз?!

Болмақ емес біздерде ашық өкпе,

мен – тамыры, сен – қайың – басы көкте.

Жазатайым құласам – сен құлайсың,

қасиет пе, бұл әлде қасірет пе?

Алмайды ешкім сезімді ақы-пұлға,

әлсіз оған даңқың ба, уақытың ба.

Менің бақыттылығым сол жалғанда –

қасіреттен тұрады бақытым да!

1974

***

Бір-ақ жайды, әйтеуір, білдім бүгін:

маңайымды, тіпті анау жыңғыл гүлін

сен арқылы ораймын жылылыққа,

сен арқылы сіңіріп күннің нұрын.

Үстемдігін жүргізіп заман мына

адамзаттың болмысы жаңарды ма –

мен, әйтеуір, сезінем сен арқылы

әлемдегі жақсыны, жаманды да.

Самарқаумын қызығу, құнығуға,

табиғаттың жатыр ма сыры мұнда –

кешіремін үлкенді, кішіні де,

жақсы, жаман олардың қылығын да.

Менде бұрын жоқ қылық мұның бәрі,

ұқпай келем өзім де сырымды әлі.

Бар дүние кеткендей сүйкімді боп,

жаным жақтырмастар да бұрындағы.

Еткендей-ақ мен бейне таңды мұра,

нәр құяды бір сәуле ән-жырыма;

сенетінді шығардым әр адамның

бойында бір жақсылық барлығына.

Сен арқылы сүйемін бұлақ, күнді,

сен арқылы қысым – жаз, қырат – нұрлы.

Сен арқылы жұмбақтар шешім тауып,

сен арқылы самсаған сұрақ тұрды.

1982

***

Өзіңменен жүрегім егіз менің,

түндер бойы қарманып сені іздедім –

жоқсың. Сонда еске алдым қимастықты

тағдырдың желі үзгенін.

Түндер қандай үрейлі жалғыз жанға,

қалғандаймын күздегі таңғы ызғарда.

Көзім жұмсам, шошытып сұсты елестер –

тылсым ба, жар, құздар ма…

Мазақтайды тағдырдың түні, желі,

көкірегім ызадан тілінеді.

Шыр еткендей қоңырау – сонда есікке

жүрегім жүгіреді.

Жүгіреді. Қайтадан басылады –

естілмейді ешкімге жасы, зары.

Тағдырымның дауылы азынап тұр –

бұл әлде басы ма әлі?..

1977





МЕНІҢ ПЛАНЕТАМ

***

Адам болса сезім мен сенім іздер,

келіңіздер, бері қарай еніңіздер.

Менің байтақ әлемім – планетамды

көріңіздер аралап, келіңіздер!

Бөгет те жоқ, кілт те жоқ осы арада,

(кіру қиын кей жерде шошалаға!)

есік те жоқ, алдыңнан арпылдайтын

есік баққан ит те жоқ босағада.

Қабырға жоқ итерер кеудеңізден,

тас жол да жоқ – кетірер келген ізбен.

Жел кернеген желкенін қайықтар бар,

тасқын құшып, бұрқанған сеңде жүзген.

Тек жүрекпен көрген жөн бұл маңайды:

аспаны бар бірде бұлт, бірде арайлы.

Күні шықса, қызудан миың қайнап,

түнергенде – жалғанды мұң қамайды.

Бұлақ күліп шашады күміс теңге,

көк шалғыны жайлырақ пүліштен де;

жүген-құрық тимеген жылқылары,

жігіттері мәрт мінез, құрыш кеуде.

Халқым менің, қанатты Құлагерім,

жанашырым, жақыным, мұрагерім.

Терең бойлап түйсініп, сезінбесең

ішін бермес жұмбақтай жыр-әлемім!

***

Бұл жерде құмға көміп жел,

күйдірер бірде от қарып.

Жалғыздан жүріп көріңдер,

дабырламаңдар топталып.

Ене алмайсыңдар жанына,

дауылы беттен қарсы ұрмай,

тұншығып толқындарына,

жаңбырларына малшынбай.

Сәулет жоқ мұнда қаптаған

сыртынан тамашалайтын,

оты - өрт, желі – ақ боран,

бояу жоқ күлгін – бәрі айқын.

Шалқыған шаттық аз мүмкін,

тасқа да мұнда мұң сіңген.

Сергітпей сылқым наз күлкің,

от деммен тауы күрсінген.

Кереғарлықтар – бұл әлем,

заңдарың мұнда ғұмырсыз:

жас қайыңды аңсап мына емен,

егіліп іштей тұр үнсіз.

Бұл әлем мұңмен жұртты емдер,

дауа жоқ бірақ сенбесе.

Дырду мен күлкі күткендер

әуре болмасын ендеше!

***

Ауа райы бұл жердің құбылмалы:

күншуаққа көмілсең қырындағы,

тауларында құяды қара жаңбыр,

тұра алмайды дауылға ұрынғаны.

Жарқырайды мәңгі мұз шыңындағы!

Өткінші күй алайда мұның бәрі,

мизамшуақ туады түбінде әлі.

Өкінішті

жете алмай сол күндерге

біреулердің жолшыбай жығылғаны.

Әлде тұру, құлау ма ғұмыр мәні?

Ашық күнді күтумен жол қараймын,

жүрмейді оған күшің мен қолдағы айбын.

Бар болғаны – осынау әлемімді

байлығымдай, баламдай қорғалаймын,

тоғытқым кеп нұрына толған Айдың.

Жатсам-тұрсам тілеймін (күш саламын),

аққуларым көлінен ұшпағанын,

тума бұлақтарымның суалмауын,

қуармауын қаһарлы қыста бағым;

алай-дүлей дауылдар құлатпауын

ошағымның өмірлік үш тағанын.

Осы менің өлеңім, ұқсаң – арым.

Тамыр жаймас жасыл бақ шыбықты екпей,

ойлар жатыр кеудемде тұнып кектей,

көңіл-күйім – көгімдей, ашылмайды-ау,

«Баянауыл басынан бұлт кетпей».

***

Жыр – менің планетам:

бәрі осында жиғаным, тергенім де,

сезінгенім, сүйгенім, сенгенім бе,

мінезім бе, болмыс па, кермек үн бе –

бәрі осында, басқасы қалды құмда.

Міне, менің берерім бал ғұмырда,

жыр жаттаған қыздарға, барлық ұлға.

Менің барым, байлығым – осы, басқа

түгім де жоқ жасырған сандығымда.

Көңілімнің көк майса шалғынында

сақтау үшін жүгірдім, өбектедім.

Жатпаса да мені жұрт елеп керім,

ұранына ергем жоқ желөкпенің.

Қылмысым да осында, тұрмысым да,

тағдырым жоқ жырымнан бөлек менің.

Ақ көңілмен келгеннен аярым жоқ –

аралаңдар, алыңдар керектерін!

Өмір кештім қарыған ызғар, ағын,

көрген емес сайланып жүз жарағым.

Шөл далада шілдеде шөлден қатып,

қалтыратқан қаңтарда мұз жаладым.

…Өздеріңе тапсырдым, сақтаймысың,

таптаймысың шыңғыртып сызда жанын.

Ендігісі – сендердің қолдарыңда

тағдырындай ұзатқан қыз баланың.

***

Бар өмірде өз жолым, өз жарығым,

шемен болған шерлерді қозғады үнім.

Тілім барда жұқарма, тозба, жырым!

Жалғыз-ақ ой жегідей мені жейді,

кім бағалар, кім білер сөз қадірін?

Бар ма соны саралар, сағынар жан?

Сөз өнері дерт болып дарығаннан

толқындарға көп салды ағын-арман.

Бұл өнердің алаңдап ертеңіне

сәттерім аз ойлардан арыла алған.

Сөзден қиып, мүсіндеп арайлы әрі

салдым талай самала сарайларды,

қаңырамай ішінде қан айналды;

кіріп-шығып кез келген тырпылдауға

қаймығады – ол нәзік әрі айбарлы.

Сөз-сарайым қазақтың даласында

мейлі титтей төбе ме, дара шың ба,

берер, бермес ұрпақтар бағасын да,

ең бастысы – бабамнан, анашымнан

қалған мұраларымның бәрі осында!

Бәрі осында: өмірім, от ғасырым,

қимасыма, халқыма, досқа сырым,

топастарды түйрейтін оқша шыным.

Тілеп жатам түндерде көрмесем деп

алтынымның сынығын тот басуын.

***

Күн жұтады тірлікті, жер екшейді,

күңкілдеумен күні өткен ел өспейді.

Соны ойласам, күңкілдің құрбаны боп

өліп кеткен ойларым елестейді.

Ол ойлардың орнында – тыртық кілең,

сыздатқанда жасымды іркіп, күлем.

Тұла бойда сау-тамтық жоқ та шығар –

шұрқ тесік, секілді жыртық кілем.

Ой жетілер тамыры тереңдесе,

тереңдейді топырақ кемелдесе.

Сәбидейін бойыма біткен екен,

тууға оны тиіспін мен ендеше!

Мүмкін ойым арудай Ай мүсінді,

мүмкін зәрлі кесір ме қайғысы улы,

жабыққанның бәріне нұр беретін

мөлдірлік пе әлде бір жайлы, сырлы.

Ана іштегі болашақ баласының

тілейді ылғи жалғанмен жарасымын.

Дана болып туа ма, шала болып –

қорғайды ана өбектеп жан асылын.

Ойран салып есердің, естінің де,

ойларыма хақы жоқ тепсінуге.

Тірі тұрсам – жақсысы, жаманы ма –

шерткізбеймін ешкімге ешбірін де!

***

Қаншама жыл…

Кеудеме

жыр қанжары сұғылып,

дауылдарға, жауындарға ұрынып,

кейде өртенген адамдардай шығынып

келем әлі – жеткізбейді жыр елі,

жаным не еткен сірі еді!

Қансыраймын, таламын,

паналаймын жайма желін жағаның,

ұмыт болған ұйқы менен күлкіні

місе тұтпай жанарым,

дұшпан көріп қарадым;

төккен жасым, азабым –

сол қалпында жыр етемін, жазамын

сыйлау үшін бұл өмірдің зәрі, не

кермек дәмін татқандардың бәріне.

Кей адамның сөзінде де тұрлау жоқ,

өзінде де тұрлау жоқ,

жүрегі де түтіндейді жалынсыз,

жалынсыздар жан бере алмас құрбан боп,

көңілімді шырқататын бір жан жоқ,

көкірегімде мұңдар көп.

Соның бәрін сезіну мен сезулер

жүрегімді жандырған,

жалындауды әм дәрусіз жыр дертін

жалбарынып алғаным жоқ тағдырдан,

арылмай мұң-балдырдан,

үмітімді талдырғам.

Қамшылатып жанымды,

тамшылатып қанымды,

өртеп келе жатыр мені жыр-алау.

Азап – Жердің бар қайғысын қақпайлап,

жүрегіңе сыналау.

Ешбір сәби анасының кеудесін

мұнша қинап сормаған да шығар-ау…

***

Достарым, ортам, қоғамым,

оларсыз, семем, соламын.

Салқындық сеуіп, сырт берсе,

көңілімде – кірбің, жоқ әнім,

солардың қабақтарымен

налимын, тасып-толамын.

Өшіретін мені бір үріп,

өсіретін мені күні ғып

құдіретті күш те мен үшін,

жебейтін жігер, жеңісім –

жанымда жүрген сол жандар.

Жолымда талай орлар бар,

асуын бермес жондар бар,

жанымда теңдей тоңдар бар –

қиналғанымда қолдаңдар,

сәулелеріңмен қорғаңдар!

Шынары солса, жерге сын,

құрағы солса, көлге сын,

асылын ардақ тұта алмай

аздырып алса елге сын.

Сендерсің жерім, елдесім,

жауласатын да сендерсің,

жыласатын да сендерсің,

жазалайтын да сендерсің,

азалайтын да сендерсің.

Мен үшін зауза, ақпан бар,

қара сулар бар, ақ қар бар.

Мүсіркемеңдер – сақтаңдар!

Итерсең – жығып тастаңдар,

Тұрғызсаң – қолды қақпаңдар.

Сендер деп жүрмін, әйтеуір,

аялаңдар не таптаңдар!

***

Білмейсіңдер, мені әлі білмейсіңдер,

білмей тұрып бекерге күндейсіңдер.

Секілдімін біреуге күнгейсіз жер,

күнгей болсам, тістеніп тілдейсіңдер,

сұмдық ойлап сұрланып жүр дейсіңдер.

Еңсем түссе, мүсіркеп қорлайсыңдар,

озып кетсем, жолымды орлайсыңдар;

қатар жүрсем, ақылды торғайсыңдар.

Мәртебенің мінбесін меншіктесем,

қол қусырып, бас шұлғып сорлайсыңдар.

Өрекпімей сылдырға, жалаң жайға,

сөз бен сертті ар дейтін адам қайда?

Әлде бәрі сезім мен сенім таппай,

алаң-жалаң күн кешіп амалдай ма,

адамдықтың тіндерін тарамдай ма?

Көпке жағар жетіспей тіл мен ебім,

мүжіп келем ғұмырдың күн кемерін.

Мен өзім де білгішсіп жүргеніммен

білгенімнен көп екен білмегенім.

Мүмкін, біліксіздіктен тіл жебедім.

Мейлі, мені білмеңдер, бал ашыңдар.

кейде тіпті жағыңдар қара сырлар,

менің жұмбақ жанымды ұғына алмай,

түрлі саққа ой жебеп, таласыңдар!

Бірақ қиын күн туса бастарыңа,

осы неге мені іздеп табасыңдар?..

***

Мені білсем дегенің -

түрімде мұң,

кейпім сұсты, тек одан түңілмегін,

құздарымнан аса алсаң, Күн шығатын

планетамның жанына үңіл менің,

ұға алмайсың әйтпесе діріл, демін.

Бойыңды үйрет бұрқаған құм дауылға,

өзендері батырып тұнба мұңға,

көкжиегі бастайды алыстарға.

Көре білсең, көркем үн, сыр да мұнда,

аялайтын жылу бар құндағымда.

Жүрегіңе сіңір де оты, қанын,

көңіліңе таңбалап тоқы бәрін:

шұрқыраған құлынын, құралайын,

жыңғыл жапқан сайларын, шоқыларын,

анам иісі шығатын топырағын;

еркіндіктің жүгенсіз тағы күшін,

қасіретін даланың, бақ, ырысын;

"екі көзге мөлтілдеп жас келетін"

коштасудың кайғысын, сағынышын

жүрегіңе сіңір сен жану үшін!

***

Қайшылықтар, кереғар пікірлерден,

өзімді-өзім сынаудан, үкімдерден,

жазалаудан, ақтаудан, жазғырудан

тұратұғын мәнімді түтіп жеумен

келем әлі, жаным – от, түтін – кеудем.

Бет қаратпас сұрапыл – сезімдерім,

еске салар көңілім теңіз желін,

жаным нәзік тәніндей жас баланың,

қара түнмен арбасып көзімде күн;

сана – мұзарт таулардай, ой-сәйгүлік,

найзағаймен шешімім егіз менің;

шарттылыққа жаны жат болмысыма

шағаладай шарқ ұрып ем іздедім.

Мұндай мәнге мәз болып семірер кім,

үгіп жеуде ішімді жегі-дертім.

Жан әлемнің тартысы - күндіздерім,

буынымды сыздатып кемірер түн.

Қарсы ағысқа ұрынбай, жүзсем етті

толқындардың бойымен емін-еркін.

Қайшылықтар қағысы түбі, әйтеуір,

ақиқатқа апарар мені мүмкін!





МҮШӘЙРА

Туған даланың таңғажайып тарихы бар. Соның бірі мынау: Түркістаннан Отырарға барар жолда кішігірім тау болған екен. Оны халық кезінде «Ақынтау» деп атапты. Ғасырлар мүжіген тау жапырайған төбеге айналыпты. Қазір ол жерді «Ақынтөбе» деп атайды.

Тіл өнерін адам болмысымен пара-пар қойып келген халқымызда: баяғы замандарда жыл басы - Науырыздың алғашқы күнінде туған топырақтың атышулы ақындарын осы «Ақынтауға» жинап, жыр жарысын өткізетін дәстүр болған екен дейтін аңыз бар. Сонда ең әуелі бас төреші - Абыз сөйлейді екен: «Халқымның қаймағы сендерсіңдер, ақындар! Аспан Жермен теңеліп тұрған осынау күні көңілдеріңдегі тұнған сырдың тұма бұлағын ағытыңдар. Жер, ел, адам туралы кімнің не айтары бар - іркілмей жеткізсін мынау халыққа!»

Сол сол-ақ болса керек, жыр бұлағы жан-жақтан саулап құйылады екен.

...Сол жерге мінажат етіп, топырағын басқан сайын кемеңгер карт Абыз бен ақындардың үні құлағыма талмаурап жетеді.

БІРІНШІ АҚЫН: Түйе жүн шекпенді иығына іле салған, айыр қалпақты ысқаяқ қара ойқастап ортаға шықты.

Не қасиет күтерсің бүгінгі елден:

жасқаншақтап күйеудей ұрын келген,

айтар сөзін көмейге көміп қойып,

күн кешеді қорқумен, дірілдеумен.

Қайда кеткен әділдік - асыл қылық

көр кеудені өртейтін ашындырып?

Кімді көрсең бұғады, шындықты айтса,

кететіндей біреулер басын жұлып.

Қазақ деген елміз деп, халықпыз деп

өзеурейміз жердегі алып біз деп,

Жыр жазуға мадақтап теңеу таппай,

сандаламыз шарқ ұрып, шабытты іздеп.

Жайсаңдарды боларлық жатқа да аңыз

от басында мадақтап мақтанамыз.

Сосын сұңқар топшысын тайдырамыз

шырқауларға самғайтын шақта нағыз.

Сонда амалсыз қарманар алып, мықтың,

сонда бұлтпен торланар жарықтық күн.

Ұмытамыз ұлыны мойындаудың

шын сипаты екенін халықтықтың.

Сол сипатсыз (жүрсек те тыраштанып)

қиыр қайда - қарға адым қыр аспадық.

Көгорайлы жағасыз көлдерді де

қапелімде жұтады құмақ, шаңыт.

ЕКІНШІ АҚЫН: Орақ тұмсық, шегір көз сары нық басып ортаға шықты да, алдымен домбырасының құлағын бұрады.

Жағымпаздық жайында жаңарды ұғым,

ондай дарын болмаса, қараң күнің.

Намысқорлық, туралық, адалдықпен

ақымақ боп көрінер адам бүгін.

Биліктінің алдында жалпаң қағып,

емеурінін ернінен қалт аңғарып,

елпеңдейді тіл қатпай құрақ ұшып,

аузын ашса қалардай талқандалып.

Арқандалған бұзаудай, алыс бармай

би-болысты маңайлар қалыс қалмай.

Көзге түсіп, шықпаса көңілінен

жерге тығып байғұсты жаныштардай.

Мықтысының алдында - бір ақ күшік,

ал, басқаға жатпайды құлап түсіп.

Күні түспес жандармен қол алысса,

тұғырынан кетердей жыраққа үшып.

Біреулерге жорғалап ала құрдай,

біреулерді жерлейді таң атырмай.

Жылы орнына жабысып, жалғыз өзі

бұл өмірде мәңгілік қалатындай.

Ерлер деген осы ма, жігіт деген?!

Мәрттік іздеп мен бекер үмітке ерем.

Жалтақтамай таратар жақсылығын

жайсаң жандар жоқ па деп күдіктенем.

ҮШІНШІ АҚЫН: Қою мұртты, иықты жігіт мысқыл жүзбен күлімсіреді.

Япыр-ай, мына ақындар алжасты ма,

ұқсай ма адам біткен албастыға?

Болмаса бозала таң түнге айналып,

шынымен дүниені шаң басты ма?

Ақыным, табаныңнан жер қашты ма,

жоқ әлде жұрт жаман да, сен жақсы ма?

Жалғаннан бір жақсылық көрмейтіндей,

көзіңнің қарашығын шел басты ма?

Сен жалғыз данышпан да, жұрт надан ба?

Байқамай өз өтіңді ұрттап алма!

Жылы жай Жер-бесіктен таба алмасаң,

мекенде жалғыз өзің бұлтқа бар да!

Мүжисің, мінейсің де жұртты жонып,

тұрған жоқ өмір сенше тіпті де оңып.

Халқың да - халық емес, тобыр екен –

ал өзің қайдан шықтың мықты болып?

Сөйлейсің палуандай мықын бермей,

еркінсіп жүр екенсің үкім көрмей.

Тастап ең не тындырып бұл жалғанда,

бетіне бүкіл елдің түкіргендей?

Төреші өзі берер жырға баға,

халқы үшін небір дана ұл да - бала.

Біреуде өшің бар ма, ызаң бар ма –

ол үшін бүкіл елді былғалама!

ТӨРТІНШІ АҚЫН: Төбесіне зер төккен қама бөрікті, сұңғақ бойлы ақын, ақ жібек шапанын желбегей жамылып қыр көрсеткен кейіппен ортаға беттеді.

Бұл күнде таңдану аз таңдай қағып,

сәби де біліп алған бар жайды анық.

Адамның бәрі ақылды, бәрі тұлға

шашардай дүниеге жанбай жарық.

Бала мен әкенің де ара жолы

барады күннен-күнге шалғайланып.

Алдында адамның да жолы асқарлы

табыну, бас ию де оғаш қалды.

Әркімнің көсем де өзі, құдай да өзі,

сезінер жан жоқ өзін қораш, жарлы,

сол ғана жұмыр жерді дөңгелетіп,

тұрғандай жалғыз тіреп көк аспанды.

Күнді де бұлт қамайды мылқау бұл деп,

жерде де асылдарды құртар күндеп,

көп жабы көлденеңдеп көсілгенмен,

қадірін серіктестің тұлпар білмек.

Қарға да қанат қомдап қарқылдайды

несі артық менен осы сұңқардың деп.

Сиқырлап сылаң қағып, өмір-жеңге,

заман да құбылтады өңін демде.

Адам да жүгені жоқ жүйрік аттай

құз асып құштыратын жонын жерге.

Осылай көзсіз өтер құйын күндер

қастерлі күш қалмаса көңілдерде.

БІРІНШІ АҚЫН:

Жақсы деген ұғым да тайғақ бүгін:

әділдікпен кетсе де аймаққа үнің,

жексұрын ат жамайсың қапелімде,

шықса болды бір жаман қайрап тілін.

Шапшып сонда ортадан түтін кері,

жайсаңдарды жалмайды үкім демі.

Ел ардақтар қасиет-қадіріңді

күл қылады күншілдің пікірлері.

Пікірлермен пішілер тағдырың да,

сыймаса да сыясың «заңды» ұғымға.

Сосын жұртқа бәрібір -

басың қатып

тар қапаста қалдың ба, қаңғыдың ба.

Өмір-соқпақ бойында жортар әркім,

мәнсіз бірақ өз орның, жол-таралғың.

Күнде бәсің құбылар

көңілімен

аума-төкпе мінезді орталардың.

Мұрша болмай бұл жайлы тартар уайым,

(жайың да жоқ шығарар әр қалай үн),

күні өтуде жақсының, жалқының да

буырқанған көлдегі жаңқадайын.

Түсініксіз заманда түсі мүлдем

азап - қалу өз болмыс, мүсініңмен.

Адам бүгін

жанартау орнындағы

кеуек тастар секілді іші үгілген.

БЕСІНШІ АҚЫН: Тақиялы, дембелше толык жігіт ала шапанның сыртынан белін патшайымен буа салыпты, төмендегі халыққа домаланған күбідей көрінді.

Көп жандардан менің де сағым сынды-ау,

(азап екен әр неге жаның сыздау).

Адамдардың кәсібі - алшаң басып,

ой-теңізден жырақта қарын тырнау.

Малмен бірдей тірлігі - нұрдан жарық

(жүреді екен жарылмай мұңнан неғып?).

Біреу өліп жатса да, жайбарақат

тұрғаны сол түйсіксіз ыржаң қағып.

Жақсыға да бас иіп, жаманға да,

сарқылмастай дария бар арнада,

айтары жоқ есуас заманға да,

оған - күшін көрсеткен адам - дана.

Бұлт алса да Күн мен Ай, шың-қияны,

оған жайлы - құшқандай нұрлы ұяны.

Келеке ғып өзіне күлгендермен

қосарланып өзі де ыржияды.

Есалаңдай әр затқа таңдай қағып,

ой-сезімнен осылай шалғайланып,

дулығалы дәуірдің дүмпуінен

адам бара жатқандай малға айналып.

Пайымдауға мұрша жоқ - заман-құйын

шырқ үйіріп шырмайды адам миын.

Мықты болса ерлерің, қу жалғанның

неге талқан етпейді қараңғы үйін?

ҮШІНШІ АҚЫН:

Қадір қалмай талант пен өнерде түк,

өмір кетіп барады өлеңдетіп.

Адамдар жүр жердегі адам құнын

жылдан-жылға өздері төмендетіп.

Жаныңа үміт құймасын жалын сенім,

қадіріңнің өлшемі — тағың, шенің.

Билік болса болғаны қолыңда тек,

көк тиындай қажетсіз арың сенің.

Қажет емес ақылың, адалдығың,

оларменен артпайды бағаң, құның.

Бір биліктің құлағын ұстау үшін

дайын қандай іске де адам бүгін.

Құрығы ұзын адамның құны да артық,

құны артықтар жүзінде нұры қалқып,

күлімдесе - көн дала көл болады,

қабақ шытса - демінен шыны балқып.

Биліктіге бәрі дос, бәрі жақын,

биік те сол - көп жандар табынатын.

Жекжатына сол жанның жарбақтайды

келе алмаған кейбіреу жанына тым.

Күш, билігі болмаса данышпан да

адам емес - басынан бақ ұшқанда.

Ожау ұстау - бәрінің мұраттары

әңгі есек пе, атан ба, арыстан ба.

АЛТЫНШЫ АҚЫН: Ұзын сирақ сары әуелі жөткірініп алды.

Бұл не деген зәрлі ашу

жас кеудеңді жайлаған?

Өмір - сенше арбасу,

тұман, түнек – айналаң.

Өзімшілдік - сырқаумен

жанның бәрі ауру ма?

Сенше - адамдар мылқау, кем,

елеңдескен даң-дұңға.

Халық деген тобыр ма

ойсыз, ессіз сабылған?

Басқа бар ма колыңда

безінердей бар ұлдан?

Біреулер бар -

маңына

тұрады уын шашқалы,

өз мұңы үшін тағы да

кіналайтын басқаны;

күндіз, кешке, не түнде

тарқамайды бұлттары,

оны бақытты етуге

міндеттідей жұрт бәрі.

Жұртқа шашып зар-мұңын

демей «маған аспан тар!»

Өмір, заман – барлығын

адам өзі жақсартар.

ЖЕТІНШІ АҚЬІН: Жар қабақтың ылдиынан шүңірейген көздері жұртқа емес, әлдебір нүктелерде аялдап, ұзын бойлы, толық қара, торсық қарнын көрсетейін дегендей шапанын ашып тастаған.

Іздейді адам әділет қоғамдардан

(қанша жанып, қаншама жоғалды арман).

Қиялдайды, құлайды, күреседі,

өзгертердей ағысын содан жалған.

Мін тағады билікті тұлғаларға

(кінәмшілміз өшкенше нұр жанарда).

Шарқ ұрумен келеді адам әлі,

жұмақ бардай саялы тұрған алда.

Мынау жалпақ жалғанда келбеті кең

мен де шындық іздеумен ержетіп ем.

Жетіспейді әділет. Бұл тапшылық

кеткен емес ешқашан жер бетінен.

Ал мұқтаждың қашан да күні қараң,

күні қараң болған соң ғұмыры алаң.

Ақиқат деп жұлқынып, ақырында

айналады ортаның құлына адам.

Жер бетінен сан саққа ой қашқалы

әділет деп адамзат ойқастады.

Шатқаяқтап шындықтың шатқалында,

көмді бәрін өмірдің қой тастары.

Шындық үні шарықтап шырқар ма алға,

жерде әлі де зұлымдық-қылқан барда.

Жөнге салар ер қайда

асау заман

ақиқаттың жолынан бұлтарғанда?

СЕГІЗІНШІ АҚЫН: Қиық мұрт, ақ сұр кісінің омырауына зер төккен көк пүліш шапанынан, үкілі домбырасынан, қимыл жүрісінен жұрт сері деп қабылдаса деген ниет сезіледі.

Адам алаң әр неге, сана да алаң,

алаң тірлік ақылды тағалаған.

Су тартыла бастаған қара жердей,

ой-теңізден жырақтап барады адам.

Ұран шықса, адамдар бас бұрды ма –

ұмыт қалып елдік пен дәстүр, мұра

отқа-суға түседі,

отар қойдай

су көргенде елемес қасқырды да.

Жайдақ судай кезетін жайылманы,

аттандасаң - ат ерттеп дайын бәрі,

айбалтамен жүгіріп аңқауға да,

тойдан кейін толысар пайымдары.

Тойса болды - төгіліп тегенедей,

жүгір десе жүгірер неге демей.

Ой өрісі ортайса, адамдар да

көгі көктей бастаған керегедей.

Жалтылдақтың барлығы сананы ұрлап,

тотығады тасада дара қымбат.

Ақыл көндей күстеніп бара жатса,

киесіздей көрінер ана құндақ.

Ой жүгіртіп, әуелі мұны ұғынбай,

жер бетінде тірлігің, ғұмырың жай.

Сана күңгірт ортада, сезімдер де

жылы үйде өскен жемістің шырынындай.

ТОҒЫЗЫНШЫ АҚЫН: Аласа бойлы, мығым денелі ақ сары жүзінде ұяңдық табы бар.

Ақындықтан не пайда,

сөз ұғар елің болмаса;

батырлықтан не пайда,

жеріңді жаулар торласа;

қасиетіңнен не пайда,

қадіріңді білмей қорласа;

өсиетіңнен не пайда,

есі бар ұрпақ болмаса;

тереңдіктен не пайда,

бойлайтын ешкім болмаса;

кемелдіктен не пайда,

ойлайтын естің болмаса.

Ардақтар сөздің асылын

ежелгі қазақ халқым бар.

Ойнатып жырдың жасынын

ақының кездей жарқылдар!

Қазақта өнер алдында

тоқтаған не бір мықты адам.

Ақ отау тігіп шалғынға

ақынның көңілін жықпаған.

Халқым бар кемел, кең іргем –

ақында болмас жол басқа.

Ардағым деген елімнен

айналып кетсем болмас па!

АЙСАРА: Қос етек ақ көйлектің сыртынан қынама бел кызыл кәмзол, басына үкілі тақия киіп, үкілі домбыра ұстаған бидай өңді келіншектің жүзінде менмендік басым.

Көп жайларды білмейсің, айнам, әлі.

Бұл заманда еркек жоқ. Майда бәрі.

Ер-азамат тірлікке тірек деген –

адамдардың желбуаз жайдақ әні.

Қайда әйтпесе ақ алмас қылықтары

ер жігіттер

- халқының үміт, қаны?

Қайда, қайда қуғандар ата жолын,

отыр ма әлде бір сайда бұғып бәрі?

Бұл заманда ер жайлы түсінік кем.

Ерлік пе екен білекке күш іріккен?

Азаматтың деңгейі өлшенеді

кесек турар мінезбен, кісілікпен.

Бөріктілер жетерлік, рас, мұнда:

кісімсіген шетінен тыраш «тұлға».

Өсек-аяң бүгінде — ердің ісі

қашан әйел қалғалы қыр астында!

Ертегі бай өр тұлға батыр ұлға,

ондай ерлер бұл күнде жат ұғымға.

Қайда әйтпесе жігіттер намыс үшін

ұмытатын өзін де, жақынын да?

Қыбыр тірлік. Айбынды үн күй ақтармай

күн көреді - жігітке ұят қандай!

Еркектер жоқ, құландай кең даладан

ауып кеткен тігерге тұяқ қалмай.

ОНЫНШЫ АҚЫН: Қошқар мұрынды, жирен шоқша сақалы ойлы қой көздерімен жарасым тапқан тығыншықтай сары бұлбұлша сайрап қоя берді.

Адам жайлы жаңа бір шықты да ұғым,

былай қалды адалдық, мықтылығың.

Адамдығың, талантың, болмысыңмен

таңдандыра алмайсың жұртты бүгін.

Ауру шықты әдейі мақтау деген

(бұл мақтаудың мәні бір даттауменен).

Өлгенде айтар сөзді естіп, аң-таң қалып

өзіңе-өзің қарайсың — сап-сау денең.

Адамдар аз ісіңнен дәті қайтып,

жаны ашитын қатеңді батыл айтып:

отырғызып өзіңді қарсы алдына

мақтайды кеп көзіңді бақырайтып.

Мақтау сүйсең - қажетсіз ақыл мықты,

таста бәрін - әділдік, батылдықты,

еңбегіңмен абырой табам деме –

мол дастарқан жай дағы, шақыр жұртты.

Сонда бәрі жиналып гуілдесіп,

мес қарынның қамымен ғұмыр кешіп,

бірін-бірі атарға оғы болмай

отырса да, өтірік күлімдесіп,

мақтар дейсің сені де, бір-бірін де,

тек көңілді таба біл құр жүгірме,

данышпан боп шығасың,

жалғыз өзің

жұмыр жердің тұрғандай кіндігінде.

ОН БІРІНШІ АҚЫН: Маңдайы жалтыраған салпы ерін қара сөз алды.

Нұрын төксе Ай, Күнім,

асыр салған тай, құлын,

төрт түлігім тең өсіп

асып жатыр байлығым.

Жау жасқанған

көргенде

батырымның айбынын –

елдігімнің сөзбенен

тізе берем қайбірін.

Қазақ қазақ болғалы,

қазақы ерге қонғалы

оңнан, солдан, бүйірден

тиісуге шүйілген

дұшпандарым оңбады,

ерімді - елдің қорғаны –

аруақтар қолдады.

Мынау жатқан мол далам

жортып жүріп қорғаған

батырларым жоқ па еді?

Шешен сөзге келгенде

жауар бұлттай торлаған

ақындарым жоқ па еді?

Ел тағдырын толғаған

дана ақылды қария -

шың-құздарым жоқ па еді?

Өнерімен ел сүйген

ұл-қыздарым жоқ па еді?

Мұның бәрін ескермей,

жалғыз бейнет кешкендей

сөз сөйлейсін дес бермей

ақынмын деп!

Ұят-ау!

Желікпегін - сендейді

талай көрген мына тау!

ОН ЕКІНШІ АҚЫН: Алтын зерлі қара мақпал бешпетін жібек белбеумен қынай буған жұқалтаң сары кекірейген күйі үкілі домбырасын қағып-қағып жіберді.

Бір құзырға тап болдық санадағы

(өзі әуелі ерлерден таралады).

Жұқпалы дерт жайлап ап жердің бетін

тұқым қуып қуалап барады әлі.

Осы бір дерт у-зәрін қанға жайды,

тәуелді оған жас-кәрі, жандар әйгі.

Атағың мен орныңа түкіретін

ажал сын-ды, ол да адам тандамайды.

Қанша мықты болса да өмір-көген,

бұл ауруға қонбайды көрінген ем.

Әуелі уын жайып ап, өлтіреді

ұзақ азап шектірер өлімменен.

Азаматтың билейтін еркін үнін,

жерлестік пен қандастық дерті – мұным.

Ауылының итін де арыстан ғып

ұстатқысы келеді ел тұғырын.

Бұл ұғымға келгенде нақ сүйерің,

досың - бәрі итіндей жақсы иенің.

Білу үшін тұқымын шұқиды жұрт

қазып бабаларының бас сүйегін.

Осы аурудың әйтеуір беті жаман,

екі талай адамның кетуі аман.

Егер біреу сау қалса, ол бейшара

улы ауада деміккен жетім адам.

ОН ҮШІНШІ АҚЫН: Тышқан көз, тәмпіш мұрын, жылтыр қара әуелі қоңыр домбырасын күмбірлетіп күйге келтірді.

Бұл қазақ бармағанмен Айға, алысқа

(жерінен ұзатпауға ол айлалы ұста!),

жасынан жүйрік аттың жалында ойнап,

бір-бірін жібермеген жай жарыста.

Жүрсе де жерін қорғап жортуменен,

керемет қызығамын сол күнге мен:

қарамай түр-шеніне қонағының,

күтетін қызындай ғып төркіндеген.

Бұл күнде басқа, әрине, салт-сана шын:

қонақтың білмесе егер шақ-шамасын.

ас қайда — сәлем де жоқ! Шапан түгіл

шай ішпей бір ауылдан аттанасың.

Болғанмен аспан ашық, заман шамдай,

әйтеуір мәрт мінезден адам шалғай.

Елейтін ел бар ғой деп жолға шықпа

алдымен ат шаптырып, хабар салмай.

Әуелі айтқызып ал бір үлкенге

(онысыз қимылдамас жұмыр пенде!)

ел сонда елеңдейді алдан шығып

бәрібір - болсадағы құның - теңге.

Толғанмен бас - білімге, дала - шуға,

тұрғандай адам бүгін тар асуда.

Елдің де, даланың да басы айналып,

бар қадір-қасиеттен адасуда.

ТӨРТІНШІ АҚЫН:

Қол-аяғым бұғаусыз, қамауда емен,

өлсем ғана қамауда қалар денем!

Сөйте тұра тірлікте өз тағдырын

өзі ешқашан шешпейді адам деген.

Қайғы да жоқ салынар зарлы мұңға

(дейміз содан шуақты таңды жырла),

сөйте тұра басқаға тәуелдісің,

біреулердің қолында тағдырың да.

Жоқ өмірдің түзу не қырын шағы,

жер бетінде жанғалы ғұмыр шамы,

адам басы - Алла емес, адамдардың

көңіл соқса ойнайтын қуыршағы.

Іс қылсаң да барша жұрт сүйінердей,

жағу үшін ешкімнің үйіне енбей

жүрсең де өзің, талайың таспен бірдей –

отырса егер тақсырдың күйі келмей.

Өмірге ендің - ендеше жүгенделдің,

(мен де талай бұлқындым, жігерлендім),

бірақ әр кез тағдырың шешіледі

қолыменен кездейсоқ біреулердің.

Айдарыңнан ескенмен ғұмыр желі,

ауаны аңсар жаныңның діріл демі.

Тағдырың мен еркіңе билігің де

Ай секілді шыңырау түбіндегі.

СЕГІЗІНШІ АҚЫН:

Билік құрған жандардың күні құрысын:

көрінгенмен сырт көзге тұғырың – шың,

аузыңды ашсаң санайды тісіңді де,

қимылың да бағулы, ғұмырың - сын.

Қында жату жазылған қылыш тілге,

десе де жұрт билік пен ырыс бірге.

Жеген майың желкеңнен шығатындай

қалтылдаумен үнемі қыл үстінде.

Жұрт қарайды бұл бәрін істейді деп,

түкірігі түу десе түспейді деп.

Ал, сен жасар ісіңді жасай алмай

отырасың амалсыз іштей жүдеп.

Кей ісіңе жүрегің сыздап жылап

отырсаң да, жүзіңде ызғар бірақ:

зығыр қайнап, өзіңше аяқ бассаң,

кетерің тұр сол сәтте құздан құлап.

Ұғып, біліп тұрсаң да, ұқпағандай,

жыңғыл сынды бықситын шықта жанбай.

Жанашырың жатса да жардан құлап,

отырғаның қол беріп құтқара алмай.

Қолыңда тұр дегенмен күш садағы,

бұлтартпайды биліктің мыс қамалы.

Аспанға өрлеп қарағай өскен сайын

көлеңкесі солғұрлым қысқарады.

АЙСАРА:

Тағдырына енші боп ғұмыр нұры,

дүниені жасартып сұлулығы,

адамзаттың ұрпағын жалғастырған

әйел - әлем болғанмен шынында ұлы;

жанары - айдын, сезімі - от, пүліш - дене,

өзі - тірлік-сынада күміс шеге,

жанның нәзіктігімен, жылуымен

қасаң, қатал жалғанды жібітсе де;

жасыта алмай тірліктің кесек, селі,

өмір отын жүрекпен көсеп пе еді –

бірақ әйел - ерлердің ұғымында

үй ұстары және де өсек кені.

Әйел тіршілігінің ерде мәні,

ал ер үшін бастысы - өң мен әрі,

оларша әйел затының данасы да

ақыл-ойдан әйтеуір кенже бәрі.

Заты әйелге шың емес, шоқы лайық,

даналық та, жүректің оты да айып.

Аруларға қарайды

бөрік киген

ақымақ та адамдай қоқырайып.

Нәзіктігін жоғалтып ашынды ажар

(аялаусыз ортада асыл да азар).

Адасса адам табиғи қасиеттен

өз үкімін өзіне ғасыр жазар.

ОН ЕКІНШІ АҚЫН: Аққұба жүзі қызарақтап, жас жігіт ортаға ұмтылды.

«Әйел затын ардақтап,

лағындай еліктің,

қызды қорға, арды аттап» -

бұл сөзіне бабамның

бас иіппін, сеніппін.

Айдай ару көріктім,

оймақ аузың шоқ шашып,

сен де бүгін желіктің.

Сөзіңде бар дат табы,

көзге ілмейсің басқаны,

булыққандай ызаға

кімдер сені таптады?

Ақылды әйел - ел көркі,

ауыл-елдің мақтаны.

Бабам қазақ қашаннан

қыздың бетін қақпады,

балапандай баптады,

енді неміз жақпады?

Арғымақтай ойқастап,

қалың жұртқа ой тастап,

сын айтасың заманға,

жанның бәрі арам ба

толмайтындай көңілің

бөрік киген адамға.

Ай болсаң да аспанда,

масайрама, мастанба –

асыл әйел затына

жалғыз өзің дақ салма!

БЕСІНШІ АҚЫН:

Сыймаса да ішіңе сыр ағылып,

жағыңды ашпа - көмейге сынаны жұт.

Шындықты айтсаң болғаны -

бұзақысың,

қылыш алып жан-жақтан шығады жұрт.

Деп жүргенде «билік те, бақ та — мұра»,

бір кіреуке түскендей ақ таңына,

шамданады сен айтқан ақиқаттан

шоқ шашырап түскендей шаптарына.

Деп жүргендер «болмысым — күн арайлы»,

ойланбастан қасірет, күнә жайлы,

шындық-айна жүзінен өздерінің

сиықтарын көргенде шыдамайды.

Сырты сұлу жүргендер тұлғасынып,

жұртты жасқап, өздері қырға шығып,

«мені» жоқты адам деп,

қорғалайды

алдарына жығылса кім бас ұрып.

Шығып алып кездейсоқ қыш тұғырға,

жол бермейді қиялы ұшқыр ұлға.

Жалғандықтың жан-тінін сақтау үшін

кешірмейді шындықтың ұшқынын да.

Заман - толқыны үрейлі, ағысты жар,

жақындасаң жалмайды алыс мұнар.

Шыншылмын деп шамына тие берме -

жалған орта жағыңды қарыстырар.

ОН ТӨРТІНШІ АҚЫН: Сергек қимылды, бұжыр бет, орта жастағы көсе сөз алды.

Жасыл жайлау даламда

қойларым да құнандай.

Жер бар ма екен ғаламда

мұнан байтақ, мұнан бай!

Көңілі тарлар күңкілдеп

сөз сөйлемес жыланбай.

Мыналар кім құр тілдеп

елді, жұртты сынардай?!

Қойсам ба екен бәріңнің

үндеріңді шығармай!

Таңдандырар сыйымен

байлар түгілі қас кедей.

Қай қазақтың үйінен

аттанып ең ас жемей?

Қай ауылға барсаң да –

ақ бауырсақ, сары қымыз.

Аш қалам деп тамсанба –

асқа толар алдыңыз.

Жатыр жайнап жерім кең,

қаймағы елдің бұзылмай.

Ене тату келінмен –

еркелетер қызындай.

Жүрген жандай Күн көрмей,

шатынадың талайың.

Өз еліңді тілдердей,

намыс қайда, ағайын?!

ОН БЕСІНШІ АҚЫН: Сойылдай ұзын, кара торы ақын, ақ сырма айыр қалпақ киіп, қоңыр мақпал шалбарының балағы мен қоңыр шапанының омырауын зерлеген, «менен асқан қайсың бар» деген өпірем ой сыртқа тебеді.

Қорқу керек адамға, қорқу керек!

Жүрегінңің лаулаған өртін бөгеп,

шыбындаған жылқыдай шұлғымасаң,

жатпайды жұрт күшің не көркіңді елеп.

Қорқу керек төрге тез өрлегеннен,

есіктерден оюлап өрнек өрген:

бұлқынғанмен,

бәрібір жер үстінде

сұсты ортаның ырқына көнбеген кем.

Кімді көрсең жалпаңда жатып алмай,

өзі түгіл қорық сен атынан жай.

Сескен, кіріп келгенде, тік қарамай,

сызданғаннан

өткізген заты бардай.

Үлкеннен бе, болмаса, кішіден бе –

қорқу керек көз салмай түс, іреңге,

Қорқу керек сыбырға сергек үйдің

сыр алғызбас сыртынан, ішінен де.

Жығыла түс жүрсе егер жасқап әркім,

бас көтерсең бейуақта басталар мұң:

еркіндігің, табынбас болмысың да

жынын құрыстырады басқалардың.

Салмағыңмен қаласың жар аса алмай,

қалықтай бер қаңғалап дара шардай.

Қорқу керек,

өтуге бел бумасаң

қарақшыдай кақиып аласармай.

ЖЕТІНШІ АҚЫН:

Атыстар жоқ шаршайтын сана қажып,

бұрынғыдай аспан көк, дала жазық.

Заман тыныш, ел күйлі болған сайын

бара жатыр әйтеуір адам азып.

Баяғыша атуда жарық таңым,

естілмейді қайғыдан тарыққан үн.

Бірақ адам жоқ бүгін даналықпен

шын ойлайтын ел мұңын, халық қамын.

Бұл заманда бір ғана жыр бар жұртта:

«баю, озу жолында сыннан бұқпа».

Туысы мен танысы өсу үшін

адалдарды шалады құрбандыққа.

Ұмыт болып биік ой, асқақ арман,

мұрат - байлық асыру басқалардан.

Жан мен ардың тазалық, мөлдірлігі

аяр, алтай түлкідей қашқан алдан.

Жанашырлық бұл күнде торда жылап,

қамқор болу қарымсыз - ол да жырақ.

Ешкім қолын бермейді - өтеді аттап

жолда біреу жатса егер орға құлап.

Шоқығандай сұңқарды тәмам қарға,

адамдықты төпейді заман-балға.

Қайдан өнер кісілік, пейіл-бұлақ

бара жатса тартылып адамдарда?

ОНЫНШЫ АҚЫН:

Жаппай жұрттың бәріне ұнау қиын

(тырысқанмен артпайды бұдан күйің),

бар адамның көңілін табам десең –

мазмұныңда мән қалмай, шығар шиің.

Момын жүрсең көшке ермей қара жолда,

«байғұс» атын тағады саған онда;

жарма мінез ақ болсаң - ақымақсың,

ондайлар да ұзамай қалады орда.

Сен ақылмен, ісіңмен дараланып,

ерек сыйлай бастаса қара халық –

тірсегіңнен тартқылап,

табалаумен

таң атырмай қояды саған анық.

Жақсы болу... Бағзыда өтті ол ұғым.

Маңайламай күншілдің от қорығын,

жұртқа жағар жақсы боп қалғың келсе,

жүр ортада бірі боп көп торының.

Сонда адамның ерекше күйі мүлдем:

тілеулестер жүреді үйірімен,

жауларың да жоқ сонда жатып атар,

барлық жағың - құбыла, қиырың - кең.

Жақсы жайлы елестер басқа бүгін

(ол әншейін баяғы асқақ ұғым).

Дымы кепкен құнарсыз топырақта

ағаштар да жая алмас жас тамырын.

ОН АЛТЫНШЫ АҚЫН: Ұзынтұра, жұқалтаң, жігіт сырнаймен шықты.

Ақынтаудың басына

халық талай ағылды,

ақын біткен сабылды,

жырлар туды жалынды

заман жайлы, заң жайлы,

жанды жеген сан қайғы –

жырға қосып әр жайды

ақын біткен жыл сайын

шабыт мініп самғайды,

ақиқатты айттым деп

өзді-өздерін алдайды.

Ақынтаудай тауыңда

қар аралас дауылға

қаншама асыл сөз ұшты –

өзгерді ме ел содан,

өзгерді ме жер содан,

жақсарды ма заман да,

енді ме ақыл адамға,

данышпан боп кетті ме

ақымақ та, надан да?

Ей, жігіттер, одан да

күйін баптап көңілдің,

сауық-сайран құрайық,

сұлуларға ұнайық –

қызығы тек сол ғана

бұл өткінші өмірдің!

СЕГІЗІНШІ АҚЬІН:

Адамды үгіп жатқандай мұң ішінен,

қанша болып-толса да бір ісі кем.

Айқай салып, тыпырлап, арпалысып

жанталаса бастайды туысымен.

Тыным таппай тырбану - бас ұраны,

әлдеқайда әйтеуір асығады.

Жер бетінде болмысын адамзаттың

өзгерте алмай келеді ғасыр әлі.

Уақыт - патша болғанмен жанары өктем,

тіл қатысып жатса да дала көкпен,

жер-тылсымда құпия қаһар қалмай

қадірін де көшіріп ала кеткен,

арыстанға аңсатып тарлан күнін,

шарласа да шапқылап жалғанды үнім,

тірек тұғыр - топырақ бола тұрып,

жалаңаяқ жер басу арман бүгін;

ащы, тұщы өмірдін салқын дәмі,

кұдірет пен биік ой, даңқың - бәрі

қаракетті күндерді кұбылтқанмен –

адам бірақ баяғы қалпында әлі.

Бүгін басқа болғанмен жыры, жемі,

бабасынша күлкісі, түңілері.

Жазбай табар желісін жылқыдайын

адам ажал-қазыққа жүгіреді.

ҮШІНШІ АҚЫН

Өсірді елім әлпештеп, арда теліп,

сол ықылас бойға - күш, жанға - серік.

Жалпақ жатқан үш жүзді араладым –

қайда барсам алады хан көтеріп.

Алдымда - асым, артымда - ішпегенім,

жоқ өзімнің ызадан тістенерім.

Бір болыстан бас мүжіп, шапан киіп,

ертең екіншісінде түстенемін.

Алтын бесік — ел іші, халық та бай,

іштім елдің, ниетін қанып талай.

Келіншек пен сұлу қыз қоршағанда,

тұрсын менде шалқымай шабыт қалай!

Заман тыныш, жауым жоқ шауып жатқан,

еңсе басар қайғы жоқ ауыр батпан.

Төрт жағым да - құбыла,

қиналмаймын

«Саратанда» келсе де дауылды ақпан.

Не жетпей жүр басқаға - түсінбедім,

түсінгенім - кей жұрттың ішінде мұң.

Жүректерін зіл басқан біреулердей

өз-өзімнен тұлданып, ісінбедім.

Шыққан емес алдыма жасқап адам,

кездескенді кезім жоқ қас санаған.

Қадірлімін халқыма, ханыма да –

бұл өмірде не керек басқа маған!

СЕГІЗІНШІ АҚЫН:

Ұсақ қылық, пасық ой, құлқын әні,

мансап –

бүгінгі ерлердің ұмтылары.

Топ-тобымен жүген ап жүгіреді

зулап шыға бастаса қыр құланы.

Күншілдіктің суыры сананы жеп,

қуанбайды - есінен танады кеп

жүйрік көрсе, жолына ор қазады

мынау менен неге озып барады деп.

Толтырғанмен топырлап ер санатын,

ісі майда - пыш-пышқа жем салатын.

Сыбырламай, сызылмай шындықты айтсаң,

саған мәңгі жамайды «тентек» атын.

Естілгенде ғажап бір қиырдан ән

тыржияды, шапқылап миында қан.

Ел ардағын мақтан ғып, жақсылыққа

сүйсіну де оларға бұйырмаған.

Пайда түспес жандарға сәлемі кем,

көңіл - керең, көз - жарғақ, әдемі ірең.

Биік пенен тереңді өлшер дәйім

өз басының бықсыған әлемімен.

Көтере алмай жандардың жанары күн

қасиетін, ақыл мен даналығын

сап құруда тобырлар қара құрым,

онсызда ылғи суға зар даладағы

шалғынды да осылай жабады құм.

ЖЕТІНШІ АҚЫН:

Жалғандықпен улайды санаңды әр күн,

жүрегімде сол удан жарам бар мың.

Жасандылық, жалаңдық, жалтаңдыққа

еті үйреніп барады адамдардың.

Тұншығады бүл жайлы сын айтқан үн

(булығудан жанымды мұңайтқаным).

Іштей қарсы боп тұрып өз сөзіне,

өңештейді «шындық,- деп, - бұл айтқаным!»

Жалғандықтың жартасы мықты қандай,

жер жарылып жатса да нық тұрардай.

Ақтың аппақ екенін біреулерге

күйзелесің дәлелдеп ұқтыра алмай.

Аяқ бассаң, сыпсың мен сыбыр тірлік,

дөңгеленіп жұмыр бас, жұмыр құрлық,

арасында шырқырап құлын-шындық,

бара жатыр зымырап ғұмыр сырғып.

Тыныштық жоқ жаныңда, күндер - жорық,

өзі-өзіне жетпей жүр - кіммен жолық.

Адам сорлы амалсыз жымияды,

жүрек жылап тұрса да, күлген болып.

Дүрбелеңмен лайлап сананы ұран,

тұрмыс биік адамның жан-арынан.

Тыпырлайды адамзат босана алмай

шарттылық пен жалғандық қамалынан.

АБЫЗ:

Ой кешіп, көрмей жан тыным,

тергенмен сөздің алтынын,

тапқанмен кейде хан тілін,

ақындар ақын бола алмас

айтпаса мұңын халқының,

тозғанша тоқым-таралғың

шертпесең шерін заманның.

Заманнан заман зырлаған,





жалғанның сырын жырлаған

дүниеден өткен түрлі адам –

бәріне куә бұл ғалам.

Сонда да жердің үстінде

тартыс пен күрес тынбаған.

Жалқылық болмас жалғанда:

қараңғы түн бар таң барда,

қасқайып келер ажал бар

кеудеде шыбын жан барда.

Әділет егіз зорлықпен,

рақат егіз қорлықпен,

о заманда бұ заман

пенде жоқ жеткен арманға.

Таңдана бермей жалғанға,

міндім деп шабыт-тарланға

аз күндік баққа мастанбай

шындықты айттыңдар жасқанбай

Ақыннан асқан шыншыл жоқ,

жақыннан асқан күншіл жоқ,

ойсыздан асқан мұңсыз жоқ.

Айттыңдар әділ шындықты:

заманың сұсты, күн бұлтты

арқалар елдің бар жүгін

бейнетті көптің тағдырын

илейді нандай бір мықты.

Қашаннан Жердің сол заңы,

мына өмір өмір болғалы,

керуенді біреу тонаса,

басқалар бөлер олжаны.

Халықтың өңшең бұлбұлы,

құлағың салып, біл мұны:

өт шашпай жырмен ғаламға

жемсауы - құдық заманда

ұсақтық болса адамда –

ұшқын құй жырмен жанына,

ұмтылсын алғы таңына,

үміттің қылын үзбесін,

қырықсын -

жүнжіп жүрмесін -

жігерсіздіктің сіргесін!

Күн көрмей, ылғи түн қатқан

халықтың

жүгін зіл батпан

жеңілдет отты жырыңмен,

күш-қуат ессін үніңнен –

халқыңа қайрат бере алмас

жылауық жырлар түңілген.

Ертеңгі күннің алауы

ұшқынын алсын бүгіннен!

Долы қатындай қарғанған,

көре алмай сәуле жалғаннан,

лағнет айтпай тірлікке,

көлеңке тізбей жүн жіпке,

ұрпақтар тұтсын сені үлгі -

бірлікке баста еліңді,

халықтың күші бірлікте!

1981

***

Еш нәрсеге, ешкімге алаңдамай

жүруші едім, кезіктім саған қалай?

Қалай таптың сен мені, бұл әлемде

жол сілтеген кім саған маған қарай?

Сені итерген мен жаққа не күш кенет,

(ойлап қалдым зымиян келіс пе деп)

түсіңе аян берді ме әлде саған

ертегілер елінен періште кеп?

Мен жайлы айтқан кім екен: бұлақ па екен,

мұңымды айтып кейде оған жылап кетем,

сыбырлаған самал ма сайда жүр деп

жетім көңіл, жаны дерт бір ақ бөкен?

Түсті ме әлде Күн көзі жанарыңа,

жанарыңмен мен жаққа қарады ма?

Ұйықтап жатқан шағыңда саусағыммен

Айдың нұры шашыңды тарады ма?

Қалай таптың, білмедім. Ісім де жоқ.

Алаулады тұншыққан ішімдегі от.

Жанарыңнан қаймықтым, сосын сені

көретінді шығардым түсімде көп.

Талай жанмен - әрқайсысы жеке жарық –

жолықтырып мені өмір өтер ағып.

Бұл кездесу, білгенім, еркімізден

тыс күштердің бұйрығы екені анық.

1983

***

Шығарып салдың мені:

аэропортта – ызы-шу, жан дүрмегі.

Қуаныш, мұң алмасып көңілімде,

жүрегімнің басталды бал күндері,

дәл сол күннен қиқуға салдың мені.

Жүрегім бұлқып керім,

құшақтаса береді кірпіктерім,

ерек бейнең тұрады сонда алдымда,

кеудемдегі дүбірді іркіп демім.

Күйім менің – күзгі гүл,

нұр – күткенім.

Ештеңе

жоқ өмірде:

атағың ба, даңқың ба, өнерің бе,

жұрт ығысар жасың ба, өрлігің бе –

тіршілік – тек сол көзде, сол ерінде!

Оралам ба, тағы да көремін бе?

Қарсы алды бәрі құшып,

жақсы көріп, аялап, сағынысып.

Жиырмадағы күйімді кешіп тұрмын,

өз-өзімнен сенделіп, жанып-ысып.

Қайта кеткім келіп тұр қазір ұшып.

Ешкімді, ештеңені

көрсетпедің. Жұрт менен сескенеді.

Жынұрғандай күйдемін. Не боп барам?

Қайда қалды, қайда әлгі «ес» дегені?

1983

***

Мен тағы да ғашықпын! Мына құдай

жүрсін дей ме ғұмырда мұңы арылмай,

сезіну мен сезуден жосаланған

жүрегімді келеді сынап ұдай.

Күйіп-жанып, қуанып көрінгенге,

түсімнен де шошынып, өңімнен де

жануменен, сөнумен жанұшырып

өтіп жатыр әйтеуір өмір менде.

Ауру қылған арылсам ой-мұрадан,

тыныштығын тосардай тойлы ғалам,

періштедей пәк тірлік кешсем деп ем –

бей-жайлықты бұйыртпай қойды маған.

Жай отымен жаншылған өртең едім,

айналғандай өртеңге көркем егін.

Баяғыдай ғашық боп тұрмын бүгін.

Енді қайттім?

Тағы да өртенемін!

1983

***

Жарқыра, Күн!

Мен бүгінде көктеммін, таң – тұрағым!

Бұл әлемде жабырқап жүргендерге

бір жақсылық етсем деп талпынамын.

Жүректе – сүйікті елес,

мәңгілік Күн – жанымда, биікте емес.

Бұл әлемде ең биік – Адам ғана,

мұңдануға ешкім де тиісті емес!

Жанымда – қуаныштар,

қуанышқа ілескен бұла күш бар;

көшіп келіп көңіліме көкжиектер,

жақындаған секілді бір алыстар.

Ұғынбадым,

ұғып жатар шамам жоқ мұның бәрін.

Сен арқылы әлемге шаттық шашып,

дүниенің сіңірдім нұрын, нәрін,

сен арқылы қуаныш құлындадым.

Қайдам, мұнда сенің не сырың барын.

1983

***

Қасаңсып кеткен кезімде

қайрақ тастардай қашалған,

кездесіп сендік сезімге

көзіме балқып жас алғам!

Жас алғам – жаным жасарған,

көктемгі жердей қан жібіп.

Көрініп тұрды тасаңнан

сәулесі шалқар нәрлі үміт.

Қаңтарып тарпаң ғұмырды,

шаршадым ба әлде безуден,

өзімнің осалдығымды

қайта бір сонда сезінгем.

Жүйкемді тарап, жіктедім,

көңілімнен, сірә, шықпай ел.

Өзінің әлсіздіктерін

сезінуімен мықты әйел.

Өмірі жұмбақ, сөзі үлгі

айналғам мылқау мүсінге,

табындым саған

өзімді

сезіндіргенің үшін де!

Қашықтап кеткен Күн нұрын

қайтадан құйып жанарға…

Байқасам, Жердің тірлігін

қайталайды екен адам да!

1983

***

Қоңыраулатып көктемдер келді маған:

айналғандай бақтарға желді далам.

Бұл күйімді кешті ме, кешірер ме

осы күнгі, бұрынғы, ендігі адам?!

Нұрланады сайда да, белде де арай,

Жерде мекен бар ма екен кең даладай?!

Қанат қылып жанымның қуанышын,

ұшып келем аяғым жер жанамай.

Анау – аспан, анау – Күн күлімдеген,

көңілім – құс, көзде – нұр, діріл – денем.

Ән шырқағым келеді бар ғаламға

шаттығымды сездірер үнімменен.

Жүрегімде бір нәзік шуағым бар,

шуағым бар жоя алмас су-ағындар.

Ей, тауларым, кең далам, серпіліңдер,

менің қуанышыма қуаныңдар!

1983

***

Мен қайықпын теңізде шыр айналған,

күйім – қоян бүретін құмай-жалған.

Теңіздердің тұнығын кешсем деп ем

жағадағы жиіркеніп лайлардан,

лай көрсе, мендегі жылайды арман.

Теңіз – дүлей, тап берсе дауыл – дұшпан,

күйім – қалқан соғылған ауыр қыштан.

Жер де – теңіз, көк – теңіз, жапа-жалғыз

ағыстардың шудалы жалын құшқам,

естілгендей болды бір сағынышты ән.

Жеттің сонда. Жеттің сен қалай маған?!

Күйім – қаңбақ дауылды қар айдаған.

Жамбастаған қайығым жөн түзеді

желкен керіп. Күн шықты арайлаған,

дауыл емес, сұлулық бар айналам!

Ақ желкені өзің боп тағдырымның,

сіміремін теңіздің таңғы нұрын.

Ақ желкенді қайығым – алтын қойма,

ұмытылды бұрынғы жарлы күнім,

байлық кешіп өткендей бар ғұмырым.

Жүрегіңде – от сезім, тұлғаңда – айбын,

жанарыңнан сарқылмас нұрды аңдаймын.

Жел айдаған тұмандай барады ұшып

мені мәңгі қамаған мұндар қайғым.

Келбетімнен Күн шығып кең әлемде

"кемесіндей дарияның бұлғаңдаймын!"

1983

***

Кейбіреулер мені айтып етеді үлгі,

мен күрсінем қысқартып жеке күнді.

Ертеңіме асығам, есіме алып

бұл жалғанда сенің бар екеніңді.

Өзімшіл ем не деген, мен-мен едім,

сөйте тұра қамығам, сенделемін:

байлық емес, мансап пен атақ емес,

махаббатың өзіңнің – ең керегім.

Онсыз шуақ күндер де қараң маған,

онсыз күн жоқ өмірде, адамда - мән.

Даңқ, құрмет – дода-алаң, одан сенің

сезіміңді сауыт қып аман қалам.

Мен әйтпесе тұяққа жаншыламын,

тартыстарда сыналды тал-шыдамым.

Сенің маған құлаған сезіміңмен

құрыш қанат кішкене қаршығамын.

Махаббатың! Тірегім сол бүгінгі,

асқақтаймын, сылимын сорлы мұңды,

сезіміңе оранған сәттеріме

қуана айырбастаймын он ғұмырды.

Өзің тұрған әлемдік үйлесім ең,

сонда ешкім кешпеген күй кешірем.

Кетіп барам өмірдің көшін бастап

Қыз Жібектің қоңыраулы күймесімен!

1983

***

Аралап жүр көктем кеп бар алапты,

рақатқа маужырап дала жатты.

Жаңбыр құйып, біздерді жалғыз түйір

қолшатырдың астына паналатты.

Паналатты айтпаған тілек бізді,

бір керемет ұғысу жүректе ізгі,

қалай жақындасудың қыбын таппай

тұрған екеумізді де дір еткізді.

Бозарады шаюдан тозған аспан.

Уақыттан тыс келеміз, сөз жарасқан,

сөзбен емес, қос жүрек түсінісіп

әр қимылдан, қабақтан, көзқарастан.

Мені өртеуде оты мол нұр қарасың,

тайғанақтап көз салам ұрлана, шын.

Қандай жарға соқтырар бұл күйіміз,

немен, қалай жалғасар бұл жарасым?..

Мұң теңіздің мұздарын талақ еттім,

мәңгі ұмтылған жағаға жаңа жеттім.

Менің тәкаббарлығым, өрлігімді

қоштасқанда өзіңмен ала кеттің!

1983

***

Сен маған тамыр жайдың,

(мен жүргенмін көзімнен арылмай мұң),

содан бері туғандай жанымда Ай, Күн:

бей-жай тірлік тағы да былай қалып,

аласұрып сағынам, жалындаймын.

Жалғыз кешіп, дауыл мен жел екпінін,

жаным жаурап тоздырған желек-гүлін,

көппен жүріп күрсінгем

сезінгеннен

мені сезер бір жанның керектігін,

шуағыңды шаш енді, ерек Күнім!

Талай түстім торына тұзақ қылдың,

бірде күлдім жындыдай, жылап бір күн.

Арасында адастым құрақ-нудың,

өмір-сеңмен алыстым, құлап-тұрдым.

Дымы кеуіп, шөл жеген қара жер ем,

тамыр жайдың – тірілтіп, гүл аттырдың!

Қайғысымен күңіреніп жыр-жүрегім,

кейде ызамен шашатын мұңды лебін,

(жан дертімнің бір адам білді ме емін?)

Тағдырымның түнек-түн патшалығын

найзағай боп келдің де тілгіледің!

1983

***

Білмеймін:

жанарыңнан сыр ұқтым ба,

әлде өзімді сол сәтте ұмыттым ба –

өзің болдың әйтеуір бұл күнгі әнім,

көтеріп ап кетіп ең – бұлқынбадым –

әлде аймалауыңа құнықтым ба.

Білмеймін:

құшағыңда дір еттім бе,

алып ұшып бара ма-ау жүрек мүлде…

Ойлағым да келмеді ештеңені,

күндіз бе әлде, білмеймін, кеште ме еді –

тек ұққаным – жан бірге, тілек бірге.

Білмеймін:

пәк сезімге мұқтаждау кезім бе еді,

сеніміңді көп болған сезінгелі,

сезінгелі, сені ойлап көз ілгелі…

Іңкәрлықтан, аяулым, тына көрме,

бақыт деген сәттерден тұра ма әлде,

онда өтіп кетпегей тез ілгері.

Сол сәтте

бұлтты аспаннан жарқ етіп қарады ақ Күн,

шуағына бойымды аралаттым.

Сезімімнің қақпасын дара қақтың.

Елжіресіп, ұғысып, сеніп бірге,

ағыл-тегіл сезіммен еріттің де,

өзің маған өзім боп бара жаттың…

1977

***

Мына Жердің күшін-ай!

Әулие екен Ньютон дегендерің.

Тартылыстар талқысын жеңем дедім,

жердегінің бәрінен жырақ кетіп,

отауына аспанның енем дедім.

Енем дедім биіктік әлеміне.

Құпиялар сырына жетем дедім,

кезем дедім жан, жүрек мекендерін.

Өз жанымның сырларын аша алмасам,

ғұмырым да жердегі бекер менің!

Кешкім келген тұп-тұнық нұрды кілең,

мөлдірлік деп мен жалғыз Күнді білем.

Шарттылықтар заңымен сыйыса алмай,

қағидалар қамалын сындырып ем,

бірақ мені бәрібір Жер өзінің

арқандады ғашықтық шылбырымен.

Қасиеттер қалмаған сиынғандай

жерде өмір сүру де қиын қандай!

Рақатқа бату да мүмкін емес,

күн жайлаған межелі қиырды алмай.

Өтсем деп ем сананың саясында

жақсы көрмей, жек көрмей, күйіп-жанбай.

Шарасыздан шаршаған дертті жаным,

тоздыруға шақ жүрмін кек қынабын.

Жерде ғұмыр кешуің қиын кейде

көріп тұрып арсыз бен епті барын.

Бірақ тағы ғашық боп тұрмын бүгін –

жердің балдай азабын шекті жаным,

көтеріле беріп ем, мен бәрібір

қара жерге қайтадан кеп құладым!

1984

***

Шаттанып тасыдым-ай бір

тұрғандай жарап тарланым;

иненің жасуындай бір

сәуледен қанаттанғаным.

Өмірдің шатқал жарынан

жүргенде борап қарларым,

ойласам – тапқандарымнан

көп екен жоғалтқандарым.

Ұмтылам бұлақтарыма,

сенімнің жебеді демі!

Құйғандай қуат жаныма,

сол сәуле келеді мені

жетелеп өмір төріне

жайқалған байтақ ормандай.

Жабырқау көңіл-көгіме

аққу-қаз қайта қонғандай.

Сөгер де тіл безеп бәрі

жанармен қарап ызғардай,

ғашық боп жүр ме деп тағы

селтеңдеп бала қыздардай.

Сәуледей бұл сенім ізгі

ғұмырды жалғаса не етем?!

Тек осы нәр сезімімді

жоғалтып алмасам екен!..

1983





ДОСТАР – АЙДЫН, ЕЛ - КЕМЕМ

***

Дос іздеп келем, жарқыным,

өткіздім талай жалқы күн,

ажырасқанымды қия алмай

қайғысын қанша қарпыдым…

білмеймін неге - әйтеуір достықтарымның

бас жағы – шаттық, арты – мұң.

Өзгелеу сезім, ісім кей,

көп жандар содан түсінбей…

құбылмас сезім маған жат

балшықтан соққан мүсіндей;

достығым да менің қиындау

тағдырымның көрінісіндей.

Иілмегенге асқақпын – тұрам оқшаулау

кісілігімнен кішірмей.

Талайлар менен түңілген,

менің де сонша риза болған күнім кем;

дос болу үшін жүрегім ылғи жүгінген

сүюі керек мені ол жан

қырсықтық кемістігіммен,

(келіспе, мейлің, мұныммен!)

Тағдырым осы – қиын де,

қастерле, мейлің иілме.

Тау кезген тағы жылқыдай

қосылмай тобыр-үйрге

өтем-ау деймін өмірден тегі дос іздеп

шарқ ұрған осы күйімде!

***

Қоштасып талай доспен

қайғының таттым дәмін.

Көңілімнен арай көшкен

дос көріп жаттың бәрін.

Аңдысар, сөз санасар,

көрсетіп күш, салмағын,

қастасқан достан асар

болмайды дұшпандарың.

Ақыл-су, шақша – басым,

сынасып сыр алардай:

сезбеймін ақ-қарасын,

жақсылап құлап алмай.

Жылаймын сосын тұрып,

шайнаймын бармағымды.

Кеудемде өшім тұнып,

барлаймын жан-жағымды.

Кеуде – ыза, көзімде – кек,

өкінем, тым жүдеймін.

Бар кінә өзімде деп

жанымды тілгілеймін.

Бел буам бұл жайды енді

кешпеуге өмірімде.

Ал, оның, жырдай мәңгі

менімен жолы бірге.

1984

* * *

Бас аман, малың түгелде,

хәл барда жұртты тірерге,

бірге ішіп, бірге күлерге,

алшаңдай басып жүрерге

адамның бәрі дос саған.

Есірген ез бе, шын ер ме –

адам мен сұмды білерге

ажырата алар жоқ шамаң:

жүрегің майлы, тоқ санаң.

Бақ тұрмас бекер бөскенге –

басыңнан бір күн көшкенде,

шамасы келмей қош дерге,

жаныңның жасын төксең де,

қайрылмай кетер оңбаған.

Үймелер майға көк шыбын,

дос дегендерің – көп шыбын,

бағыңмен кетер сол жаман,

жанында қалмай дос пенде.

Есін жияды сонда адам.

1990

***

Жұртқа жағар құлқым жоқ өзімнің де,

құлақ аспай ақ ниет, көңілді үнге

(өз-өзімнен құдірет сезінердей)

керек менің өзім де, сөзім кімге?

Сабырлылық көрсетер жерде маған

маңайламай қояды төзім мүлде.

Жанымдағы мұзымды, мұңымды үккен

өкпелетем достарды қыңырлықпен.

Сезе тұрып қатемді, иілмеймін

темір сынды мендегі жұлын біткен.

Құдай атқан мінезді көрсеттім-ақ

адамдарға жанымның сырын күткен.

Өзімшілдік ізеттің жұтып әнін,

содан жанды қинауда үкім-арым.

Жақсы көрген сезімді сезген сайын

ақымақтау тақсырдай құтырамын.

Қайшылықтан соқтыққан бұл мәнімнен

қашан, қалай – білмеймін – құтыларым.

Тыпырлатып тастаса торға сені,

көрер едім кейпіңді сонда, сері!

Мықты сезер өзі өзін адам, егер

мақтан тұтып қастерлеп қолдаса елі.

Мені аялар жандардың сезімінсіз

мінезім де, мәнім де болмас еді.

1989

***

Топтардан озбай, қалмай да,

жүргенде досым көп қандай.

Біткендей жалғыз маңдайға

елжіреп қарар, оқталмай.

Досым ба, тілеулесім бе –

әйтеуір бәрі қоршалап,

жүретін кілең, есімде.

Қайда сол достар, сол сағат?

Бұл күнде солар жүр тілдеп,

тістенген жақтар сәт тынбай.

Сыртымнан бірі күңкілдеп,

қарайды бірі жақтырмай.

Жақсы едім, көпке мен үлгі ем -

жаман боп қалғандаймын ба?..

Жырақтап әлде сенімнен,

берілем бе екен жәй мұңға…

Көбінің менмін көргені,

жұтқандай жаңғақ аршымай.

Жалғыз бөкенге шөлдегі

оқталған сансыз аңшыдай

соңымда бәрі. Әлі мен

келемін жалғыз жасқанбай.

Тазарам түбі бәрінен

бұлттары көшкен аспандай.

1981

***

Керек емес ешкім де!

Құрсын бәрі!

Сыйласқан боп жүргені, ұмсынғаны.

Ақтарылар тазарып досыңның да

ойлайтыны - өзінің мұңсыз қамы.

Адалдықтың алдында аршылардай,

төңкересің жаныңды – тамшы қалмай:

шаруасы – басында, «сүйтсеңші» деп

сенің жауыр жаныңды қамшылар жай.

Жақын ұқпай жаныңды, ұқпай бала,

не еткен түнек? Тұман ба, бұлт па айнала?

Жанұшырып барғанда, кейбір досың

тағдырыңа қатысы сырттай ғана.

Қиындықтар туғанда бір басыңа,

достың бәрі болса да тұлға, сірә,

арашашы бола алмас мұң-шеріңе –

байғұс жүрек, онан да тұр, жасыма!

Жылайтын да сен ғана, жұбанатын,

біреулерде кеткендей құнан-ақың.

Сенша жылап, дәл сенше күледі деп

өзіңді өзің ұмытып құлама тым.

Құрысын бәрі! Жүремін бірақ әрең,

енді ешбірін көрместей сірә да мен.

Қойдым жолдас, досты да…

тоқта… сонда

кетпес пе екен тарылып мынау әлем?

1981

***

Ортасында достардың

сәуле шашып бір жарық,

табанымда – көк шалғын,

келе жатам нұрланып.

Елдің көңілі – нәр маған

себелейді ақ нұрын,

заты әйелге тамбаған

даналықтың жаңбырын.

Дауылдарға кеуде ашып

жалаң төсті тағдырым.

Жалаңаяқ сең басып,

құздарына қарғыдым.

Сезімімен халқымның

сақтап жүрек дірілін.

Талай отқа шарпылдым,

сонда да әлі тірімін.

Дос көңілдер – Күн, ғалам

тілек тілер анамдай.

Қуат құйып тұр маған

солар жаққан жанармай.

Келем тартып әлі алға,

достар – айдын, ел – кемем.

Екеуінсіз ғаламда

түк емеспін мен деген.

1982

***

Бағың жүріп тұрғанда, бәрі жақын,

досың да көп іздейтін, сағынатын,

арыңды арлап, сөзіңді сөйлер сенің

жүргеніңде жоламай жаныңа түн.

Мақтан етіп болғанын бір ел – бесік,

басыңдағы бар жайды жүрер кешіп;

немересін қамқорлар қариядай,

шаруаңның бәрін де түгендесіп.

Бабын тауып балаңның қыңыр бұрын,

құрбысындай ұғынар тілін, жырын.

Асты-үстіңе түсетін бұл жан жайлы

өзгереді сенде де бұрыңғы ұғым.

Әрқайсысы осылай кеудеңе еніп,

қаныңа да сіңеді желмен еріп.

Қаумалаған жан-жақта достар барда,

тамырың да жатқандай жерде берік.

Бір-бірінен қызғанып, құлап бәрі,

олар үшін сіздің үй – жұмақ таңы.

Сәлем-сыйлық тасиды жанталасып,

бірі бірінен асыру – мұраттары.

Дәреже де кетеді бір күн келіп,

Көңіліңнен көшеді шіркін желік.

Әрең танып баяғы «достар» сонда

қарсы алдыңнан өтеді сыртын беріп.

***

Жан беріп, жан алысар дос іздедім,

дос деген ұғымым да тосын менің.

Майысып-қайыспайтын болмысымнан

морт сынбас майысқақтар шошыр керім.

Өзімдей болады деп досым менің

майшамды көкірегімнен өшірмедім.

Егіздей достың өзі болады екен

бәрібір қасиетіндей көшірменің.

Менің де бастан асады кесірлерім,

кесірдей ең аяғы сесім, демім.

Өзімнің өлшемімнен сәл ауғанды

тең көрдім қылмыскермен, кешірмедім.

Жұқпадым орталарға не сіңбедім,

жек көрдім астамдықтың есіргенін.

Басымнан алтын құйсын – жарамсақтың

алдында ақтарылып шешілмедім.

Дегендей бір көргеннен сырымды алар,

әдетім тосын жанға қырын қарар.

Басқадан ала алмаған өшімді мен

алатын достарымнан «жыным» да бар.

Кім төзсін бұл мәніме, кім шыдасын.

Көңілімнің шуағынан бұлты басым.

Оңаша жылап алам жүреді-ау деп

жаралап аз досымды күлкі, жасым.

1991

***

Дәреже ме, орта ма жан ержеткен,

үлкен-кіші тұғыр ма әрең жеткен –

өзгертеді әйтеуір адамды ылғи,

өзгереді бәрі де әлемде өктем.

Сала ма әлде қыш орта қалыбына,

сұсты мұхит-тірліктің ағыны ма –

құбылады адамзат, дүниеге

болатындай бүгінгі тағы – мұра.

Орны өзгерсе, өзгеріп мұң, несібе,

көршісі де, сөзі де, мүддесі де,

қимылы да, досы да, қылығы да

басқа. Алмайды бұрынғы күнді есіне.

Бірақ бір күн шектеліп өрлегені,

құбылады кешегі төр мен өңі.

Уақыт-құйын ойқастап, жер бетінде

тақсырлар да, тақтар да өзгереді.

Жүрген кеше жерде - өзі, жанары Айда

адам сонда, таусылып амал-айла,

су мүжіген ескектей қайық қирап,

сұсты толқын лақтырған жаға-жайға.

* * *

Жанымның қозғалысы, ағыстары –

өзіңе бұрыннан да таныс бәрі,

өзіме бағынбайды тасқын судай,

кеудемнен ән ұшқалы.

Қаламын кейде өзімді басқара алмай,

мен – айдын, мынау дүние тас қамалдай,

қиратып, кері жасар

өз бойымнан

күш сезем жасқанардай.

Сандырақ не қиялым емес мұным,

ойымнан шығарғам жоқ мен ешбірін,

сезімім, сезінуім, мәнім – осы,

мазмұным, демек – шыным.

Сен маған үйретесің: "Айтаққа ерме,

аңдап бас, құлашыңды байқап серме!"

Тек содан бір қорытынды шығармай жүр

мендегі найсап кеуде!

Қайткенде арыла алам бұл мәнімнен,

сіңді ме әлде сүтпен, құндағыммен?

Білмеймін, бұл құлықтан құтыла алсам,

жауым аз, мұңдарым кем.

Мінші көп /жоймайды ешкім, менше, мұны/:

тіл безеп түзегісі келсе бірі,

біреуі тірідей-ақ жерлер сені,

жетсе де өз басының терсе міні.

Ал жақпас қылық-дертке жалғыз дауа -

дос қөңіл, ел сенімі.

1980

***

Достарым, ортам, қоғамым,

оларсыз, семем, соламын.

Салқындық сеуіп, сырт берсе,

көңілімде – кірбің, жоқ әнім,

солардың қабақтарымен

налимын, тасып-толамын.

Өшіретін мені бір үріп,

өсіретін мені күні ғып

құдіретті күш те мен үшін,

жебейтін жігер, жеңісім –

жанымда жүрген сол жандар.

Жолымда талай орлар бар,

асуын бермес жондар бар,

жанымда теңдей тоңдар бар –

қиналғанымда қолдаңдар,

сәулелеріңмен қорғаңдар!

Шынары солса, жерге сын;

құрағы солса, көлге сын,

асылын ардақ тұта алмай

аздырып алса елге сын.

Сендерсің жерім, елдесім,

жауласатын да сендерсің,

жыласатын да сендерсің,

жазалайтын да сендерсің,

азалайтын да сендерсің.

Мен үшін зауза, ақпан бар,

қара сулар бар, ақ қар бар.

Мүсіркемеңдер – сақтаңдар!

Итерсең – жығып тастаңдар,

Тұрғызсаң – қолды қақпаңдар.

Сендер деп жүрмін, әйтеуір,

аялаңдар не таптаңдар!

1984

***

Құшқанда мені жиі айқара мұң,

жанарым жасқа толып, байқамадым:

жас іні, жайсаң аға жақсылығын

енді ойлап, дариядай шайқаламын.

Болғанмен жаным ізгі, бай талабым,

сарқылып бітпесе де айтар әнім,

бәрібір жарда жалғыз құрақ едім

о баста-ақ құлататын жайпап ағын.

Ешкім де ғұмырымды демес керім:

төзетін жерде төзбей, егескенім…

Жер басып жүрсем әлі құлап, тұрып –

ерлігім не еңбегім емес менің.

Кіргендей шеңгел жердің жаңқасы кіл

жүрсем де, тірлігімнің қалқасы – нұр,

өзіме сездірмей-ақ аялаған

ортаның, адамдардың арқасы бұл.

Япыр-ай, бастасам ба қайта бәрін?

Біреу-ақ бүгінгі уайым, айтар әнім:

осынау дариядай сезімдердің

қарымын қалай, немен қайтарамын?

Салар ем әрқайсыңа алтын мүсін,

жетпейді оған әзір даңқым, күшім.

Тек сендер қорғап қалған пәктігіме

бір қылау түсірмесе әр күнгі ісім.

Өмірдің сезінсем де таң, ызғарын,

қызуын жойған емес тамыз-жаным,

жаныма қалғу бермес жалғыз жарық –

сендердің алдыңдағы қарыздарым!

***

Тағдыр жайлы, ел жайлы, қаза жайлы,

өмір жайлы, дос жайлы жаз арайлы,

жақсы, жаман ойлар кеп оңашада

маған тыным бермейді, мазалайды.

Бірі тартып әлемге бұлты үрейлі,

бірі айтады: қайғы мен күлкі мейлі

алмасса да, әйтеуір тірлік артық –

деп, барлығы жанымды сілкілейді.

Басым қатып – қайсысы саналы ұғым,

(тартыс десе қарлығып қалады үнім)

отырамын дел-сал боп, әділ шешім

шығаруға жетіспей даналығым.

Біріне ерсем – тып-тынық жатар ғалам,

екіншіде – дүние қатал маған,

дәрменсізбін бір сәтте, енді бірде

найзағайдай жарқылдап, қаһарланам.

Не еткен болмыс: ертең – сау, бүгін –жерік,

күн кешпей ме қалыпты ғұмырға еріп?

Өзге түгілі, осынау болмысыма

отырамын өзім де жыным келіп.

Өзгермедім бұл күйден, «оңдалмадым»,

сездім жерде бұралаң жолдар барын.

Құздан құлап қалар ем, болмаса егер

періштедей менің дос-қорғандарым.

1985

***

Жібімей жанның тоңдары,

ішінде жатсын бұлт тегі,

жарқылдап тұрсаң болғаны –

жақсы көреді жұрт сені.

Биязы, нәзік қалпыңмен

жайдары жүрсең нұрланып,

тоңдырған ылғи салқын дем –

жаныңнан шықпас бұл халық.

Төзімің жетсе сен егер,

көрінсең жақсы жағыңмен

досың боп бәрі келеді ел,

көздейтін дұшпандарың кем.

Болмағанменен ешкімнің

арына тиер сорлы ісім,

шаттығым сирек, кекшілмін,

құбылған толқын – болмысым.

Төзбесін көп дос – кемімен,

жолымнан жылжып шет қалсын,

жалғыз да болса, менімен

дауылды бірге бетке алсын.

Жатқандай үңгіп, мұң ішін,

жұғымсыз десін ел мені,

әлемім, ауа, тынысым –

Ай, Күндей достар мендегі.

1983

***

Жанымды шырмап менің бұлыңғыр мұң

қайғыдан аласұрдым, сүріндім мың.

Еш пенде шыдамастай қылығыммен

сендерді қаншама рет түңілдірдім.

Азабын тартуменен күншіл күннің

шаттанар сәттерде де үнсіз күлдім.

Опасыздарға деген кек-ызамды

сендерге төгіп қанша күрсіндірдім…

Кейде, рас, қыңыр мінез, сыңаржақпын

(сонда да еркелеттің, бұлаңдаттың).

Сендерді ренжіттім біле тұра,

соныма қаншама рет жылап жаттым…

мен жұртқа ұнасам деп тырыспадым

(ойсызбен мүмкін емес ұғыспағым).

Шындықты көлгірсімей көзіне айттым,

сол үшін кезеді әркім қылыштарын.

Мен болсам, ызаландым барлығына,

жұрт маған қимай ма деп таңды мына.

Күрсінсем күлімдеді кейбіреулер,

тек сендер ортақ болдың зар-мұңыма.

Әйтеуір сендер мені тастамадың

(шынында арналса да басқаға әнім!).

Ешкімнен сескенбеймін.

Тек сендердің

осы бір ниеттеріңнен жасқанамын.

1978

***

Жүрегімнің келеді жорамалы,

түсінгем жоқ өзім де оған әлі;

ал кетіскен достардың бәрі маған

түбінде бір қайтадан оралады.

Өкінішке оранып жүректері,

жан болмысы, сезімі тілеп мені,

үйіріне оралған жылқыдайын

жуас, ойлы, келеді жүдеп, тегі.

Сонау күні себеп қып бір өкпені,

достығымды, жанымды күл еткені,

ұйқым менен күлкімді тонап алып,

жүрегімді қопсытып мұң еккені;

есалаң боп, келе алмай шешімге де,

барды екен деп бұл жайға досым неге,

оны қимай күнәға, кесірге де,

айыптағам өзімді, басқаларды…

сарсаң күнім ұмыт па, есіңде ме?

Зарығудан түн болып барлық таңым,

быт-шыт қылған денемнің қалдықтарын

құрастырып, қайтадан адам бола

бастағаным…

Осыны бар ма ұққаның?

Арманды Ақансерідей құлап әнім,

«құс жастықты құшақтап жылағаным»,

тәй басқаным сүйретіп сүлдерімді.

Бүгін тағы балаша қуанарым –

талай күндер өтсе де не бір алаң,

келуі емес бас иіп кері маған –

кеше, бұрын достасқан жандарымның

болмағаны, әйтеуір, тегін адам!

1984

***

Тегі, менің мойнымда мың қарыз бар,

соны ойласам, соққандай шыңнан ызғар,

менде құйттай жүрек пен тұлға мұздар.

Соларды өтей алам ба, ертең мені

не күтіп тұр? Алдымда тұр ма құздар?

Айтып қалғым келеді бүгін бәрін,

мың қарыз бар мойнымда, тыңдаңыздар.

Өртті демі секілді тамыздардың

жаны өртенген мен де бір аңыз жанмын.

Адамдық пен елдікті ту қып ұстап,

келісімге келмеуді уағыздадым,

ыңғайшылға төгілді бар ызғарым,

осы өлшеммен күн кешіп, өзім содан

таттым талай кермектеу арыз дәмін.

Сонда менің жанымның нағыз қамын

шерткендер бар. Еленбей жан ызғарым,

өз-өздері тартылып өрісіме,

сепкен солар жаныма бар ізгі әнін,

орбитама іліккен адамдардың

бәріне де сондықтан қарыздармын.

Мендейлерге оқ та жан-жақтан борар,

сонда ұмтылды қалқалап сақтауға олар.

От пен мұзы алмасқан болмысымның

ызғарына, өртіне қақталды олар.

Бір ғажабы, мен емес, солар түбі

адамзаттың бәріне мақтан болар!

1984

***

Өкпелеп жүрсіңдер ме?

Жетпегендей бір демі тылсым кеуде

тұншығады бейуақыт сендерді ойлап

оңаша күрсінгенде,

жарқын аға, жақсы дос, сыршыл жеңге,

шыныменен өкпелеп жүрсіңдер ме?

Жаюшы ем сырымды ұдай,

келмейсіңдер жарқылдап бұрынғыдай.

Сонау күнде ерке едім, ойламаушы ем

өздеріңсіз өтер деп ғұмыр бұлай.

Серпіп тастап көңілдің мұңын былай

мен де күлгім келеді бұрынғыдай.

Даңқы ма, атағы ма,

ағыл-тегіл байлық па – ата мұра,

мен туған датаны да

жатсын тойлап жапырлап жат ел мейлі –

түк рақат жаныма әкелмейді.

Мен сенбеймін ләззат татарыма,

қосылмасам сендердің қатарыңа!

Әлде бойын үйретсін дейсіңдер ме

мәңгі серік – жалғыздық сапарына?

Басып жатыр айқайға үнсіз кеуде.

Өкпелеп жүрсіңдер ме?

1984

***

Мұнарлы шыңдай сағым-мұң,

бермейді маған бір тыным,

жүрсем де мынау жанымның

бүтіндей алмай жыртығын.

Қандай күш өтер жердегі

достардың маған ең ізгі

сезімін сүйген, мендегі

ескермей жыныс не жүзді.

Ұйқымнан түнде тоналдым,

азапқа түстім бір керім:

өтермін қалай солардың

сезімін, кешірімдерін?

Табылмас мұндай еш халық,

жүрегі жомарт, жаны үлгі,

өзімнен бұрын еске алып

ойлайтын менің қамымды.

Жүремін қолдан түк келмей,

байлық жоқ, мал жоқ қорамда.

Осынша парыз жүктердей

өткіздім немді соларға?

Құлағым түріп жел-үнге

бос өткен күнім, айым көп.

Ендігі жерде менің де

жақсы болмасқа жайым жоқ!

1983

* * *

Масаты жер құбылған жұмақ таңда

талай-талай салса да мұз, ақ қарға,

мені қателестірген, күрсіндірген

жылдарымды қимаймын ұзатқанда.

Жылдастардың қадірін, дос қадірін

білмей, сезбей өтіпті босқа күнім.

Естімеппін торғайдай шырылдаған

жанашырдың өзгеден оқшау үнін.

Талай мезгіл жүргенмен бағаланбай,

енді солар қымбат-ақ маған ардай;

қоласы да күміске айналыпты,

күмістерін алтын бу жалағандай.

Жауласудың, жаттықтың нақ себебі

болмаса да,

баурап ап басқа мені,

қол үзіппін көбінен. Көңілімнен

аққу ұшып, көзіме жас келеді.

Келте өмірім тұғырдан таяр әлі.

Достар екен жанымның сая бағы:

ескілері, жаңасы

өмірімнің

әр тұсында қаншалық аялады!

Алғы жылым, сен де сал сынақтарға,

мейлі алдымда құрылған тұзақ бар ма,

тек,

оларсыз жарылған Жерге ұсаймын –

достарыммен араға сызат салма!..

1986





АЖАЛ ДЕГЕН БІР МЕРГЕН

І

Басыма қаза тастары

түскенде, таппай көңілге ем,

адам боп аяқ басқалы

зар шегіп келем өлімнен.

Қайғыдан жаным талса да,

қабырғаларым сөгіліп,

өксідім жалғыз қаншама

мамық жастыққа көміліп,

араша таппай зар-мұңға,

жанымды жеді шаң мен сыз,

жазмыштың заңы алдында

тілеулестер де дәрменсіз.

Келер ме бір сәт өтер сең…

Біткендей жанның аңсары.

Енді – енді басты көтерсем,

екінші соққы жаншады.

Қарағайдаймын жай ұрған,

басымнан кетіп базар да.

Қимастарымнан айырған,

не істесем екен ажалға?

Жесе де жанды құсалық,

сөнбесе сәуле жанарда,

өмірдің заңы күш алып,

бастырады екен тағы алға.

1981

ІІ

Сескенбей жүрем. Ой-мұңды,

тұрса да жаннан қан тамып,

жұлсам деп біреу мойнымды

алдымнан шықсын балта алып.

Өткізетіндей елеңдеп,

еншіме тиер көп пе күн?

Жүрердей жауым келер деп

қылмысым, күнәм жоқ менің.

Демеймін алар жазам кем –

назы көп маған ортаның.

Қорқынышты емес ажал. Мен

қорықпағаннан қорқамын.

Жарқ етсе менің көзімде от,

сиқырлық емес жан арбар.

Қалуға өзім - өзім боп

рұқсат еткін, адамдар!

Қиындау менің тағдырым,

сапарым – шексіз, жол – жүкті.

Алыңдар менен барлығын –

қиыңдар жалғыз өрлікті.

Менде де қурар ну арман,

болса да барар жолым көп…

Өрлік пен қайғы суарған

өжеттеу жырға өлім жоқ.

1985

ІІІ

Жақсы көру!

Не деген керемет ең!

Қарағаны біреудің жебеге тең.

Бейқам бара жатқан боп, ал ішімнен

кімдер қалай қарайды – елеп өтем.

Өмір сүру үшін де біреулердің

сені жақсы көруі керек екен.

Сонда жанда от ойнап,

жанар жібіп,

иесіз қалған кеудеме қамалды үміт.

Қадалғаны шаршы топ – саған күдік,

тілеулес те сезімін қарар бүгіп.

Сонда дағы көңілін анау жерден

айтқызбай – ақ –

не сиқыр! –

қалам біліп!

Көп айтса да, сөз емес жаттанды бұл,

жақсы көру дегенің – жатқан ғұмыр.

Сөніп бара жатқанға жан беретін

бұл сезімге қиындау шақтарда үңіл.

Сені ақысыз аялар жандар үшін

тірлігіңнің бәрін де тастап жүгір!

Ажал соғып,

құласа жан-шаңырақ,

елің жоқтап,

сыңсиды арша жылап,

күрсінумен күн өтіп,

тіршілігін

қайта жалғастырады тамсанып ап.

Өмірліге өлім – хақ,

тек артыңда

жақсы көрген адамдар қалса – мұрат!

1981

ІҮ

Не істесем екен өлімге,

қоятын емес бұл залым.

Нұр шашар туған көгімде

жалмады бәрін тұлғаның.

Шабытты демдеп тұратын

аспаннан бүгін жоғалды Ай.

Арманда кетті ұлы ақын,

ұлылық тағын көре алмай.

Ерлікпен елге дем беріп

тұлғасы таудай хас батыр,

қаһарлы тұлға жерге еніп,

орнында қара тас жатыр.

Әділетсіздікте шек бар ма,

жемсауын ажал жемдеген,

тоймаған бір де тек қанға

өрт қойсам ба екен жерге мен!?

Шықшыты қурап кей арам

шалқиды тірлік төрінде.

Салсаңшы тиым, ей, адам,

жолсыздау келген өлімге!

Өзгертпес мазмұн, өң-кейпін,

жер атты байтақ мекенде,

билікке, пұлға көнбейтін

талант пен ажал екен де.

1981

Ү

Тыным көрмей адамзат тырбанады,

көз жұмбайды кіргенше құмға жаны.

Алдырмайды қаншама ұмтылғанмен

жайлы өмірдің міз бақпас сұр қамалы.

Жіңішкерген қыл-жүйке үзілердей

басы қатып,

бір мезгіл жынданады.

Жынданады, білмейді кімге, неге,

атой салып арам қан құл-денеде,

ақыл-патша алжыған, ару-сезім

жесірдей ме, қайтеді, сыр бере ме?..

Сақшы-жанар сәулесіз, жағалаудан

сіңіп бара жатқандай түнге кеме.

Кете алмайды бәрі бір алыс тағы,

тарпаң күннің жалынан тағы ұстады,

сосын қайта тартады бауырына

тіршіліктің иірім-ағыстары.

Өмір-шеңбер бойымен сырғанайды

араласып мысығы, арыстаны.

Құлазиды, кеудеден ән қашады,

бес қаруды лақтырып жан жасағы,

қарай қалса маңына бас көтеріп,

кетеді ұшып шеңберден – шаң басады.

Су жұтарда қалқанға ұмтылғандай

адам өзі-ақ ажалға жармасады.

1982

ҮІ

Тыным жоқ жанда, бастарда,

тыным жоқ жерде, көкте де.

Адамзат бармас аспанға

зулайды бүгін от кеме.

Сана мен ақыл теңдесіп,

жетілген сайын адамзат,

қысымдар тулап жерде өсіп,

шапшиды қаның мазаңды ап.

Ілесіп оймен жел бірге,

жатқандай адам күнді іреп,

Тінтеді жанын жердің де

өтіне дейін тілгілеп.

Туардай алдан жаза – күн

табиғат жасын іркіді,

кетердей шалқар сананың

құрбаны болып бір күні.

Түтінге бөгіп ақшыл Күн,

сарқылды жердің жасы – арна.

Табиғат деген тақсырдың

төзімі жетер қашанға?..

Ажалдың жолын Өмірге

қысқартып жатыр санамыз.

Жасалған істен өңіңде

қандай да болсын қалады із.

1983

YII

Өмір-өлім, жаз бен қыс, көктемеңіз

тіршілікпен о бастан еткен егіз

табиғаттың заңдарын шет көреміз.

Кем-кетікке кінә іздеп айналадан,

үйренісіп алғанбыз өкпеге біз.

Бейнет кешсін ұрынып қамалға ма –

тірлігіне тойымсыз адам ғана.

Өмір сүрсек болғаны алжығанша,

ризамыз жақсыға, жаманға да.

Мәңгі етпейтін күндерді ажал-дана.

Болмаса өлім, қалар-ды қараңғыда

әділетсіз күйінде ғалам мына:

кестесінде тірліктің бір қатарға

отырғызып аңды да, адамды да,

барғызбастан төбе-би – ар алдына.

Өмір – жаға. Өлім – су тұнық, терең.

Қос нүктенің арасы. Жүріп келем.

Жүріп келем айдында. Үміт – кемем.

Ажал барын білемін. Бірақ көзді

жасыл жаға - өмірге тігіп келем!

1983

ҮІІІ

Безінгенмен бәрінен,

өлмей келем әлі мен.

Ал мүмкіндік қанша еді

өлер, таппай жаныма ем…

Сан ұрындың кеселге,

мазақ болдың есерге,

мықты менен ептіге

кетті талай есең де.

Жүрмесең де жығылмай

өмір тартар жылымдай,

ғұмыр бойы жегенмен

наннан шықпайтыныңдай.

Қаншама рет қаймықтың,

қаншама рет жай жұттың.

Бірақ тірлік арбайды

ауруындай байлықтың.

Тіршілік деп тамсанып,

жүгірді адам жан салып.

Ал өмірде өлуге

мүмкіндіктер қаншалық!

IX

Адамды үгіп жатқандай мұң ішінен,

қанша болып-толса да бір ісі кем.

Айқай салып, тыпырлап, арпалысып,

жанталаса бастайды туысымен.

Тыным таппай тырбану – бас ұраны,

әлдеқайда, әйтеуір, асығады.

Жер бетінде болмысын адамзаттың

өзгерте алмай келеді ғасыр әлі.

Уақыт – патша болғанмен жанары өктем,

тіл қатысып жатса да дала көкпен,

жер-тылсымның қопарып құпиясын,

қадірін де көшіріп ала кеткен;

арыстанға аңсатып тарлан күнін,

шарласа да шапқылап жалғанды үнім,

тірек тұғыр – топырақ бола тұрып,

жалаң аяқ жер басу арман бүгін;

ащы, тұщы өмірдің салқын дәмі,

құдірет пен биік ой, даңқың – бәрі

қаракетті күндерді құбылтқанмен –

адам бірақ баяғы қалпында әлі.

Бүгін басқа болғанмен жыры, жемі,

бабасынша күлкісі, түңілері.

Жазбай табар желісін жылқыдайын

адам ажал-қазыққа жүгіреді.

1982

Х

Табиғаттың шексіз-ау ғажабы да:

біле тұра түсерін қаза-құда,

арпалысып адамзат асығумен

әзірлене бастайды ажалына;

тірлік қамын ойлаумен көз жұмады,

бұл – тағдырдың адамға мазағы ма?

Тындырам деп тірліктің сағым-ісін,

оңға-солға шашады жаны, күшін,

шырпы ғұмыр сөнгенше

шаруаның

барлығын да үлгеріп қалу үшін.

Аз тірлікке қаракет – мол еншіні

бере салған адамға жазымышың.

Әділдік пе, азап па мұның мәні –

туу-өлу болса да ұғым нәрі,

мәңгі түннің келерін біліп тұрып,

дүние деп адамзат шырылдады,

алып қашпа күндерге ілесем деп,

жүгіреді тұрса да жығылғалы.

Жайшылық жоқ жататын қыр жадырап,

өкпесіндейді сүрініп, құмға құлап.

Жынды ғасыр сүйрейді домалатып,

қыр арқаңа сұққандай сымды бұрап.

Бір-бірімен жарысып барады адам

жетуге ажал-нүктеге жылдамырақ.

1984

ХІ

Қара бас қамы дегенде,

ағайындар да қырык ру.

Талас пен тартыс ел-елде,

билік пен таққа ұмтылу.

Кім надан болды, кім үлгі —

өткен шақ бізге қараңғы.

Бұзық деп адам бүгінгі

тілдейміз орта-заманды.

Адалдық ұғым солғындап,

тартысқа талай салды ашу.

Үстемдік-сайқал қол бұлғап,

адамдардікі — қандасу.

Әр адам — кұстың сұңқары,

қорғардай елдің намысын.

Кей-кейде сатып құртады

өзінің билік қамы үшін.

Өкпе жоқ бірақ оларға,

билікпен келсе бақ, тұлғаң.

Билігі жоқты коғам да

қажетсіз заттай лақтырған.

Зорлыққа жаны қомағай

жандарға жүрген арды аттап

ажал да тіпті жоламай

жүреді-ау деймін жалбақтап.

1982

ХІІ

Көңілімнің көгін бұлт алып,

жанымнан жылжып мұң тамып,

жатырмын жырақ жерде мен,

ісі жоқ жұрттың – күл, тарық,

қайырлап жүйрік жел кемең,

кеткенде қиял бұлтарып.

Жатырмын.

Жат жер.

Жат мекен.

Солқылдап сорып қақ шекем,

Анамның тілін жан ұқпай.

Ошағым

алтын таққа тең,

жүргенде кеше қамықпай

білмеппін –

жанға тәтті екен.

"Достарым, бауырластарым!" –

талғанша жағым қақсадым.

Бәрі бос, жалған екенін

торланған кезде аспаным

ұғындым –

туған мекенім

жұмағынан артық басқаның.

Куәсі болған кеңдіктің

еске алып елді шер жұттым.

Не әкелер екен келер күн?

Жарқ етіп жанар, сергіп мұң,

жаныма жылу себер кім?

Туған жерде өлу дегеннің

бақыт екенін енді ұқтым.

1984

ХІІІ

Өлім деген немене,

көргендерің бар ма оны?

Ғұмырыңда келе ме

бір-ақ рет бар-жоғы?

Бір-ақ рет? Ендеше

рахат қой мұныңыз:

бірнеше рет келмесе,

қиналмайды құлыңыз!

Келіп-кетіп жүрмей ме

адам сонау мақшардан?

Киері де бір жейде

ала ма әлде аспаннан?

Басқа ма екен шынында

өлімі де әр жердің?

Мен дегенің ғұмырда

бірнеше рет жан бердім:

демеңіздер бұл бос үн –

болмай, рас, менде ерік,

кеткен сайын бір досым,

қалам ылғи жерленіп.

Жаналғыштар төнгенде

көргем талай түр-өңін.

Бірнеше рет өлгенге,

бұйым емес бір өлім!

ХІУ

Ойласаң, өлім - сұмдық тым,

білесің бір күн келерін.

Өзінде осы шындықтың

әділдік жатыр дер едім.

Қайшылығы көп құрлықтың

тысқары жатқан санадан.

Көкесі-ау бірақ сұмдықтың

өлмейтін болса бар адам ?!

Өтпейді-ау онда қараң күн,

сейілмей бойдан шаң- күдік,

не болар күні адамның

өлмейтін болса мәңгілік ?!

Өлмесе өмір шыңына

шыққандар , ойы - қанды ұғым,

шалатын құрбандығына

адамның, Жердің тағдырын;

өлмесе қайттік жүргендер

арды да доптай лақтырып -

болса да куә Күн мен Жер

зауалсыз жүрген шат күліп?

Өртеніп Жер де жалынға

күйдірер кейде жеке дау.

Қара күштердің барында,

ажал да кажет екен-ау!

XY

Бір мерген бар жер шарын аралайтын,

көздегенін құлатар жанары айқын.

Әділеттен бір өзі жаралғандай,

ешкімге де алалап қарамайтын.

Қарамайды келбетке, шырайға да,

жер, әлемді түсіріп бір айнаға,

ажал-мерген келеді кірпік қақпай

жас-кәріге, құс алар құмайға да.

Бірдей оған: жассың ба, ұлысың ба,

шыққан тегің, жерің де, жынысың да

алынбайды есепке, мейлі адамдар

қолын малып отырсын жылы суға.

Кедергі емес даналық, мол ақылың,

дабыл қақпай келеді ол ақырын.

Сенімді үзген жандарға ұқтырады

бір ақиқат түбінде болатынын.

Сескенбейді ол әкімдік құрықтан да,

тәубасыздар тайраңдап мұны ұққан ба.

Сездіреді бір әділ үкім барын

асып-тасып ұятты ұмытқанға.

Жұптаспайтын, ұстайтын жолын дара

бұл жалғанда жалғыз-ақ өлім ғана.

Мерген атын жайса да жер бетіне,

келеді оған бас имей Өмір-дана!

1982

***

Қолында билік барларға

жағынып жалпаң қаққандар,

секіріп аттап ардан да,

биліксіздерді таптаңдар!

Мансаптың дертін емдер ме,

дәру жоқ, соны түйдік біз.

Мазмұнсыз, мәнсіз сендерге

күн көру қиын биліксіз.

Жүйкемді мен де жонам кеп,

өссем деп биік бәрінен.

Сендерге обал болар деп,

жағынбай келем әлі мен!

Жанымды жеді бір мұңым,

басылмай тіпті дәріге:

санаулы билік құрғырың

қалар ма жетпей бәріңе?

Сен үшін мен де мұңданам,

өңештен асың өтпесе.

Тимесе билік – күн қараң,

ойбайды салып, от көсе!

Қайғырма маған сен бірақ,

жағдайым менің басқаша:

өлеңім барда, жер – жұмақ,

оқыма, саған жақпаса!

Көйлегім бүтін, күйлімін,

жатқам жоқ шіріп жағада.

Жаутаңдап алған билігің

еркіндігімнен садаға!

1984

***

Шеберсің-ау, табиғат, шіркін, ана!

Алмасса да сан заман ғұрпы жаңа,

заңдылық бір: қояны қойдан бөлек,

жуыспайды батардай бір күнәға,

таныстық жоқ сиыр мен жылқыда да.

Ешкі тұқымдастар да бірге бәрі,

жарасады қосылып үн мен әні.

Түйе атаулы келеде не жалғыздан

мойын созып қарайды Күннен әрі.

Әтеш біткен аққуды тілдер әлі.

Жануар да дейтұғын ұқпас жанды

ұнатады бірі-бірін ықтасқанды.

Қарап тұрсаң, адам да маңайына

жинайды ылғи өзіне ұқсастарды.

Күн тұрғанда жұлдыздар шықпас мәңгі.

Батыр жолдас жандармен серті бірге,

ақын мұңдас, талпынсаң еркін үнге.

Пәтуасыз жандар да бірін-бірі

тауып алар жүрсе де жер түбінде.

Дарақы өзіндейлермен желпінуде.

Жинар біреу маңына тобырларды,

тілсіз, үнсіз аршитын жолын мәңгі.

Суайттар да жүреді жақын тартып

дәл өзіндей қағылған, соғылғанды.

Бір ғажабы, барлығы – құс, аңы да

сыяды ана-табиғат құшағына!

1984

***

Баттың деп бекер зар-мұңға

қиялыма менің таңданба:

қасқайып тұрып алдыңда

қаһарын төгер жан бар ма?

Қылышпен берер, келсе емін

айдаһар тектес арланға,

қаймықпай келіп:

«Мен сенің

жауыңмын!» – дейтін жан бар ма?

Дуылдап шулы жұрт тарап,

екеуден-екеу қалғанда,

көзіме менің тік қарап:

«Пасықсың!» – дейтін жан бар ма?

Қылмысқа батып мына мен,

қыспаққа халық салғанда,

«Бір күліп, бірге жылап ем,

құтқарам!» – дейтін жан бар ма?

Аңғалдығымнан құладым,

жаманатты болып жалғанға,

саңқ етіп жұртқа: «Бұларың –

қиянат!» – дейтін жан бар ма?

«Пәле ғой тұрған бұл бір»… - деп,

мұныма, достым, шамданба:

есікке қарап міңгірлеп,

күн көру жағын қамдан да!

1985

***

Шынымды айттым – сенбеді,

құлап жаттым – келмеді.

Жаға алмайтын жақсыға

жаман болдым жердегі,

надан болдым елдегі,

не аңғалдық мендегі?

Ақымақ боп көрінер,

ақыл-ойым кем бе еді?

Ашу-ыза кернеді,

өзіме-өзім жау болып,

алқымдағым келгені.

Қанша тырысқаныммен,

жалғандықтың шеңгелі

маған көңілін бермеді.

Күн кешемін тірлікте

қайықтайтын сеңдегі.

1986

***

Көрген емес жанымды жасқап елім,

мүмкін жасқамағаннан асқақ едім.

Дұшпаным жоқ жырымды көре алмаудан

жек көретін жандардан басқа менің.

Ондайларды түртеді үнім шаптан,

(шындық кейде қауіпті ұрыншақтан).

Жауласамын өзім де жандарменен

тілін сатқан, халқының жырын сатқан.

Қызықтырмай өзгенің атақ, әні

жүргенімнен көп уды татам әлі.

Досын сатқан жандардан жиіркенемін,

Отанын да ондайлар сата алады.

Ұқтым мен де көп жанның күй-дастанын:

көргеніңмен жанашыр, сыйлас бәрін

мүддесі үшін өзінің бір жаманға

айырбастар кешегі қимастарын.

Жандар қанша күлкісі де шектеулі,

біледі олар тасадан кесектеуді.

Жанашырлық түгілі, ондайлардың

кіммен сәлемдесуі – есептеулі.

Көрінгенмен бәрі де пәк тұлғалы,

аппақ емес шынында ақтың бәрі.

Бұлт шалғанда басыңды көрінеді

адамдардың адалы, сатқындары.

1982





ПОЭЗИЯ

Махамбет аудармашысымен әңгіме

Поэзия –

әйелдей жұмбақ әлем,

сиқыр сырын түсінер тұлға да кем:

жаны-тұнған тұңғиық тереңдік те,

қимылы – ырғақ, әуен;

поэзия –

арудай

құпиясын

ұқтырар жылдап әрең…

І.

Сіз – тұлғасыз

тұрған бүгін заманды таңдандырып,

арулар жүр көруді арман қылып.

Жасандылық мезі етіп, жалған қылық,

селқостыққа бой ұрған дүниеде

сұлу өрнек жырыңа алданды жұрт.

Тіршілікте

күнделіктің улаған қасаң әні,

табиғат та арудай тасадағы,

(сұлулықтан жұрт безіп қашады әлі)

табындырар, шошытар күштер жоқта

төгілмейді бұлақ – жыр, жасалады.

Сиқыр шабыт,

арқалы жыр – сандырақ мұның бәрі,

ұмытылды шабыттай ұғым бары.

Тасқын жырдың төсінде құбылмалы

сезілмейді ешкімнің жығылғаны

не алапат дауылға ұрынғаны.

Адастырмас ақылгөй жырымызбен

тықылдаймыз торғайдай тұғырдағы.

Дауыл,

дүлей үн қайда

екпіні арна,

қуатымен суарар кекті қанға?

Тоғандарды талқандар тасқын қайда,

Әлде сөзді бұғаулар тепкі бар ма?

Өлең қайда бұлақтай сылдыраған,

ләззат деп ұқтырған түнді маған,

елжіреуден ұмытып мұңды да адам

рақат пен нәзіктік толқынында

армандайтын, арылып мың күнәдан?

Жоқ, тепкі жоқ,

бұғау да жоқ адамда мынау күнде,

себептер жоқ шабытсыз бұралқы үнге,

зындан да жоқ шіритін шыдам-піл де,

мықты да жоқ, нашар жоқ ақындарда –

іскерлер бар жыр өрген тұман түнде.

II

Поэзия дегенің – халық қаны,

қасіреті, мұрасы, жарық таңы;

ол –

сезімнің оралмас мөлдірлігі,

уақыт шаңын бойына дарытпады.

Жыр -

таңбадай қасиет халықтағы,

ақын -

заман, дәуірдің алыптары,

ұрпақтардың, ортаның шын сенімі -

ақынның шабыт нәрі.

Ұлылар да ортақ де,

жақсы ақын де,

өз халқыма таныту – мақсатым де -

бірақ мүмкін емес-ау өз шыңынан

Махамбеттер сөйлеуі басқа тілде…

Махамбет!

Махамбет…

Білмеймін, жел ме, сел ме,

жырда онымен бір тұлға теңдесер ме…

Әділетсіз дүниенің қабырғасын

Махамбетше сөгер жан кездесер ме…

ондай жыр – ем кеселге.

Қалайы алтын болмайды зерлесең де,

дала емес кең көшең де,

құс қанаты бітпейді

сен қаншама

қолыңды кеңге серме,

қараларға ағару бұйырмаған

опамен «жемдесең» де.

Толғанғанмен ел жайлы,

қоғам жайлы,

кернесе де кеудесін содан қайғы,

Байрон емес –

Махамбет,

ол өмірге

Уитмен боп тіпті де оралмайды;

қылыш байлап, дулыға кигізгенмен

Пастернак та Махамбет бола алмайды.

Солай

семсер өнердің тағдыр-үні,

бойлатпас заңдылығы;

найзағайлы жырындай бар ғұмыры

Махамбет,

ол халқымның аспанында

алаулы таңғы нұры.

Махамбеттің сөйлеуі басқа тілде –

наркескеннің жарқыл мен жаңғырығы…

ІІІ

Жыр –

менің жалғыз тарланым,

аялап өтер ардағым,

талықсып атар таңдарым,

Айымдай жалқы арман-үн;

қарқылдай берсін қарға мың,

бұрқатсын боран-шаңдарын,

тарттырсын дүлей зардабын –

жанымды жырмен жалғарым,

өзімді соған арнадым.

Жалғаннан зардап шекпегем,

заманға нала-кекті емен,

лапылдап жанып от денем

жылуын шашпай Күн-сараң,

мәңгі мұз жанын құрсаған

жылусыз-жансыз жерлерден

жалын боп өтсем деп келем.

Көз жасын сүйіп жел-керең,

көкірегін мұң-шер кернеген,

аспаны жерге түскендей,

қасіретін қайсар күш жеңбей

күрсінген бедеу бейбақты

жырыммен – ыстық демменен

сәби боп келіп емдер ем…

От сезім - өшпес өртпенен

еміреніп ешкімді өппеген,

махаббат атты бір күштің

ләззатты мұңын шекпеген

жандардың

есін тандырып,

жүрегін оттай жандырып

сезім боп өтсем деп келем.

Шығарған шындық, арды естен,

зұлымдықтарды қан кешкен

Махамбеттен қалған наркескен –

айбалта-жырмен шапсам деп,

шаңын бір сөйтіп қақсам деп,

әділеттің шамын ғаламға,

қарамай құрсау-қамалға

лаулатып солай жақсам деп

қайсарларды жасқап шегерген

тасқыны тылсым тереңмен

серігім –

жырым-жебеммен,

жүрегім –

желкен,

жел кернеп,

қарсы ағыстарға,

сеңге өрлеп,

қағілез құйттай денеммен

дауылдарды құшып келем мен!..

1977





МӘҢГІЛІКПЕН КЕЗДЕСУ

(1974 жылғы 23 май. Студенттермен кездесу сәтінен)

Мұқағали Мақатаевқа

- Біз мынаны білеміз:

сіздің жүрегіңіз бәрін де батыл жырлайды,

қуаныш, қайғыға батып жырлайды –

сол бізді өзіңізге ғашық еткен.

Қандай да қасіреттен

Сізді алып шығуға ұмтыламыз,

өйткені Сіз ақынсыз

бір сәті, бір күні аңыз.

Найзағай жырларыңыз

біреулерге Сізді, рас, жақын қылмайды,

бірақ ешкім ешкімді ақын қылмайды.

Ендеше дәл Сізде бөгеттер болмауы тиіс,

болса оларды әділет қорлауы тиіс.

Осылар толғандырып, біздегі ақылды ұрлайды.

Сіздің отты көзіңізде жатыр мұң-қайғы…

Күйбеңге мойын ұсынбайтын;

мөлдір сезіммен ойын шыңдайтын;

төмендегі у-шудан биік тұратын;

өрт-оқтар жоқ секілді

Сіздей жан күйіп-сынатын,

сондықтан шашыңыз неге тез ағарды деп,

анау тұйғиық не ораған жанарды деп,

түсіне алмай, өзара қызынамыз,

шығарамыз сіз жайлы қызық аңыз.

Жүрмей дара

кейде күліп, ал кейде мұңды, ашулы,

өтінеміз бізбен бір сырласуды!

…Сонда ақын күліп тұрды сәл мұңданып,

келе жатты көзінен таң нұрланып

осынау балғын халық

жүйкесі мен жүрегін емдегендей,

мұны ешқандай қасірет, желге бермей

қорғайтындай сезінді. Сол сәттегі

бақытына өзінің сенбегендей.

Сосын, сосын дүние тынды-дағы,

кетті дейсің тасқындап жыр бұлағы,

дауыл құшқан теңіздей мынау екпін

тегі қоршау-қорғанды сындырады!

Дөңгелетіп даланы бір ақбоз ат

көкжиекті бетке алып құлдырады.

Жер мен аспан алапат найзағайдың

жарқылынан жасқанып тұрды бәрі.

Аласарып қалғандай тау да налып,

арбайды арман-жұлдыздар заулап ағып.

Ақын тұрды шың-құзын Мәңгіліктің

мәңгілікке бір өзі жаулап алып!

1984





СЫРЛАСУ

немесе

ана рухымен әңгіме

** *

Ана,

жалғыз арқалап тағдыр жүгін,

кең әлемде өзіңсіз қалдым бүгін.

Сен ұйқыдан оянып қарсы алушы ең

алғашқы таңның нұрын.

Таң келеді бүгін де, жаным анам,

жалғыздықты жолдас қып тағы маған.

Елжіреймін сені ойлап, тек өзіңді

осылай сағына алам.

Жүрегіме түскендей жара-таңба,

жетіспейді мейірім-алақан да...

Қайда жүрсем,

күн сайын шырт ұйқыдан

оянам таң атарда.

Таң атарда еске алам күнде сені,

көмейіме тығылып мұң кесегі.

Көз алдымнан кетпейтін нұр бейнеңмен

жүрегім тілдеседі.

Көк орманды бұлбұлмен үндес едім,

жесірдеймін тарқатар түнге шерін...

Өмір көшіп,

қалғандай жұртта жалғыз

жырыммен тілдесемін.

* * *

Ана, онда жас едім уілдеген,

тағдырдың жүгін денең

көтере алмай,

жас талдай солқылдады,

орағанда әкені жер құндағы,

талықсыдың,

сонда да сүрінбеп ең.

Арасы еді отыз бен қырықтардың,

шынардай тұрып қалдың

тағдырыңның тоқсан жол торабында.

Мені өсірдің еркіндеу,

балап ұлға -

кешіп өстім өмірдің тұнықтарын.

Жүрдің оймен қайғыңның жасын басып,

бас иді жақын, қашық.

Күйгелектеп азбадың сында жүдеп,

«Шаруа боп бізде бір тұрғаны», - деп,

ақсақалдар келетін ақылдасып.

Жұртты ұйытып,

ақыл да, жылы жүз де,

құрметтің нұры бізге

шуақ шашты,

бір үміт септі жанға.

Қол ұстасып екеуміз кеттік алға -

сүйеу болып біріміз-бірімізге.

* * *

Сен кейде күрсінесің, жаным анам,

мен бармын, айналаңның бәрі де аман.

Айтушы ең он үлға да бермесім деп

әлде ырза емессің бе әлі маған?

* * *

Жалғыздың малы құралмай,

шырқауға шалқып шыға алмай,

жалғыздықпенен күн кешер

шыңдағы жалқы шынардай.

Жалқының жайы - қараң жай,

жапанда жортқан тағы аңдай,

талықсып кеткен сәтінде

тіл қатар тұлға таба алмай...

Артықтау туған алаштан

данышпан болсын бағы асқан –

жалғыздық бірақ, жарығым,

Құдай мен Күнге жарасқан.

Жабығып жүрек жылардай,

жанымды жаның ұғар ма-ай.

Тұман ойлардың іргесін

түндерде жатам түре алмай...

жұмыла кетсе жанарым,

сөнгенде солып Ана-күн,

Қалады-ау жалғыз жерде деп

сені ойлап жүрмін, қарағым!

* * *

Білесің ғой,

онысыз

дүмпуіне шыдамай сағыныш-зардың,

жанымдағы жанартау-жарылыстардың,

көз аштырмас бір сезім дауылынан

жай таппай алып-ұшқанмын.

Ол жоқ жерде

таңдайдағы дәмімен бал үміттердің,

толқынына тұншығып, малынып шердің,

ештеңені, ешкімді көзіме де ілмей

тек соған табынып, сендім.

Үзіліп қыршын,

сонан соң...

өтетін болды жабырқау, жеке кештерім...

Қайғым бар (білем — басқалар бекер дескенін)

ол — өзгені сүйе алмай

жалғыздықпенен

мәңгілік некелескенім.

Таппадым басқа

жаралы жанның бір емін.

Махаббат аңсар менің де балғын жүрегім...

«Кімді де болса, әйтеуір сүйші,— деп,— жүрек»

жалындым, талдым, жүдедім...

* * *

Жаның жүдеп, қалқам-ай, жүр-ау сенің,

біраз жерге сен бұрын шыдаушы едің:

мүмкін өмір-толқын жеп жұқардың ба,

мүмкін сені алдаған шығар сенім?

* * *

Мен... өзіме өкпеледім:

өзім - досым,

сол еді тек сенерім.

Ондай адал, асыл жан жоқ деп едім...

Бортынан от кеменің

итерді

күтпеп едім:

ыза ма, кек пе

менің

кеудемді ұрып,

жалғанға өкпеледім.

Ондай досым, білесің, көп пе менің?

Ес жия алмай,

сене алмай,

«ол емес қой,

басқа болар -

ол емес! Жоқ!»— деп едім.

Көзім шалды: сол -

бұрын дос дегенім.

Сонда өкініп ойладым

осындайда

жалғандықты бір тартар оқ керегін.

Мен

өзімді,

басқаны...

барлығын да

жиіркеніп жек көремін!

* * *

Бұл -

алдымен, өзіңнің қателігің:

арқалайтын ана мен әке жүгін

және сүйген өзіңді бір адамның

орынын басар жан сирек.

Сынар әркім

саған ғана тосқан боп жат ерінін.

Бұл да - сабақ

азаптан талса денең.

Сеніп, сүйіп, алданып

шарша дер ем.

Шүкір, жаным,

жылар ем жер астында,

алданбайтын біреулер қалса менен!

* * *

Жолықты бірде, анашым,

әкемді білген оңды адам,

көргендей туған баласын

сыр шертті сонда ол маған:

«Ауырады дейсің жүрегім,

жастығың - алау, жаның - гүл.

От кешкен жоқсың -

білемін,

жарқылдап жүрер шағың бұл.

Біздерге бүгін сот бар ма –

жастығын жылдар ұрлаған.

Ол кезде жауған оқтарға

жүрегін тосып жүрді адам.

Ақ қарды құшып, түн қатып,

алыстық талай жолда сын.

Жүректі жүрді сыздатып

соғыстан қалған қорғасын.

Көр, міне, сақтап жүремін,

айтамын жұртқа бұл жайлы:

тазарғанменен жүрегім,

орыны кейде сыздайды».

Жолығу да ыстық жандармен

әкем де білген, сен білген...

Ойланып біраз қалғанмен,

былайша жауап бердім мен:

«Бас ием, майдан ерлері,

өрт кешіп өткен отты арман.

Жазылмас жара мендегі

мылтықсыз атқан оқтардан...»

* * *

Сазың мұңды, нәзіктеу, үнің майда,

асқақ әуен, отты леп жырың қайда?

Тымырсықты талқандар арынды өлең

белең алған асаудай бұрылмай ма?

Өнер жолы —

алысып уақыт-селмен

тылсым теңіз түбінен жақұт терген.

Қай заманда ойлылар қайғы-мұңсыз

жүрді деп ең бақытқа батып белден?!

Түңілгенде тіреліп тас қамалға,

адастырмай арманың бастар алға.

Пасық ниет біреуден қалған көңіл

күдіктенгіш

сондай деп басқалар да.

Ұғынбастай жаныңды ешкім сенің

жалғыздықтың, тістеніп, кештің селін.

қанша сенің достарың, тілеулесің,

соңыңа ерген жан ашыр жеткіншегің!

Ардағындай аялар сенген елім,

Қанша сенің жайдары жеңгелерің?!

Мақтан етер өзіңді ағалар ше –

сені қорғап тосатын желге демін?!

Солқылдамай, ендеше сынға, мұңға,

жырла шалқып - бел буып жырладың ба !

Күй күмбірлеп төгілсін асқақ әуен

махаббатты еліңнің құндағында!

* * *

Жүрмін, ана,

көп жаннан сағым сынып,

қиналамын кетердей жаным шығып.

Мен ешкімге зұлымдық жасамадым,

қайта,

қолымды ұсындым барымша ұғып.

Болмысымды зерттеп ап ол ақырын

тасаланып бастайды оқ атуын...

Біледі олар мені тек

жалғандықпен

жаралауға,

жасқауға болатынын.

Адамдарға сендім мен.

Таңдамадым.

Өкінемін кейіннен,

алданамын.

Көре алмайды қатарға қосқандарым,

нысанасы болдым мен сан жаланың.

Алданбауға адамға

күлімдеген,

сенбеуге де серт еткем, дірілдегем.

Тырыссам да,

өзімді өзгерте алмай –

содан, ана, қажыдым бүгінде мен...

* * *

Заңдылық көп тірлікте, сабақ алғын,

адал жүріп алдансаң, қамалар мұң.

Бірақ өмір бола ма, қарағым-ау,

адалдықтан жаралса бәрі адамның?

Сенім барда артқандай бағаң, құның,

бар дүние төгеді саған нұрын.

Адам жұрттың сенімін сезінбесе,

жоғалтады өзі де адалдығын.

Кейде сабыр, ой керек, тоқта, күнім!

Сыйлатқанмен аз ғана топқа бүгін,

сене алмасаң ешкімге, еш пендеге,

өзіңнің де басқаға жоқ қадірің.

Сенім — адам жанының нұр шуағы,

ертеңіне шақырған шың шынары.

Онысыз қадір, қабілет, дарының да

күн көрмеген тамырдай тұншығады.

Атағың да, жырың да жалған дер ем,

ел сенімі болмаса саған деген.

Сенім күші ерлікке бастамаса,

ұрпақтарға мақтан боп қалар ма өрен.

Үзілгендей өмірлік жол табанда,

үміт қалмай, қарауға қорқады алға.

Адалдық та, ерлік те, елдік те жоқ

адамдарға сенім жоқ орталарда.

Кінәламай барлығын, бір жайды ұғын:

жер үстінде басқаша тумайды күн,

адалдығың, сенімің жоқ па жұртқа –

онда олардан сенің де жұрдайлығың!

* * *

Үйде жалғыз жатырмын,

сырқат жаным.

Төсегімнен тұрмадым, дым татпадым.

Дәрі ішуге жайым жоқ.

Алғаш рет

тілеп жаттым біреу кеп үн қатқанын.

Сонда мүлде жазылып кетер едім...

Жаутаңдатып осылай өте ме күн...

Мен асылы ауырған жүрегімнің

дәрілерден іздеймін бекер емін.

Шулы өмірге мен де еріп кетер едім,

тағдыр, мені өнермен некеледің.

Дауыл, шуақ алмасқан Жер бетінде

өлеңімді сәбидей жетеледім.

Құндақтадым,

соларды қорғаладым,

Аттандырдым,

сайладым жол-жарағын.

Жалғыз жатып жаныма медеу етем –

басқаларға бақыт боп орнады әнім.

Кештім жалғыз тірліктің сынақтарын,

жабырқасам, жыласам, жұбатты әнім.

Жаным анам, жаныма сен келгендей,

сосын... менің келгендей ұнатқаным.

Үйден ғана бір бақыт табар жандай,

думан, дарқан жерлерге қалам бармай,

Жалғыз қалып зар кешем.

Тағдырына

екі ғұмыр жазылған адамдардай...

* * *

Балам, Адам айырылса асылынан

ағаштай жасын ұрған, жараланғыш,

алданғыш мұңды жаны,

жүрегі ашық жарадай шыңғырады.

Жалғыздықтан, алдану,

өкініштен адамдар жынданады.

Тұншығады кірбің мен мұңға жаны,

жанарлардың бәрінен қауіп сезіп,

шалқар дейді су қайтқан сұр жағаны.

Жүрген кезде.

Құлазып, жылап-талып,

жан таба алмай баратын сыр ақтарып,

жазықтан да тайғанап жазатайым,

қаз басасың қайтадан құлап барып.

Өрлігіңді өртейді

кек пен егес,

шыңғырады шыға алмай естен елес...

Қыл үстіндей осы бір сәттен өтсе,

арғы жағы адамға

ештеңе емес!

* * *

Жыр қуған жас балаға

жұмақ түгілі, жетпей жүр баспана да

(сондай жандар алдыма көп келеді –

менде ешқандай бөгеттер жоқ дегені)

түспесін деп жаны гүл-жасқа жара,

бардым

жайды айтуға жақсы ағаға:

жас баланың ойынша мен - данамын,

мейірімім өзіндей кең даланың,

сөзім өтпес жер жоқтай бұл әлемде,

жырым барда -

бәрі бар мына менде:

қадірлейді, тосады ел де барын,

абыройым - аспанда, жерде - жаным.

Алдынан басшы ағаның

аласарып қалғандай асқақ әнім,

үміті өшкен жетімдей

шықтым жасып,

ешкім еместігімді ұқтырды ашық.

Соғылғандай біржола тасқа жаным,

бұл - мен үшін болды бір масқара күн.

Бәрін емес, айттым бір сырды ғана,

тауым талай шағылып, сындым, ана...

* * *

Қиын-қыстау жолдарда сен өрлеген

әділ болсаң, тамырың терең дер ем.

Жер бетінде қашаннан Адам шіркін

әділетке, шындыққа кенелмеген.

Халқың таныр тұлғасың бұл күнде сен,

шындығын айт өмірдің,

іркілме сен.

Сені өрлеткен елің де сырт айналар,

тура айтудан тайсалып, күңкілдесең.

Заманың да шуақты,

күнгей көшең,

жүрсің, мүмкін, көп жайды білмей де сен.

Сен үлгі еткен ұрпақтар

аластайды

қаңылтыр мен алтынды бірдей десең.

Шындық жоқта армандай жыр ұшады,

абырой да басыңнан жылысады.

Үлкен-кіші істер жоқ әділдікке,

зұлымдықтың болмайды ірі-ұсағы.

Өлшенбейді қадірің күш-шеніңмен –

баяндайды байлықтай түске кірген.

Сүртіледі ұлылық, атағың да

әділетсіз, шындықсыз істеріңмен.

***

Маған бір дос адамды

көзінше сынап едім –

шыдамайтын әдетім мына менің

менменшілге, күңкілге, өтірікке

(жүрмін соған кейде мен өкініп те),

жақты маған әлгі «дос» кінә-желім.

Кінәм -

шындықты айтқаным, сынағаным.

Мен мұныма кешірім сұрамадым.

Ал ол маған әлі күн өкпелейді,

үшкір тілмен көсейді от көмейді.

Арадағы татулық сыналарын

быт-шыт қылдық осылай.

Бекер шығар

қайта ұмтылып, оны енді құрағаным?

Осы жайға қайғырдым. Түсінбедім.

«Кешір» десем — алдында кішіргенім.

Жоқ!

Айтпаймын! Ешқашан!

Кінәлі емен -

сырттай мінеп, өсектеу - кінә деген:

өтірік емес, шындықты өзіне айтқам

және ол құсап менменсіп ісінбедім.

Түк ұқпады...

Тек содан ішімде мұң.

* * *

Арманшылдау көңілің үмітке еріп,

кезің қайда жүретін күліп, сеніп?

Ақ көңілмен жаныңа келгендерге

қарайсың күдіктеніп.

Бұрынғыдай

жарқылдап тұра қалмай,

отырасың - сыр бермей,

сынағандай.

Қандай оймен келді деп

алдыңдағы

біреу саған жіберген сұм адамдай.

Іздегендей кемшілік, міндерін де

сөзін аңдып,

жақтырмай күлгенін де,

міз бақпайсың, балам-ау, елтімейсің –

ұқсамайсың өзіңе,

мүлде, мүлде!

Күдіктену - соты емес

ақ, қараның,

сеніп келген көңілді таптамағын.

Жалғыз қалар міні жоқ дос іздеген –

достарды сақта, жаным!

* * *

Біреулердің ойынша,

байлығы - арна

мен жатамын тірлігі жайлы жанға.

Таңданады:

«Жырымен, атағымен

мұның-дағы басында қайғы бар ма?..»

Кейде бойды билеп ап жалын желік,

қамсыз өмір кешесің сағымға еріп.

Қайғырасың, жанасың

қара Жерде

Адам әлі жүргенде жәбірленіп.

Өрлегенмен Айды аттап, қиыр барып,

өзің аман,

болғанмен үйің жарық,

ақиқаттың алдында бас ию де

бара жатқан секілді қиындалып.

Саналымыз, созамыз Күнге білек,

шуақтар мол, тұрмайды гүл де жүдеп.

Сөйткен сайын күрделі адамдар да,

өмір сүру одан да күрделірек.

Оқтар да бар жететін күші мыңға,

адам емсіз кеселден қысылуда.

Соның бәрі жонады жүйкелерді,

көтереді қаныңның қысымын да.

Көйлегімнің көлбеңдеп гүл етегі

көрінгенмен,

ой кешіп, күн өтеді.

Жер-үйімнің қалыпсыз демалысы

қағылездеу жанымды жүдетеді.

** *

Өмір заңы: тіршілік үзілмейді,

жалғасым — сен, болмайын бүгін мейлі.

Сендік өмір өзіңмен біте ме ертең,

қалай содан жүрегің түңілмейді?

* * *

Қызықтаймын жат жердің модаларын,

гүл шыққандай тасы да сол араның.

Мұхиттарды жағалап ассам да әрі,

туған жерге бәрібір ораламын.

Көрінгенмен мықтылау жат емені,

ана құшақ, ақ бесік — әке жері.

Жарып шыққан жүректен өлеңдерім

Отаныма жетелеп әкеледі.

Жырым менің - тамырым, тілім менің,

жұмыр жерде қаз басып, жүгіргенім.

Мен өзімді адамша сезбегенім –

тыңдамаса тұшынып үнімді елім.

Жырым менің — Отанға оралғаным,

туған жерсіз — тамырсыз солар бағым.

Оралғаным -

қаныма жусан иісі

жетпей,

дертті болғаны содан жаным.

Ұғын мені, анашым, сырымды аңда:

өлшенбеген мәңгілік ғұмыр жанға.

Мен жоғалып кетуім мүмкін емес

туған жерде көктеген үнім барда!

* * *

Үстімдегі киімім, мүлкім - бәрі

шетелдікі.

Ұмыттық қыр тұлғаны.

Супер шалбар - мұхиттың әрі жағынан,

ақ жемденіп, тұрғандай жыртылғалы.

Көйлегім де Балканнан әкелінген.

«Біздікі екен тоны» деу - қате мүлдем.

Қымтаймын да поляктың бояуымен

жүрем ылғи әдемі, жат ерінмен.

Кірпігімде — Римнің түнгі реңі,

туфлиден париждік түр кіреді.

Жапондардың жасанды шашы барда

астындағы селеуді кім біледі?!

Кербездер де керіліп қас-қабағы

таңданады. Қалмайды басқа амалы.

Кеудемдегі Бағдаттың хош иісінен

ық жағымнан өткендер мас болады.

Айыптама ерсі деп мұнымды, ана:

заман жаңа бұл күнде, ұғым жаңа,

киім жаңа, түр жаңа,

тексіздіктен

сақтап жүрген

мені тек тілім ғана!

* * *

Балам-ау, сөкпе мені

(баяғы кез

мұнымды шет дер еді):

перзентінің гүл дәурен күн кешкенін

қай ана жек көреді?

Қыс барын жазда ескермей,

ғұмыр кешкен көрмедім жанды еш сендей.

Жас өмірде жүресің неге бұлай

бәрінен баз кешкендей?

* * *

Туғанмын шөл далада

(шөл - тұздалған терідей

сордақ ана),

біледі адам тамсанса таңдай кеуіп,

тамшы судың қадірін сонда ғана.

Тірліктің жан сыңары -

су - өмірдің тарқамас бал құмары.

Біздің ғасыр — шөл ғасыр,

теңіздер де

адамдардан тіксініп, тартылады.

Су мұқтаж шақта нағыз

жасыл орман, желекті бақтар - аңыз.

Қара жерде адамзат сая таппай,

ыстық күнге шыжимыз, қақталамыз.

Таңдайға талғам алмай,

тірлік бітіп, қалғандай шам да жанбай.

Бұлақ нәрін аңсайды адам сонда

тамшы сумен ғұмыры жалғанардай.

Арман боп қаз басу да,

ұмтыла алмай алдағы таңға, шыңға,

ынтығады адамзат мөлдір суға

мөлдірлігі дүниенің аз ғасырда.

Әлемде өзгермелі

күнге күйіп, кезерген сор, белдері,

жүректерге нәр болған жырым менің

шыңыраудың суындай шөлдердегі.

* * *

Жалған достар ертең жоқ, бүгін бірге,

(көрмегендей сырт берер - сүріндің бе),

ісі бітсе, ісі жоқ сеніменен –

өлдің бе, тірілдің бе.

Біледі олар салмақтап шамаңды анық

(ұғу қиын, көрмесең сан алданып),

бір пайдаңның тиерін білген сәтте

жетеді танау қағып.

Сенің үшін әзірдей сең кешуге,

болады олар жақының, елдесің де.

Қолың шығып тұрғанда, дайын олар

«шын досы — мен!» десуге.

Бұлт айналып, басыңның тайды бағы

(бақ дегенің қашан да айнымалы),

әлгі достар сырт қарап,

сонда сенен

жанарын тайдырады.

Кейде бұлтты, кейде ашық таң атқанда.

Адамдардың жүзіне қарап, барла.

Уақыт саған таңдайды дара досты –

сен оған азаптанба!

Достықтарды қайтесің бұлдамалы,

жақса саған сыртыңнан кір-жаланы.

Тек... бұлт торлап, найзағай тілгенменен

шуақты шың қалады.

* * *

Түн жарымы.

Қоңырау шылдырады.

Тақдандым:

«Бұл кім әлі?

Бауырларым...

сау ма екен ел жақтағы...»

Жүрек тулап,

аяғым жылжымады.

Таңдану бар.

Үрей бар жанарымда.

Кім? Дарақы!

Ұйқысыз қаламын ба!

Жүрек, ми да тәртіпке үйретілген,

есептеулі

мезгілің, тамағың да.

Кім болғаны?

Келді ме жат сынауға

түнгі аяз, ақ қырауда?

Ешкім дауаламайтын жайшылықта

бұл есікті мезгілсіз қаққылауға...

Жұмыстастар...

жоқ...

менде тағат қашып,

ойларым қабаттасып

топырлайды, есіктің тұтқасына

тұрдым,

ұры адамдай,

қарап сасып.

«Біздің үйде қуаныш!

(дәті қалмай

достар кірді,

менде бір заты бардай)

Бөлісуге өзіңмен

саған келдік –

қуанғаннан тым-тырыс отыра алмай!»

Елжіредім. Жылжыды жыбысқы мұң.

Достарым, дұрыс мұның!

Тілеп тұрдым

тек қана

қуаныштан

бұзылғай деп ұйқым мен тыныштығым.

* * *

Тіл табудың жүрмін-ау таппай да ебін,

Маған біреу шашады оттай демін:

«Қайғыма ортақ болмадың, сүйтпедің, - деп,

өз тірлігім, өз қайғым жоқтай менің.

Көңіл деген сұлуды жықпай жүрек,

кейде соны ойланбай ықтайды кеп.

Өкпелейді адамдар бір-біріне

мені неге түсініп ұқпайды деп.

Оралмайды өлгендер - жыла, мұңай,

өмір солай қашан да сынағы бай.

Қасіретімді бөліс деп міндетсиміз

қайғымызға басқалар кінәлідай.

Жұрт жүргендей ісі жоқ, жаңғақ шағып,

қайғыға ортақ етеміз зарлап, талып.

Менің ішімдегіні біліп ал деп,

дәметеміз өзгеге салмақ салып.

Жырақтаса, көреміз жауыз жандай,

міндетсімей жүрмейміз, арызданбай.

Өз тірлігін қоя сап жұрттың бәрі

көңілімізді табуға қарыздардай.

Шыным, ана, жазғырма, ессіз деме,

басқалардан бөлек боп өстім неге?

Міндетсиді жұрт неге? Мен жүремін

арқалатпай қайғымды ешкімге де.

* * *

Балам,

пікір-ойларың заңды екен бек,

бірақ мұның жараспас жанға сергек.

Қалай,

жұрттың бәріне шаң шашқаның

бір пасықтан көңілім қалды екен деп?!

Ақылдылар,

ойлашы,

өстер ме еді,

жеткен жерің осы ма өскендегі?

Бірақ саған мұң шағып, өкпелесе -

жақын тұтып, ол сені дос көргені.

Жүйрік ойлы болсаң да шексіз санаң –

өзгелерсіз өлшенбес екпін, шамаң.

Адаммын деп жүргенің бекер сенің

өкпе айтпайтын болса егер ешкім саған.

Жалғыздықтың күні де қараң, жаным,

досы жоқтың қайғы-мұң қамар жанын.

Әркім өзін құдайдай сезінгенмен,

бір-бірінсіз түк емес адамдарың.

Ортақ

Жерде тағдырдың күш, заңы да,

қарамайды даңқыңа, түс, қаныңа.

Қайғылыға қылышын кеземейді

ат құйрығын үзіскен дұшпаны да.

Ұлылық деп ұғынба

өзіңді елден

бөлек ұстау. Жолың жоқ безінгенмен.

Артық қайғы болмайды адам өзін

ешкімге де қажетсіз сезінгеннен.

* * *

Ана,

Бугін қуандым!

Қуандым мен!

Табысқандай өзіңмен,

сылаң жырмен!

Қуанышым ұмытты-ау мені осы деп,

жаным жүдеп жабырқап, жылап жүргем.

«Қалқам!

қалай, саулығың жақсы ма?» - деп,

(бұл дүрмекте кімді-кім жатсын елеп)

мейіріммен бір апай амандасты,

толқып, әрең тұрдым мен жасты бөгеп.

Бәсекесіз,

тартыссыз өнер қайда,

біреулерге өмір де, өлең де айла.

«Оның жолы — ерекше. Қойыңдар!»—деп,

бір ағайым жеткізді төбемді айға.

Ана,

осыған қуандым, дірілдедім,

жаңғырықтай жылысты

түңілген үн.

Қуанышым сыймай тұр, өзің жоқсын -

жаны калмай қуанар кімім менің?..

* * *

Жүрсем деймін көңіл шат, гүлді алаңдай,

жанарыма, жаныма мұң қамалмай.

Жақтырмайды біреулер, менің үнім

желкесін тырнағандай.

Қарасады

бағзы бір шыңдары да

(шың дейміз-ау төбедей тұлғаны да!)

мен айыпты секілді

табиғаттың

туғызған жырларына.

Сүйсінгенде әніме тәнті халық,

дақ түскендей басқаның даңқына анық

қуанбайды,

жүргендей мен солардың

талантын тартып алып.

Біледі олар:

өмірім, әнім, гүлім,

қуанышым, жастығым, сәнім де – үнім.

Мақтамасын. Неге олар дірілдейді

айтуға әділдігін?

Мінезіме ойнайды ессіз кейде,

бұдан бірақ жүрекке кек сіңбей ме?!

Әлде жырдың көгінен жұлдыздардай

тез ағып өтсін дей ме?

Асығамын мен содан, аласұрам,

(біле тұра қажетін сана, шыдам)

жарылсам да,

кетем деп атқылатып

жыр селін шарасынан.

* * *

Көрінгенмен, жат, ерсі саған бәрі,

қарсылықтар ежелден - заман заңы.

Тартыстар мен күрестен тұрады өмір

Жер үстінде тіршілік жаралғалы.

Өзі өрлеуге тырысқан шағында адам,

адалдықтың арына бағынбаған,

таланты жоқ іскерден күт бәрін де!

Сенің жауың - жырларың, жаным балам!

Ондайлармен өлшеме жанның бәрін,

ұғатындар бар сені, бар құндағың.

Қанша тағам жесе де біледі адам,

қоламтада қызарған нанның дәмін.

Жеңілістер болады,

жеңістер де,

гүл өнбейді көктемде тегіс

Жерге.

Қалың қарлы, бұрқаған қыстан кейін

өнімдірек келеді жемістер де!

* * *

Тірліктің бар азабы,

тауқыметі,

үй қамы,

бала, жары,

тобырлардың мылжыңы,

бағалары,

салқын, жылы көздердің қарағаны

адамзатты

сағаттап жұқартады,

минуттап жаза алады -

содан жанның қуаты жаңарады.

Бұл азаптар түк емес.

Азаптырақ

ақынды ой қамағаны:

асау ой бұлқынғанда,

сөз - маржандар

жиылмай гүл-қырманға,

мың құбылып жанар ма,

түр-тұлғаң ба –

ұқсап

дауылды айдында ақ желкенің

дал-дұл боп жыртылғанға,

кенет... әлем, сосын сен - қос құдірет,

қайталап күлкіңді арна...

буындырып ой-толғақ азаптайды

ақындар жыр туғанда.

Тыныстап зорға жаңа,

отырғандай әл кетіп жолда дара,

сағым - тірлік бұлаңдап,

жете алмастай

алдағы сол қараға...

Азапты ойдың жемісі - елік-жырым

оқырманын ұйытып, торға ала ма,

жүректер толғана ма –

менің құйттай бойыма күш құйылып,

өзімді Адам сезуім сонда ғана!

* * *

Тайдырса да басынан бақ шынарын,

жалғыздықтан сақта деп жас бұладым,

жабыққанда жанында бола көр деп

құлынымды халқыма тапсырамын.

Жүрегімнің жосылған жасты зарын

жанарыңның отымен басшы, жаным!

Тайғанақты жолдардың тылсымында

жалғызымды тағдырға тапсырамын.

Өмір деген - өрелі тасқын, ағын,

білем оның жалқыны жатсынарын.

Ағыстардың ағыны алқындырса,

айдын кезген желкенге тапсырамын.

Жаным елтіп аялар жас құрағым,

жалғыздықтың жадаулау жақ шырағын...

Мәңгілікке хош айтып, мен өзіңді

ең алдымен өзіңе тапсырамын.

Арман қуып талпынған басты бағың –

жүректерге от-сәуле жақсын әнің!

Түнек басқан түнге емес,

мен өзіңді

шуақ шашқан таңдарға тапсырамын.

1978





МАҢҚЫСТАУ ЖЫРЛАРЫ

Әбішке

СУАТТАР

Бір сергіп қайтсам ба екен елге барып,

жаныма жарқын мінез жеңгені алып,

жүзімді жоннан ескен желге жанып,

сатусыз сезімдерге бір сүңгісем,

сол ғана жүрегімді емдері анық.

Бас сүйер болмаса да бір туғаным,

сеземін мені аялар жұртым барын.

Қаншама құлшынғанмен, күңкілдердің

шылбырын жетпей әсте қырқуға әлім,

шаршады шырылдаумен бұл қу жаным.

Жоқ бүгін баяғы арын дауыл күткен,

талықсып кетер жандай ауыр жүктен

(шарасыз шақтарым ба жанымды үккен).

Ойымша: елдегі жұрт елеңдесіп,

жүргендей мені күтіп ауыл біткен.

Сағынып жас-кәрі де, жеңгелер де

(сезімтал жеңгеге жан тең келер ме!)

жастары – бауырым боп, үлкені – аға,

шақырып жүретіндей кел деп елге.

(бір жасап қалам осы ой тербегенде).

Ауыл, ел құятындай қуат нәрін,

тек содан оралардай шуақ таңым,

қайтадан таралардай жыраққа әнім.

Әйтеуір есі-дертім – дала менің,

нәр алар сонда зәмзәм суаттарым.

1981





ТУҒАН ЖЕР

Армысыңдар, туған жер, туғандарым, кезіп Жердің тау-тасып, нулы орманын келіп тұрмын, безгем жоқ өздеріңнен -мені алысқа сендерден қуды арманым.

Шықтым талай талықсып шыңдарына, ұялатты кей сәттер мұң жаныма. Асып-тасқан, қиналған шақта кілең ойша оралдым ақ мамық құндағыма.

Өлең деген алысып бір ағыспен (түсінгенге азап жоқ мұнан үстем) жырақ жүрмін сендерден тылсым кешіп кейде күліп, кейбірде жылап іштен.

Жығылдым да.

Шаттандым жығып талай, жолдас болдым жандармен сұрыптамай. Биіктерге өрледім.

Кейде өзімді сездім жалғыз жарылғын жұмыртқадай.

Өнер - түпсіз, ол да бір құдық терең, өмір - күрес, шаршаймын сынып денем. Оң, солымда шың құздар. Тек өздерің мені жебеп жүр-ау деп үміттенем.

Жайбарақат күн кешу бұйырмаған, қиял қуған мен болдым «қиын» балаң. Салқын дүние көжектей қалтыратты -сәбиіңе қойныңды аш, үйім-далам!

Құшағыңның жылуын берсең болды -мен әлі де талай шың, қиырды алам!

1980





ШАШУ

Айналайын, Маңғыстау!

Мінезің маңғаз, жаның ақ.

Киелі қара шаңырақ

көтерілгенде көк тіреп,

үлкен мен кіші жамырап

сүйінші деген хабарды

бірінен бірі қағып ап,

жатырсың ба екен жадырап?!

Бір аунап түскен шығар-ау

үш жүз алпыс аруақ!

Мен де бір сенің құрағың,

мойныңа тағар тұмарың,

жанымды тербеп жыр-әнің,

бірлігі елдің - ұраным.

Маңғыстау туын тікті деп

қуанғанымнан жыладым,

тәңіріме тәуба қыламын.

Тепкілеп, тәңір-тағдырым,

даламды талай сынадың.

Суала жаздап бұлағым,

таусылып төзім-шыдамым.

Қайтадан ақбоз аспанға

қалықтайды енді қыраным!

Асылдар басқан топырақ -

тұлпарлы елім, нар елім!

Таппаймын сенсіз жан емін,

айқайлап салсам, ән едің,

алшаңдап барсам, аға едің,

талықсып бара жатқанда,

арқамды сүйер тау едің.

Жүдеу өмірде сән едің,

далада — тақтай тақырда

шөліркеп шыққан дән едім,

қайсар жандардың қалдығы,

жалбарынбаған жан едім.

Елдігің менен ерлігің,

көсілген кербез кеңдігің

жаныма менің нәр берген,

сұңғыла сырбаз сән берген.

Қара жер беті - сең бүгін,

жүдесең мен де шерлімін,

сен қуанғанда әлденем,

желкенін керіп тал кемем,

жарысып енді таңменен

өмір-айдында сәнденем!

Жырымды төгем жақ талмай,

тұрайын қалай шаттанбай!

Қашаған — сөздің дүлдүлі,

Сәттіғүл — жырдың шынжыры

қос тұлпар мініп көсілтіп

тойыма келе жатқандай.

Оғыланды жақтан нұр шапақ

даламды түгел жапқандай.

Абыл мен Есір дәл бүгін

төгеді күйдің жаңбырын

оркестрлерден жасқанбай.

Ақбөбек мінген ақбоз ат

алшаңдап аяқ басқандай.

Елдік пен кеңдік — ұраны,

шаттанып тәуба қылады

кәрісі қалмай, жас қалмай,

жаңа бір күнге бастардай!

Теңізде ығып сеңдері,

кеудені шаттық кернеді.

Ендігі арман мендегі —

татулық болсын тынысың.

Еңбегің — елдік ырысың.

«Көргенді елдің ерлері

осындай болады екен» деп

сүйсінсін Отан сендегі

ұл менен қызға зерделі,

тыныштығы кеткен Жердегі

қасиетті жұмақ, мекен боп

мейіріміңмен жұбат сен мені!





ТЕҢЕУЛЕР

Мағына бар киіз үйдің әулетінде (көрінгенмен өң-әрсіз әлдекімге). Түндігінен аспанға бір-ақ самғап шарықтайды күйлер де, ән де түнде.

Керегесі астасып қара жермен,

қара құйын алса да жаға, жеңнен

тапжылмайтын халықтай, мықтылығы

қамалдарға ұқсайды дала керген.

Сап түзейді уықтар сынға қыңбай, ажырамас, жарылмас Күн жарылмай,

мезгіл-шаңға бастырмай, халқы аялап

төбесіне көтерген ұлдарындай.

Шаңырақ пен уықтың мықтылығы -

керегенің бақыты, құт тұғыры;

дауыл соқсын түнімен - үй-әлемнің

түндігінен тағы да шықты күні!

Дөп-дөңгелек әлемдей мұнда бәрі,

желбаулары бұрымдай ырғалады.

Бұрыштар жоқ тұйыққа тірейтіндей.

Жер мен Аспан.

Жүректе - құндық әні.

1980





ТЕРЕҢДІК

Дала шарлап шілдеде,

шөлдеп келе жатқан ем.

Айдын кезген Күн – кеме

қоналқы жай тапты әрең.

Аңқам кеуіп мен келем,

ұрттам суға зар болып.

Серік қылған желменен

қашан бітер шаң қорық.

Жатса сусыз жылап маң,

ән түгілі, жан қайғы.

Тұзды сорлар жырақтан

айдынға ұсап арбайды.

Дала зәмзәм кәусарын

қойған терең жасырып.

Оны алуға қанша күн

жер қазасың бас ұрып.

Түсіп мұнша сарсаңға,

жанды неге қуырам –

болмай ма нәр алсам да

сордың ащы суынан?

О, тереңдік, жанды үгіп,

жатпас елеп сені ешкім.

Қуат берер мәңгілік

кәусарыңа не жетсін!

1980





«ЖАБАЙҰШҚАН»

Өмірім - бұлқыныс дәйім

сезеді мұны білгендер ұмтылыс жайын.

Қашаңғы дала кеземін кезеріп ернім -

биігіңді бер, ей, аспан, бір

тыныстайын.

Бұлақсыз, сусыз, япыр-ай, мұнша жер

не еткен,

көрмеп ем дархан даланың құрсағын кепкен. Сахна - жазық, арқалы дирижер - дауыл. Қос дауысқа сап қурай мен жусан әндеткен.

Тыңдайды маңай қурай мен жусанның әнін, үнсіздігінен тұнардай түрсең құлағың. Төбелер мылқау, қимылсыз. Көкжиек жырақ. Өзімді өзім демеумен бусанды жаным.

Шаршаған мендей сусынға кенелмей далам. Шөлдеген жанын қиялмен демер кейде адам. Біткенімде әбден титықтап,

кейбіреу жеткен мәңгілік шырқау бір күні келердей маған.

Осы ма деп ем жаныма нұр шашар мекен, мұнда да күн тасада екен. Бытқылды кезіп қажыдым биікті көрмей, «Жабайұшқаннан» бір қарғып,

шырқасам ба екен.

1979





ЕРТЕГІ

Қонды тағы даланың төріне түн, кымтап қара торғынмен өңі-бетін. Жұлдызды аспан көнерген киіз үйдей үзігінен моншақтар көрінетін.

Түбі келер жүйріктей иесіне, ана сүті құндақтың киесі ме -бала шағым әйтеуір әр сәтімен оралатын болып жүр жиі есіме.

Бәрі де ыстық бұл күнде маған мына: қызуымнан кеудесі нәр алды ма -құс төсекте анашым қойнына алып жыр айтумен самайы ағарды ма?..

Бастағанда ертегі, жырын анам, көз алдыма келетін үлы ғалам. Алты қанат ақбоз үй қоңырайып, түндік, туырлықтары да ыдыраған.

Кеш түсуін күтуші ем алмай тыным, естілгенше қиялды жалғайтын үн. Анам айтар ғажайып әлемге еніп көз ұйқыға кеткенше шарлайтынмын.

Бала қиял баурады, жебеді әрі, ертегіден басталды неге бәрі?.. Сол ғажайып әлемнін ой мен қырын шарлап тауыса алмастан келем әлі.

1979





ЖАУЛЫҚТАР

Жүргенде жанымды арбап жыр бұлағым,

өтіпті зымыраумен сұңғыла күн.

Бүгінде армандаймын бір көруді

анамның сыр шертіскен құрбыларын.

Ұқсайды өмір кейде түстенгенге,

адамға оны бөгер күш берген бе?

Бір сәлем берсем-ау деп асығамын

анамның қолынан шай ішкендерге.

Баяғы келіншектер жүзі еліктей

жүр ме екен әлі күнге тізе бүкпей?

Көздері сиреді ме олардың да

анамнан қалған күміс білезіктей?..

Қою шай, тамызары шырын қаймақ,

күлгенде жанарлардан Күн райлап,

талықсып жалғыз аяқ, түйе сауып,

жүретін едіңдер-ау құлын байлап.

Аялап ата-енені гүл ғып керім

білмедім дәл сендерше кім күткенін…

жалғыз өз үйің емес, ертеменен

аштыңдар бар көршінің түндіктерін.

Өсіріп ұл мен қыздың тау ғып бәрін,

бұл күнде жүрсіңдер ме саулық та мұң?

Қорқамын көзден ұшып бараду-ау деп

сендердің ардай аппақ жаулықтарың.

1980





СӘУЛЕЛІ ІҢІР

Қырдағы қара бұйра іңір қандай!

Жұтасың тыныштығын дымың қанбай.

Бұйыққан ауа жетпей қайран кеуде,

кәусарын қыр кешінің сімір балдай!

Ой сергіп, қалжыраған ми жаңарып,

сол кештен бойың қуат жинары анық.

Жатады ақ шағылдар көк теңіздің

шуда жал толқынындай бұйраланып.

Қыр кеші, пәктігіңнің жолын бер де,

жетімдей жабырқаған көңілді емде.

Сарғалдақ сағынышым,

көктеменің

алғашқы жаңбырындай, төгіл жерге!

Жібітсін таңдайын сәл сусыз елім

(мен де бір жыңғылыңның бүршігі едім).

Ақ шағыл, өмірдің шаң жолдарында

кірлеген көңілімді жушы менің!

Ұяңнан ерте-ақ ұшқан емес пе едім, алдыңда өмірімді неге екшедім? Келемін ұстай алмай есім кетіп

сонау бір пәк күнімнің елестерін.

Не деген жүйрік еді ғүмыр-сағым, дәл кеше, кеше еді ғой шырын шағым. Шалғында шұрқырайды мама бие шақырып шапқылаған құлыншағын.

1980





БОЗДАҚ

Боз інген сүйреп бұйдасын

беткейге – бозаң белге асты,

боздаған сәтте қимас үн

жанына тиіп жел қашты.

Артында қалды жон-жота,

анадан үміт сөнген бе –

қалды ма дейді-ау боз бота

бошалап барған сол жерде.

Жыңғылды сайы.

Қыр.

Сағым

Тіршілік жоқтай маңда түк.

Бір өмір жарған құрсағын

жанардан жасын парлатып.

Құрсағын жарған тірлігі

жыңғылды сайда жүр ме екен?

Жұмақтай жасыл жыңғылы –

қинаған жанын нұр мекен.

Зарлайды басса жүз қадам,

бұйдасын сүйреп, жол қарап,

бауырына сыймай сыздаған

желіннен сүті сорғалап.

Селк етті дала, жота, шың

керіліп жатып көз ілген.

Зарлайды таппай ботасын

бұйдасын үзген боз інген.

1981





ЖЕРОШАҚ

Түнгі аспан моншақ тақты бұлты ашылып

келеміз сайларды асып, қырқа шығып.

Жырақта жерошақтан лаулаған от

жылылық құндағы боп тұр шақырып.

Сіміріп тыныштығын өскен кешім,

жаныма Күн қызуын төккен бесін,

таңғы сәт бота боздар – енді бүгін

бәрі ыстық талай өрді өткергесін.

Жерошақ! Жанымда осы өшкен бе есім,

жалғанда жылуыңа жоқ теңдесің.

Есімде: әжем менің бата берсе,

дейтұғын: «Ошағыңнан от сөнбесін!»

Қыр елі адалдыққа нық сенетін,

сақтайтын кілттемей-ақ құрт пен етін.

Есімде – анам көмген жерошақтан

ертемен от алуға жұрт келетін.

Мезгілің озған сайын жыл ескіріп,

әр үні бал шағымның жүр естіліп:

анашым Прометей боп көрінетін

ошақтан жатқанда отты үлестіріп.

Ойласам, сең кешіппін, жел асаппын,

бұл кеште көңіл мұңын неге шақтым?

Қызуы бар әлемнің жетпейтіндей

маздаған жылуына жерошақтың.

1981





«ҚАРАЖАНБАС»

Қара жан баспас бұл маңда қара көк дария бұрқанып, қатыгез қасаң қырларға қырмызы дидар гүл тағып, Уақыт пен Адам жарысқан.

Жанарларынан таң ұшқан адамдар мұнда кемеңгер. Жасампаз сәтпен табысқан құлан да жортпас деген жер, ұмытып елсіз ту шағын.

Зымырап жортқан жыл-сағым мұнаралардан із өрген. Көкірегін тосып сұрша құм жүздесіп жатыр жүз елмен, сұрамай қайдан, кімсің деп.

Білсін де дүние, білсін көк дабырсыз дала даңқын да. Әлемде тартыс, тылсым көп, жетерлік ызғар, салқын да -жаураған жандар жылынсын.

Маңқыстау жанын үғынсын, тасада жатқан көзге ұрмай, жеткізер сонда сырын шын беткейде қалған боз қурай

1981





«ТАМШАЛЫ»

Не деген ғажап көрік тұрған мынау!? Салғандай шөл далаға жылдар бұғау малшынып қара терге, қара жартас, даралап тұрғандайсың тұлғаңды дәу.

Көп екен, дала, сенде көрмегенім, түсімдей кейде менің өң дегенім. Көңілімнен көп жайыңды тасалапты күндегі бос айқай мен көлденең үн.

Жапан түз су көрмеген ғұмырда түк, айта алмай дала жатыр сырын батып. Мың тамшы, миллион тамшы моншақтайды жартастың шандыр төсін шымырлатып.

Бұл не жас өніп жатқан көн даладан, салған ба әлде әдейі қолдан адам? Болмаса ғұмыр бойғы ашынудан даланың ызасы ма сорғалаған?

Бүл өлке өзен емес, құдыққа бай, тұр нарпоз, жоңышқаға тұнып маңай. Сезбейсің сиқыр сәнін сұлулықтың жанына жанарыңмен жуықтамай.

Айнала - сұр кеңістік, жансыз әрі, жердің де таусылғандай бар шыдамы. Шындықтай суға зәру өлкеде тек нәр берер «Тамшалының» тамшылары.

1981





ОЮЛАР

Түрін-ай текеметтің! Асыл қандай!

Үңілдім үнсіз ғана басымды алмай.

«Келе ғой, қошақаным,

өзіме!»- деп

әжем кеп сипағандай шашымнан жай.

Күйімді кешсендер-ау сол беттегі,

тұрғандай ана-көңіл тербеп мені.

Жан бітіп жайраңдайды жан-жағымнан

қазақтың қошқар мүйіз өрнектері.

Аңсаумен күнім өтті қанша менің,

желбауда, басқұрда ма аңсау емім.

Әжемнің көзіндей бұл оюларды

таба алмай дала кезіп шаршап едім.

Елестеп көз алдыма сән шақтарым, келгендей қүлағыма аңсатқан үн.

Түрінен текеметтің көріп тұрмын,

әжемнің тарамысты саусақтарын.

Шебер көп бұл заманда кілең керім,

болмайтын ажыратып түр-өңдерін.

Сүрінбей өте алар ма ғасырлардан

әжемнің оюындай жыр-өрнегім...

Болардай басқұр, өрнек маған медет,

белгісі балғын шақтың карар жебеп,

сүйеніп түскиізге тұрып қаппын

көз жазып оюлардан қалам ба деп.

Мөлдір шық жасырынды жанарға кеп...

1981





ЕРТЕГІ ЕЛЕСТЕРІ

Кеткелі жастық күндер желікпелі,

бір аңсау жанымды жеп мені үккені:

сендерді көрсем-ау деп армандаймын,

әкемнің үзеңгілес серіктері.

Әкесіз өтті күндер айнымалы,

табардай өздеріңнен бай мұраны

асығам, сендерге әкем ұқсайды-ау деп,

шешеме ат қойғызған қайнылары.

Ойлаумен ұрпақ қамын, уақыт қамын,

табардай қызыл тудан бақыттарын,

күресте есейгендер

тәтті-ащының

бозбала күндерінде-ақ татып дәмін.

Бас емес, бар мұратың – елің, жерің,

(пенделік күйбеңі екен менің «кегім»),

ақиқат өткелінде табыстырған

сендердің бір-біріңе сенімдерің.

Торласа көкті қошқыл бұлттар егер,

ел үшін дұшпан қанын ұрттап өлер.

Бара алмай алдарына, азап кешкен

сөз беріп, уәдесінен шықпаған ер.

Көңілін алаң етпей тақ та, би де,

сый тұтқан ақсақал ма,

жат сәби ме.

Түйілсе,

күміс сапты қамшысымен

бір тартып қарагерін тартқан үйге.

Жырақтап жарау атты тақымдар күн,

бұл күнде біле бермей атыңды әркім,

әкемнің жолдастары, жүрсіңдер ме

көзіндей ертектегі батырлардың?!





КИІЗ ҮЙ

Киіз үй… Көп болыпты-ау кірмегелі…

Сығалап түндігінен күн кемері,

жаныма бір рахат әкелетін

жұпары боз жусанның іргедегі.

Үй, дала – нәр алуға қос анамнан

тағы да келем аттап босағаңнан.

Баяғы шаңырақ – күн сәулесіндей,

алдымнан тағы менің тоса ма арман?

Кідірдім босағада.

Төрге өтпедім.

Келгендей көмейіме жөргек демім.

Жұтыпты жүйрік ғасыр сенен жырақ

қызыңның үкі таққан он көктемін.

От шашып жанарынан, шыдам жылап,

белдеуде елеңдеп тұр бір арғымақ:

бір сергіп қалсын деді-ау қайран ауыл,

тәуекел! Әзер болса тұрам құлап!

Жеңеше, шилерді ысыр, түр іргені –

кеңітсін, кеудемді ашсын іңір желі!

Шалқиын шабыттанып,

жүргенімде

тас үйдің тарлығынан түңілгелі.

Кеңістік. Білмейтіндей жасқауды құр.

Жер – киіз. Шаңырақ – көк. Жақсы-ау ғұмыр!

Шаршап ем ылғи жерге тұқыртудан -

еңсеммен сезейінші аспанды бір!





ОҒЫЛАНДЫ ТАУЫ

Адасып келем,

дала асып келем елсізде

түн менен ойға қамалып,

жусан иісінен нәр алып.

Жұлдыздар көктен қарайды самсап қадалып.

Алдымда тұтас көкжиек құшып тау жатыр

ықтын болардай жолаушы жетсе жаны арып.

Ойымша – сонда маған да пана болатын

жылы бір ұя бары анық.

Құлама құзы – тайғанақ,

тәубаға келдім – қарап ем

қатерін төгіп тұрғандай маған бар әлем.

Қастерлі тауда қасиет бардай жарылқар

шықпай жүргенді жаны әрең.

Келесің мұнда сырласу үшін сақтанбай

өзіңмен, армен, даламен.

Түн құшып жатыр бұл маң да…

Жарқ етер екен таң қашан?

Сенімсіз түнде үмітімді немен жалғасам?

Ал, менің әлі сапарым қанша алдымда,

күш құяр жанға жолымда сәуле – бар ма шам?

Әлі де біраз жолым болмайтын секілді-ау,

Оғыланды тауда бір түнеп қуат алмасам!

1980





ДОСАТ АҚЫННЫҢ САУЛЫҚ БОЛЫСҚА АЙТҚАНЫ

Ей, Малбайдың ұлы Саулық-ау,

ұят пен ардан жасқанбай,

кердеңдеп қадам басқандай,

тарландай тарпаң ерлердің

құм етіп оттай жігерін

тағдырына күлді шашқандай

айтшы сен өзің кім едің?

Біз білген атаң Күдері

шала қазақтың бірі еді,

ат артына мінгесіп келген құл еді.

Аз күндік баққа мастанып

басына шықтың халықтың,

туғызып түнек, тамұқ – күн

тексіздігіңді таныттың.

Шалшықта жүзер шортандар

қарағайдың басын жайлады,

асырып қулық – айланы.

Сен тақсыр болған бұл таңда

жалпылдақ жалды жабыны

қосақтап қойдың тұлпарға.

Асқақта, Саулық, асқақта,

қалмағын ертең арманда,

баянсыз мынау жалғанда

билігің, бөрі шеңгелдім,

сенен де көшер бір күні,

ажал атты мергеннің

мүлт жібермейтін мылтығы

нысанаға сені алғанда!

1981





ҚЫРАН ЖАНДАР

Дала десе қиқулап құлан-жаным, дүбір сезген тұлпардай тұра алмадым. Жұлдызын да жасырмас аспанынан көргім келіп кетеді қырандарын.

Жоя алмастай жауыны, нөпір желі ноқаттың да орны айқын бетіндегі дала аспанын бұрында темір топшы қыран құстар шарлайтын секілді еді.

Сол көрініс құйғандай қылаң шабыт, құштарлығым қоймайды ұран салып: қара жерге көз салып көк аспаннан бір самғасам деп едім қыранша ағып.

Қыран қайда шарлаған дала аспанын, естілмей ме ешқандай адасқан үн? Қанаттыға түғыр ең, қайран дала, қыраныңды қалайша аластадың?!

Жоқ, жоқ, көңіл, суалма өртті басып, аспан кезіп іздеме жоқты жасып, қыран жандар қырлардан қиял жасап, дала даңкы шалқуда көкті де асып.

Кең дала да аспандай өрнегі Күн, дауыстасам жоғалған желмен үнім. Көктен бекер іздеппін қанаттыны -қырандардың мекені жерде бүгін...

1980





«ОНДЫНЫҢ» ОТЫ

Қиялды баурап қыр-арман, қызғалдақ - белге шақырдың. Көзімді аша алмай тұманнан, адасып келе жатырмын.

Қыр деген еркін кеңдікпен балауса шалғын деп білгем. Сезіммен жанды сергіткен қыр жаққа тартып кеттім мен.

Бұл жолда маған таң-ғашық шапағын тосып тұр деппін, жаңбыр мен тұман алмасып, адастырарын білмеппін.

Тұманды тылсым жан-жағым, қиналдым сонда дағдарып. Еске сап атар таң барын, көрінді бір нұр жап-жарық.

Жазда да ызғар болады-ау -малтыққандаймын карға мен. Тұманды серпіп сол алау шақырғандай ма таңды әлем..,

Сол отқа сүңгіп жанарым, сайрады қырда сұлу үн. Сезіндім сонда даланың мәңгілік Күндей жылуын!

1980





ТОЛҒАУ

Маңғыстау – менің мұңды үнім,

мұңды үнімменен нұрлымын.

Жақсыларымды жалмаған

өмір дегенің – бір жылым.

Ақындар өткен бұлбұл үн,

батырлар өткен

нұр күнін

құрбанға шалған ел үшін,

құлдықтың қырқып шынжырын.

Тауқыметі таудай тірліктің

тылсымдарына жылжыдың.

Әулиесі жердің астында,

үстінде жүрген кім бүгін?

Тірілерге тірек болар-ды-ау

бір Абыл менен бір Нұрым!

Аспанда ғой деп, Күн, Айды,

жердегі асылын шырайлы

көрмей,

кәусар деп лайды,

елемей құдірет құмайды,

заманды билеген көп қарға

(көп қарғаларға сот бар ма?)

сауысқандарға құлайды.

Өмір заңы біреу – алдымен

сұңғылаларын сынайды.

Ықпай өтсе де көзге ілмей

құдайсыз ығай-сығайды,

Нұрымдар да содан мұңайды.

Қасиеттім менің – Маңғыстау,

қасіреттім менің – Маңғыстау,

көнбісті менің көнбесім.

Тірі пендеге төр де – сын,

жаманға тиген шен де сын:

қанжар мұқалар егеусіз –

егеусіз болса ерге сын:

ерлері қалса жебеусіз,

жебей алмаған елге сын.

Не сыр бар сенде – адамың

тірісінде жүріп елеусіз,

әулиеге айналған өлгесін?

«Думанды көрсе жұлқынған,

салдырмай қамшы ұмтылған»,

талқысынан мұндар талайдың

«толықсып жүрген адайдың»

намысы талай жыртылған.

Көкірегінде жыр тұнған,

топырағында сыр тұнған

Маңғыстауда жатқан ұлы елдің

Нұрымдары болған бір туған.

Қамаулардан қарғып өлеңі

сәйгүлік аттай бұлқынған

Нұрымның жолын кім қуған?

«Қырмызы қызыл мынау заманда»

көңілім жыртық, жағам да –

жыртығымды немен жамаймын,

ортайған жерім толар ма?

Алтынды байрағы Шабайдың –

ұл бар ма қолға аларға?

Намыстың сойылын соғарға,

қазаққа тұлға боларға?!

1988

***

Менің пірім, тірегім, тұғырым да,

әшекейлі алқам да, бұрымым да,

қолдаушым да – жалғыз-ақ елім менің,

қастерлімнің бәрі бар бұл ұғымда.

Елдің сезім, сенімі…

Ғұмырда ешкім

қосып жеткізе алмайды мұны жырға.

Бұл ұғымда – қуатым, ғажап әнім,

күнге ұқсаған ып-ыстық таба наным;

бауырлардың сезімі, сенімдері

менің қамымды ойлайтын сан ағаның;

ел-дегенім – самалды Саумалкөлім,

тұнығында жүземін, таранамын.

Өз-өзімнен кей сәтте түңілемін,

мен дегенде бұзардай Күн реңін,

үйреніп ап «Мен жақсы» ариясын,

сұңқыл қағып шырқаймын мұны керім;

ұқпай қайдан жақсы боп туғанымды,

сіңірмесе бойыма нұрын елім;

сіңірмесе қаныма жақсылығын,

жайсаңдығын, тәтті әнін, ащы жырын;

көкірегіме кеңдігін сыйғызбасам,

қасиетке менің де тапшылығым!

Сенсіз биік қиялар қиял ғана,

менің асқақ діңгегім, бас тұғырым!

1982





ӨЛГЕН ОЙЛАР

***

Дүние ғапыл, өткінші тағдырың-ай,

кім шығарған жалғанда заңды бұлай?

Болды-толды, өмірден өтті-кетті…

Жер бетінде жүрсе етті жан құрымай.

Көзім салсам төмпешік, обаларға,

түседі еске екі өмір жоғы адамда.

Қоғамдар да, тәңірдей тұлғалар да

құм құйылған обадай жоғалар ма?

Адамды өмір мамыққа орағанда,

мәңгілік деп қарайды о дағы алға.

Құлағанын құрдымға қалар сезбей

бір күні ажал-қарақшы тонағанда.

Ұқсайды өмір – пенде ме, ерен ер ме –

мұхиттардан оралмас кемелерге.

Мәңгілікке маздатып от беретін

мәңгі Күндей ғұмыр жоқ неге жерде?

Бұл баянсыз ғұмырдың - өкінерім –

жоқ па бір күш әперер соты, кегін?

…Обалардан қайысқан жер секілді

өлген ойлар сірескен көкірегім.

***

Менің құйттай далам-ай!

Перзенттігім рас болса, қалай өтем қарамай,

көлің мынау шарадай,

тауың асқақ ел сүйенер ағадай.

Аяқ бассам, молалар мен обалар

және жатыр жағалай.

Көзбен көріп, оймен шолып даланы,

жүрек көзім талады,

сарғайтамын, шаршатамын сананы.

Тірлігімнің тегершігі шиқылдап,

қырылдайды домбырамның сағағы.

Көк жүзінде мен ұмтылған мәңгі Күн

жылдарымды домалатып барады.

Күн алаулап, түнгі көкте Ай жанып,

тылсым күштер түнектерге қайралып,

біреу жүдеп, ал біреулер айла ғып,

қылымсиды-ау мынау жалған сонда да

екі езуі майланып.

Мен өзім де, ойларымдай бір күні

қалар ма екем обаларға айналып?..

***

Ойнап келген баурап ап бір нұрлы үміт,

талай ойды өлтірдім қылғындырып,

саусақ жайып сәбидей ұмтылғанда

тұншықтырдым, көкірегім – шынжыр, құлып.

Ол тыпырлап жан беріп жатқанында

жаным жылап, өңіммен тұрдым күліп.

Сәби-ойлар шырылдап маза бермей,

шетінеуде күн көрмей, дала көрмей.

Соның бәрін жүрегім жатыр жұтып

қанға, өлімге тойымсыз қара жердей.

Ойларымның өлігін үйген сайын

мен өзім де қалам тек әрең өлмей.

Кеудем – көгал көгершін-жыр ұшардай,

сезім – сәуле шашатын нұры шамдай.

Сана – дұшпан, жүрегім – көзсіз батыр,

келеді әлі бір-бірін жығыса алмай.

Жан дүнием арпалыс, қантөгісте,

әзір оған тумай тұр ұғысар жай.

Адамзатта іс туар ойдан алып.

Тұла бойым – кереғар, ойран. Анық.

Қапелімде шапқандай ашкөз арлан

кең қораға тұрғанда қой қамалып.

Бұл қайдағы дүлей күш сұсы басым

ой тууға еркімді қойған алып?

***

Мені пәк деп жүрсіңдер, таза жаны,

ақ бұлақтай мөлдір деп ғажап әні.

Биліксіз жұрт, бас шайқап қоясыңдар

білмей жүр деп қадірін қазақ әлі.

(Ел елемей, жүр деуге дос ұға алмай

бір басымда жоқ әзір шошынар жай).

Қадірімді білгенде мен шіркінге

артық ақыл, даналық қосылардай.

Сене бермей жылауық жырға, сірә,

көз салыңдар ісіне, тұлғасына –

мен дегенің кәдімгі күнәһармын,

қылмысым көп жететін бір басыма.

Періштесіп, адалсып жүргеніммен,

созған болып қолымды Күнге күлген,

ой-баламның талайын тұншықтырып,

бүрісемін тышқандай інге кірген.

Ойларымды өлтіріп жанын құрттым,

содан қанға тойымсыз мәнімді ұқтым.

Оған куә жүрек пен арым ғана,

олардың да қаншама тауын жықтым!

Туғызуға ойымның жалқыларын

ұятсындым, қорықтым, қалтырадым.

Сәбилерін жерлеген ана сынды

жер бетінен жай таппай шарқ ұрамын.

***

Атыңдар, ақ таңдарым, арайларым,

арайдан үміт тұнған тарайды ағын.

Шашыңдар шуақтарды, кеуде-ұядан

қияға қанат қақсын сан ойларым!

Шыр еткен ойларым тең жас баламен,

ойларым жырдың нұрын шашса деп ем.

Адамдай, қажет екен оларға да

құндақ жер, күн шуақты аспан, әлем.

Алайда ә дегеннен шашпай жақұт,

шыңдайды перзенттерін, баптайды уақыт.

Кемесін жарға соққан жандар қанша,

өз орнын, өз бағасын таппай жатып.

Шыдамай мезгіл атты құйын-желге,

толқынын теңіз-өмір үйіргенде,

қанаты балаң ойдың қайырылып,

қаз басып қалуы да қиын жерде.

Шаш мәңгі шуағыңды, Күн қайнары!

Суарсын мейірімнің нұрлы аймағы.

Онсыз да қыран қанат қатайғанда,

шыңдардың дауылдары шыңдайды әлі!

Ойларым – елім, тілім, ар-намысым,

шығады солар үшін жан дауысым.

Қыран да қара жерден жылу алар

мәңгілік қияларға самғау үшін!

***

Ішімдегі ойларды тот басуда,

оны аршитын ешкімім жоқ қасымда.

Жарқылдатып шуақтай шашар едім –

мен де, олар да түсеміз отқа, суға:

ойы жоқтар ойлыға үкім айтып,

шеттерінен шебер-ақ оттасуға.

Жырақ шығып күнделік құр дүбірден,

жарқылдайын ойыммен – шындығыммен.

Мұңсыздықтан адамзат кердеңдейді,

көмкерейін жан отын мұң жырыммен.

Ақиқаттың әуезін естіген жұрт

сырт айналсын алдамшы былжыр үннен.

Өткіншіге, ойланбай, құр алданып

жүргендері өзімді сынар да анық.

Мезгілдердің тотынан ойды аршымай

болмайды екен отырсам құр арбалып.

Қасаң тартқан тірліктің көк қоржынын

түбі, әйтеуір, шындығым шығар жарып.

***

Күн жұтады тірлікті, жер екшейді,

күңкілдеумен күні өткен ел өспейді.

Соны ойласам, күңкілдің құрбаны боп

өліп кеткен ойларым елестейді.

Ол ойлардың орнында – тыртық кілең,

сыздатқанда жасымды іркіп, күлем.

Тұла бойда сау тамтық жоқ та шығар –

шұрқ тесік, секілді жыртық кілем.

Ой жетілер тамыры тереңдесе,

тереңдейді топырақ кемелдесе.

Сәбидейін бойыма біткен екен,

тууға оны тиіспін мен ендеше!

Мүмкін ойым арудай Ай мүсінді,

мүмкін зәрлі кесір ме қайғысы улы,

жабыққанның бәріне нұр беретін

мөлдірлік пе әлде бір жайлы, сырлы.

Ана іштегі болашақ баласының

тілейді ылғи жалғанмен жарасымын.

Дана болып туа ма, шала болып –

қорғайды ана өбектеп жан асылын.

Ойран салып есердің, естінің де,

ойларыма хақы жоқ тепсінуге.

Тірі тұрсам – жақсысы, жаманы ма –

шерткізбеймін ешкімге ешбірін де!

***

Ойларым менің – тамырын жайған гүл шыбық,

талпынар күнде сәулелі нұрға ұмсынып.

Тірлікке бейуақ шырылдап келген сәбидей,

қалайды жаны тұрғанын мәңгі күн шығып.

Ойларым дәйім жанымнан мөлдір мұң сығып,

жарқылдап кейде шаттығын шашар құлшынып.

Маған да ажал жеткені деп ұқ, ағайын,

бейуақта өлсе балапан ойым тұншығып.

Ой деген тарпаң, жығардай кейде орға да,

шырылдар салқам сәбиі үшін де сорлы ана.

Сөйтсе де қысқа ғұмырымды мынау жердегі

тіршіліктерге жалғайтын нәрім сол ғана.

Мәңгі емес ғұмыр, мені де күткен ажал бар,

жайлылық берме – тыныштығымды ал, мазамды ал,

алыңдар жиған-тергендерімнің барлығын,

ойларыма ойран салмаңдар бірақ, адамдар!

1984

***

Қару байлап, қол бастап,

көзін тігіп жонға асқақ,

аузында – ел, зор мақсат

ерліктерге оқталған

болмысында батылдығы жоқтардан

батырлықты күтпе сен!

Шешенсіген алқынып,

қанында жоқ қасиетке талпынып,

ақылды сөз айтамын деп шарқ ұрып,

арыстан да, данышпан да өзі боп,

ары жағында өзіндік бір сөзі жоқ

«ақылдыдан»

даналықты күтпе сен!

Дос қамы мен бас қамы

ұмыттырып басқаны,

биліксіздер – жасқары,

адалдықты айырбастар шеніне

адамдардан

еліңе

ағалықты күтпе сен!

Халық мұңын шерткен боп,

елге жауды тепкен боп,

халық атын, абыройын жамылып,

мансабы мен атағы үшін басының

сатуға әзір асылын

адамдардан

адалдықты күтпе сен!

…Мейлі менің кете берсін жұртта есем –

мұндайлардан бас жібімді күрт кесем!

1984

***

Шыға жаздап шырқырап шыбын-жаның,

адалдық деп, шындық деп шырылдадың.

Жалғандықтың жырта алмай жамылғысын,

қаншама рет қайнады зығырданың,

қаншама рет жылымға жығылмадың.

Ұғып жатыр кім бірақ мұның мәнін?

Сен жүргенмен шындық деп күнде құлап,

бірде күліп балаша, бірде жылап,

жүгіргенің шырылдап

бұл өмірде

жатыр дейсің қажет боп кімге бірақ.

Жан күйіңді естуге Күн де жырақ.

Сен жоярдай бастағы қараң күнін

жабырқау жан ақтарды саған мұңын –

бәрін өзі жасап ап,

қайғысына

ортақ етпей жүрмейді адам бүгін.

Ал ұғындың, бөлістің қасіретін,

содан жеңілдете ме заман жүгін?

Қаншама азап шексең де жер үстінде,

сақтайтын күш түбінде – адалдығың!

1984





АНАНЫҢ ТІЛЕГІ

Өмірден ылғи нұр күттім,

кешсем де талай өткелін.

Таңданам бүгін, тірліктің

құпиясы, мұнша көп пе едің?

Мол екен жұмбақтары да,

зардаймын ойсыз күніме.

Нәзіктеу мөлдір жаныма

ауырлау ғасыр жүгі де.

Қуаныш құяр көңілге

сиреді салқам сырласым.

Жыл өткен сайын өмірде

рахаттан гөрі мұң басым.

Жабырқап жарқын жамалым,

күдіктер жайлап сананы.

Бала өскен сайын ананың

бейнеті де өсіп барады.

Қоңыраулы күлкі қалды күн

шалқитын шартқа шектелмей.

Дос кеуделердің барлығын

күншілдік кеулеп кеткендей.

Серілік, сенім түл бүгін

жүрмейтін бір кез таң қылмай.

Шарқ ұрып жеткен шындығың

шілдеден соңғы шалғындай.

Жылауын жоймай Жер-бесік

тұрса деп өшпей ізгі арман —

қорғаштап келем сең кешіп

қараулықтардан, ызғардан.

Тарландай уақыт тақымдар,

сенделтер салқын сеңдері.

Ей, Өмір, саған датым бар —

жалғыз-ақ тілек мендегі:

тоғытпа мейлің ақ нұрға,

сынағыңды әлі дайында,

нәзіктігімді тек қалдыр да,

аналығымнан айырма!...

1989





ДЕРТ

Біреуді жақсы көрсем деп,

құдайдай соған сенсем деп,

жанымды тордай шырмаған

қасаңдықтарды жеңсем деп,

өзіммен өзім күрестім.

Ақылым тартса ілгері,

жүрегім көнбей күндеді.

Сезімім салқын, самарқау,

немін мен мұнша күрделі —

түсіндірер ме мұны ешкім?

Баяғы ғашық дос керім

кезігіп, тағы тосты ерін.

Жанымда селт жоқ, күлкілі

бір кезде өліп-өшкенім...

Елестей ессіз сенген күн.

Іздедім қимастарымды

тазарта ма деп жанымды —

көрінді жат боп бәрі де,

қақсаған көңілім тартылды —

бұл дертті немен емдермін?

1994





АТЫН ҰРЛАТҚАН КЕДЕЙ !

Қайран менің тарланым!

Қарақшының тақымында кеттің бе,

аш арланның алқымында кеттің бе –

жер-көк кезіп шарладым,

із-түзіңді біле алмастан сарнадым.

Кеттің бе екен көкке ұшып?

Арандатты-ау көрде өкіргір көп пысық –

жалғыз атты ұрлап тынды ақыры

өртенгірлер өзегіне от түсіп.

Енді қайттім?

Қалай, қайтіп күн көрем,

атсыз өмір ажалыңмен бір деген.

Қатын-бала қамын қалай шертермін,

қараша да қол созып тұр іргеден.

Көзсіз бе едің, о құдай!

Байдың атын алсаң еді жалы – шүйгін,

жоны – май.

"Ат ұрласаң – ажалыңа",- деуші еді,

мені таңдағаның қалай, өлім-ай?!

1967

***

Киелі кәрі Питер - өнер жері,

сезімдей ақ түндердің өлең-демі,

есен-сау жүсіңдер ме, Жамбылымның

жыр еткен ленинградтық өрендері?!

Өмірдің жадымызда сын шақтары,

сонда елді өлімдерден жыр сақтады.

Есен-сау жүрсіңдер ме, Питердегі

ержүрек өрендердің ұрпақтары!

Ежелден бір қынжалдың қос қырымыз,

кеудеде жасырынған жоқ сырымыз.

Кешегі қантөгісте қару емес –

ажалдан сақтап қалған достығымыз.

Сынбаған соғыста да, құрымаған,

быт-шыт боп жатыр бүгін ұлы ғалам.

Өзіңе қуат құйса Жамбыл-әуен,

нәр берген Берггольцтың жыры маған.

Алқымдап ақша-дәуір әлсіз жанды,

кешіп жүр Ар мен Ұят қар-сыздарды.

Жалғаған жүректерді сол жарасым

ұрпаққа үлгі болып қалсын мәңгі!

1972





АҚ ТҮН

Түн – құйрықты жұлдыздай

жарқырайды нұрына малындырып,

қол бұлғайды Невада ағын күліп;

жүрегімнің дүрсілін тыңдайтындай

бар табиғат елтиді жанымды ұғып.

Шынар қала,

ақ айдын – көз алдымда,

көңілімде – шөл дала, Нарын, құдық…

Ертегі әлем – айналам:

бағандары, көпірі, шамы, бағы…

Бұйрат құмдар – жүректің сағынары,

жатаған үй жапанда

шыңыраудың

тас тамшысын таңдайға тамызады.

Жатыр менің шөлейтті, құмды далам

жанын шарпып түндердің аңызағы.

Түн – сезімнің сыралғы жеңгесі ме,

сүйрелейді, қоймайды ермесіне,

кенет, ғажап, алдымда төрт арғымақ

тағы салды тұлпарлы елді есіме!

Нева қалқып барады көк жүзінде,

іліп алып бұлттарды кеудесіне.

Жасыл ағаш. Сан көпір. Мәрмәр баған –

бәрі таныс секілді, таңданбағам.

Қайда, қашан көріп ем таң ғаламды?

Қиялыммен бұрын да шарлағам-ды,

сол әлемім шығып тұр алдан маған!

Бала күнгі кезімнен дәл осы бір

көріністі далама армандағам.

Көз алдымда – аппақ түн, көңілімде –

жұмыр жердің төсінде жанған далам.

1972

***

Кейбіреуге қараймын:

желпілдейді түндігі;

керісінше талайдың

қыбыр-жыбыр тірлігі.

Маза да жоқ өзінде,

емінеді отқа құр;

пәтуасыз сөзінде

дән түгілі – жоқ тамыр.

Дариядай

күндегі

олар кешкен тіршілік,

өзі-өзінен жүргені

батып-шығып тұншығып.

Ауырса да, көремін,

ыңырсиды емделмей,

ақыр заман дегенің

тек соларға келгендей.

Жақын кетті жөнімен,

достарын да көрмедік,

жатқан да жоқ онымен

шаруасы жөнделіп.

Жүрегің де жаншылар,

ғұмыр өтіп осылай.

Күйбеңіңнің таусылар

күні бар ма, досым-ай?!

1988

***

Жол қайда ақиқатқа апаратын?

Ел қайда ақиқат деп аталатын?

Сол елде арамзалар, алаяқтар

аяғы көктен келіп, мат алатын?

Сол елде адамға адам дос, бауыр ма?

Біреуге ақ жаныңды тосқаныңда,

тоғысып бір-бірімен көңіл-бұлақ,

аға ма, кездеспей ме тосқауылға?

Жоқ па онда жылан тілді өсек деген,

қимылды қылға тізіп есептеген.

Адамдар көздемей ме бірін бірі

оқпенен, жаламен не кесекпенен?

1983

***

Біздің мынау даланы-ай!

Өзен, өріс жағалай,

талдары да – қарағай;

бала біткен ақылды

көпті көрген ағадай,

ауылы да қаладай,

қыздарының жамалы – Ай,

Ақынының бәрі – Абай.

Өрлері де қыраттай,

көлдері де сынаптай,

шыңдары да шаншылып,

өзеніне құлапты Ай.

Селеуі де құрақтай,

құлындары құр аттай,

таба нандай Күні де

күйдіреді шыдатпай.

Естіледі алыста ән,

құсы Күнмен табысқан,

адамдары елгезек

жылдарменен жарысқан;

заводтардың түтіні

ғарыштан да әрі ұшқан;

қалалары ғажайып,

хабар алған ғарыштан.

Жайлаулары жайқалған,

біздің дала – Бақстан!

1985

***

Қала қандай әдемі! Түнгі қала!

Түнгі қала құшқандай нұрды ғана.

Төбесінде мүлгиді

кеудесіне

Ай қадаған көгілдір бір мұнара.

Гүлзарлары көзіңді бақтай ұрлар,

сыбырласып қыз балтыр ақ қайыңдар,

тізіледі көк терек

жүргендейін

қызды ауылды күзетіп жатпай ұлдар.

Зәулім үйлер, сарайлар сұлу қандай!

Сұлулықтың жұтасың нұрын қанбай.

Терезелер оттарын жайнатады

ар жағында бәрінің жылу бардай.

Жылу бардай, сезім мен сенім бардай,

сенгендерін өпкендей ерін қанбай.

Терезеде мынандай сәуле бар үй

дерттен айықтырардай еміңді алмай.

Ешкім күйдірмегендей, сатпағандай,

онда ешкім де қан жылап жатпағандай.

Дөңбекшіген жан жоқтай жаутаңдаған

бір адамға жүрегін ақтара алмай.

Көмкеріліп жан-жағы дәу кемермен,

түнгі қала сарайдай сәнмен өрген.

Өзін-өзі жұбатып жымыңдайды

нәр алғандай осынау сәулелерден.

1977

***

Сұңқар ғана сұңқарға серік болар,

сонысымен сенімді, көрікті олар.

Бұл жалғанда қарға да қарғалармен

өлімтікке жапырлай келіп қонар.

Адамдар аз салатын арқаны кең,

пенделіктің шырмалып арқанымен,

қайтсем қолға билікті аламын деп,

өңешінен жұтқаны – жаңқа кілең.

Билік тимей жүргені – зәрлі, ашулы,

тырналардан өш алар қарға сынды

өңшең тобыр жиылып, бір-бірінің

жағасына қол салып, жармасулы.

Өмір кейде өзендей арнасы улы,

таба алмайсың нәр болар жанға суды.

Бір-бірінің қимылын аңдып, бағып,

топ-тобымен өзара арбасулы.

Бір-бірінен қызғанған Айдың нұрын

орталарда күн кешкен қайғымды ұғын.

Әлде түлкі тегіміз болғасын ба,

адамдардан естірек маймыл бүгін.

Сусыз жерде тамырлар семер де анық,

баса алмаудан шөлімді келем налып.

Озбырлар да, зұлым да жаза тартпас,

барлық тақсыреттерін шегер халық.

1983

***

Жыл жаңарды, көңілім, жаңар менің,

тарылғандай айналам, алар демім.

Қыстығумен күй кештім қаншама күн,

осы ма еді қыспаққа салар жерің?

Көңілімді құрсаулап қатпар мұңдар,

өлеңімде шаттық аз – жатқан бір зар.

Қайран жігер, қайдасың, тілеулес ең,

тұншықтырған кеудемді батпан зілді ал!

Жарасым жоқ, жалғанның сәні кемдей,

Анау аспан, Күн мен Ай – бәрі жердей.

Көзі біткен құдықтай, қалды жұртта

сезіміме санамның әлі келмей.

Сағынышым үстеді үміт келмей,

жылу жоқтай мұздарды жібіткендей.

Сыңар езу сезімге мінгесіп ап,

кетті ақыры көңілім ырық бермей.

Құрсау мұңға көңілім қамалғалы,

жүйкемді де талдады, тарамдады.

Өзімді өзім ұға алмай, қалжырадым –

жұмбақтардан тұра ма адам жаны?

Жаным қаусап, себепсіз күрсініппін,

не жетпейді – төбемде тұр шығып күн.

Мен бе барометрі Планетаның

әлде тынысымын ба тіршіліктің?

1985





КЕЙДЕ

Жұрттың бәрі жексұрын –

ер жігіті, таң қызы.

Жақтырмаймын ешбірін,

мені ұқпайды жалғызы.

Елең етіп әр үнге,

қимылымнан сыр аңдып,

сезім емес,

бәрінде

жай бір көрсеқызарлық.

Ортақ емес мұң, жаным –

жасы да алшақ, жат халық:

отырған боп сырларын

маған ғана ақтарып.

Күдіктенем, бал ашам,-

неге маған келеді?

Бір пайдаға жарасам,

сол оларға керегі?

Көрер көзге – бәрі әсем,

балғын жасты сынар кім?

Тумай жатып, қара сен,

пайдашылын бұлардың!

Сөз-бөкпенмен алдадым

мен де бәрін,

саспадым.

Өзім, үйім бар қамым,

керегі жоқ басқаның!

1985





ЖЕКЕМЕНШІККЕ ТАЛПЫНУ

(Көңілдес әйелдің көңіл күйі)

Сүйе алмаймын –

сүйгім келіп тұрса да есім кетіп

(мейлің мені сол үшін кешірме түк),

болмағандай ештеңе барасың ғой,

аласұрып келесің несін жетіп?

Көрген жерден –

аймалайсың алқынып, құлап-талып,

есімді алып үздігіп, сыр ақтарып.

Ал мен болсам, шығарып салған сайын

тұрам қимай ұзатып, жылап қалып…

Еркелегім келеді –

рақаттан сонда сен қалғыр едің,

бірге атқызғым келеді таңды менің.

Қазір тағы кетеді-ау деген ойдан

мұздап қоя береді жан-жүрегім.

Содан, содан қаламын

бар жаныммен алдыңда ашыла алмай,

тілеп тұрып – мойныңа асыла алмай.

Жекеменшік аңсайды көңіл-сайқал,

содан барлық желігі басылардай.

Мен салқындау көрінсем –

жарқылдауға жанарға жақұт қонып

сені күтіп шаршадым, уақыт соғып…

Несіне ендің қиындау тағдырыма

қайғы болып, жартылай бақыт болып…

1985

***

Қош енді, Сарыарқаның іңірлері!

Шипа боп жүректердің діріл-демі,

сал сезім баурап апты бүгін мені.

Сергіттің самалыңмен,

жүргенімде

көңілімнің табылмастай ғұмырда емі.

Мен әлі өзіме-өзім түсінбеймін:

бойымда сарқылмастай күшім кей күн.

Ал кейде біздің эраға дейінгі

заманнан қалған қола мүсіндеймін.

Мен кейде кешкендеймін сан ғасырды,

жердегі естігендей алғаш үнді.

Тірлікпен бірге жасап келгендеймін

айналып құстан – аңға, малға түрлі,

сонан соң – жапыраққа, жанға сырлы.

Осынау жер шарының кең бетінде

жаутаңдап кейде ұқсаймын мен жетімге.

Ал бүгін бар қадірін ұққандаймын

жүрудің адам болып жер бетінде.

Болғанмен аспан биік, мидай далам,

өзіне-өзі кейде сыймайды адам.

Кеңдігің кеудемді ашып, енді, міне,

айнымас аяулымдай қимай барам.

Ызғары, салмағымен басқанда уақыт,

аңсатар еркіндікті жас парлаиып.

Жоқ екен - Жер ме, адам ба - өзі-өзінің

қожасы сезінуден асқан бақыт!

1985

***

Бақыт деген көшпелідей

кетеді өтіп мұңдарың да.

Жүрсе болды дос жерімей,

өртенумен бір жалынға.

Арман қуып, талар денең,

тұралатпай атақ-атың.

Сезсең болды саған деген

ұлы еліңнің махаббатын.

Ақтау үшін жас халықтың

сенімі мен үміттерін,

ұста жалын ақша бұлттың,

жанарыңды тігіп пе едің?!

Жігер-желмен керне үміттің

желкендерін – жаға шалғай,

торы шырмап пенделіктің,

ұсақталмай, аласармай.

Жігер құйып түңілгенге,

шырқа өмірдің ақпан әнін.

Өте шығар ғұмыр демде,

үміт отын жақ, қарағым!

Рақаттың ғажап таңын

сүйрер сенен уақыт-кемең:

қасірет пен азаптарың –

жұрт аңсайтын бақыт деген.

1984





ЖАМАН ҮЙДІҢ ҚОНАҒЫ

Жолаушыны қарсы алып,

күтіп-бақтық қонақтай.

Үй тазалап шаршадық,

шыбын-шіркей жолатпай.

Мен бұрышқа қамалдым,

күтемін деп әлгіні.

Езуінен баламның

жырып бердім дәмдіні.

Төрді соған арнадық,

тыныш бөлме – жатқаны.

Балаларым сандалып,

жатар орын таппады.

Кетсе еді ғой аз қонып,

жатып алмай бір апта.

Мен отырмын мәз болып,

екі езуім құлақта.

Қоңданайын деді ме –

көтеріліп шоқтығы,

қапелімде еліне

кететұғын жоқ түрі.

Үйіндей-ақ балдыздың

билеп-төстеп барады.

Қожамыздай дәл біздің

жұмсап келін-баланы.

Немереме зекіріп,

берекені кетірді.

Үйімізге жеті жұт

қоса келген секілді.

Атамызға қадірлі

"Әй" дейтіні басталды.

Мұжығындай кәдімгі

бәрімізді жасқады.

Енді қайттік? Ол әлі

көз алартар қосыма.

"Жаман үйдің қонағы

билер" деген осы да!

Құрметтеген салтым не

кез-келгенді төре деп.

Жарбаң қағып әркімге…

өзіме де со керек!

1988

* * *

Сөз сөйлесе өлгендер тірілгендей,

қара тас та елжіреп жібігендей.

Шындық үшін шыңғырған шыбын жаны

ұлы тұлға секілді мұңы жердей.

Сырт айналса, басқаша ісі мүлдем,

ісі түгілі өзгерер түсі бірден.

Көрсе адалды, аузында – қызғаныштан –

ит абалап, ішінде күшік үрген.

Көрінуге жақсы боп бұл арсыз жан

аттауға әзір қиналмай құран, тұздан.

Адалдықтың белінен басып өтіп,

құлатады да әлсізді құзар шыңнан.

Абзал, адал, көз арбар көрікті адам,

өз қамынан басқаға торықпаған.

Мен қорқамын осындай адамдардан,

Алладан да, ардан да қорықпаған.

1989





КІСІЛІК

Өз-өзіңнен сыздана

тырсиғанмен ісініп,

өрте жерді, тұз жала –

қонбайды одан кісілік.

Көрмесе де жанды аяп,

зілденеді елге де,

өткізгені бардай-ақ

жердегі бар пендеге.

Жүзден жүйрік таңдайтын

кісілік те - бір дарын.

Бұл ұғымнан шалғай тым

кісімсініп тұрғаның.

Атың аз күн арқырар,

мансап-тәжің қорғаса.

Абырой да сарқылар,

кісілігің болмаса.

Таудай деме жаманды –

ісін таны, ішін ұқ.

Аласартпас адамды

көзге ұрмайтын кісілік.

1986





СІҢЛІЛЕРІМ

Жүрсем де ел аралап, таудан асып,

туған жер түтініне арман асық.

Бір жасап қалам ылғи,

сіңлілерім

алдымнан шыққан кезде қаумаласып.

Соларды көріп мен де тыныстадым,

тілеймін тасығай деп ырыс-бағың.

Қыздарын қадірлеген халық – дана,

мың алғыс өздеріңе, туыстарым!

Тілеймін күлімдеуін қабағының,

сендерге шашса екен деп дала нұрын.

Еліне мақтан болған қыздар әлі

көрсетер сұлулық пен даналығын.

Арулар ақ отаудың бақ туындай,

кете алмас қызыққаннан жат бұрылмай.

Жақсы әйел елдің сәні, ердің сәні –

айдынға көрік берер аққуындай.

Қуанып мен де бүгін күліп келдім,

өлеңге бәйге болса, үміткермін!

Ойлаймын: бұл жалғанда арманы жоқ

осындай қызды сүйген жігіттердің!

Мұң шалмай күлімдеген нұрлы іреңін,

жайнатып асқақ күй мен жырдың елін,

жігітке көрік болып, серік болып,

жарқырап жүргей менің сіңлілерім!

1992

* * *

Менің сорлы сәттерім -

тасқын жырлардан қалған шақтарым тосылып,

ол сәтте менде арман деген де - бос үміт.

Күңгірттеу менің келбетімді көріп, іштегі

бұрқаныстарды ұға алмай жүр-ау осы жұрт.

Азапты ойлардан діңкелеп бейуақ кетемін өзімнен өзім шошынып.

Мүсіркер еді-ау дұшпандарым да бас шайқап,

түндерде менің жасымды көрсе жастығымды жуған жосылып...

Менің сорлы сәттерім -

Ақтарар бір жан таппаған кезім, кеудемде тұнып, сыр бұғып,

жалтаңдағаным, айта алмағаным көңілдегі назды құрбылық.

Көзім шалғанда бір байғұстарды қара басының қамы үшін

жүретін асқақ арман дегенді тұл қылып,

күнкөріс жайын мұң кылып.

Күйбең тірлікпен күн кешкендердің мәз-мәйрамдығын

кайтерсің.

дүниенің бәрін жүргендей солар тындырып.

Менің сорлы сәттерім -

кызғалдақ дәуренде ару дидарлы Күн күлген

қабағы ашылмай күн кешетіндер кірбіңмен.

Дүниеден орнын таба алмай жасып, тірліктен безіп түңілген

байғұстарды көріп жүрмін мен.

Тірліктің тартыс-арпалыстарына төзе алмағандар түнжырап

күн өткізеді екен түсініксіз, мылқау бір мұңмен.

... Осы ғой менің сорлы сәттерім, мұңды сәттерім, досым-ай!

Әлде бүл менің бақыттылығым ба екен?

Кім білген...

1972





ИРАН-БАҚ ЖЫРЛАРЫ

1. АҚЫНДАР ТОПЫРАҒЫ

Ақындарға нәр берген,

ұлы рухтар қуат берген, әл берген

қасиетті топырағы Иранның

көрсем деп ем, арманды ем —

енді, міне, түңғыш рет мен бүгін

басып тұрмын жан-дәрмен.

О армысың, киелім,

иран бағым, ғашықтардың күйі едің.

Әулиелерге мінәжәт қып, алдыңда

шыр айналған басымды мен иемін!

Маған таныс жыр бағы,

ауа таныс, әуен таныс мұндағы,

естілгендей Хұсыраудың мұңды әні...

Жаным дертті — өзің емде, дәру бер,

ұлы Хафиз құндағы!

2. ШЫҒЫС ҰЛЫ

Шығыстың таңы атқанда,

дүние жәннәттағыдай нұрланатын,

шапақ шашып жайғанда Күн қанатын,

түн жүзін мұң жабатын;

жапырағы сарғайған ағаштар да

жан бітіп бүр жаратын.

Нұр шашқан көгім еді —

бұлт қаптады — шошытты өңі мені –

қаңғып келген қара бұлт, қоңыр бұлттар

жауынынан қабырғам сөгіледі,

Әзірейіл - ажал боп көрінеді.

Кенет дүние жарқ етті,

Әли батыр қайтадан туылғандай,

зулфыхарын қынаптан суырғандай.

Бұлттар тоз-тоз жөңкіді. Күннен қашып

індеріне тығылған суырлардай.

Ашылды аспан

Күн-шапақ шашырады,

Жер құлпырды, шырқалды ғасыр әні,

Күн астында исламның туын ұстап

тұрды биік

Шығыстың хас ұланы!

3. ҚАРАЛЫ КҮН

Елдің жаны жаралы,

Жердің тәні жаралы.

Жасқа тұнған жанары

Иран бүгін қаралы.

Көрдің бе анау баланы,

ақсақалды, ағаны,

қара жапқан ананы

көзінен жас тамады.

Арман бар ма

әр адам

бөленсе елдік сенімге.

Мұң жамылған бар алаң,

жаным дал-дұл менің де.

Ойлар келіп нелер бір,

салмағы — ауыр қорғасын,

кеңілім — пәс, денем зіл,

сорғалайды көз жасым.

Сілтеп билік құрығын,

бұл өмірден өткен көп:

сорып елдің шырынын,

қанға бөккен өктем боп.

Халқына арнап ғұмырын, азап-мұңды шеккен көп,

рухы Иран ұлының

көгінде жүр кептер боп.

Тұhдық біздер

мұншалық

махаббатқа таңданып,

жанды баурап бір шабыт...

егер жерде бар халық,

қадір тұтса осылай

елім деген ұлдарын,

әділетке құндағым

толар еді-ау, досым-ай...

4. МӘШҺӘТТАҒЫ КИЕЛІ ТҮН

Иә, Алла, қолда мені — қадыр түнім бұл менің,

өмір-сайқал қорлап еді, жанымды үгіп күндерім.

Қыдыр ата жолын бағып, таң күзетем мен бүгін,

құйын тірлік өңімді алып, көңіл сынық, шерлі үнім.

Қыдыр келіп қысылғанның жүрегіне жақса күн,

бейнесі боп Хұсыраудың не Баһман патшаның:

көңіл шіркін бұл түнге алаң, аруақтар жебер ме?

Қыдыр атам мүмкін маған Жәми болып келер ме?

Шапағатқа құндағың бай, тыныштық бер таңыма,

Хафиздың жырларындай рахат құй жаныма!

Мұңын серпіп сағым далам, сүйсінердей Жер, ғалам,

азаттықтың жалындаған ер рухын бер маған!

5. ПАРСЫ ӘЙЕЛІНІҢ ІШКІ СЫРЫ

Ішімде айтылмаған көп сырларым,

бұл жайды біліп жатқан жоқсың бәрің,

селеудей сезімдер көп лапылдаған —

жанымды жылытпайды шоқсыз жалын.

Бұлдырап жырақтайды жылаулы арман,

шырқамас шарықтамас бұғау барда ән.

Тек қана әлсіздер мен күштілерден

байқасам тұрады екен мынау жалған.

Жер-дозақ тарамдайды талғамдыны,

адамның төмен кейде аңнан құны.

Құйрықты жұлдыз ғұмыр бұл өмірдің

шындығы аз, ылғи басым жалғандығы.

Салғанда зіл салмағын бұлтты күнім,

мәңгіге үзілердей кілт ғұмырым.

Ұмтылам заңғар көкке, мен бәрібір

заңдар мен орталардың тұтқынымын.

Тамағым тас тығынмен қылғынуда,

әнсіз тұл шайырың ба, бұлбұлың ба.

Бәріңнен баз кешуге бармын бүгін —

түк емес еркіндіксіз Күн ғұмыр да!

6. НАМАЗШЫ

Аузында — Алла, қолында тасбиығы,

Намазға да жығылып, жақсы ұйыды.

Жалбарынды: «Күнәмді кеше гөр!» — деп,

мөлт-мөлт етіп көзінде жас түйірі.

Сырттай қарап, сүйсіне, табынасың,

құйылғандай бір сәуле жаныңа шын.

Осы адам боп көрінер шырмауықтай

пенделіктен ұяты, ары басым.

Сыртқа шықты. Қарадым қалды да ұнап,

асықтырды-ау сансыз іс, алғы мұрат.

...Томпалаңдап жүгірген балғын бөбек

дәл қасында сүрініп қалды құлап.

Жанұшыра жүгірді соңында ана,

бала өсірсең, көз жазба — жолын қара!

Намазшымыз бұрылмай өте берді,

жолда құлап жатқанда өрім бала.

Сұңқылдатып созғанмен Құран әнін,

білмеді аяу дегенді бұл адамың.

Алланы алдап, шамасы, жуғысы бар

өмір бойғы өзінің күнәларын.

«Құлымыз, - дер, — Құдайдың», — жиында олар,

өз басының қамын жеу миын жалар.

Дәл мұндайдың тілегін Тәңірімнің

қабыл ете қоюы қиын болар!

7. ХАФИЗДІҢ ІЗІМЕН

Ақыны ханын іздесе, көргені елдің сор болар,

Ал, ханы ақынын іздесе, бақытты халық сол болар.

ХАФИЗ.

Есті хан — ел бақыты, біл, іншегім!

Дос емес-алдыңда ылғи жүгінсе кім.

Ойлар ол: «Беделімнің қажеті не —

бел шешпей, жаны жүдеп бүгілсе елім!»

Өзгеге өз қамы үшін қажетсің сен —

әуелі өз халқыңның ұғын шерін!

Естімін деген жандар түйсін мұны:

ел ұлын елеңдетпес сый сыңғыры,

қашан да оның ойлы дидарынан

адамға мейірімнің құйсын нұры.

Патша-қор, ханымының кескінінен,

ісінен есіп тұрса мисыздығы.

Қаһармен, билік барда, жан алсақ та,

хан ізі қалар есте, қалар тақта.

Патша-қор, естілерді есепке алмай,

толтырса айналасын жарамсаққа.

Ақылсыз таққа отырса, елі азады,

Құдайым, жер-бесікті содан сақта!

8. ҚАҢБАҚ-ТАҒДЫР

Шет жердегі қазақтың сағынышы

Туған жерім!

Тумай жатып оранды балаң мұңға,

құндағымнан қуылдым, нәр алдым да,

Алты жаста ем. Қылмысым жоқ болатын,

Алланың да алдында, адамның да.

Сені іздесем дүниеден табармын ба?

Туған жерім!

Бас салды да кеудеңе сары жылан,

қапелімде жоғалтты бағын ұлан.

Кете барды ұл-қызың тоз-тоз болып, қаңбақтайын үзілген тамырынан.

Қаңбақ-тағдыр салады жабығып ән.

Көз алдымда;

ошақ қалды отымен, ана қалды,

қурайлары сыңсыған дала қалды.

Әлі ұмыта алмаймын ботасынан

айырылып зарлаған қара нарды.

Теңіз долы, ашулы. Біз тентіреп

кете бардық жағалап жаға-жарды.

Жылады атам,

қимай туған елдегі жылдарды ізгі,

көз алдымда бұлдырап қырлар жүзді.

Біздің тағдыр осылай елестетті

жарылыстан быт-шыт боп сынған құзды.

Қара жердің бетінде паналатып,

бауырына тартатын кім бар бізді!

Рақымы түссе Алла нұр береді —

пана болды жат жердің іргелі елі.

Жас ұлғайды. Ой жейді түнде мені —

ой кемірген жанымды кім көреді?

...Теңіз беттен жел ессе, келеді әлі

жусан иісі... Құм иісі шілдедегі.

9. ПАРСЫНЫҢ СҰЛУЛАРЫ

Таңданбай көзі түссе, қалған ба адам,

дидарын көргенде естен танған ғалам.

Өмірімді қияр ем деп күлкісіне

өртеніп ақын біткен армандаған,

парсының сұлулары!

Жарқ етсе жанарынан Күн күледі,

Дүниеге шуақ шашып нұрлы іреңі.

Күлкісі — әділдігі аз өмір салған

балдырдай жаныңдағы мұңның емі —

Шаһнабал сіңлілері!

Ашуы — желтоқсанның түнгі ызғары,

тіл қатса, күміс шолпы сыңғырлады:

көзі — түн, бұрымы — орман, ерні — раушан,

қол жетпес еңлікгүлдей шың-құздағы,

Зуһра жұлдыздары!

Тазартып күнә-ласты санадағы,

жер беті сүйсінуден жаңарады.

Тек ғашық сезімдерден перзент болып

жаны пәк, періштедей таң ажары

сұлулық жаралады.

Күзетіп не заманнан Шығысты ерлер,

дұшпанға тапталмаса пүліш жерлер,

ошақтың жылу көзі — көкірегінен

өрбіген Шырындар мен Рүстемдер

парсының сұлулары!

10. ШИРАЗҒА СӘЛЕМ

Ширазда таң атады-ау, Күн сыланып,

ертемен сұлулары гүл суарып.

Атасы шайырлардың Хафиз ақын,

өсіп ем ғазалыңнан сусын алып.

Тербетті бесігім боп дала мені,

өзіңді Абайым да аға деді.

Мені де бұл өлкеге ғашық еткен,

өзіңнің жырларың мен анам еді.

Рухың құйғандай ма күш жаныма кеткендей жүрегімнің қысқаны да.

Соға алмай зиратыңа, дұғамды арнап,

аттанып барам Қазақстаныма.

Басқа елде өлең шамын жақсам да мен,

өзіңді ойым жетпес асқар деп ем.

Шираздың ауасымен тыныс алып,

сен жүрген топырақты бір басам деп ем.

Иранның ұлы — батыр, қызы — көркем,

хош исі жұпар шашқан жүзім — өлкең.

Ал, менің кең даламды шөл жалайды:

жазы — өрт, қысы — қатал, күзі — желкем.

Өлкеңнен ғазалыңның нұрын көрем,

мұхитта мерт болмаса ғұмыр-кемем,

нәр берсем деп ем шөлейт мекеніме,

кәусары құштарлықтың жырымменен.

1987

***

Төзу керек, бәріне төзім керек,

жанды қайрап, өзіңді өзің жебеп.

Ақты – қара, қараны – ақ дейтіндерге

қыжыл қайнап – жүректе, көзіңде – кек,

жұдырық ап шыдамай жүгіргеннен

тас құдыққа түсесің өзің кенет.

Ақтығыңды кешпейді ешкім саған,

төзім керек төзбестей ешбір сараң.

Шыңыраудың суындай сана тұнып,

даналықпен жер басар кек сіңсе адам.

Шатқалына шындықтың жетем десең,

тек шыдауға, шыдамға жетсін шамаң.

Есті жүрмес басқаның қолын қағып,

бірақ ылғи болмайды жолың жарық.

Өмір өмір бола ма, күрестерсіз

жатса барлық тілегің орындалып

және ақыл, күшіңнің мәні қандай

кетер болсаң отыңа өзің жанып?!

Тек шыдай біл жүректе қаның қатып,

мін мақсаттың пырағын арындатып!

Жалқаулыққа батырар түңілулер,

жанды шыңдар еңбектен арылма түк.

Лап етіп бір түбінде жану – бақыт,

дүниені түп-түгел жалындатып!

1984

***

Жаныңнан, жамалыңнан әр тайғанда,

сезімің ортаймай ма, қартаймай ма,

жылдардың балдырына батқан көңіл

мелшиіп қарамай ма айқайларға,

жастығың жамбасына жантайғанда…

Күндерің – мың құбылған, сенделіскен,

бір жалын тыншытпаған кернеп іштен,

көзің де, көңілің де көк аспанда,

жайың жоқ шырмалуға жердегі іспен,

өтіпті жүлдесі жоқ тек желіспен.

Бұл күнде ештеңе де ес кетірмей,

баяғы қоңыраулы кеш те түндей,

сезімің, сенімің де көлеңкеге

шығарсаң тоңазитын ешкі етіндей.

Көз салып, ойға түйіп, жай барладым.

Ал, менің жоқ мүсінге айналмағым.

Өртей бер өзегімді, тек сен ғана

кетпесең болды менен, қайран жалын!

1984

***

Мен енді айналысам бір іспенен,

жазылар сонда, бәлкім, құрыс денем:

мен деген тілеулестер, маған арнап

ер-тұрман соқтырыңдар күмістеген!

Әуре боп жүрсем де өлең шатпағымен,

билікке таласатын жатқа күлем.

Ал өзім соңғы кезде жиі-жиі

түсімде бір керемет атқа мінем!

Білмеймін, күміс жолды Күн, шаһар ма, -

әйтеуір, жүреді екем бір сапарға.

Жиналып жатыр халық қоштасуға,

саны жоқ – жүз қатар ма, мың қатар ма.

Бәрінің жүздерінен қарайды Күн,

Күн көрсем көңілімнен тарайды мұң.

Мен тұрып ат үстінде ойлайды екем

бұларды көрмедім деп қалай бұрын.

Барлығы қарайтындай балқып маған,

желбіреп шәйі көйлегім шаң тұтпаған,

қол созған халық – жерде, мен ақбозбен

аспанға көтеріліп қалқып барам.

Үміттің тінін үзер Күн сөнбей кім,

елестер жаяулатып жүрсем кей күн.

Ендігі ғұмырымды жалғау үшін

өңімде сол жүйрікке мінсем деймін!

1985

***

Толқындар бұрқанады

бірін бірі тепкілеп, шалып жығып,

буралардай тістескен санын жұлып,

бейкүнәсіп қараған дүниенің

алдамшы, жат қылығын – бәрін де ұғып,

жібергісі келгендей қағындырып.

Сумаң жел де жылмаңдап – таныс

қылық –

баяуласа толқындар – тағы ысқырып,

қойға қасқыр тигендей айтақтайды

бір-біріне соқтырып, алыстырып,

ақкөз толқын өршиді онан сайын,

қанталаған жанарда намыс бұғып.

Жүйріктердей жаратып таң асырған,

тепкісінен толқынның жаға сырдаң.

Теңіз – жынды

сағынып сені күткен

кездердегі мен сын-ды аласұрған.

Арнасынан шығам деп арпалысып,

сосын сұлық жатады шарасыздан...

1976

***

Өзіңді жерлеп келіп,

жапа-жалғыз отырмын. Меңіреумін.

Айналамда қыстыққан еңіреулі үн...

Әлем деген қап-қара бұлтқа оранып,

жердің бетін кеткен бе-ау құрттар алып,

есі ауысқан шығар бұл сығыр құдай,

сосын, сосын... денемді бұрынғыдай

аймалаған секілді сенің ернің.

Буынымды босатып

сыбырлаған үздігіп сенің үнің,

сосын менің тек саған жерік үнім...

жанарымыз түк үнсіз ақтарған ой

тек екеуіміз білетін сәттер бар ғой? –

алақандар тигенде, бұлақ-құмар

дір еткізіп жүректен бір-ақ шығар –

барлық елес таптады мені бүгін.

Жерлеп келіп...

Жоқ, жоқ! Иә, өзіңді жерлеп келіп,

отырдым сен деп семіп,

өмір деген өзіңсіз қараң қалып,

керең болып кеткендей тамам халық...

осы менің бүгінгі есімдегі.

Сені осылай жерлегем. Кешір мені.

1975

***

Мен осы қай топтамын, қай таптамын?

Ортамнан, қоғамымнан жай таппадым.

Запы боп ести-ести, шаршап біттім

жалаңаш ұрандарын, айтақтарын.

Қашқан жоқ, рас, сенім, үміт менен,

анамның шариғаты «біл, ұқ» деген:

«Өлсең де ар, ұяттан аттама тек», -

әлі күн осы заңмен жүріп келем.

Байлық жоқ, өлмей, қалт-құлт амалдадым,

байлығым – жақсы көрген адамдарым.

Кісілік, кеңдік сезсем біреулерден

жеткендей төбем көкке жаңарды әнім.

Құдайсыз қоғамыма , білем, жатпын,

жат көзге жүйкем темір, жігерлі-ақпын.

Тапсалар топан сулар, теңіз қайтар,

оралып ар мен ұят, күлер-ді ақ күн.

1984

* * *

Кешегі балапандар түкті ұқпаған

(соларға жем берумен біттік тәмам)

былқылдақ сарауыз-ды, енді, міне,

шетінен әтеш бопты қыт-қыттаған.

Пана жоқ. Дала суық, сырт қардағы

жетімек күшіктерге жұрт бармады.

Жылытқам сонда оларды, бүгін көрсем

желкесі қарыс жүнді сырттан бәрі.

Деуші едім "көліксіздің қорғар мұңын",

жоқ, олар ұмытыпты тоңған күнін.

Әтеш пен төбет болса өсіргенім,

менің де солар тектес болғандығым.

1996





БИЛІКТІНІҢ ОЙЫ

Жүргем бейқам жастықта мұнар шарлап,

билік-бике қоймады жыланша арбап.

Түкірігі түу десе жерге түспей,

жақсы, жаман әкім боп жүр алшаңдап.

Күнелтетін түрім бар тоңып әрең,

дедім енді биліктің соңына ерем.

Төбелесте шыныққан достың бәрін

қойдым осы бәйгенің жолына мен.

Қарап тұрсаң қай басшы дарынды адам,

талайының мен әлі шаңын қағам.

Байқауымша, еркімен ешкімнің де

бере қояр түрі жоқ тағын маған.

Сүйтіп жүріп таққа да жуықтадым,

айналасын тазарттым, уыттадым.

Әуелі жолымды аршыдым, өзге қолмен

осы қалай дегеннің қуып бәрін.

Жан-жағымды шіренген тұлға қылмай,

жидым елдің орташа ұлдарын жай.

Өмірі билік тимеген бұл байғұстар

құрақ ұшар алдымда құлдарымдай.

Адалсынған жандарды қудық та кеп,

ойда жоқта патша боп тудық кенет.

Ең алдымен басшыға кеуде керек,

сосын аздап, әрине, қулық керек.

1996

* * *

Түсініксіз тым кейде

шариѓаты тірліктіњ.

Құдай оны білмей ме –

жалған қайсы, шындық кім?

Түйдік өмір заңдарын,

түңіл мейлің, түңілме:

жақсы көрген жандарың

жау болады түбінде.

Білмейді адам жегенін –

жая ма, жоқ сіңір ме.

Құлар мәңгі дегенім

ертең бе, әлде бүгін бе.

Тірлік – ағын, пенденің

шаяр мәнін сулықтай.

Өмір сүрсе жерде кім,

кете алмайды у жұтпай.

Жерде өмірдің сол мәні –

заңдылықтар шырмаған.

Ұқсар мәңгі тордағы

жаутаңдаған құлға адам.

1995





ЗАМАН ПЕРЗЕНТІНІҢ ҮНІ

Сұмдықтың бәрі – ішімде

жылтырап жүрген сыртым тек.

Ескерткішке ұқсас мүсінге

жақындай алмас жұрт үркек.

Іш жағым толған шым-шытыр

қалтарыстар мен қоймалар.

Қарныма дейін мың шұқыр

сыртыма шығармай ой қамар.

Кімдерді көсем, кімді құл

етерін жұртым ойланар.

Аңқылдап жүрген кіл мықыр,

қолыңнан келсе, бойлап ал!

Мүсінім мінсіз құйылған –

хандаймын! Көрсет жалғанға.

Көздерді жаулап қиырдан,

тәккаббар жүрсем, таңданба!

Адамнан өрбіп тамырым,

жайылған барлық құрлыққа.

Сондықтан биік жарығым,

болғанмен жерде мың жұтпа.

Әділет күтеді бекер ел,

бақ болмас жанға бос талап.

Адамды көкке көтерер

сұмдық пен айла – қос қанат!

1989

***

Көрмесем де ел қорғап, жорыққа еніп,

болмашыға жүрдік тер төгіп келіп,

жылағанға жүгірдім

жүрегімнің

мейірімін, жылуын бөліп беріп.

Қазақы едім: аңқылдап көңілді өскем,

кезім жоқ-ты біреудің жолын кескен.

Аңғалдығым жеруік жүртқа жақпай,

жұғымсыздау, жетімдеу өмір кешкем.

Енді көрсем, басқа жұрт басқаша екен,

тіл табуға, есепке жақтас екен.

Ал мен неге жақпаймын, жағынбаймын,

жүргенімше соғылып тасқа шекем?! —

Десем-дағы,

жандай боп талғамы — үлгі,

өзгерте алмай келемін жан мәнімді.

Жерді қалай шындыққа толтырам деп,

атырамын дөңбекшіп таңдарымды.

Адалдықтың намысын жырту үшін

сабылғаным — басқаға күлкілі шын.

Жанып, сөніп мүжілген жанартаудай

өзімді жеп барады бұлқынысым.

1986

* * *

Өмір сүру дегенің –

қорғау өзің өзіңді.

Өмір бойы келемін

қалқан етіп сөзімді.

Мидай жазық жан-жағы

бекінісім – кең дала.

Әскерімнің сардары,

сарбазы да - мен ғана.

Кеудем – садақ, жыр – жебе,

әлі жүрмін қорғанып.

Бұрылмайды Күн-кеме

маңымда жоқ орман-ық.

Шабуылдап жел тынбай,

қадалады оқ-жаңбыр.

Басым – қазан, бел – қурай,

екі аяғым зордан жүр.

Тірлік кешіп солды ару,

жоқ солмаған бір мықтың.

Өмір деген – қорғану

шабуылынан тірліктің.

1991





НЕГЕ

Басқа ем атақ, беделім жоқ шағымда,

өзгеріппін жуғандай көк сабынға.

Жақсыларым жат болып бара жатыр,

дұшпаныма айналды достарым да.

Бүгін бәрі өзгерген: жолым, қамым,

жолдас-жорам, әдетім, сөз ырғағым.

Талайлардың ақ дәмін татып едім,

ұмытыппын бұл күнде соның бәрін.

Маужыраған, мас болған таңғы үмітке,

достым, менен баяғы әнді күтпе.

Бір дастарқан басында дәм татқандар

туыс болар десе де мәңгілікке.

Баяғыша болғанмен түрім, демім,

басқа әйтеуір бұл күнде үнім менің.

Жылы шырай күткенге қабақ түйіп,

жылуы жоқ жандарға күлімдедім.

Заман – айдын, адам – құл, ортаң – кеме.

Тіршілікте құландай жортам деме.

Жалғыз қалсам, жанымды зіл басады.

Кейде айнаға қарауға қорқам. Неге?

1990

***

Дүниенің бар өлшемі

өлшеусіз нәрсе бар деме.

Керелендірер түбі ол сені –

араныңды ашпа әрнеге.

Улайды қарғыс көз-көре,

жебедей түзу жолы анық.

Жазықсыз жанды көздеме –

өзіңді түйрейді ол анық.

Жамандығың жұртқа істеген

кетпейді ауада жоғалып.

Сол қуат, сондай күшпенен

өзіңе келеді оралып.

Өлшеусіз болмас байлық та,

өлшеусіз сөз де, пиғыл да.

Тегін берді деп май жұтпа:

ақ тілегіңді сый қылма.

Жақсылығың үшін жасаған

қарымына сыйлық дәм етпе –

ниетсіз берген ас арам,

ішпе – түсесің әлекке.

Мақтама өзің өзіңді

жұрт айтсын жақсылығыңды.

Өмірде дана сөз – үлгі,

әлемдей өмір ғұмырлы.

1991

***

Менің туған ауылым ажарланып,

көше түзу, басады адам да нық.

Жетілік пен ондық шам күлде жатыр,

самсап қаладағыдай жанар жарық.

Күндей биік әркімде жан талғамы,

жұмыс қауырт істелер әр таңдағы.

Белдеулерде бестілер байланбайды,

үй алдында машина қаңтарғаны.

Адамдары төкпейді мұңды, ызаны,

даладай кең, аспандай нұрлы жаны.

Боз ботаның үні емес, төсегінен

«Сөйлеп тұрған Москва!» тұрғызады.

Жер шарымен хабардар ауыл мына,

алаңдатар саясат шалыңды да:

Алматыда, Берлинде жағдай қалай,

аспандары ашық па, жауынды ма.

Бақ қарайды ауылдың бар жағынан,

көлеңкелеп басымды талға бұғам.

Біз қарақат іздеуші ек қырды кезіп,

бұлар жүзім үзеді шарбағынан.

Ауыл десе жайлайды жанымды үміт,

сонда ғана атардай таңым күліп.

Жасыл шардың бетінде жалғыз ноқат

мені мәңгі тартатын сағындырып!

1985





ҚЫЗЫҒУ

Үлгілі әке, басшы, жар –

сендей болуға жас құмар.

Майлы қасықтай мәніңе

жабыса алмайды ащы зар.

Майланған адам бас сұғар

тесік біткеннің бәріне:

ұнатады сені басшылар,

ұнайсың жасқа, кәріге.

Тіл қатсаң болды – тас сынар –

жетпей жүр саған тағы не?

Жақсы десе дөкей жақсылар,

сол ғана тірлік мәні ме?

Болса да кезім бақ сынар,

бара алмай жүрмін әріге.

Ерсем-ау заман әніне,

үлгі етер сенсің хас шынар.

Қырсықтар сіңген тәніме

ақыл сіңбейді, тас шығар?!

Құлқым жоқ жағар, жақсы ұғар,

сандалып жүрмін әлі де.

1990





ЖҰМАҚ

Бар дейді бір керім жер Жұмақ деген,

әркімнен қайда өзі деп сұрап келем,

Таба алмай жүрмін әлі, бар білгенім –

әйтеуір сол жұмағың жырақ менен.

Шарладым талай елдің тайпаларын,

сонда да үмітті үзбей Ай қарадым.

Біреулер: «Америка – жұмақ!» – дейді,

болғанмын, бірақ соны байқамадым.

Жұмағың толы дейді бар асылға,

«Ла Манш бұғазының жағасында

боз торғай қой үстінде жұмыртқалап

жатыр ғой!» – дейтіндерге нанасың ба?

Япыр-ай, ол қай жерде, қай қалада,

мұнда деп біреу маған айта ала ма?

Немене Жұмақ деген, ондағы жұрт

шетінен жатып алып май қаба ма?

Жұмаққа барғандардың бәрі асыл ма,

жүр ме әлде қаралар да арасында?

Жер басқан тірлігіңді көре алмастар

ол жақта айнала ма жанашырға?

Ойланбай хансың ба, жоқ қарасың ба,

сол жақтан жайлы ортаны табасың ба?

Қорқамын далада өскен ақкөңіл ел

онда да түседі-ау деп жаңа сынға.

«Жұмақ жоқ, - десе де жұрт, - іздей берме!»

Келемін әлі үмітті үзбей мен де.

Онда да мықтылар мен көсемдерден

асылы орын тимес біздейлерге.

Құдайым қамқор болған жеке жебеп,

болғанмен ол киелі мекен ерек,

қорқамын бізден екі-үш адам барса,

жұмағың тозақ болып кете ме деп.

1993





МЫСАЛ

Тоқ бөрі қойды жылғада

қаһарыменен тұр мытып,

қинамай жанын біржола

жеп те қоймайды қылғытып.

Қой үнсіз қадап жанарын,

тығыла түседі қасқырға.

Ешкі болса егер, даланың

шулатар еді астын да.

Құтылуға да қылмай күш,

саялар әрі сайы жоқ.

Маңырау түгіл бұл байғұс

пысқыруға да жайы жоқ.

Қысылған ірең бетінде,

ойлап тұр (не еткен кең жүрек!).

«Шандырлау еді етім де –

ұят болады-ау енді», - деп.

Ойлайды: «Тақсыр, кеше гөр!

Қозым келсе екен бұл жерге,

екеумізді қоса жесе егер,

жарар едік-ау бір жемге…»

Жаутаң көз қойды жаншып жер

құлқыны – құдық, сұсты жүз.

Мықшиған сайын әлсіздер

мылжалай түсер күштіңіз.

1994





ЖАН БАҒУ

Заман дегенің қасқыр ма

сескенер қарулы арсыздан?

Зорлықтың табаны астында

адалдықты көріп жаншылған

жүрегім сыздап, қан ысып,

ашыған айрандай бұзылам.

Үстелдеріне жабысып,

жан баққандарға қызығам.

Орнынан тұрса құлардай –

алдарында тік жар – ұшпа тұр.

Кеуделерінен шыға алмай

адалдық атты құс жатыр.

Құнар қалмады қырымда,

заманның сең-сең мұзынан.

Келеді екен-ау шынында

жұтаған жұртқа жүз ылаң.

Қыл көпірде әлде тұр ма адам,

ойлана да алмай жұрт бұғар.

Құйын мінезді бұл заман

жан бақпағанды ықтырар.

1989





ЖАНҚОЖА БАТЫР БАСЫНДА ЖАЛБАРЫНУ

Ей, ер бабам!

Басы айналып сен қорғаған кең далам

асау аттай құйқылжыған заманда,

сауысқандар билік айтып ғаламға

аласталып асылдар мен ардалар,

тағдыр шешсе күл шоқыған қарғалар

есі кеткен елім соған алданар,

батыр қайда шамырқанар, шамданар?

Сен қорғаған даланың

бүгініне мен күрсініп қарадым:

заман мүжіп кескекті ердің талабын,

құнсызға айналды бағалым.

Айыра алмай

дарақы кім, дара кім,

тұман алғандай жанарым.

Әділет деп қылыштарын қайраған,

арыстан Ер жағалауын жайлаған

Арал қайда, Сыр қайда?

Жағымпазды жаумен қоса тақымдар

Жанғожадай батырлар

енді бізде тумай ма?

Ей, ардақты ер баба!

Ерсіз болса, Ел — бала,

көлсіз болса, Жер нала.

Оңып барады кілем-жер.

Батырлар аз жауыздықты жүгендер.

Ұрпағыңа бірлік пенен жігер бер!

Ер көңілді халқың болса жалғанда,

туар әлі ту ұстайтын шын ерлер?!

1994





ҰЙҚЫ

Ел ұйқыда. Тым-тырыс,

ауыл иті қалғиды.

Дауыл да жоқ. Қыр тыныш,

тыныштық та әрқилы.

Сөйлесе ауыл ағасы:

«Ел, ұйқыдан тұрғын!» – деп,

керіледі баласы

төсегінде міңгірлеп.

Өзгеріпті бүгін ел:

жатса бір ит сыртта үріп,

ауыл түгел жүгірер,

аяғынан тік тұрып.

Ел шулайды, іс қылмай,

заман құлқын байқай ма?

Дана сөзді қыстырмай,

жүгіреді айқайға.

Мысқылдап жұрт қарайды

ұйқылы-ояу сиқыма. –

оятатын талайды

намыс әлі ұйқыда.

Түнек пе әлде ақ таң ба –

білмен, кеудем тас қамыт,

ұйқы тәтті жатқанда

намысымды жастанып.

1987





МІНЕЗ

Адамдар-ай сыртынан жылтыраған,

сырты жылтыраса да, құлқы харам.

Сол шындықты бүкпесіз айтсам болды,

бар ғаламның төнеді бұлты маған.

Кешірмейді ешкім де мына жайды,

жамандығын бетке айтсаң, бұ да қайғы.

«Жұрттың бәрін жау етіп қайтесің», - деп,

жанашыр да өзімді кінәлайды.

Бұл мінезім көп жанмен егестірді,

сырттай жамандамаймын мен ешкімді.

Ал біреулер жылмаңдап қарсы келсе,

көзің тайса, өсектеп кеңес құрды.

Бірақ олар жақсылар санатында,

шындықты айтқан – мен ғана қара тырна.

Жақсымен де тіл тауып, жаманмен де,

жүрген адам – жұрт үшін дара тұлға.

Есі-дерті басының тұрмыс қамы

болса дағы, сырт көзге қызғыш бәрі,

үкім кесер өзгеге, өздерінің

бастан асып жатса да қылмыстары.

1987

***

Туған жер, туған ауыл қымбат маған,

ешкімге бұл сезімді былғатпағам.

Мен оның өзім ғана сезінетін

қастерлі қасиетін жырлап бағам.

Ол жерге деген менде сезім бөлек,

(жатпасын келгенімде өзімді елеп!)

Ал оның қасиетін сезу үшін

тек менің жүрегім мен көзім керек!

Мен үшін өмірдегі ең ізгі бақ –

сол жерден басталған-ды сезім-бұлақ.

Жайылып қазағымның даласына,

кеудемнен барады енді теңіз құлап.

Самалын Сарыарқаның жұтсам деп ем,

сол жаққа жүрегім мен құштар денем.

Мендегі сезімді де көре алмайды

көр кеуде кейбір пасық дұшпан деген.

Заңы жоқ, тәртібі жоқ қоғамдар кем,

бәрібір қоғам қорғар соғар желден.

Ал менің дариядай сезімімді

ешкім де бөгей алмас тоғандармен!

Басында Оқжетпестің сағым-мұнар,

жан қанша жазығында жанымды ұғар!

Қиындап түсінісу кеткесін бе,

өзімді ұққандарға жаным құмар.

Қарасам биігіне Үшқараның,

жаныма қуат құяр күш табамын.

Көңілім құлындайды, естігенде

қия алмай көшіп жатқан құстар әнін.

Бұл маңнан нелер терең сырды ұқпадым,

ту ұстар не жайсаңды мұң жұтқанын…

Мен қалай сүймей енді тұра аламын

бұл жерге тамбады деп кіндік қаным?!

Даламды жасапты-ау бір керім ұста,

тек жұрттар дәл өзімдей сезіп, ұқса…

Туған ел, саған деген махаббатым

бағынар емес жүзге не жынысқа!

1984

***

«Басынан Қаратудың көш келеді».

Көш келсе - өмірімнің өшпегені.

Естісем елестейді көз алдыма

қазақтың Ақтау, Арқа, Өскемені.

Тарихтың бойламадым өткеліне,

кей адам өткеніне өкпелі ме?

Ал мені ойлантады туған жердің

бүгінгі көк тасы да, бөктері де.

Жылытпай бауыр көңілі, дос демі де,

ілескен қазақ өмір көштеріне.

Көңілдер көлшіктеніп, жайлау қашып,

қалғандай куә болып Көкше, міне.

Қала өсіп Қаратауда, сана да өсіп,

барады әлі күнге дала көшіп.

Көш - өмір қозғалысы. Тек бүгінде

дауысы бозтайлақтың барады өшіп.

Күтумен еркіндіктің таңын алдан,

жұтыпты сол көштерді сағым-арман.

Соңында Қаратаудан көшкен елдің

жаныма мұң сіңірген әні қалған.

Шапқанмен шырқ үйіріп тағы жалған,

көштердің жаны қалған, қаны қалған.

Көшермін мен де мәңгі тек ізімнен

ұрпақтар шырқап салар табылар ма ән…

1984

* * *

Еріп ессіз өлеңнің жетегіне,

қыздырғаным шамалы шекені де.

Жырларымнан күлкі не ақыл күтпе –

менде әуелден жоқ соның екеуі де.

Ақыл аулап таң ата көз іле ме,

өзгелердің өтімді сөзі неге?

Менде ақыл жоқ еріккен жұртқа бөлер,

бір ақылгөй жетпей жүр өзіме де.

Бұл дүниеде бас бұзар бар арсыздар,

жүрек түгілі көргенде санаң сыздар.

Қуаттанам, күлем деп дәметпеңдер –

жырымды оқып жас бұлап қаларсыздар.

Шырайланып өмірдің өңі кенет,

шаттық болса, күлкі де төгілер ед.

Жердегілер – желөкпе, шаттығыңды

шынжырлапты, шыңғыртып қолын егеп.

Мақұрыммын айладан, күлкіден де,

болса шашу етер ем шіркін елге.

Жоқтауым бар, мұңым бар – жан дертіңді

жүрек жасын көзіңе іркіп емде!

1985

***

«Әуеде ұшып жүрген көк көбелек».

Сезімін қандай жүрек төккен ерек?

Үй салмай, мүсіндемей, мешіт соқпай,

тарихын әнмен өрген не еткен ел ек?

Бұл әнде бар жүректің оты бардай,

сол отты лапылдатқан тоты қандай?

Шымырлап тұла бойым естігенде

орнымнан тұрып кетем отыра алмай.

Күміс үн, нәзік тұлға, ақша қабақ,

бір сүйсе айнымайтын досқа жарап…

Әндегі сол қыздарға қызығудан

түседі жанарымнан жас домалап.

Тек өзі сұлулықтан үміткер Ай

қызғанып, қалған шығар бұғып талай.

Күмістей сымға тартқан қыз тұрғанда,

мәрт мінез батыр болмас жігіт қалай!

О, қайран қазағымның халық әні-ай!

Төгілер сол әндерден жаныма арай,

сағыныш, шарасыздық, ел мен дала –

сыйып тұр әуеніне бәрі қалай?!

Халқымның тыңдағанда қиял әнін,

жаныма нәзік нұрлы күй аламын.

Өзіме қарап қойып, кей жігітке

жамансың деуге сонда ұяламын.

1985





ЖҰТ

Есігім алды көкорай шалғын еді,

таза ауамен тазартар таңғы лебі.

Атамыздың көзіндей аула-қора,

айран, қымыз – жүдеген жанның емі.

Қозы қарын қарбыз бен қауын, бағым,

қаны-қарық болатын ауыл, маңым.

Бар мүлікті сатты да көрінгенге

быт-шыт қылды бір күнде бауырларым.

Босағасы бұзылды үйімнің де,

түйе кетті біреуде, сиыр кімде,

«Бұларың не?» - дегенде, еститінім:

«Күнелт енді күркеңде, қиыңды үрле!»

Көзден бұлбұл ұшты да балғын күнім,

енді жаутаң қағады әркімге ұлым.

Бабалардың жұртында шалажансар

қайырлаған балықтай қалдым бүгін.

1999





ТАҚ МАҢЫ

Бұл заманда билікті бақ деп білер,

шын бақыттың тұғыры тақ деп білер.

Айналасы жарамсақ тәуелділер,

ақ машина ат болар баптап мінер.

Тыныш әлем – тақ маңы – мақсатты жер,

еңселі емен есіктен асқақ кірер.

Тақ сөйлесе, иіліп,

тақ езуін

тарта қалса, бұл байғұс сақ-сақ күлер.

Бақ-дәулеттің сорпасы майлы келер,

қуаты мол Күн менен Айды бөгер.

Көзі шелді, жайы жоқ өзгелердің

басындағы қасірет-қайғыны елер.

Кіруге асық басшыға жарықтық ел,

бәрі иіліп қабағын бағып кірер.

Май жүректе лүпіл жоқ – кімнің адал,

кімнің арам екенін танып білер.

Биліктіде дос та көп, айран да көп,

соңын ойлап үңілмес жайларға көп.

Кісілігін, кімнің кім екенін де

біледі адам бастан бақ тайғанда тек.

1991





ҚАБАНБАЙ БАТЫР

Қазақтың жасыл жеріне,

бетегесі бөрткен беліне

қызығып қырмызы өріне

көздерін кімдер сатпаған,

талтаңдай басып жат табан,

сатумен келеді әлі де;

құлақтарын салмай әніме,

жерімді жайпап таптаған,

әулиелерімнен аттаған;

жотасы жүнді жоңғарлар,

қиқулап құба қалмақтар,

дамбалсыз орыс-орманнан –

жапырлап келіп жан-жақтан

далама үрей орнатқан.

Қабанбай батыр, хас ұлан,

қаһары судай тасыған,

халқына жаны ашыған,

бауыр мен досқа қараған

қабағынан Ай күліп,

жауларын алса жағадан,

қалтырар дұшпан қайғы ұрып;

қарындасқа қайрылып,

жел-жалаға бермеген,

өсек сөзге ермеген,

жетімдерді жұбатып,

жүдеулерді емдеген,

«Ұраным – туған ел!» – деген,

қаракерей Қабанбай –

бір туар ұлы халқымның,

байрағы болған даңқымның,

қаймағы болған салтымның.

Бөрік кигеннің барлығы

тепеңдеп торы мінгенмен,

қарына қамшы ілгенмен,

алшаңдай басып жүргенмен,

ел қамын жейтін ұл болмас,

халқыма қорған шың болмас,

қуаныш пен қайғысы

өз ошағынан аса алмас,

қайрымын елге шаша алмас.

Суырлыға мен шығайын,

Желдіқараға жылайын,

кезейін қырат-қырқаны, -

«Батырларымның ұрпағы

қайда, -деп, - бүгін?» – сұрайын,

іздейін енді халқымның

сырттаны мен құмайын,

қиқулайды қырғи, қарғалар –

құлады ма құздан сұңқары?

Жылқымда бүгін жабы көп –

қай жаққа ауды тұлпары?!

Арымды тепті біреулер –

намысымды қай ұл жыртады?

Хантәңіріме тағзым қылайын,

тыныстап бір сәт тынайын,

аруақ қонған ел едік,

қолдағай мені ылайым –

аруақтар ғана болмаса,

көрмедік бүгін бұл елден

қарындасқа жүдеген

қайырылар ұлдың сыңайын.

Батысымда жатыр қалың ел,

өртенген өзек, жаны – жер;

Арқаға барсам, тағы жел.

Қазықұрт маңын күн қақтап,

сарғайып кеткен сары бел.

Халқымның бүгінгі тірлігі,

тұтастығы мен бірлігі

қандасқан қас дұшпанның

қанжары тілген туырлықтай,

жерімнің жасыл кіндігі

мұхиты кепкен құрлықтай,

көңілім қойды орнықпай.

Батысым мерлеп Арқамды

ала көзімен тұр атып –

тастауға дайын сұлатып!

Шығысым марал-арқарлы,

бірге туса да кіндіктен,

береке болған бірліктен

асау аттай жалтарды,

түстігіме қарап тістеніп,

қара көзінен қан тамды,

қырқылуға жақын кіндігім.

Әзірге елімнің бірлігін

үш арқау ұстап тұр бүгін:

бірінші арқауым – тіл-нұрым,

екіншісі - әнім, жыр-мұңым,

үшіншісі – қыздар, - қыр-гүлім –

Батыс пен Шығыс арасын,

Түстік пен Арқа даласын

біріне бірін жау етпей,

бітіспес, бітпес дау етпей

келін боп ашар түндігін.

От сынақтардың өртінен

айрылып ажар-көркінен

шытынап жатқан даламдай,

жанымда да менің жарылыс,

сондықтан қашып бақ-ырыс,

шаршадым емін таба алмай.

Баурайы бытқыл Барлықтың,

Суырлы тауда жол басқа

он екі қанат ақ орда

үзігі шаңқан – оңбасқа,

тон кисең сеңсең – тоңбасқа,

сардарлар басқа, қол басқа;

батырлы елдің баласы

еменнен сойыл жонбас па,

Қабанбайлардың ұрпағы

қарагер атқа қонбас па:

Батыс пен Шығыс, Түстігім –

қазақы жердің үш қырын

қыран көзімен шолмас па,

жақсысын ертіп жолдасқа,

қажыған қайран қазақтың

қамын да жесе болмас па?!

1991

***

Кейбір ісім дұрыс та емес шығар,

қылығым да көрінер егесқұмар.

Қайткенде де қанымда жоқ нәрсені

істеймін деп жайым жоқ кеңес құрар.

Сырығындай сыңарсыз көктеректің

қақиюмен көп жанды өкпелеттім.

Жаман көрсем – жасырмай, пайдам үшін

жоғымды бар, барымды жоқ демеппін.

Өкпелеткен шығармын жақсыны да,

мүмкін содан шықпадым бақ шыңына.

Жақсы болып көріну – мақсат емес,

ар аттамау – мен үшін басты мұра.

Жүргеніммен тайсалмай, асқақ ірең,

өмірде тек арымнан жасқанып ем.

Талпынбадым тақтарға, тыңдамадым

жүрегімнің үнінен басқаны мен.

Көзімді арбап алдағы арман-ағын,

тастарына соғылдым жар-жағаның.

Жүрек кейде жаңсақтау басқан шығар,

жүрегімді мен бірақ алдамадым.

Ішек-сілемді қатырып күле білдім,

қорсылдамай жыласам шын егілдім.

Қылмысым да бар шығар, ақпын бірақ

мен алдында арым мен жүрегімнің.

1988

***

Татумен тіршіліктің ащы зарын

өмірден кеткенде ерте жақсыларым,

жарамай жоқтауға да, жылауға да,

сағалап жүрдің бәрің басшы жағын.

Ере алмай алай-түлей ағымдарға

көшеде көсем жүрек жарылғанда,

жымиып жылысқансың,

«Асылым!» – деп

сөйлеуге бүгін құқың, арың бар ма?

Елемей елім деген ұланды ерен,

есіртіп жағымпазды қыран деп ең.

Жыққанда ойлыны орға қайсың болдың

«Ойпырм-ай, обал болды-ау бұған?!» – деген?.

Куәмін, маған аян бұрынғы әнің,

бас ұрып биліктіге жығылғаның.

Ел қамын жейтін жалғыз өздерің боп,

көсемсіп қалыпсыңдар бүгін бәрің.

Елім деп безегенмен жүйрік тілін,

ерсіген ерсілердің түйдік сырын.

Қылмыскер – ел қамы емес, өз қамы үшін

сойылын соғатындар биліктінің.

1994





ҚАЙҒЫ

Біле алмай қайдан шығар күн

қара жүр – арақ ішкені.

Ат мінген саясатшылардың

аударыспақ ойнау – істері.

Дананың күйі - таныс жай,

кім іздер батса жылымға,

тұтқынға түскен барыстай

тышқандар патшалығында.

Ел басқарады есерің,

қазанның басы – баққаны.

Тілсіз қалғаны шешенің

жанына ешкімнің батпады.

Талтаңдап жаттар жеріңде

сорады сәніңді ақырын.

Жан қалмай барады сенуге –

жатыңнан жаман жақының.

Баяғыдай тұрар қасқайып

қарияда қауқар жоқ бүгін.

Жалтақтап серттен жас тайып,

ойлайды қарынның тоқтығын.

Тамыры қылдай жұқарып,

үйлесім кеткен жерінен,

бастары айналған мұқалып

жандарды көріп, егілем.

1991





АТЫН ЖАЗБАҒАН СТУДЕНТТІҢ ХАТЫ ЖӘНЕ ОҒАН ЖАУАП

1

«Сізді жақсы түсінеміз, ұғамыз,

Жырыңыз — бір байтақ жатқан құба дүз

екендігін

замандас та білмейді,

аға деген қаламдас та білмейді,

(біледі, тек күндейді)

оны ұғатын мына біз!

Сіз шыққанда, қол соқпаймыз жорта біз:

жырыңыздан толғандай боп ортамыз

отырсақ та,

қолды соқсақ дабырлап,

Сіз басқаша қабылдап,

жарамсақтар деп ойлар деп қорқамыз.

Жырыңызда — наркескендей өткірсіз,

түнектерді талқандайтын от Күнсіз,

пасықтықты мұрттай қиып ұшырар

өлеңіңіз — оқ тілсіз!

Жырыңызды оқуға, рас, жоқсыз Сіз.

Бірақ наз бар бізде де:

әйел жайлы көп жазасыз Сіз неге?

Ер ақындар өмір бойы бар күшін

салып соған,

әйелдерді паң мүсін

асқақтатып жазды шын.

Ал сіз неге әйелдерге құлайсыз?

Соларды айтып мұңаясыз, жылайсыз,

тебірентесіз жанды шын.

Бірақ Сізге біреуі әйел затының

айтты ма екен алғысын?

Ел деп соғар жүрегі,

әйелдің де, халқының да тірегі

ерлер жайлы гимн жазар ақынға

Сіз ғанасыз лайық!

...Өтінеміз —

көрмеңізші мұны айып!..»

II

Әйел маған Күн сыйлап, ғұмыр берген,

Отан берген осынау жұмыр жерден.

Бала десе балқыған жанымды ұғып,

маған қиып сыйлаған ұлын жеңгем.

Табыстырған мені әйел жан әкеммен,

мейірімін сол жанның дара көргем.

Мені сүйген, мен сүйген жандарымның

барлығын да өмірге ана әкелген.

Мені арқалап шығарған белестерге,

ажыратуды үйреткен елес пе, ел ме...

Жыр арнасам жанымнан

әйел көркін

қызықтау не мадақтау емес менде.

Ойламаппын мен шіркін миым сүрлеп

кепке ұнауды мақсат қып, қиын сын деп.

Жыр жазбадым жұрт жаппай қолын соғып,

алғыс айтып алдыма иілсін деп.

Армансызбын жыр туса жас тамардай,

ойы жоқ та ес кіріп жасқанардай.

Күн кешкем жоқ жүрсе де ел басқара алмай,

жазатайым біреуді жарылқаса,

алғыс күтер баяғы патшалардай.

Жыр-дертімді бұлдаман ешкімге де,

тіпті аударылмасын еш тілге де,

Жұқа жандар аурушаң жүрегіне

жырларымды жаратса бір еміне —

медеуім сол тұратын бес жүлдеге,

ұқпады деп қиналман тексіз неме.

1985

***

Теңізде – тасқын, далам – сең,

мүлгігенсиді шыңдар құр.

Қызығып көкке қараушы ем

тыныштық-ау деп тұнған бір.

Жайлы өмірді жалған жұтқан ба –

көгімде де жоқ тыныштық,

жұлқыласып жүр бұлттар да

найзағайларын қылыш қып.

Тыным жоқ аспан жақта түк,

жөңкиді бұлттар қара, ала.

Табанымды тайғанақтатып

әлде Жер көшіп бара ма?

Тойымсыз көздей құлқыным,

мейірімді жалмап шер-жебір.

Болмады-ау Жерде бір тыным,

тыншымай қойдым мен де бір.

Дүниеден көшкен нұр сырғып,

қантөгіс әрбір жүректе.

Әрбір кеудеде – күншілдік,

әр досқа деген бір өкпе.

Дүрбелең ғұмыр кешкесін

қонақтамайды ырыс-құт,

Жерімнен тыным көшкесін

жанымнан көшті тыныштық.

Соңым – шөл, алда – бір нүкте -

тамұқтың табалдырығы.

Жетті ме Өмір - жүйрікке

ақырзаманның құрығы?

1990





ҚАРИ ҚЫЗ ХИКАЯСЫ

Теңсіздік таласы мен аштық араны жайлаған иен даланың тоғыз торап жолында кез болған балғын қыз бен балаң жігіт талғамнан тарығып әрең келеді. Қыз - қари. Құлқын құштарлығы қаншама құдыретті болғанымен, бозбала бойындағы жанашырлық сезімнің иненің жасуындай сәулесін сөндіре қойыпты. Құлап-сүрініп аяғын әрең сүйреткен қызды ара-тұра сүйемелдей, бет алды құла түзде қаңғығалы да талай түн мен күннің жүзі ауған.

Қыз көкірегінде жанындағының жарық дүниені көріп, көсіле қадам басқанына қызығу мен қызғаныш ыза боп қайнайды. Басы-көзі демей сабалап, кет-кеттің астына алады. Біраз уақыт өткесін, бәрібір жанында келе жатқанын сезеді.

Оның дидарын көргісі келеді.

Бір-біріне сүйеніп көз шырымын алысады. Таң атып қалса керек - қыз оянды да, екі қолымен қорғана жүріп, толқынның сыбдырын бағдарға ала, өзен жаққа кетті.

«Құбыла бет осы болар» деп жүрелей отырды да, алақанын жайып күбірлей бастады...

І

Жасаған алла, тәңірім,

жетер ме саған зар үнім?!

Жалғанның жағып жарығын

жалғадың тірлік тамырын,

жанары сөніп мәңгіге

зарлаған мен бір ғарібің,

алақаны жібек, жаны — күн,

жанымда жүрген жас бегім

жүзін көре алмай арыдым,

тұтқасы тұтам тірліктің

түндері — қайғы, таңы — мұң.

Пейілмен өбер анам жоқ,

мейірімін төгер бабам жоқ,

сеніміне бөлер ағам жоқ,

басымды сұғар панам жоқ.

Құрдымы керең құздардан

мені құтқарар амал жоқ —

көретін менде жанар жоқ.

Жарық дүниені көрейін,

жасыл жалғанды өбейін,

барлық азапқа көнейін,

жанымның жылу-жарығын

жүректің нұрын –жалынын

жетім көңілге төгейін —

шырағымды бер, жасаған!

ІІ

...Әлқисса, қыз отырды жалбарынып,

кейпінде - азапты зар, арман, үміт,

Бір сәуле найзағайдай жарқ етті де,

дүние жүре берді таң жамылып.

Жетті ме зары көкке ғаріп құлдың,

түнегі түрілгендей тамұқ-түннің

талықсып қыз құлады танып естен,

салмағын көтере алмай жарық күннің.

Оянды жігіт шуақ аймалаған,

жылудан мейірленер қайран адам.

Жанында соқыр қыз жоқ. Қорқынышпен

іздеді, атып тұрып, айдаладан.

Айбала есін жиды. Шын бар жарық?!

Жігіттің дидарына тұр қадалып.

Екеуі қол ұстасып кете барды,

жер көркем, көк тұр алтын нұрға малып.

«Ой, қайран Жарық күннің нұр бедері!

Түрілді көз алдымнан түн желегі!

Неге адам жәннат жерде жүріп, ылғи

аңсайды жұмақ деген бірдеңені?!»

Сайда бір ауыл тұрған. Қырғын маңы,

естілді сәбилердің шыңғырғаны.

Қарулы салт аттылар ойран салып,

айбалта, қылыштары сыңғырлады.

Толықсып тұңғыш күткен арда көрік

ананың ішін жарған шаңға көміп,

оралып кіндігіне, о жасаған,

жанында сәби жатыр қанға бөгіп.

Сыздатып жүректерін шуыл мына,

екеуі бір ысып, бір суынды да,

атылды арыстанша жігіт сосын,

қылышын қынабынан суырды да.

Бұл айқас адалдығы, арына сын,

сын сәтте бір-ақ заңға бағынасың.

Жетеуін жер қаптырып, жігіт те өлді, -

қашанда зұлымдықтың саны басым.

Дүние дөңгелейді, жел үреді,

қанталап қарауытты Жер іреңі.

Жігіттің денесіне жасы тамып

жапанда қыз бейшара егіледі:

ІІІ

Жаратқан Алла — құдайым,

тағы да саған жылайын,

жамау да жасқау жанымның

жыртығын қалай құрайын?

Жанашыр жанның жамалын,

жалғанның жарқын жанарын,

мейірімді жүзін ананың,

жапырағын жасыл жағаның

көзіммен көрем деп едім,

жалынып едім — жебедің,

азабың артар демедің,

жарығына күннің бөледің.

Көзімді ашқанда, о, менің

зұлымдық па еді көрерім?

Торыққан, тозған, жабыққан,

алауыздықтан зарыққан

қастандық ойлап, қандасып,

адамға адам жауыққан —

жарық дүние дегеннің

несі артық сонда тамұқтан?

Түнекті тағдырым Күн екен

тұншыққан мұндай жарықтан.

Адыра қалсын жарық таң!

Жанарсыз — нұрсыз зарлы едім,

көз бердің — көрдім қан, кегін,

жалынам құрып дәрменім,

жасаған, болсын жәрдемің —

қасіретін жердің көрсетпей

қос шырағымды қайта ал менің!

1992

***

Бойым дел-сал қалғандай жайрап денем,

шатастырып күнді аймен, айды аптамен,

ыққан малдай сезімді оқтын-оқтын

ақыл-дана алдына айдап келем.

Айдап келіп ақылға қамалаймын,

секілді еді ойым – тау, санам – айдын.

Сезім-дауыл айдында ойнақ салып

ойрандауда тынымын жағажайдың.

Ұры түскен отаудай шалқар жалған,

бытқылға енген түлкі боп жалтарды арман.

Шаңқылдап жүр шағала-жаным көкте,

денем – қайық ескегі талқандалған.

Ақыл – алтын қазықтай тұр бұлдырап,

сол маңайда, байқаймын, бұлғын құрақ.

Күміс шынжыр тастайды ақыл маған,

мен еркіммен алысып жүрмін құлап.

Теңіз – сұсты, көгім – бұлт, жаға – қырғын,

бұл дүлейден құтқарып алатын кім?

Шынжырына ақылдың қол созумен

тұңғиыққа шым батып баратырмын.

1983

***

Буырқанып жақпарлы жарды басып,

талқан қылып тастарды

қарғып, асып

тентек өзен барады

таулардағы

тыныштықпен тартысып салғыласып.

Бауырында жатқандай қырсық бұғып,

шырқ үйіріп тастарды ұршық қылып.

Жазық жаққа тартады,

мұзарт таулар

тарылтқандай тынысын тұншықтырып.

Сақылдайды, күледі басып өктем,

бірде жылап, сүртеді жасын еппен.

Арыны асқақ болғанмен, әр қадамы

келетіндей соншалық қасіретпен.

Жолындағы шың-құзға жасқап ұрған

соғылады, зулайды оқша жылдам.

Шатынайды шыныдай, тағы асады,

тасқыны өрши түседі тосқауылдан.

Тастап құзды жібермес жолын қысып,

жоталардың бойында өрілді шық.

Мәңгілікпен толқындар ұласады

мәңгіліктей даланың жонын құшып.

1979

***

Шықпайды деп ойлама жастан дана,

кәрі-жасы болмайтын тастар ғана.

Миы да жоқ, ойы жоқ шалдар қанша

басын бұлдар орап ап ақ шалмаға.

Ұқсап соғыс жылдағы басқармаға,

ел сыйлайды екен деп аспандама.

Ел сыйлайды сатусыз, құн дәметпей

мейіріміңді сен оған шашсаң ғана.

Қасиетті болса адам, асқан дана,

"Мен - әулие, - демейді, - жастар – бала".

Дана болсаң, басыңды и ұлылыққа,

мынау үлкен-кіші деп жас таңдама!

1993

***

Мен сені жүретінмін мақтан көріп,

қызғыш боп, өсек айтқан жаттан қорып.

Өзгеше жұрттан бөлек жан дейтінмін

жоқтай бір көлеңкесі – таң кейпіңнің.

Аңқау да аңғал жансып жүретінсің,

сезімтал, сырды айтқызбай білетін шын.

Әрқашан ақ көңілмен қарсыладым,

ерсілеу қылығыңа сан шыдадым.

Жүрдім мен өзің жайлы ойым дырдай,

гулеген өсектерге мойын бұрмай.

Арам да достарыммен кетті алыстап:

сен мені бөліп алдың шеттеп ұстап.

Қайғырсаң жүрді жаным жай таба алмай,

дұшпаннан бар кегіңді қайтарардай.

Мұңайсам, қайғы қостың үстемелеп,

бел бусам дедің-ау сен: "күш не керек!?"

Жарқ етсе бір жақсы ісім теріс дедің,

мен сосын оның бәрін кері істедім.

Көрсетсем бір жат қылық мақтадың кеп

мән беріп оған бірақ жатпадым көп.

Білмедің түбі жырақ кетерімді –

өзің-ақ мені сұмдау етеріңді.

…Өзіңсіз қазір тіпті жайлы маған,

тек қана сенің үшін қайғыланам.

Бүйтпес ең, бар-жоғымды ескермес ең,

өзіңнен биіктігімнен сескенбесең…

1973

***

Кей ісің ойға салар мұң,

өткенді шолсаң сағына.

Жақсылық жасау – адамның

нәр берер кейін жанына.

Мейірім етсең, тас жібіп,

жетімге түнде таң атар,

кезінде етпеген жақсылық

қылмыспен кейде пара-пар.

Қолыңнан келіп тұрғанда,

қасаңдығыңмен қарысып,

жақсылық етпей бір жанға

отырған болсаң жабысып,

кейіннен сені шымшылап,

тарылтар тыныс-деміңді,

төбет боп талап мың сұрақ,

береді сазай-еміңді.

Өтеді жылдар жасты үгіп,

бойда да қолда күш қалмай.

Жасалмай қалған жақсылық

ішіңді жейді тышқандай.

Түңілген жанға үміт – ем,

тұтата алмасаң – нашарлық.

Қайткенде сені жібітем,

адамдардағы қасаңдық?

1984

***

Мына кештің ғажабы-ай,

Сарыарқаның кештері.

Көк аспанның ажары – Ай

жұлдыздарды екшеді.

Баурап қырдың жамалы,

тұрмын көзімді ала-алмай.

Күн қырындап барады

көңілі қалған адамдай.

Мазасыздық таптаған

жаным бүгін саябыр.

Тыныштық бер, пәк далам,

мені де сәл ая бір!

Ая, кештер, ая, қыр,-

сабырыңнан бер маған.

Жылытады сая нұр,

аман болса кең далам.

Бір бұлақтар басталып,

бір кеуделер гүл атты.

Кетті менен жас тамып

ұстағандай мұратты.

Әйел деген – бір адам:

қарап тұрып ұнаған,

жұбанса жа жылаған,

қуанса да жылаған.

1984

***

Айналғандай дүние тас тұғырға,

таса қалып бас мұрат, басты мұра,

көлбең көлеңкесіне айналғанда

адамдар да,-

елемей сынның бәрін,

талқандайтын теңсіздік шынжырларын

қажет болды бір дауыл бұл ғаламға.

Неше заман ұялап мұң жанарға,

жүректерді ыза-кек тырнағанда,

тақсырларға тағдыры тәуелді боп,

күн өткерген бірегей тұлғалар да,

жалаң төспен бет алып сын-қамалға,

ерлер сонда бастаған бір дабылды.

Күрескерлер – тарихта тұлға нұрлы,

айырбастап алапат сынға мұңды,

тұңғиықтың түбінен жарық аңсап,

бас көтерген алғашқы ұлдар – үлгі –

аршыр болсаң тастардан құндығыңды,

құрбандыққа ғұмырды,

санаңды арна!

Жерде майдан- тіршілік, заман барда,

жету үшін жұмақтай таң-арманға,

тау-талаптар тайпалып, тоқым тозып,

төгілер жас, тамшылап тамар қан да –

Исатайлар секілді құрбан болмай,

ешбір жеңіс келмейді адамдарға!

1982





ҚАЛҚАН

Ниетің – жомарт күзімдей,

мен үшін сұсың жүзіндей

қайраулы қара балтаның

қағатын жалған, жалтағын.

Арамыздағы сезім-нұр

тұрғай-ды мәңгі үзілмей?..

Халқымның көңілі – қалқаным,

қалқаныма үміт артамын.

Көңіліңнен шықсам, қайралам!

Жыр-желіге мені байлаған

өзіңсің алтын арқаным!

1990

***

Мамыражай өмір жоқ өлеңімде,

бәрі бостай: өмір ме, өнерің бе.

Өлер бала молаға жүгірер деп,

ауады ылғи аңсарым көне күнге.

Қуаныш жоқ көксандық – көңілімде,

айналғандай өмірдің өңі мүлде.

Өңі айналған өмірге кінәлі кім,

сары тап болған сезімнің соры кімге?!

Біреу айтады: «Жақсы еді – көз тиді», - деп,

Енді бірі: «Шаршатқан жол қилы», - деп.

Пиғылымнан үріккен жер-қарагер

табанымның астында мөңкиді кеп.

Мөңкімектен кетсе де төңкеріліп,

не жайласын жап-жасыл өлкені жұт,

бір қорытынды шығарып жатқан мен жоқ

жоқ және де көңілімде көркем үміт.

Тыныштық жоқ. Тірлігім – былағай күн.

Барады ығып қағылез құралай – мұң.

Қуанбаймын ешкімнің шаттығына,

қайғысына да ешкімнің жыламаймын.

Ауыр жүктен арылар арқа қашан –

мен білмеймін. Әйтеуір аңқаны ашам.

Түстік өмірдің тықыры таянса да,

мал жиям деп мың жылдық жанталасам.

1991

***

Жыр оқы деп қолқалап қоймадыңдар,

жарқылдауға шамам жоқ, бойда мұң бар.

Мені құрмет тұтқаның үнімді емес,

жырларымды оқы да, ойларымды ал,

ойларымды ал, сонан соң ойланыңдар.

Жырыңды оқы жарқылдап, төгіл деме,

қылығымды алмаңдар көңілге де.

Жыр оқу да – бір дарын, көрген емен

артист болып түсімде, өңімде де,

өмір атты сахна төрінде де.

Әжептәуір шыққанмен ақын атым,

күлдіретін, сілесін қатыратын

жыр жазбаппын мінбеге лайықтап,

жұртты бір сәт шаттыққа батыратын

(жоқ-ау ақынмын деуге, зады, хақым!).

Ұғар ешкім болмаса – кісі жетім,

досы бардың ұялар ішіне Күн.

Менің күнім – сендерсің, тымсырайып

отырсам да ұғатын, түсінетін,

аялайтын, алдымда кішіретін.

Қызықпаймын дақпырттың даң-дұңына,

мақтаулардың, мансаптың барлығына.

Теріс қарап төсекте оқитындар

сезіп, ұғып бойлайды зар, мұңыма,

шомылады, шуақты таң нұрына.

Солар – менің жазылған тағдырыма!

1985





ЖАҢА ЖЫЛҒА ТІЛЕК

Ұршықтай уақыт дөңгелеп

жеткізді тағы бір таңға.

«Қош келдің, Жылым, төрле!» – деп,

үмітпен қарар жұрт алға,

сенімдерін артып сұлтанға.

Салауат тілеп жас жылға,

кәрі мен жасым тұр бүгін.

Шаңырақ – күмбез астында

берекелі болғай тірлігім,

тегеурінді болғай тізгінім.

Қара бұлттарды айдасын

туымдай көркем аспаным.

Аталы сөзден таймасын,

қарттарым – шежіре-дастаным,

парасатты болғай жастарым.

Жанына нәр боп үміт-бал,

жарқылдап жүрсін қыз-келін.

Кішіпейіл болсын ұлықтар,

нұр бассын жүрек-жүздерін –

бір жасар сонда ізгі елім.

Шапағатыңды, жылым, ел көрсін,

арманыма арды жани бер!

Ақ бесіктерде тербелсін

адал сүт емген сәбилер!

1992

***

Жүргенім-ай

ештеңені, ешкімді сағына алмай

(сағынышсыз тірліктің мәні қандай?!).

Жүрегімде жараның табы бардай.

Қайда кеткен көңілдің бұлаң шағы

бір құласа құлайтын жаны қалмай?

Енді бүгін құба жон, құла түзде

иесіз қалған үйдеймін шамы жанбай.

Өліп-өшкен әйелін, еркектерін

(сезе тұра сезімін, селт етпедім)

жақсы көргім келіп-ақ шын ниетпен

жанұшырып, жүректі жентектедім.

Кешпегендей сергелдең күйді бастан

(қалай сонау күндерден мен шеттедім?)

елемеймін сезімін, шен-шекпенін.

Тірлігімде

талай сөндім, қайтадан тағы атылдым,

тылсым-нәрін тамсадым қара түннің.

Күлге айналар сәтімде ұшқындатты

менің сансыз жанашыр аға, құрбым,

сол ниеттен қуат ап таң атырдым.

Күйіп-жанып күй кештім, тұрғандай-ақ

қақ үстінде қалтылдақ қара қылдың.

Сонда маған, сағыныш, ара тұрдың.

Енді неге мына мен салқын, сұрғылт

бір әлемге айналып баратырмын?

1985





ҚАЗАҚТЫҢ БАТЫРЛАРЫ

Шетінен қайсар қылық, батыр қаған,

елі үшін отқа күйіп лапылдаған,

жат біреу жау ниетпен жерін басса,

тымағын баса киіп тақымдаған,

о, менің батыр бабам!

Жанына қуат құйып жайсаң далам,

ханның да қаһарынан тайсалмаған,

көз ілмей жерін қорғап, елін қорғап,

тау асып, сай шарлаған,

о, менің қайсар бабам!

Дауылды дариядай жатыр ғалам,

ғаламның сырын байқап ақын да алаң.

Тылсымда талмаусырап бара жатсам,

намыстың отын жағар атың маған,

о, менің батыр бабам!

Ірітсе іркітімді ірі заман,

кеш мені – үні майда, жыры жалаң!

Күбірлеп әруағыңа сыйынам да,

қаныма атой салар жылу алам,

о, менің ұлы бабам!

Көшсе де жерден жасыл шатырлары,

ізі мен оғы жатыр тақырда әлі.

Уақыттың дауылында ұрпағына

елдіктің жолын сілтеп жатыр бәрі –

қазақтың батырлары!

1980

***

Жылап жатам, төсектен тұрам жылап.

Жеңілдік жоқ жаныма мұнан бірақ.

Ақыл-шыңға әл бермей,

жайлау-жанға

шапқылайды құлдырап құмар-бұлақ.

Ал жайлауым көрсетіп қарасын жай,

жеткізбейді қазақтың даласындай.

Көңіл-құнан қаншама құйғытқанмен,

болмас шыдам-жарауды таң асырмай.

Таң асырмай болмайды атбегідей,

көлеңкеде көңіл-мұз қатты, ерімей,

жылынатын шуақ аз жастықтағы

жүргеніңде тауға өрлеп, бақ кемімей.

Жылдан жылға тайғақтап сын шатқалы,

әнтек бассаң – құздары бұлтартпады:

бір кез бабам жіберген қателіктің

тақсіретін тартуда ұрпақтары.

Жүрек отым шарпылды мұздар соғып,

гүл-сезімім солыпты ызғар сорып.

Бара жатқан секілді қан тамырым

шөлейттегі сортаңды тұздай солып.

Жүрем кейде жауынсыз жердей жүдеп,

түңілуден ешкімге сенбей жүрек.

Сенетінім –

түбінде ақыл-дана

қиындықты терідей шелдейді іреп!

1985





ТАҚ ПЕН ТІЛ

Туған тілін білмеген тұлға болмас халқына,

думандатқан күнменен өте шығар даңқы да.

Не керемет күштің де ана тілсіз – бармақтай,

қара жердің үстінде тірегі жоқ қаңбақтай.

Ана тілге шала жан жерін жауға талатар –

ананы алып жағадан, қорлағанмен пара-пар.

Ата қаны бойында буырқанып жатпаса,

елдің қамы ойында, шымбайына батпаса;

бір басының қамы үшін халық атын жамылса,

ата жұрттың намысын сатып, жатқа табынса;

өз үйімен өлшесе бұл жалғанның тынысын,

шындықты уақыт өртесе, суырмаса қылышын;

азаматтың ойлысын жия алмаса жанына,

өзіне арнап ой-күшін, жаутаңдаса тағына;

таланттыны халқының байлығы деп білмесе,

ақыл, ойдың артығын іштен тынып күндесе;

бір өзінен басқаны данышпан деп ұқпаса,

әлсіз көріп жастарды, әкімдерді ықтаса;

үркек құсты бастағы даналығым десе егер,

жоғалт ондай патшаны – ел қайғысын еселер!

Парықсыздар теңеліп ел билесе, сор болар,

байлыққа олар кенеліп, қайран халық қор болар.

Таққа мінген тексіздің астамдығы артады,

халқы кешіп шексіз мұң, бар азабын тартады.

Жерді сатып жатқа ерсең, қара орманың теңселер,

ақымаққа тақ берсең, бар бейнетін ел шегер.

Ондай адам бағы емес – қасіреті халқының,

адамзатқа тақ емес, ақыл жолдас, жарқыным!

1994

***

Уақыт ұшып барады

жапырақтай күздегі күні жеткен.

сырғанайды сұлудың нұры беттен.

Сонда да асықтырасың, өмір, алға –

баянсыз ең не деген, құдыретті ең!

Адам алға қарайды,

ұмтылады ертеңге жаны қалмай,

әлі талай ғұмырдың жазы бардай.

Түк бітірмей жүргендей сезінемін,

жақұт жырлар енді-енді жазылардай.

Келем ұшып мен де алға,

сүріндіріп, құлатып арна, жыра,

сосын байқап қараймын жан-жағыма.

Жараланғыш жанымды тосам тағы

тіршіліктің оғына, шаңдарына.

Жарақат көп жанымда:

жалғыздық та қинайды, қинайды өлең,

мен ешкімнің көгіне сыймай келем.

Тұншықтырған жасымды үнсіз жұтып,

жұдырықтай жүрекке жинай берем.

Жинай берем

жанар таудай түбі бір жану үшін

(жалындауда – менің бар бақ-ырысым):

жас пен жалын жатпайды мәңгі бұғып –

естисіңдер дүмпу мен жарылысын!

1984

***

Жөнегендей айдында ағын жосып,

бара жатыр далада шағыл көшіп.

Құтырынған құм боран көз аштырмай,

жайратардай жел-қанжар жаныңды осып.

Бүйрат құмдар дауылмен жағаласып,

бірін-бірі қуалап барады асып.

Тау тұлғалы кешегі ақ шағылдар

құлазыған тақыр боп қалады ашық.

Мәңгі сөнген адамдай көңіл емі,

көк аспанның түнерген өң-реңі.

Жанарынан жас төккен қара бұлттың

қабырғасы қақырап сөгіледі.

Сөгіледі, түнеріп тістенеді,

кернегендей керемет күш денені:

бытырлатып буынан кәрі аспанның

оңды-солды көздейді мыс жебені.

Біз екеуміз келеміз

іңкәрлықтың өткізбей бала күнін

/сан түйіліп, сан рет тарады мұң/

сезіміміз – даладай

құйын-желдер

жоя алмайтын бәрібір далалығын.

1977





ШАТТАНУ

Сай-саладан шаттық пен күлкі ағылып,

Сыңғыр қағып бұлақтар, қырқа жібіп,

"Қыстың сызы қалмаған жазғұтырым"

келді, міне, бізге де гүл тағынып.

Жайнады аспан көзіндей келіншектің

көкірегін қымтаған бұл арылып,

қыз-көңілде әуендей шырқады үміт.

Шаршаулы едім, келдің бе, нұр көктемім!

Гүл-шарқатқа орадың қыр бөктерін.

Шуағыңа

анамның көңіліндей

малынғанда қиялым жүрдек менің.

Көктеменің арайлы таңы атқанда

көрдім талай жанардан мұң кеткенін,

көңілдерді қайта бір гүлдеткенін.

Ағытқандай кеудеден жыр бұлағын,

шалқып-тасып шаттықтан тұрды жаным.

Жүр даланы еңбекпен дүбірілдетіп

ақ білегін сыбанған құрбыларым.

Міне, менің елімнің арулары

көмейінен төгетін бұлбұл әнін!

Шаттық шуақ тарайды бүгін менен,

қызыққан жат қарайды дірілменен.

Ақ жаулықты әжелер барады әне

немересін жетелеп күлімдеген.

Жел өтінде – қазақтың кең даласы,

сен не деген көнбіс ең, ғұмырлы ел ең –

талай қиқу көрсе де түңілмеген.

Ана көңіл ақ пейіл дала-мұрам

үміт-ұшқын шашырап жанарынан…

Бабалардың айбынды дүбіріндей

ұрпақ әлі әлемге салады ұран…

Көңілдер де шарықтап шар-тарапқа,

қияларға самғады бала қыран.

Буындары бусанып кәрі жердің,

анасына күлімдеп қарады ұлан…

…Кернер ме екен әлемді жаңа бір ән?..

1968

***

Жақсының елемейміз жақсылығын,

жөн білер саналыға тапшы күнім.

Оясыз сөзді ұқпайтын жаңалықты

ұлы Абай Колумбыдай ашты бұрын.

Сонда да ішкі дертім запыран боп,

көмейден шыға береді ащы жырым.

Жетпей-ақ қойсын жырым тақ маңына

(батқым жоқ тақ маңының батпағына),

тақсырлар келер, кетер.

Мен сенемін

сөзімді жадында елім сақтарына.

Адамнан ұят көшкен бұл заманда

сол жалғыз сенім-сәуле дәт жаныма.

Қаншама жаттатсаң да Құранды оған,

сезімсіз "әлхамды" да ұға алмаған.

Адамзат жер бетінде күн кешкелі

ойлы мен ойсыздардан тұрар қоғам.

Пенденің бар ғұмыры – карта ойыны,

саналы биікке бір шығар ма адам?

1985

***

Көре алмай, іші күйіп жар сабаған

тыржиып жақтырмасын барша жаман.

Ал менің намысымды сырттай жыртып,

жүретін жақсы көріп қаншама адам!

Шалдықпай шырқасын деп ән-шағалам

сипайтын маңдайымнан қаншама ағам!

Саны жоқ аға, жеңгем, қатерлерден

жылайтын, қуанатын қалсам аман.

Жаныма қуат беріп соның бәрі,

шатқалды шыңдарды алдым жолымдағы.

Сол тілек қорғалап жүр жүрегімді,

әйтпесе қанша жарға соғылмады.

Оларсыз қалар ем мен қанаттанбай,

жарқылдап жүрегімнен ән ақтармай.

Еске алып ел сезімін, кейде отырам

биіктеп, көкірегімде таң атқандай.

Халқымсыз тілегімді кім тілерін

білмеймін, сөз таба алмай іркілемін.

Ол жалғыз мені туған ауыл емес,

ол мынау қазақ атты жұртым, елім.

Сағынып алыс кетсем бұлты, желін,

шықтарды шара көзге іркіп едім.

Кіміме сүйенер ем болмаса егер

ел деген алтын діңгек бір тірегім!

1985

***

Есті боп жүргенде есер, мақұлдар да,

өзінен жұртқа ауысар ақыл бар ма.

Адамдар – есерің бар, мақұлың бар,

немкетті қармаңдар ақындарға!

Басады аршымасаң тасты құмдар,

ескергін боксшың бар, бастығың бар –

ақынның бірегейі, ортасы ма –

бәрінде тәтті мұң бар, ащы мұң бар.

Мұң барда – көрегендік, ақыл да бар,

ой да бар даналықпен жақын қонар,

бірлік бар, бірлік барда халқың да бар,

тілің бар, тілің барда затың қалар.

Жаттап ал, жырларының білме бәрін,

тек жанын жаралама, кірлеме әрін.

Ақынның жаманы да

тірі жүрсе

сатпайды еш уақытта тіл мен әнін!

Бөріні тоқтыңды алған тақымдадың,

менің де бір тоқтыға татыр мәнім.

"Өлмесе, өрем қапсын!" –дейтұғындай,

адамзат, сансыз емес ақындарың!

Қару ап, жүрмесе де қол басқарып,

шығады ол қалың жаудан жолдасты алып.

Елі үшін елден бұрын аласұрған

ақынын аласартар болмас халық!

1985

***

Табиғат – дала

бір сәт

анашым, саған ұсап

күрсінеді, солады,

бұр атады,

тіршілікті жалғайды ана – құрсақ.

Кейде мұңды,

кейде шат өң-іреңі,

қабырғасы,

күрсінсе, сөгілері,

әр құбылыс, әр сәті,

бар болмысы

менің ұлы анам боп көрінеді.

1978

***

Маужырап бақтар қарайды

ақ төсек – ақ мамық қардан,

еске сап шақтарды арайлы

кеудеңде жатталып қалған.

Тағдырлас, ғұмырлас әрі

түндермен бар сынақтары,

тіл қатпай жымыңдасады

қаланың сан шырақтары.

Түнгі оттар тау, жер, өңірге

қарайды ашық ұрланбай,

терезе сәулелерінде

сан тағдыр жасырынғандай.

Шалқиды бақтарда бір үн

өзгеріп өңі күздегі.

Сәби жүз ақ қарға бүгін

түсті алғаш өмір іздері.

1978

* * *

Жолаушыдай тым суыт көктем өтіп, жаз да ауды. Сүмбіледе су суып, қарашада қар жауды.

Қазан биыл кақады, қара суык, өкпек жел. Қаңтар келсе, жатады қарға оранып көк пен жер.

Сәуір туа жайланып тәуір күндер басталар. Жыламсырап сайға ағып, жылыстайды ақша қар.

1977

***

Шуағын төгіп күн шығып,

қанатын жайды гүл шыбық.

Келеді көктеп даланың

құрсағын жарған тіршілік.

Үрпіне Жердің сүт толып,

жүзіне мөлдір шық қонып,

тереңнен алған тынысы

қалқиды мақта бұлт болып.

Еркелеп, сүйіп аймалай

құшады қырды, сайды арай.

Жыңғылды сайдың баурайы

жап-жасыл жұмсақ жаймадай.

Тұрмайсың бей-жай, таң қалмай

тірлік жоқ жатқан жанданбай,

керемет сезім, кең құшақ

адамнан Жерге ауғандай.

Тіл бітіп тілсіз құмға да,

бусанып, бүрлеп тұр дала.

Бошалап кеткен боз інген

боталап жатыр жылғада.

1977

* * *

Мәңгі шар шыжғырады,

көздейді сор даланы.

Таппайсың сыз – жыраны,

жансыздай шөл жамалы.

Кең дала – тас керең де,

көк аспан от кекілді –

бұлардан басқа әлемде

құдірет жоқ секілді.

Жортасың «Волгаменен»,

шыңырау құдықты іздеп.

Шөл қысып, сонда денең

көңілден үмітті үзбек.

«Су!» – дейсің жан-жағыңа,

аңсауың бір арылмай,

қол жетпес арманыңа

басылмас құмарыңдай.

Жатқандай мүлгіп тәні

қурай саз, күйші дала.

Жалғыз-ақ тірлік нәрі –

жусанның иісі ғана!

1977

* * *

Іңір. Дала.

Жұмылып

ыстық күннің жанары, көкжиекке тығылып, нұр кірпігін қамады.

Сыбырлайды көк қияқ, сүйіп қырдың самалы. Сатырлаған от тұяқ дүбірлетті даланы.

Жылқы үрікті белдегі, тағыланған ел көрмей. Ертегінің ерлері ел қорғауға келгендей.

Қырға шығып қарт сонда, әдетіндей талайғы, жылқы қуған жастарға, масаттана қарайды.

Жайбарақат құмда әлі, жампоз кәрі, жастар да. Жылқылы үйдің қырдағы түтіні тұр аспанда!

1977

* * *

Тақырды таптап тандыр күн, жатқанда шөлі бір қанбай, тас емшек болған тағдырдың, тамшы суы да тұр тамбай.

Денесі мәңгі шөлдерден шатынап кеткен шарт сынып. Таусылмас тылсым көргенмен, табиғатта да - тапшылык.

Теңіздер - жердің жанары, тірлікке біткен бақ, мұрат, толқындар кетіп барады шөлдерге қарай шапқылап.

Толқынның жасыл жастығын сыйлауға шаңдақ көн жерге кеудесін сорған ащы күн тақырға толқын төнгенде,

жағалау-жартас бас салды, желкесін жерге қаптырып. Төзімнен тозған тастарды қорғасын толкын жатты ұрып.

1977

* * *

Қарсыз дала. Ызғырық.

Қара суық. Қатқақ жер.

Жүргізбейді түзде ұлып

маңдайыңнан жасқап жел.

Таяу қыста жұт бар ма –

қасқырлардан түршігем.

Көшіп-қонып бұлттар да,

аспанда да бір сүрең.

Суық сорып, жақ солған...

Қиял - жазғы бір күнің.

Сүр иісіне мас болған

түске енеді тірлігің.

Екі аттылы. Отар. Мал.

Әңгіме тек қыс жайлы.

Сең-сең тонды шопандар

бабаларына ұқсайды.

Шопан халқы мықты әлі,

бұдан асқан батыл кім?!

Мұздақ қатқан мұрттары

найзасындай батырдың!

1976

***

Ағаштардан әр тайып

сидаң тартқан жағалай.

Күні жетпей қартайып.

күйік көрген анадай.

Құстар сайрап салмайды ән,

көктем нұрын сезінбей.

Жапырақтар сарғайған

жылдар жуған сезімдей.

Жерден озған сән, шырай,

жел үстемдік құрады,

қасқыр алған аңшыдай

желпілдейді тұмағы.

Аспанда да жоқ тыным:

бұлт - тасқындар тоғысып,

түгескендей оттығын

оқ-қарусыз соғысып.

Бұлт аспанда, жел жерде,

күз. Ызғырық тұр ұлып.

Алдырмайтын сеңдерге

тек біздегі жылылық.

1977

***

Құлазып жатыр құм дала,

құба жондардан көш өтпей.

Жусаны солған жылға да

қызуы кеткен төсектей.

Қаздар да қайтты шет жерге

көлдерге қонбай жазы ұшқан.

Қош-қошын айтып бөктерге

қанатын бұлғап алыстан.

Төсінде гүл де жоқ бүгін

даланы басқан қыш қайғы.

Өткізген барлық от күнін

баласыз әйелге ұқсайды.

Гүріл жоқ, үн жоқ, даланың

асфальты да жоқ шарлаған.

Шолады көкті жанарың

тыныштық-ау деп бар ғалам.

Талықсып кенет тарады үн

маужырап тұрған шақты үзіп,

көгілдір көктің ажарын

тілгілеп өтті ақ сызық...

1976

***

Даланы жалғыз жайланьгп, шымылдық құрып жатты түн. Киіз үй. Көгал. Ай жарық. Бағандай биік ақ түтін

өрлейді көкке жай ғана, леп жок - сирек тыныш шақ. Ұйқыға бөккен айнала, табиғат жатыр тыныстап.

Қараңғы құшып жасыл маң, тентек жел кеткен түңіліп. Боз жусан - жұпар шашылған. Көңілде - көктем бір үміт.

Ару Ай кербез, гүл ірең, сүйкімді сұлу жас қылық, жұлдыздарды да нұрымен бір сәтке сәуле шаштырып,

барады көкте шат түрмен, аспанды дара басқарып. Көз ілмей Жерде жаттым мен жусанды жалғыз жастанып.

* * *

Сәуірдегі шуақ-ай,

сағымы ойнап, күн күлер.

Көзі жанып шырадай

шырт ұйқыдан тұрды Жер.

Сары даланың сәні ме

тыржалаңаш құба шың –

төңіректің бәріне

еміреніп тұрасың.

Таудан, талдан, тақырдан,

естіледі күй түрлі.

Өзін-өзі шақырған

көкектер де сүйкімді.

Шың қойнауы – тұнба сыр:

іші – шуақ, сырты – жел;

үңілсе де бір ғасыр,

ұға алмайды құлқын ел.

Шуақ - жанға шашу да,

барлық әуен нәр үндей.

Өмірің де басында

үмітке бай сәуірдей.

1977





ІҢІР

Іңір түсіп, қас қарайды,

күн бағыс – қыз шаш тарайды.

Шығарып тұр шашу шашып,

серуенге аспан Айды.

Жүзін көріп айнадағы

көлге үңіліп Ай қарады.

Бақа шулап

бастарына

көтереді айналаны.

Қарауытып майда қырат,

бұлақ кетті сайға құлап.

Жылқы алыста кісінейді,

үй маңында қой маңырап.

1977

* * *

Нөсер өтті селдетіп, тай тақырға қақ тұрды. Бұлақ-бала ержетіп, таудан тасты лақтырды.

Сәмбіталдың көйлегі солбырайды су болып. Тіл бітіп көл сөйледі, үйрек ұшып, қу қонып.

Қайың шықты баладай ақ балтырын түрініп. Көк күмбезге табадай Ай қалыпты ілініп.

Жел де қашты жағадан, алды-артына қарамай. Түнереді дала. Маң құлаққа ұрған танадай.

1977





КҮЗ

Қатқақ күз. Дала құнысып,

жүзінде қалмай жаз рай.

Кимеген адам бұғы ішік,

бүрсеңдер арық тазыдай.

Сұлулық қалмай қырда түк,

қоңырқай тартып жарқын жер.

Соғып тұр дымды құрғатып

теріскей жақтан салқын жел.

Астынан нәрлі жер көшіп

шөптердің тамыры ырсиған,

жарытпайтындай енді өсіп

сыңсиды қияқ.

Қыр сидаң.

«Қия алмай бұрын шалғынын

отырушы еді ел көшпей», -

дейтіндер болса, дәл бүгін

тірі адам оған сенбестей.

Қаусайды барлық тамырлар

Жерден – дым, Күннен нәр алмай,

даладан кеткен жалынды әр

аурудан тұрмас адамдай.

Күздегі қырда – нала, мұң,

жеткенше жазғы бал күндер.

Жұтуда нәрін даланың

солтүстіктен соққан салқын жел.

1982

.





ТУҒАН АУЫЛ

Баяғы достар қайда екен,

бірге ойнап, бірге жүгірген?

Жатаған, ескі үй анау,

мені алаң еткен шет жерде.

Бұл маңайлар да, құдай-ау,

қалаға айналып кеткен бе?!

Жүрегім ұқсап балғаға,

бір сезім жанды өртеді.

Жүгірген салқам сары бала

Мияден шығар сол тегі?

Бақтан ғой дедім, таныс тым

ақсары ұяң со бір жүз.

Талындай жалғыз қамыстың

өзім-ау анау қоңыр қыз…

Қалқалап көзін жол жаққа

тұрар ма ең қарап, жан анам…

Енді анау шарбақ, сол қақпа

алаңдай базар тараған.

Ұқсамайды енді құзға түк

баяғы шыңдай қыр-жота.

Көкірегін кештің сыздатып

боздайды бейуақ бір бота.

1981





ЖЕҢГЕЛЕРІМ

Мен үшін тосуға әзір желге демін

ең жақын жандарым бар елде менің.

Жұлдыз жоқ демесеңдер кеудесінде,

әрқайсы елестетер Еңбек ерін.

Жайраңдап, жарқылдасып жүрсіңдер ме,

аяулы қайран менің жеңгелерім?!

Сендерге қатыстыдай жан арманым,

тапсам деп көңілімді алаңдадың.

"Көзжақсым", "Еркемдерді" талғап, таңдап

жарыса ат қоюшы ең маған бәрің.

Көңілімді кірбің шалса, айыптыдай

сезініп, жасырдыңдар жанарға мұң.

Жасымнан ойларды орып, жыр екшедім,

бұл жолда бәрің маған тілекші едің.

Өнердің алаңы – ұрыс, мені талай

шықты аман алып өлең-күрескерім.

Мінезім әлі күнге оңбай жүрсе,

бар мұнда сендердің де үлестерің.

Балғын шақ оралмайтын бір аңыз ба ед…

Қала емес, шағын ауыл, құба дүзде ек.

Қасым мен қабағыма қараушы еңдер,

"Еркемнің" қай жағынан шығамыз деп.

Ол кезде балауса еңдер ойламаған

шау тартып орнымыздан тұрамыз деп.

"Қалай жүр, сау ма екен?" – деп мені әлі де

жүретін сендер ғана сұрап, іздеп.

Сендерсің – аңсап-талып ел дегенім,

елжіреп сағыныштан, сенделемін.

Бір жасап өздеріңді көрсем болды

жасарып кетердеймін мен де керім.

Қазақтың ошағына құт қондырған,

қартаймай жүріңдерші, жеңгелерім!

1995





ЖАН

Менің жаным шыбын ба шыныменен?

Шығып кетсе болғаны – бүгін өлем?

Жаным – шыбын және де біреу өзі…

Айтшы, дәлелдейсіңдер мұны немен?

Шыбын болса, жарайды, шыбын болар,

ал бір деген жай қате ұғым болар.

Жан дегенің жалғыз-ақ шыбын екен,

онда адамда не жөнді ғұмыр болар?

Сақтау үшін алысып жыртқыш елмен

қорғаймын деп жандарын жұрт күшенген.

Жан деп әлдеғандай ғып жүргеніміз

жалғыз шыбын дегенге тіпті сенбен!

Өмір - айдын, тірлігім – кеме көпір,

кеме үстінде бір шыбын келе ме құр?

Менің күйсіз ішімде жалғыз өзі

не деп отыр немесе не жеп отыр?

Бір клетка қалған жоқ тәнде жасаң,

өзімді алдап, жұртты алдап әнге басам,

біреу емес, кеудемнен мың шыбынның

қашып шығар кезі өтті әлдеқашан.

Адамда, рас, мың шыбын жан бар шығар,

мың шыбының қырылса, арман сынар.

Ажал-бақа бір-бірлеп таусып бәрін,

қалса менде, біреуі-ақ қалған шығар.

***

Жамандықтың барлығы

жаман ойдан туындар.

Таза ой деген – таң нұры,

таң нұрында ғұмыр бар.

Жарасым мен тыныштық

табиғаттың төліндей.

Гүл көзінде күміс шық

мөлдірейді төгілмей.

Жаман оймен қарасаң,

соның бәрі бір сұмдық.

Тымық ауа – ала шаң,

түсетіндей Күн сырғып.

Таза ма ойың – тарар мұң,

айналаң да арайлы.

Бар жамандық адамның

өз ойынан тарайды.

1994





ЖҮРЕКТІ ҚАЙРАУ

Болма, болма – қуат жи, шіркін жүрек,

Жайрат анау өзімшіл құлқынды іреп!

Сол індеттен сал тартып сарғайып тұр

қылаң көңіл көз жасын іркіп, жүдеп.

Өзімшілдік дертінің уы қандай –

ақылды да шыжғырып қуырардай.

Сана-батыр қапыда кеткелі тұр,

қынабынан қылышын суыра алмай.

Тұр-ау, жүрек, жырақтап күннен ірең

(шалқып-тасып онсыз да жүргенің кем).

Сенің қимыл-қуатың көрініп тұр

менің мынау бүгінгі сүлдерімнен.

Тарылғандай жердегі жылу, жарық,

жазылмас дерт жабысса, ғұмыр – ғаріп.

Тұман қайғы, тұл сезім, дертті көңіл

өзімшілдік зәрімен тұр уланып.

Таскенедей у-дұшпан жайланды кеп,

көңіл-жасты, көгімді қайғы алды деп.

Жан-әлемді улардан аршу үшін

қансырайсың тағы да, қайран жүрек!

Сүйер іні жоқ сенде, емдер аға,

түбі өзіңсің түсетін сеңге дара.

Екіталай боп тұрған тірлігімнің

сәуле-үміті сонда да сенде ғана!

1985





ТАУҚЫМЕТ

Күн көрудің қиыны-ай,

көз тартқанмен гүл-өңір.

Айрандайын ұйымай,

іріп жатқан бір өмір.

Тамағына тапқаны

жетпей жүрген бір адам.

Жайлы өмірдің шатқалы –

жеткізбейтін бір алаң.

Байығандар әлі де

байи түссем деп әуре.

Балалардың бәріне

үй берсем деп мен әуре.

Шырқыраумен күн шығып,

шырылдаумен күн батты.

Тауқыметтен тұншығып,

жойдық талай қымбатты.

Өмір деген білгенге

азаптарадан тұрады.

Сөйтіп жүріп, бір демде

сөнер тірлік шырағы.

1991





МЕНІҢ ХАЛҚЫМ

Қашқын ба, қарақшы ма кемедегі,

әлсіз бе қозғай алмас тегенені,

"Мен ұлттық батырмын!" – деп шықса біреу,

соңынан жапырласып ел ереді.

Сырт қалып елдің қамын жеген ері,

жылпостың биік ұшар жебелері.

Шын батыр "батырмын" деп айтпайтынын

бұл халық біле тұра неге ереді?

Иісінен бас айналар қолаңсаның,

су болып көз арбайды тозаң, сағым.

"Батыры" өзін танытқанда ғана

байғұс ел бармақ тістеп, соғар санын.

Сөйлесе, жоқтай оған бөгет-белің,

ел-жұртты жіберердей жебеп керім.

Ол өзін өзі әшкере еткенше, жұрт

қаумалап соңына ерер жезөкшенің.

Зулайды мың құбылып құмай-жалған,

әзірше құбылыссыз Күн, Ай қалған.

Халқым-ай, қанша ғасыр жапа шектің

қолыңнан жасап алған құдайлардан!?

Ел өсер, деуші ем, жетсе кек шыңдалып,

келеміз әлі үлестен тек құр қалып.

Шекесін тауға-тасқа жарғанынша,

ес жимай өтеді екен ессіз халық.

1992





ҚЫЗ-ТАҒДЫР

* * *

Жақындамай жанымда ойнар шабыт

жүргенде өзім миымды ойлар шағып,

қырық түрлі тағдырмен қыздар келіп

өміріме жүреді ойран салып.

Жарайтындай мен өмір тіреуіне,

жеткізбеген арман ба, тілеуі ме –

ақтарады мұң, өкпе, қуанышын –

маған соқпай кетпейді біреуі де.

Тұла бойым - ізгілік, мұратым - бай,

мен оларша күштімін шын атомдай.

Қыз біткеннің тағдырын

даналықпен

жөні түзу арнаға бұратындай.

Мен ғанадай қыздағы намысты ұғар

(жағдайымды ойлаудан алыс бұлар!),

баласына бақшадан орын беріп,

тастап кеткен жігітпен табыстырар.

Ана алыстан сабылып іздесе кеп,

қарсы алмайтын қалмайды сізде себеп:

«Өзіңізге тағдырын тапсырам», - деп,

келеді ана балауса қыз жетелеп.

Надандық жоқ, бүл күнде ел оқыған,

кейде күнді басады неге тұман?

Әрбір тағдыр - бір әлем, еніп алып

шақша басым шырға боп мен отырам.

Деп келгенде: «жырыңмен өшімізді ал!»,

көрсете алмай қиналам тосын ызғар.

Жүрегіме еніп ап ойран салып

мені өлтіріп тынады-ау осы қыздар!

***

- Қалқам, сені қандай ой жүрелеткен?

- ...Кеудемізге осынша құдірет құйып,

бізді неге жаратқан сүйек-еттен?

Табиғаттың құлымын, бәрі бір мен!

Жеке жалған болсам да таңы күлген,

көгім - шуақ,

көкжиек - сағым іргем,

жылуымнан жанына қуат алып,

талай асау жүрсе де табынумен,

табиғаттың құлымын бәрі бір мен.

Ана болғым келеді -

тәуелді - мен

жан тілегін ноқталап - әрең жүрем

(бұрқанысты тоқтатар бар ем — жүген!).

Шаңырағын тірліктің тік көтеріп

өзім тіреп тұрсам да әлемді кең,

бәрі бір тәуелді - мен.

Мен біреуді сағынам жалыныммен,

қайғырғанда, жүрекке сағыну да - ем.

Өрлігімнің өткелін кешіп, оған

жете алмаймын. Күнелтем жабығумен.

Бұл әлемде ұлымын, ғұмырлымын

бірге жасар тірліктің нәрі - күнмен.

Табиғаттың құлымын бәрі бір мен.

Осы ма әлде өмірдің мәні?

Білмен.

* * *

Көлеңкелі әлемде күнгейсіңдер,

көрінгенді көзге бір ілмейсіңдер.

Шаршайды жұрт ұнауға басы жетпей,

жүректерді өртемей, ғашық етпей

өздерің де тып-тыныш жүрмейсіңдер.

Тартып алып Ай, Күннің нұр жамалын,

жүресіңдер, сыңғырлап сырғаларың.

Оймақ ауыз ашылса — ән құйылып,

бойларыңа бар нәзік нәрді жиып,

ұрлайсыңдар мазасын ұл баланың.

Барлығың да тал мүсін, сұлусыңдар,

сендердікі алғашқы шырын сырлар.

Әрқайсысың құпия бір әлемдей,

жүйріксіңдер жеткізбес Құлагердей,

көріксіңдер талайдың ұлын шыңдар.

Тәкаббарлық оты ойнап көздеріңде,

дайынсыңдар айнуға, өзгеруге,

айыпты емес - мұң шақпа - жігіт құрбың,

әй, қыздар-ай, мен бәрін ұғып тұрмын

басқада емес, бар кінә өздеріңде!

* * *

- ...Күліп, күтіп көрдіңіз... күрсініп те...

айтыңызшы

ірікпей бір сыр ішке:

менмен Әлем иеді кімге басын?

- ?

- ...құрсақта төңбекшіген тіршілікке!

Бір аңсау бар жанымда мына менің:

көз алдымда көгілдір тұнады егін

қара жердің құрсағын жарып шығып,

кеуде жарар сол күшке шыдар едім.

Табылар ма осынау құмар емім…

Сәби сүйгім келеді. Ұғасыз ба?

Ұл асыл ма, сіздіңше, жыр асыл ма?

Жастығымның, жанымның айқайы бар

қасіретім көмкерген мына сырда,

көтерер ем ұятын, күнәсын да.

Мұны ұққандар жазғырмас, демес «неге»,

махаббат бар сенетін елеске де,

бәрі де бар. Бірақ та бұл өмірде

ана сезімінен зор жоқ ештеңе!

Жоқ ештеңе!

Адамдар, ол есте ме?

Қабырғам да қайыссын ұлы жүктен,

жалт етпенің бәрінен түңіліп те ем

(бәрі өткінші - ұғынғам үңіліп мен),

өтсем деймін өшпейтін сезіміммен –

дүниені жібітер жылылықпен,

жылылықпен мәңгілік мұзын үккен.

Өмір атты осынау қара жолдың

қара құрым бойынан дана көрдім.

Кәрі көрдім, жас көрдім,

елден бұрын

қасіреттен қайысқан сана көрдім.

Сезім кешкім келеді түңілмейтін,

өкінбейтін.

Келер ме маған ол күн?

...Келеді ана болғым!

* * *

Тіліңді алмай тайраңдап бақа бала,

қырындайды жат ауыл, жат анаға,

шаршағандай қыздардан тауы қайтып,

ұл тілеген құдайдың зарын айтып,

сонда уайым-қайғыға батады ана.

Көңілшектеу - әжесі, ата - дана,

әке - жұмсақ, болса да қатал - ана,

олар ырза болмаса қалар жүдеп,

бәрін аяп шырылдап, жаны елжіреп…

қыздар жақын тегінде ата-анаға.

Қызға берер әдетте бата күлгін,

мүмкін көзге кеш түсер атақ үлгің.

Сында ғана сезілер кім екені.

Өз үйіне ізетті ұл етеді

бір тентектеу жігітін жат ауылдың.

Қыздар, алтын қақпалы қазына ма ең?

Өкпесін де кешіргіш, назы да кем.

Жаны жүдеп ойлайтын бар ұл қамын,

жеткізем деп жетелер бауырларын

қыз жанындай бар ма екен нәзік әлем?

* * *

- Қайтем... күні шектеулі қыз баланың.

- Қой, айтпа олай, көңіліңді бұзба, жаным!

- Мен осы бір қорғансыз, пәк күйімді

ертең ашар Есіктен қызғанамын...

Көңілімді баурайды арман түрлі,

жылдар жүйрік секілді, жалған сырлы.

Тілегім бар жалғыз-ақ:

мына әлемде

қайтсем, қалай сақтаймын бал қалпымды?

Нәзіктігім, жамалым үлбіреген,

жанарыма үңілсем, Күнді көрем.

Талшыбықтай бұралған бойымдағы

ұяңдықты сүйеді құрбым өрен.

Анау гүлдей албырап ғұмыр шегем,

жарқыл берем көздерге түңілсе мен.

Нәзік, ұяң осынау болмысыммен

қасаңдыққа мейірім нұрын себем.

Тұрса деймін нәзіктеу өз іреңім,

қай ортаға белгісіз кезігерім...

Кейде тастың үстінде, жел өтінде

тұрған гүлдей өзімді сезінемін.

Жарысуды жігітпен аңсауда емен –

сәні қашып, сал тартып, шаршар денем.

Табиғаттың гүлі боп жаралғасын

гүл қалпымда мәңгілік қалсам деп ем.

Анам сақтай алмапты гүл ажарын,

оны көріп, әжемді сынамадым.

Нәзіктігім, биязы қылығымды

айтсаңызшы сақтаудың бір амалын?

* * *

Бөтен үйге шам жағып,

басқа анаға шай берген.

Жат елікті малданып,

иемденген қай мерген?

Басқа отауда ол да - ана,

жаттан тауып мұратын,

бір бүйрегі сонда да

әке үйіне бұратын;

сұлу мүсін, таң қылық,

сұқтандырып жылы үнмен,

өз баласын қалдырып,

бауырына жүгірген;

кәрі де елеп, жас та елеп,

басқа ауылға - тәтті арман,

тіл-аузымыз тасқа деп,

басқа ата-ана мақтанған;

елден біреу жетті ме ал –

сауқат па еді, немене,

жіберігісі-ақ кеп тұрар

сездірмей-ақ енеге;

өскен үйі - тағы арман,

келуі оның - ерек той,

жат жұрттыққа жаралған

қыздың орны бөлек қой!

* * *

- Басқа бақыт?

Сенбеймін, сендірмегін!

Бақыт - осы ошақты сөндірмеуім...

Отауымыз - ордадай,

шаңырағы - дара шың;

төбемізде - толған Ай,

жасауымыз - жарасым.

Бақыт іздеп басқадан

шарқ ұрмаймын сабылып.

Қанат қақса жас балам,

аяласа жар ұғып;

асығумен оралса

жылы ұясын сағынып,

үйім бақыт оранса,

іші - думан,

маңы - құт;

осы менің арманым,

басқа қиял жат маған.

Күліп атса таңдарым,

сәбиіммен шаттанам.

Есен болсын Жер,

Адам,

достар жүрсін жаны адал,

болсын ауыл,

ел аман,

болсын көп-көп балалар!

Назым да жоқ ғасырға,

айырмасын бұл сәннен:

жерошағым басында

жылу шашып тұрсам мен!

***

Кейде асқақтау, тәкаббар басып өктем,

кейде жылы қараса - қасіретке ем,

көп ішінен Ай тұлға көрінгенде,

кемсеңдеген сәбидің жасы кепкен,

сырбаз қылық батырды асық еткен,

жыр жаздырып ақынды ғашық еткен,

құдіреттен жаралған, жан қыздар-ай!

Ол көрінсе құбылып дарқан далам,

жасар жауыздығынан жалтарды адам,

мөлдірлік пен пәктіктің дәмін татып,

жуасиды жұмсарып тарпаң ғалам.

Халқына үміт жігітті жар таңдаған

алтын құлып кеудеге арқандаған

жаны - сырлы, жанары - таң қыздар-ай!

Қызыл-жасыл келгендей қырға көктем

қызы бар үй думан мен жырға бөккен.

Тағзым етіп алдында басын иген

дүниені менсінбес тұлға да өктем.

Біреуінің бағы үшін мұңмен өткен –

сенімі - асқар, аптабы - күн қыздар-ай!

Болса еді деп күн де аман, дала да аман,

тынбаса деп аяулы анадан ән,

жан-күйінің шаттығын, қуанышын

күрсінісін кірпікке қамалаған;

тыныштыққа жаны алаң, жанары алаң,

сәл кіреуке жүрегін жаралаған,

сәуле шашқан өмірге нұр қыздар-ай,

көрік болған көгімде жұлдыздар-ай!

* * *

Қуаныңдар, сүйіңдер ес кетіріп,

отырыңдар ән салып, кесте тігіп.

Үміт отын құйыңдар, бір-бірінің

көңіліне адамдар сепсе күдік.

Ғашық болсын кәрісі, жасы ұнатып,

сездіре алмай сезімін басы қатып.

Жүректерге бір жылу әкеліңдер

нәзіктіктің шуағын шашыратып.

Өмір - ылғи жұпарлы жеміс, гүл ме –

ой-жырасы болады тегістің де,

Адал, мөлдір қалпында қалу деген

оңай емес құбылған жер үстінде.

Ару қыздар - Ай көрік, қылығы - Күн,

сезбейсіңдер өздерің мұны бүгін,

сезбейсіңдер керемет қыз тағдырдың

сұлулығын,

Күн текті ұлылығын.

Бүгін сендер құлпырған құндыз бәрің,

ұмытпаңдар -

уақыттың мұзды ызғарын

серпіп,

алға жалғайтын тіл тағдырын,

жыр тағдырын сендердің ұл-қыздарың.

Сая - сендер халықтың қорғаны ұлға,

қорғандардың талабын солға бұрма.

Ескеріңдер

ертеңгі ел тағдыры,

жер тағдыры

сендердің қолдарыңда!

* * *

- Несін соның еледің, тыз еттің кеп...

- Рас, апа, қызға ұят,

ізет - міндет,

тек кей-кейде өмірдің бар қатесін

кететіні-ай бір өзім түзеткім кеп!

Көміліп көк теңіздей мұңға жаным,

бойымда кейде менің тулар ағын:

сыйлымын, сонда-дағы өкінішті-ақ

өзімнің жігіт болып тумағаным.

Қашан да намыссыздың кек не теңі,

пысықай бала да оны шеттетеді,

Жер шұқып інім кейде отырғанда,

өзімнің жігіт болғым кеп кетеді.

Жасықтық қояды ердің бағын байлап,

біразын шынықтырса жалынға айдап.

Аузынан сөзі түскен жігіт үшін

отырам намыс қысып, қаным қайнап.

Ел десе өз басының жыры қалып

жүретін жігіт қайда нұры жарық!?

Басыма өзім кигім кеп тұрады

қалпағын кейбіреудің жұлып алып.

Көпір боп жалғасқанмен келешекке

жіңішке қыздың жолы не десек те.

Тумаппын жаман ер боп, тым құрыса

жүретін жайдақ мініп көк есекке.

Кей ерде өз-өзінен үміт солып,

бүрсиген шуақта да бұғып, тоңып.

Қыз болып туғаным да артық екен

жүргенше намысы жоқ жігіт болып!

* * *

- Жүр менің, апа, шаттықтан

жүрегім бүгін аттан сап!..

Далаға тастап бұғалық,

кедергілерді елемей,

барады жүйткіп бір алып

мұздарды жарғыш кемедей.

Көрінбей Күн де арайлы,

арқадан соғып ызғырық.

Шаттана бірақ қарайды

кабинасынан қыз күліп.

Жарқырап жұлдыз кеудеде,

қуаныш шашып тұр жүзі,

аспандай байтақ жерде де

жайнайды дала жұлдызы.

Далада бүгін әр бөлек,

мұрша жоқ ойды кешуге.

Кең байтақ елге нан керек,

сенім сол, жалғыз шешім де.

Егістіктерде тынбай үн,

жігіттей қыздар жүр түлеп:

қалдырып бала, үй-жайын,

комбайнменен бір түнеп.

Қуырып жердің танабын,

жылдарды жортқан қуды алға.

Қызы да батыр Даланың

жұлдызды сәті туғанда!..

* * *

Бала да туа - данышпан,

өзіңнен де көп білгені;

адаммен кеше табысқан

тіл табу бүгін күрделі;

қуанып, кейде, түңіліп,

тыныштық безіп көңілден,

жырақтап кейде күн-үміт,

қоштасқың келер өмірмен;

мазасыз ғасыр, келте жең,

мазасыз күймен күн кешіп,

асығыс кетіп ертемен,

кешкісін жармен тілдесіп;

баласы дәйім елестеп,

жұмыста - көңілі үйге алаң;

тамағы дайын емес деп

жарының қамы қинаған;

халықтық тағдыр, ел жайлы,

төркіні жайлы ой тағы бар;

болмаса да өмір шер-қайғы,

қыз үшін бейнет табылар;

жігіт біткенде күдік көп –

жетелеп кейбір ұлды алға;

ұйыған өмір ұмыт боп,

қиюы кеткен жылдарда;

тірлікті көктеп, сырмақтап,

болмаса да өмір мұзды арна –

күн кешу жанмен нұрлы, аппақ

оңай деймісің қыздарға!..

* * *

Абыройы Күнмен жарысқан,

көкірегінен әсем ән ұшқан,

мейірін төккен адамға

бақытты байтақ даламда

тағдырлар талай табысқан.

Талғамы заңғар заманда

атағы кеткен ғаламға

елімнің

ару - қыздары!

Шаңырағы - шалқақ, кең ірге,

жайқалып бидай белінде,

шалғыны сүйген балтырдан,

қырманы толған алтын дән,

күмбірлеп күйі көгінде,

сандуғаш көмей ән тұнған

бақыттылардың мекені –

жерімдей

жайсаң қыз жаны!

Таулары - заңғар, дала - кең,

дертіңе саумал самалы ем,

шыңы - қар, көктем - етегі,

қуаныш құшқан ана мен

бақытты бөбек мекені,

мекенін сезім, санамен

ұланы мақтан етеді.

Ер көңіл жайсаң жандары,

бұл күнде - шалғын шаңдағы,

мәңгілік далам, жас далам

жұлдызға жонын жалғады,

қауызын жарып тасқа дән,

самалдай еркін самғады,

малынып нұрға таңдағы

әлемді түгел шарлады

қыздары салған асқақ ән!

Нұр төгіп Отан төбемнен,

мейіріміне бөленгем!

Сенімге толы көңілдер

көктемгі көктей көгерген.

Жасаңдар, құшып сенім-күн,

кұлпырған гүлдей құздағы,

жұлдызы жанған жерімнің

жұлдыздай жарқын қыздары!





