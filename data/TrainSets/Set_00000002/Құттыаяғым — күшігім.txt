	Елишка Горелова

	Құттыаяғым — күшігім





	Повесть



	Қазақ тіліне аударған: Жарылқасын Нұсқабайұлы





	Чех жазушысы Е. Горелованың бұл шығармасы мектеп оқушыларының өмірінен жазылған. Ізгі жүректі Радко Меленова, табиғатқа жанашыр Рудо Бакош және басқа балалар иесіз қалған ит — Ионашты қамқорлыққа алады. Олардың достығы, адалдығы шынайы суреттеледі.





БІРІНШІ ТАРАУ


	Жұмбақ жан. Рудо Бакош бізді ұятқа қалдырмау үшін мектепке келмеді



	Бүгін біз мектепте қатты састық. Математика сабағы өтіп жатқан. Мұғаліміміз Ружичка қалай шығару керектігін көрсетіп, тақтаға жазып берген мысалдарды көшіріп отырғанбыз. Бөлме іші тып-тыныш.

	Қаламұшымыздың сыр-сыр еткен дыбысы ғана естіледі. Бар баланың ықыласы тақтадағы есепке ауған. Кенет осы тыныштықты репродуктордың қарлыққан даусы бұзды. Ол соншалық оғаш естілгендіктен, бәріміз ду күлдік. Бірақ күлкіміз тез-ақ тыйылды. Радиодан мектеп директоры Мадера жолдастың даусы естілді. Ол Толары тоғыз жылды мектебінің барша мұғалімдері мен оқушыларына ертең біздің мектебімізге дәрігер пани Веселая келетінін хабарлады. Осы хабарды естісімен-ақ кей балалар тілімен ауыратын тістерін түгендей бастады. Тіпті зақымданған тістерін бор машинасы быж-быж кеміріп жатқанын да көзге елестетті. Тіс ауру дегенді атымен білмейтін балалардың өздері де тұнжырап қалды. Өйткені, менің атам айтқандай, тілде көз жоқ қой. Тіс дәрігерлері тілің таппаған ауру тістеріңді де көріп қояды. Ал шынын айтсақ, біз дәрігерлердің ақ жарқынын да, тұнжырағанын да онша жақсы көрмейміз.

	— Дәрігер пани Веселая он бір және он бес жастағы оқушылардың рухани өмірінің кейбір жайларын білгісі келеді,—деді тағы директор.

	— Зерттеу үшін кейбір сыныптарды таңдап алады.

	Мұғалім жолдастардың бәрінің де оған көмек көрсетуін сұраймын.

	Біз «рухани өмірдің кейбір жайларын» әлі де өткеніміз жоқ, сондықтан әңгіменің не туралы болатынын, әлгі көңілді дәрігердің (фамилиясы Веселая ғой) нені зерттейтінін сыныпта бірде-бір оқушы білмейтін еді. Дегенмен біз сары уайымға салынарлықтай дәнеңе жоқ деп ұйғардық та, қайта көңілдене бастадық. Өйткені, «жанымызды» зерттесе, онда тәнімізге тимейді деген сөз. Тіске тіпті жоламайды. Бірақ бұл қуанышымыз да үзілістен әрі бармады. Біз енді егер оның ауырған тіспен де, көкірегіміздің қырылдап-сырылдап тұрғанымен де, немесе неліктен сап-сары болып кеткенімізбен де шаруасы болмаса, ол нені зерттемекші екен деп бас қатырдық. Мұның үстіне біздің алтыншы сыныпты таңдай қояр ма екен — бұл да күпті қылды. Бәрімізден де гөрі мұны Алена Брандованың білгісі келіп-ақ жүр. Себебі, ертең оны чех тілінен «қуалайтын» күн.

	Бірақ, біз бәрінен бұрын «рухани жайлардың» не екенін жорамалдап, оны қалай анықтайтынын топшылаумен болдық. Хоккейшілердің ұлттық құрама командасының қақпашысымен фамилиялас, бірақ туыстығы жоқ Ирка Холечектің айтқаны келсе, ол дәрігер бізден диктант алуы тиіс. Немесе бір есеп шығартады. Ирканың Толарыдағы біздің мектепке келгеніне бір жылға жуық уақыт болды. Мұнда әжесінің қолында. Оның бұрын оқыған мектебіне бір жолы бөтен кісі келіп, олардан диктант алыпты. Олардың не білетінін, дәлірек айтқанда, нені білмейтінін анықтағысы келген көрінеді.

	Ирка осы жайды айтып бергенде, сыныптың кемінде тең жартысы бұл пани дәрігердің одан гөрі тіс тексергенін тіледі. Егер ол көңілді болса, бұл соншалық қайғырарлық іске айналмас еді. Мұның үстіне тіс егеудің өзі диктант алғандай тым ұзақ емес қой. Тісіңді егесе – егер, бірақ жаман баға қоймайды, әрі анау деп, мынау деп миыңды да қатырмайды ғой. Ал жаман баға алсаң, нағыз пәлеге сонда қаласың. Бәрінен бұрын чех тілінің мұғалімі, әрі сынып жетекшіміз пани Гавловадан құтылып көр. Бұл аз дегендей ата-анаң және қосылады!

	Еміле ережесін «төртке» білетін бірнеше бала өздерін біреу-міреудің зерттеп жатқанын қаламайтынын, одан да мүлде мектепке келмей қалатынын білдірді. Әсіресе Кубечек пен Овечка қатты өрепкіді. Дегенмен, егер мен бірдеме білетін болсам, бұл екеуі мектепке ертең елден бұрын келеді. Неге десең, бұл қылығының зардабынан қорқады. Балалар Овечканы тектен-тек хамелеон деп жүрген жоқ. Менімше, ол біздің мектептегі ең тентек бала, бұған қосымша кейде бірдемені байқатпай ғана бүлдіре қоятыны тағы бар. Егер бүлдірген ісін басқа біреуге жабудың ретін тапса, мектепке келмей-ақ қояр еді.

	Келесі сабаққа қоңырау соғылардың нақ алдында Карел Кубечек: – Сынып жетекшіден ертең не болатынын сен сұра, – деді.

	— Өзің сұра! — деп қайырып тастадым мен. Мұндайды сұрап біле қоюға Юрка Холечектің шебер екені содан соң ғана ойыма келді. Сыныптағы ең пысық бала сол ғой. Бірақ бүкіл сынып менің сөйлескенімді қалады.

	Сыныптағы ең «өткіріміз» сен дейді, мұның үстіне стилистикадан берілген тапсырмаларды өзгелерден жақсы жазатындықтан маған Гавлованың «көзі түсіп» жүрген көрінеді. Ал менің ойымша, Пехтаның стилистикасы тәуір. Ол – менің ең жақсы құрбым, әрі екеуміз бір партада отырамыз. Оның шын аты — Таня Пеханкова. Мектепте оны мұғалімдерден өзге ешкім де олай атамайды. Ұл-қыздың барлығы оны Пехта дейді. Әйтпесе, жай ғана Пехтичка. Одан біреу бірдеме сұрағысы келгенде осылай атайды. Бірақ, Пехта өзін Пехтичка деп атағанды ұнатпайды. Кішірейтіп атағанды суқаны сүймейді.

	Пехтичка — Бухтичка деген сияқты, сондықтан да өзін біреу солай атаса ашуланып қалады. (Толық қыздарды Бухтичка деп мазақтайды. Бұл сөз әлі сөздікке ене қойған жоқ).

	Енді мен бүкіл сыныптың не ойлағанын айтайын. Менің келісім беруіме тура келді. Өйткені, бәрі де Гавлованы менің қарсы алғаным дұрыс деді. Сондықтан сабақ басталар кезде мұғалімнен шым-шымдап сыр тартуға кірістім. Бірақ маған сенім көрсетті ғой деп қанша тырысқаныммен мардымды еш нәрсе біле алмадым. «Сендерден не талап ететінін өзім де білмеймін», – деп тызылдады

	— Бірақ диктант болып қалуы да мүмкін. Мені ұятқа қалдырмассыңдар деп сенемін.

	Содан соң бізге грамматиканы қайталатқаны соншама, бой-бой болып терледік. Үйге тапсырманы да үйіп берді. Сабақ аяқталарда біз оған: «Рухани жан дүниемізді диктант жаздырып анықтағаннан тісімізді жұлқылағанның өзі жақсы еді»,— дедік.

	Осы көңілді панидің қырсығынан әбден берекеміз кетті. Басқа оқушылар да ертең келмейтінін айта бастады. Солардың бірі — Рудо Бакош. Былайша алғанда мен оның бұл қылығына таңырқағаным жоқ. Егер оған еміле ережесі арқылы баға берсе, оның тұла бойының өзі тұрған орапайсыздық. Ал екінші жағынан оның бекер сөйлемейтінін айтуға болады. Өзін бірде-бір әйелге зерттете қоймаймын десе, келетін әйел қандай көңілді кісі болса да нақ солай етеді дей бер. Рудо өзгеге «өнеге».

	«Өнегенің» не екенін білетін шығарсыңдар. Бар бәлені бастайтын да, ұйымдастыратын да солар. Ойлап таппайтындары жоқ. «Бөрінің аузы жесе де қан, жемесе де қан» дегендей, көбіне көп жазықсыз болса да соларды кінәлап жатқаны. Жақсы оқушыға шаң жұқтырмайды. Ересектер бұрынғы әдетімен оларға ұрса береді. Мысалы ана бір терезені Рудо сындырды. Ол үзіліс кезінде қайсымыз Фриштенский болар екенбіз деп Ирка Холечекпен күресіп жатқанда аяғы бананның қабығына тайып кетіп, әйнекке басы сарт ете қалды.

	Қырсық қылғанда нақ осы кезде математик келіп қалды.

	— Әлбетте, Бакош! Бұл жерде кім кінәлі деп бас қатырып жататұғын дәнеме де жоқ. Одағайлық жасауға уақыт табасың, бір есеп шығарайыншы деген ой жоқ қой сенде! Желігің басылған соң шәкірттік кітапшаңды1 алып маған келерсің, — деді.

	Сөзіне қарағанда бұл жерде қырғын төбелес болғандай. Бірақ, араға Ирка Холечек кірісіп, бар айыпты өз мойнына алып еді, олардың бұл «қылығы» кездейсоқтық болып шыға келді.

	— Бұдан былай күш сынасқыларың келсе көк шөптің үстіне шығыңдар немесе гимнастика залына барыңдар,— деп кеңес берді математик. — Ал ертеңге дейін әйнек салынатын болсын!

	Мен осы жайды мамама айтып бергенімде:

	Бұған таңданатын түк те жоқ! Жақсы оқушыға ересектер де сенеді. Егер бірдемені бүлдіріп қойса да бәрі мұны кездейсоқтықтан болды деп түсіндіреді, — демесі бар ма.

	— Мұның есесіне басқаларға нақ осындай жағдайда «қасақана істедің» деп жабысады. Бұл — әділет емес. Егер мектепте бәрін сабақ үлгіріміне қарай бағалағанды қойса, Рудо ең жақсы оқушылардың бірі болып шығар еді,— деп қызбаландым мен.

	Жалпы, мен Рудоны жақсы көремін. Пехтадан соң жақсы көретінім сол. Мұның себебі — мен сияқты ол да аңдарға үйірсек. Жасаған тентектігінің біразы соның салдары және жаман атақты да сол үшін тақты. Хайуанға ықыласты болғаны үшін қатарынан екі рет жаман баға алды. Ал, үшінші рет алғалы тұрғанда мен арашалап қалдым.

	— Сен оны неге сонша қорғаштайсың?— деп сұрады мамам.

	— Балалар құстарды атпасын деп олардың рогаткаларын тартып алады.

	Мамам мырс етті.

	— Қарай гөр!

	— Соған бола тәртібі үшін бір жұп ала жаздады.

	— Бір жұп емес, екі немесе екілік деу керек, — деп ақыл айтты мамашым. Сосын барып: — Сол үшін ғана ма?—деп таңырқады.

	— Жоқ. Ол үшін ғана емес. Кей балалар рогаткасын ыңтиярымен бермейді, сондықтан тартып алуына тура келді.

	— Былайша айтқанда, төбелесті десеңші. Мамам күлді.

	— Бәрі де жақсы болар еді, бірақ Кайоттың мамасы мектепке келіп айтып қойды.

	— Кімнің мамасы дейсің?

	— Богоуш Овечканың. Біз оны Кайот дейміз.

	— Неге олай атайсыңдар?

	— Себебі, фамилиясы өзіне сай емес.

	— Дәлелдеріңнің түріне болайын,— деп мамам күліп жатыр.

	— Өйткені, ол барып тұрған Хамелеон. Хамелеон қолма-қол мамасына жүгіріп барып,

	шағым айтқан.

	— Сонымен немен тынды?

	— Жақсы болды. Екілік алған жоқ.

	— Көрдің бе, — деді мамам сабырмен.

	— Әділеттілік жоқ деп реніш айтасың.

	— Әрине, бірақ бұл іске біздің де араласуымыз керек болды.

	— «Бізің» кімдер?

	Мен қысылып қалдым. Болған істі бұлжытпай айтып берсем көргенсіз дер. Сондықтан мен «сынып» деп жауап бердім.

	Мұны балалардың бәрі кінәлі екен ғой деп те жорамалдауға болады, әрі жеке ешкімді ұстай да алмайды.

	— Ең бастысы — бәрі анықталғандығында ғой,— деп мамам істің нәтижесіне риза болып жатыр.

	— Анықталғандығы! Ха! Қайта түк те анықталған жоқ. Пани мұғалім: – Сен Овечканы ұрдың ба? – деп қана сұрады. Бірақ оны неге ұрғанында шаруасы болмады. Рудо басын изеді. Ол «ұрдым» дегендегісі.

	— Демек, Бакош, бұл тәртібіңе екі қойылады деген сөз,— деп мұғалім зірк ете қалды.

	Біздің мұғаліміміз балалар бірдемені бүлдіріп қойғанда анық-қанығына жетіп, тәптіштегенді сұмдық жек көреді. Сол үшін бір сабақ түгел құриды дейді. Кейбір «шәлкес мінезділердің» қырсығынан бәріміз сауатсыз қалады деп қорқады.

	— Отыруыңа болады, Бакош.

	Пани мұғалім өзін ренжіткендерді ғана фамилиясымен атайды. Немесе ол бір ерекше жан болғанда ғана солай етеді. Бірақ, олардың аттарын білмейтін сияқты. Ал, Рудо сондай жан. Алтыншы сыныпқа көшкен себебі — бесіншіде қалдыруға тым ересек болды. Одан бастауыш сыныпта-ақ құтылғылары келген. Жасына қарағанда ол қазір сегізіншіде оқуы тиіс. Бірақ, соңғы кезде оның жаман бала еместігін білгелі бері, оны атымен атайтын болды. Енді мына жағдайдан кейін тағы да Бакошқа айналды.

	Рудо отырды. Неге екілік қойдыңыз деп наразылық білдіріп те жатпады.

	— Оқу дәптерлеріңді алыңдар, бес минуттық жаттығу өткіземіз, — деп бұйырды мұғаліміміз.

	Бастауыш мектептің оқу бағдарламасында мұндай тәжірибе жоқ болатын. Сірә, мынау мұғалім пани Гавлованың тапқан жаңалығы болуы керек. Ол мұны грамматикалық жаттығу деп атайды. Бұл жаттығу аяқталған кезде біз тура моншадан шыққандай болдық. Ал, басты емледен қате жібергендер сабақты кейін қайталайды.

	Мен әуелі Пехтаға, сосын Милош Черныға және қатар отырған бір-екі оқушыға көз қиығымды тастадым. Бәрі де дәптерін әзірлеп, үн-түнсіз отыр. Мен қолымды көтердім. Өйткені, оның бәрі де әділетсіздік сияқты көрінді. Бірақ, мұғалім ашуланып қалды да тарпа бас салды.

	— Жыбырламай отыр, Радко! Біз онсыз да талай уақытымызды босқа өткіздік.

	Жыбырламай отыр деп айта салу оңай. Аттай бір сағат тырп етпей отыруға кім шыдайды. Тіпті, мен жайшылықтың өзінде-ақ ескерту алар едім.

	Мен кенет Кайоттың Рудоға мұрын тыжырайтып, ыржалақтап отырғанын көрдім. Сірә, бар бәлені өзі бастап отырғанын орнынан тұрып, айтып беруге ешкімнің батылы жете қоймас деп ойласа керек.

	Мұғалім: — Радко, саған не болды? — деп сұрағанша қоймай тыпырши бердім. Ақыры сұрады-ау. Бірақ «тез-тез айт» деп асықтырып қойды. Ал, мен болған жайды айта бастағанда ол да асықтыруын қойды. Сосын мен де бірін қалдырмай жіпке тізіп айтып бердім. Овечканың торғайды қалай атқанын да, оған «қой» деп ескерту жасағанында оның өзін көздегенін, сәл болмағанда көзін шығара жаздағанын, сосын екеуінің төбелескенін, төбелескенде көзін шығара жаздағаны үшін емес, Кайоттың рогаткасын өз еркімен бермегені үшін төбелескенін — бірде-бірін қалдырмадым. Және ыза болғаны сонша Рудоға ерегісіп: – Толарыдағы құстарды түгел қырып саламын, – деген. Ол: «Құстарды түгел қырамын», – деді, бірақ мен Гавловаға бұл жөнінде тіс жарғаным жоқ. Себебі, ол істің ақ-қарасын ашып, әділеттілік орнатудың орнына кеткен қатеге көбірек шұқшияр еді.

	Мен сөйлеп тұрғанда Овечка кісі таңғаларлықтай сабырлы тұрды. Мүлде кінәсіз адамдай қойдан момақан бола қалды. Сөзімді тежегісі келіп бірнеше рет оқталды. Бірақ, оның сәті келмеді. Біріншіден, мен ырық бермедім, екіншіден, мұғалімнің өзі де бәрін білгісі келді. Сондықтан ол мен айтып болған соң ғана сөйледі.

	— Ал, қане, бұған сен не айтасың, Овечка? — деп сұрақ қойды мұғалім.

	Овечка өзінің бейшаралығын тағы да дәлелдеді. Оның орнында өзге бала болса өкінер еді. Ал, ол:

	«Ешқандай рогаткам болған жоқ», – деп, шыр-шыр етті. «Айтқанының бәрі өтірік, ойынан шығарып тұр», – деп соқты.

	Оның мынадай масқара өтірігін естігенде не істерімді білмей сілейіп тұрдым да қалдым. Сосын сұмдық күйіп кеттім. Оны сарт еткізіп салып жібермей өзімді әзер ұстап тұрдым. Әттең, түймештеп-ақ алар едім. Анық ашуым келгенде маған балаларың да сөз емес. Әрі Овечка жөнді төбелесе алмайды ғой деп ойлаймын. Ол жанынан өтіп бара жатқан балаға аяғын тоса қойып, өзі түк білмегенсіп тымпиып тұратынның нақ өзі. Немесе қалтарыста тұрып, рогаткамен көздеу ғана қолынан келеді. Қысқасы, көзден таса қылмай ұстайтын аңнан айырмашылығы шамалы.

	Бақытыма қарай басыма төбелестен тиімді бір ой сап ете қалды. Көзді ашып-жұмғанша Богоуштың партасына жетіп бардым да, оның портфелін жұлып алдым. Ол есін жиямын дегенше, портфеліндегі рогаткасын суырып та алдым. Оның рогаткасы бар екенін білгенмін. Себебі, кеше Рудо рогаткасын тартып алғанда «менде тағы да бар» деп айқайлағаны есімде. Сөйтіп, іс осылай тынды.

	Мұғалім оған: «Өтірікші екенсің», – деді. Ал, Рудо енді екілік алмайды. Бұған дейін екі рет екілік алған екен. Бірақ, ол екілерді бұрын оқыған мектебінде алыпты. Бакоштар Толарыдағы мемлекеттік шаруашылыққа Шумава жақтан көшіп келген. Бұл кез — төртінші сыныптың бірінші тоқсанытұғын. Рудо табель үлестіруден екі күн бұрын келді. Мұғалім пани Востраға табелінің почтамен келетінін айтты. Келіпті. Және ескертулерін қоса жіберіпті.

	Мұғалім пани Востраның ер бала мен қызға оның табелі туралы бірдеме деп қалатын әдеті бар. Алған бағасына орай не мақтайды, не жазғырады.

	Ал, Рудо туралы: – Тәртібіңе төртінші сыныптың өзінде екі шыққанына қарағанда бұзықсың-ау, – деді. Рудо тәртібі үшін тіпті үшінші сыныпта-ақ екілік алғанын әлі білмейтін. Мұның үстіне Рудоның төртінші сынып оқушысы еместігі, үш жылда екі рет сыныптан сыныпқа көшпей қалғаны есінен шығып кетті. Бүгін де олай болмас еді. Қазір кішкентай балаларды көбірек аялайды. Ал, ол кезде жөн басқа.

	Рудода үн жоқ. Көзін жерден алмайды.

	Бүкіл сынып құлағын түрді. Күні бүгінге дейін біздің арамызда тәртібі үшін екі алып, бір сыныпта қатарынан екі рет қалған ешкім жоқ еді. Мұндай баланы біз өмірімізде алғашқы рет көріп отырмыз.

	— Енді мектеп кабинетінен бірдеме ұрлауға құлқың жоқ шығар деп үміттенемін. Егер біздің мектепте ұрлық жасайтын болсаң, сені қайта тәрбиелеуге жібереміз.

	Осыжаңалықтыестігендеқалайшыдағанымызға таңмын. Жаңа келген бұл баланың бір сыныпта екі жыл отырғанын былай қойғанда, ұрлық та жасаған көрінеді. Осыған дейін басын салбыратып тұрған Рудо бейне біреу ыстық су шашып жібергендей баж ете қалды: — Мен ұрлағаным жоқ! Бар болғаны кей заттарды ала тұрайын дедім.

	Біз секем алып қалдық. Қандай дөкірлік! Кабинеттен бірдемені қымқырып кетіп, содан кейін беті бүлк етпестестен: ала тұрайын деп едім деу басқаның ойына да келмес еді.

	Мұғалім де осыны ойлады. Сондықтан да:

	— Онда мына жазу не дейді?— деп бір қағазды мұрнына тақап-тақап қойды.

	— Сен, немене, Пршин мектебінің директоры өтірік айтады дегің келе ме?

	Рудо үндеген жоқ. Тек Бабинский сияқты тыжырынып қалды.

	— Отыра беруіңе болады. Ол отырмады.

	— Мен зоологиялық баққа керек болған соң шындығында да ала тұрайын деп ем. Мұны Пршин эсенбактарынан сұрауларыңызға болады. Олар көрген,— деп өз сөзін дәлелдеумен болды.

	— Не дейсің?

	Мұғалім таңғалды. Сонан соң табельмен бірге келген қағазға тағы көз жүгіртті де, онда зоологиялық бақ туралы дәнеңе жазылмағанын айтты.

	— Бірақ ол да көрген,— деп қайталады Рудо.— Зообаққа эсанбактар ертіп келді. Ал эсанбактарды мұнда иті бастап әкелді.

	Пани мұғалімнің көзі бадырайып кетті. Толарыда, оның ішінде мектепте милиция иті бір рет те болған емес. Мұнда ешкімнің де зоологиялық бағы да жоқ.

	— Сонымен не болғанын айтшы? — деп сұрады мұғалім.

	Пршин мектебінің директоры жіберген қағазды столға қойды.

	Рудо денесінің салмағын екі аяғына алма-кезек ауыстырып тұрды. Соған қарағанда ол бұл жайды еске алғанды өлердей жек көретін сияқты.

	— Үшінші сыныпта олар зоологиялық баққа мені ертпей кеткен жолы. Прагадағы бақты айтам, — деген сөздерді айтты. Оның даусы сәл дірілдеп, көзіне жас іркілді. Нақ сол сәтте ол әккі ұрыға мүлде ұқсамайтын еді.

	— Демек, сен ызаланғансың ғой, — деді мұғалім пани Востра.

	— Жоқ,— деп дүңк ете қалды ол.

	— Онда не болды?

	— Ойлануға уақытым жетерлік еді.

	— Ұрлық жасардан бұрын ойланған екенсің ғой, — деді пани мұғалім кекесінмен.— Демек, ойластырып жасадым де.

	— Иә, пан Ванекке қолғабыс етерден бұрын-ақ ойлағанмын.

	— Ванек деген кім? Рудо шешілейін деді.

	— Орманшы. Біз онымен бірге аңдарға жем шаштық. Оның жалғыз өзінің шамасы келмейтін еді. Өйткені, ауруханада жатқан орманшының да міндетін сол атқаратын. Сол қыста біз жақта қар қалың жауды да, аң атаулы аштан өле жаздады.

	— Немене, сонда ересектерден ешкім табылмады ма?— деп тағатсыздана сұрады мұғалім.

	— Ал, егер аңдарға жем шашқанды сондай жақсы көрсем ше? — деп Рудо күңк етті. Ол кенет ыңғайсызданып қалды. Шамасы, бұл кәсіпті әрбір адамның соншалық ұната бермейтіні ойына енді түссе керек.

	— Түсінікті, енді бұдан былай ондай міндет мойныңа түсе қоймас, — деді сабырмен мұғалім. Прага төңірегінде ондай қатты суық болмайды.

	Рудо үндемеді. Бірақ орманшы мен жем шашу жайлы айтып тұрған кезде жүзіне үйірілген қуаныш ғайып болды.

	— Бірақ, сен әлгі зоологиялық баққа байланысты жайдың қалай болғанын маған түсіндіріп беруге тиіссің,— деп тағы нығарлап қойды.

	— Мені тастап кеткен соң каникул кезінде өзіме зоологиялық бақ жасадым. Мектептің жанында зоологиялық бақ үшін жасалғандай бір оңтайлы жыра болатын. Айнала қалың қараған өсіп кеткендіктен ол жаққа ешкім бармайтын. Тек жем іздеген тауықтар ғана жүретін. Мемлекеттік шаруашылықтан асыранды қоян қамайтын ескі тор сұрап алдым да, сонда сүйреп жеткіздім.

	Кейбір аңдарды өзім ұстап алдым. Бірақ, бұл аз болғандықтан ендігісін мектеп кабинетінен ала тұрсам қайтеді деген ой келді. Әуелі мен барлық тұлыптарды, содан соң аңдардың суретін алып бардым.

	Әңгімесін шым-шымдап айта бастаған Рудо әсте-әсте қыза түсті.— Менде аю, жираф, арыстан, түлен және басқа аң бар еді. Олардың бәрін де іліп қойдым. Сосын «Зоо» деген жазуы бар тақта жасап, өзім әлгі жыраға қарай өтіп жүрген есіктің маңдайшасына ілдім. Бұл балалар мен қыздарға қатты ұнады.

	— Баламысың деген! — мұғалім пани Востра бұл сөздерді өкінішпен айтты.— Осының бәрі сенің ойыңа қайдан келді? Егер сен жаңағы көрнекі құралдарды бүлдіріп алсаң қайтер едің?

	— Бәрі де ғажап еді. Бұтаға ит тұмсығы батпайтын. Жаңбыр жауып тұрғанда да бір тамшы тамбайтын. Ал, күзге қарай мен бәрін де қайтарып беретін едім. Бірақ, бұл ойымның аяқ астынан күлі көкке ұшты.

	— Көкке ұшқан жоқ, мәлім болып қалды,— деп түзетіп қойды оны пани мұғалім.

	— Бәрі мәлім болып қалды, — Рудо мұғалімнің сөзін бұлжытпай қайталады.— Себебі директор зерттеуіне қажет атжалман тышқанды таба алмапты. Кабинетте небары чех және орыс тілі септеулері мен тарих пен география пәндерінің бірер суреті ғана қалған. Атжалман мен саршұнақ, тышқандар қараған ағашында ілулі тұрған.

	— Бейшара пан директор. Рудо не істерін білмей кетті.

	— Сіз де айтасыз-ау бейшара деп. Мен бейшара болдым! Ол ешкімнен ештеме сұрамастан бірден эсанбактарға хабарлапты.

	— Эсанбактар емес, милиция қызметкерлеріне деп айту жөн, — деп, пани мұғалім оның сөзіне түзету жасады.

	— Кімді? — деп таңырқады Рудо.

	— Эсанбенің қызметкерлерін,— деп қайталады мұғалім пани Востра. — Немесе вебе деуге де болар.

	— Жарайды, — деп Рудо ықыласпен басын шұлғыды.

	— Ал, содан соң екілік алдың ғой?

	— Иә. Директор мені қорқытқаның үшін және эсенбактардың округтен ит алып келгені үшін сен қалайда бір жазалануға тиіссің деді.

	— Милиция қызметкерлері дедім ғой.— Мұғалім оның сөзін тағы да түзетіп жатыр.— Оларды қызметкерлер деп атайтын себебі олар ұлттық қауіпсіздік корпусына қарайды. Эсанбеге қарайтын болғандықтан оларды қызметкерлер деп атайды.

	— Есіңде болсын, енді біздің кабинеттен зоологиялық бақ жасаймын деп тағы былықтырып жүрме,— деді мұғалім.— Бұл жолы қатуланған жоқ. Рудо қаскүнем деп те айтқан жоқ.

	— Жоқ, ә,— деді Рудо, енді қам жемеңіз дегендей.— Мұнда жөні түзу бірде-бір жыра да жоқ.

	— Егер өзіңді жақсы көрсете білсең, зоологиялық баққа өзімізбен бірге сені де ала барамыз, — деп уәде берді мұғалім.

	Рудоның көздері қуаныштан жылт-жылт етеді. Бұдан былай жаман қылық көрсетпеймін деп шын уәдесін берді ол. Солай етті де. Төртінші сыныпта зоологиялық баққа да барды. Бірақ, үздік табель ала алмады. Тіл мен арифметикадан төрт пен бестің2 аралығында қалды. Алтыншы сыныпта да солай. Бұдан ілгерілей ала ма, жоқ па кім білсін.

	Ал, Гавлова чех тілі мен тарихтан келесі жылға қалдырамын деп ылғи қорқытады. Ал, Ружичка математикадан қалдырмақшы.

	Міне, осының бәрін таразылайтын болса, оның әлгі Прагадан келетін паниге бар сырын жайып салғысы келмейтіндігіне таңырқауға болмайды. Өйткені, Рудоның мінез-құлқында кеміс жерлері аз емес қой. Әрине, егер ол адам жанын құстар әніне қарап анықтаса көзі алақандай болар еді. Бұл Рудо үшін қандай тамаша! Онда Рудо сабақтан да қалмас еді, қалса да тағы да тәртіп бұздым-ау деп уайымдамас еді. Бірақ мектепке келмей қалу соншалықты тәртіп бұзушылық бола қоймас. Өйткені, Гавлова да біздің Толары мектебінің жаман атағын шығармағанымызды қалайды. Ендеше, Рудоның сабаққа келмей қалғанына ол қуануы тиіс! Бәлкім, өйтпес, кім біледі...





ЕКІНШІ ТАРАУ


	«Қорыққанға — қос көрінеді».

	«Бақыт деген не?»



	Келесі күні бәрі де мен ойлағандай болды. Мектепке келмей қалуға бір ғана Рудо Бакоштың батылы жетіпті. Мұның есесіне кеше нақ сайлауда сөйлегендей жұлынып жатқан Карел

	Кубечек пен Кайоттың мектепке қарай жүгіргені сонша, қалай тілін тістеп алмағаны жұмбақ.

	Мен бір шымшып қалар оңтайлы сәтте:

	— Қалай, келдіңдер ме? — дедім. Овечка естімегенсіді. Ал, Карел бірден-ақ маған дүрсе қоя берді.

	— Сенімен сөйлесетін шаруа бар.

	— Сөйле, ендеше.

	Ол біздің арамызда жұртқа жаюға болмайтын құпия бардай-ақ, төңірекке жалтақ-жалтақ қарап қойды. Біздің әңгімемізді тыңдап тұрған тірі жан жоқ екенін көрген соң:

	–Егер сен маған тыныс белгілерінің қайсысы қай жерде тұратынын айтып берсең мен саған тірі торғай әкеліп берем. Үл-ке-ен торғай,— деді.

	Үлкен сия торғайдың басынан сипауға мен де қарсы емеспін. Бірақ тек басынан ғана сипар едім. Өйткені сия торғай адамдар торға қамап қойса, оларға ән салып беретін әнші ақшымшық емес. Ол торда тұру үшін емес, еркіндікте жүру үшін жаралған.

	Мен Кубечекке ақыл айтып ұрысқым келгені сонша, өзімді әзер тежедім. Кубечек нағыз топастың өзі. Оның ойынша адам өзі жақсы көргенінің бәрін торға қамап ұстауы тиіс.

	— Егер сен маған торғай алып келсең, өмірі көмектеспеймін,— дедім мен қатуланып.

	— Неге олай дейсің? Ол таңғалды.

	— Не, саңыраусың ба?

	— Жоқ.Сенөзіңаңдардыжақсыкөрмеймісің?— енді ол сәл таңырқағандай болды.

	— Жақсы көремін. Сондықтан да ешқандай үлкен торғайыңды алғым келмейді. Осыны есіңнен шығарма. Егер ұмыта бастасаң Рудо Бакош есіңе түсіреді. Ұқтың ба?

	— Әрине, ұқтым,— ол күңк етті. Оның анық түсіне алмағаны жүзінен-аң көрініп тұрды.— Мен бар болғаны Гавлованы ұятқа қалдырмайын дегенмін.

	Менің ішек-сілем қатты.

	— Сен қандай қайырымдысың, Гавлова! Егерде біреу-міреу масқара болатын болса, ол — сенсің, Гавлова емес. Оқығың келмесе миыңа кішкене ми қосып құюға, әттең, басыңның тесігі де жоқ.

	— Мен оқимын. Бірақ...

	Ол сөзінің соңын айтып үлгірмеді. Себебі қолына бір бума дәптер ұстаған сынып жетекшіміз көрінді. Ол бейне өзі оқытатын сыныптың бүкіл оқушыларын көтеріп келе жатқан тәрізді. Нақ Микулаштың өзі.

	— Радко, кел, жәрдемдесіп жіберші!

	Күні бүгінге дейін мен алтыншы сыныпта Радко деген жалғыз өзіммін ғой деп ойлаушы едім. Сөйтсем екеу екенбіз. Карел Кубечектің де аты Радко болып шықты. Гавловаға қарсы тұра жүгіргені сонша, оны құлатып кете жаздады. Ол бұрын барып, мұғалімнің қолындағы дәптерінің көбісін алды. Қалғанын мен көтердім.

	— Бұларды сыныпқа алып барайық па? — деп сұрадым мен.

	— Жоқ, кабинетке апарыңдар, мен әлі түгел тексеріп болғаным жоқ.

	Карелдің тостақтай көзі Гавловаға қадалып қалыпты. Оның көздері жаңа піскен тоқаштай дөп-дөңгелек. Карелдің бетіндегі ең әдемі мүшесі де осы көзі. Рас, оның көздері бадырайып, шарасынан шығып кете жаздап тұрады. Қашан көрсең де бірдемені білгісі келіп немесе таңырқаңқырап тұрғандай әсер етеді. Мен Кубечектің нақ осы кейпіне және терлеп-тепшіп тақта алдында тұрғанына көз үйрете алмай-ақ қойдым. Мектепте шеберханада жұмыс істегенде ғана оның жолы болады. Және дене шынықтыру сабағында солай.

	— Ол келіп қалды ма?— деді Кубечек сасқалақтап. Көзі жыпылық-жыпылық етеді.

	— Кім?— Гавлова таңырқай қарады.

	— Әлгі дәрігерді айтамын, бізден диктант алатын ше? Сынып жетекшіміз абыржыңқырап қалды.

	— Ол сендерге диктант жазғызады деп кім айтты?

	Енді Карел таңдана бастады.

	— Кеше біз бәріміз сұрағанда өзіңіз айтқан жоқ па едіңіз?

	— Карел, сен бірдемені шатастырып тұрсың-ау, сірә,— деп Гавлова күлді. Күлкісінен жүрегі жай тапқаны сезіліп тұрды.— Мен ештеңе білмеймін деген жоқ па едім? Және сендер диктант жазасыңдар демеген шығармын.

	Карелдің аузы аңқиып қалыпты. Нақ қазіргі кейпі тақта алдында сабақ білмей тұрған сәтінен аумайды. Ондайда Карел өзін қоярға жер таппай қатты сасады. Әншейінде танадай көзі түймедей болып кеткен. Қысылғаны сонша біресе Гавловаға, біресе маған жәпектеп қарай береді. Аяқ астында құбылып, күнделікті өзімізбен бірге оқып жүрген меңіреу Кубечек болды да қалды.

	— Аузыңды жап, бірдеме түсіп кетер,— дедім Карелге.

	— Әдепсіздік жасама,— деп ескертті маған сынып жетекші. Содан, біз кабинетке дейін үн шығарған жоқпыз.

	Сыныпқа қайтып келсек, балалар мен қыздардың көбісі сабақты қайталап отыр екен. Карел табалдырықтан аттамай жатып-ақ: — Ешқандай диктант болмайды,— деп айқай салды. Бірақ оның сөзіне сенген адам болмады. Мектепке пойызбен келетін балалар мен қыздар ол паниді көрдік деп жүрген. Енді ол да өз партасына отырып алып, күбір-күбір сабағын бастады. Өзгелердің даусын естімеу үшін екі құлағын алақанымен басып алды. Алғашқы үзіліске дейін шыдап бақты. Екі сабаққа да ешкім келмеген соң, тек Кубечектің ғана емес, басқа балалардың да төзімі таусылды. Бізге келмес деп жорыды балалар. Үлкен үзілісте біз дағдылы бейқам күйімізге түстік. Бірақ біз мектебімізде бөгде біреулердің жүргенін де, олар біздің жай-күйімізді білгісі келетінін де әбден ұмытқан кезімізде, кезекті сабаққа қоңырау болар-болмастан-ақ бір мүлде бейтаныс әйел класқа кіріп келгені. Ал оның артында директор Мадера келеді. Оның біздің класта мүлде жұмысы жоқ. Себебі, сабақ кестесі бойынша қазір Мосойдкова деген мұғалім ән сабағын өткізуі тиіс. Тақтаға жаңа нота плакатын да іліп қойған. Бұл Чехияның орнына нота сызықтары мен скрипка кілтінің суреті салынған ақ түсті карта болатын.

	Директор Мадера қатардың түп-түзу болғанын ұнатады. Біз енді не болар екен деп сіресіп тұрмыз. Алғаш қарағанда ол бізге бір ән айтып беретін сияқтанды. Бірақ біз онымен қосылып ән айтпаймыз. Себебі, скрипкасыз келді. Басқа аспабы да жоқ. Ендеше, ол біздің халық мектебіміздің пани мұғалімі тәрізді аузымен күй тарта қоймас.

	— Мен сендерге пани Веселаяны таныстырайын. Бұл кісі қазір сендерге бір жазу жаздырады. Сендер Толары мектебін жерге қаратпассыңдар деп үміттенемін. Кедергі жасайтындар болса, сосын мұғалімдер бөлмесіне шақыртып аламын,— деді директор қысқа ғана. Істің соншалықты маңызды екенін де түсінсін дегендей қасын керіп, қимылдатып қойды.

	Мадера жолдастың қасы өте қою, қалыңдығы екі елідей болып қалар. Ол қатуланған кезде қабағы түксиіп, қастары жыбырлап кететін сияқты. Қазір ол тек бізді қорқытайын деген болуы керек. Мұның есесіне келген әйел қуанышы қойнына сыймай тұрғандай күлім қағады.

	— Сен түсіндің бе, Кубечек?! — деді Карелге директор.

	Ол қысылғанынан қып-қызыл болып:

	— Әрине, әрине,— деп міңгірледі.

	— Мен өте қуаныштымын. Ал басқа «мықтыларға» түсінікті ме?

	Ұшқан шыбынның ызыңы естілерліктей тыныштық орнады. «Мықтылар» жұмған ауыздарын ашқан жоқ.

	Директор сыныпты аралып шықты.

	— Рудо Бакош қайда?

	— Оның мамасы ауырып қалыпты,— дедім. Менің бұл айтқаным өтірік те емес еді. Пани Бакошева шындығында да сырқаттанып жатқан. Бірақ, Рудо шешесінің науқастығын ескерер болса, ол бүкіл жыл бойы мектепке келмес еді.

	— Мә, мына қағаздарды ал да, үлестіріп бер.— Директор маған бір бума қағаз берді.— Ал мен кеттім.

	Тезірек болсын дедім де, қағаздың жартысын тарату үшін Пехта мен Ирка Холечекке бөліп бердім. Себебі біздің сыныптағы парталар үш қатар етіп қойылған. Біз қағаздарды таратып болмай жатып-ақ директор Мадера кетіп қалды. Біз бейтаныс әйелмен оңаша қалдық.

	Бәріміз де енді не болар екен деп тағатсыз күтудеміз. Кейбір балалар мен қыздар нақ қазір бірдеме тындыра қоятындай, партадан тез-тез дәптерлерін алып үңіле бастады.

	— Кешіріңіз, біз аты-жөнімізді мына парақтың жоғарғы сол жақ бұрышына қоямыз ба, жоқ оң жақ шекесіне қоямыз ба? — Карел қолын көтерді.

	Сірә, өзінің ықыласты екенін көрсеткісі келген болуы керек. Бұл өзінің соншалықты жаман еместігін білдіргендегісі. Әйтпесе, директордың сөзінен кейін ол шынында да мақтарлықтай болмай қалған.

	— Сол жағына да, оң жағына да жазбаңдар,— деді әлгі әйел күлімсіреп.— Бұл шығармаларыңа аты-жөндеріңді мүлде жазбайсыңдар.

	Әуелде біз оның шынымен айтып тұрғанын да, немесе фамилиясы Веселая болған соң әзілдеп тұрғанын да аңғара алмадық.

	Бірақ бетінде әзілдің нышаны да жоқ.

	Оның айтқанына сенерін де, сенбесін де білмей отырған Карелдің тағы да аузы аңқиып қалыпты. Бетіне қараған адам Карелдің: «Шіркін, біздің дәптеріміздің бірде-бірінде фамилиямыз тұрмаса қандай ғажап болар еді»,— деп қиялдап отырғанын бірден-ақ байқар еді. Онда: «Кубечек! Сен өзің не жазғаныңды білесің бе?! Бәрі де түкке тұрмайтын бос сөз!»— деген тұқыртпаны да естімес еді-ау.

	Пани Веселаяның бұл сөзі өзге балалар мен қыздарды да қайран қалдырды.

	Қысталаң шақ өтіп, енді сынып кәдімгі гу-гуіне басты.

	— Не жазамыз, диктант па?— деп сыбыр етті Иржина Воштова.

	— Ол не дегендерің? Қайдағы диктант. Мен бар болғаны алтыншы сынып оқушыларының нені қиялдайтынын ғана білгім келеді. Сендер қайткенде бақытты адам боламыз деп ойлайсыңдар?

	— Біздің төбемізден қойып қалғандай болды. Өйткені, бұрын-соңды нақ осыны білгісі келген тірі жан көргеніміз жоқ.

	Қонағымыз парталарды көзімен шолып шықты да, тағы жымиды.

	— Сендерге қалай түсіндірсем екен? Әдетте сендер үшін балалық шақтан баяғыда өткен ата-аналарың пікір айтады. Сондағы бар тілге тиек етері – баламыздың көкейіндегісін біз де білеміз деген сенім.

	Карел Кубечек мұны естігенде күліп жіберді. Сыныптағылар неге тыныш отырмайсың дегендей оны ала көзімен атып жіберді.

	— Және сендердің нені қалайтындарыңды да біледі. Бәлкім, олардікі дұрыс та шығар. Олардың болмысы солай, бәрін де өздері сияқты көреді. Бірақ сәл-пәл де болса айырмашылығы бар шығар. Сол себептен де Прагадағы біраз адамдар мұны осыған тікелей қатысы бар балалар мен қыздардың өздерінен тікелей сұрап білейік деп ұйғарды. Мен Толары мектебін таңдадым. Қалғандары өзге мектептерге кетті. Біз балалардан бүкіл жыл бойы түрлі сұраққа жауап аламыз да, ақырында барлық жұмыстың басын қосып, сендердің ата-аналарыңа, мұғалімдерге және бала тәрбиелеу ісіне зер салып жүрген барлық ересектерге істің шын мәнінде қандай екенін баяндап береміз. Және біздің ойымызша адамдар бірін-бірі неғұрлым жете білсе, бірін-бірі соғұрлым жақсы түсінуі тиіс. Сондықтан да біз ересектер мен балалардың бірін-бірі қабағынан түсінгенін қалар едік. Бұған сендер де қарсы емессіңдер білем.

	Балалар мен қыздардың бірсыпырасы нені қалайтынын айтып жамырап кетті. Қалғандары үндеген жоқ. Бірақ олардың да теріс көрмей отырғаны байқалды.

	— Егер мен барлық ересектердің ойын білсем, не боларын бірден-ақ көзге елестеттім. Онда мамам тәртіптілікті, құнттылықты менің одан кем жақсы көрмейтінімді білер еді. Ал, папам мен үйге тағы бірнеше мысық немесе ит алып келгеніме де ұрыспас еді.

	Ой, онда нағыз жұмақ жерде-ақ орнар еді-ау! Бұл үлкендер үшін де жақсы болар еді. Өйткені, олар ылғи: «Ой, жүйкем, жүйкем! Сірә, пенсияға да жете алмаспын бұл сыңайыммен»,— деп онсыз да қынжылып жүреді.

	Бұл жөнінде не ойда екен деп, Пехтаға қарасам, өңі бал-бұл жанып отыр. Оның не ойлайтыны маған мәлім. Тым құрығанда жобалап білемін. Ол ән сабағына бармасам екен деп армандайтын. Бірақ жастайынан музыкаға қанша ықыласы ауса да, кедейлік қолбайлау болып, арманына жете алмаған шешесі сол «рахатты» енді тым болмаса қызым көрсін депті.

	— Мен бақытты болар едім, егер...— деді Карел көздері жұлдыздай жылт-жылт етіп. Бірақ сөзінің соңын айтқан жоқ. Өйткені Прагадан келген пани арғы жағын айтпа деп дереу ишарат жасады.

	— Нені қалайтыныңды бір бет қағазға жазып бересің. Ал, егер жұртқа естіртіп айтсаң, басқа біреу тыңдап алады да басын ауыртып ойланып жатпау үшін нақ соны жазып бере салуы мүмкін. Ал ондай жұмыстың бізге қажеті жоқ. Лақтырып тастауға тура келеді. Біз әркімнің өзгенің бақыты туралы емес, өз бақыты жайында жазғанын қалаймыз. Ұқтың ба?

	Бәрі де түсінікті еді. Өз ойымыз туралы жазуға мүмкіндік барда басқа біреудің ойын ұрлап қайтеміз. Себебі, олай ету — диктант кезінде басқа біреуден көшірумен бірдей.

	— Кешіріңіз, кешіріңіз,— деді сосын Иржина Воштова жай ғана.— Егер біз аты-жөнімізді жазбайтын болсақ, кімнің қандай қате жібергенін қайдан білесіз?

	Иржина Воштова мүлде қате жібермейтін. Ол Ирка Холечекпен бірге жүретін. Бірақ, Ирканы оқушылардың бәрі жақсы көреді. Себебі, ол өзгеден артық болайыншы деп тыраштанбайды. Кеудесін де көтермейді. Мұның есесіне Иржина сұмдық мақтаншақ. Сабақты да тек жаттап күн көреді. Ол енді өзін Кубечекпен немесе қатені көп жіберетін және басқа біреумен шатастырып ала ма деп өте қауіптенеді.

	— Сендердің еміле қателеріңде менің шаруам жоқ,— деді дәрігер.

	Бар мақсатым — сендердің бақытты болу үшін не қажет деп ойлайтындарыңды білу.

	— Демек, қате кетсе, кете берсін десеңізші!— Карел қуанғанынан дауыстап жіберді.

	— Қатесіз жазғандарыңды қуана құптар едім, ал қате кетіп қалса, оны да кешіремін.

	Кубечканың мойнынан бір ауыр жүк түскендей болды. Басқалар да солай сезінді. «Ең бастысы — бәрін де нақ өздерің ойлағандай етіп жазыңдар».

	— Ал, егер біздің жазғанымыз сізге ұнамай қалса қайтеміз,— деп сұрадым мен.

	— Мен өзім шын ниетпен бүкпесіз жазғанды ұнатамын. Шын көңілден жазғылары келмейтіндердің мүлде жазбай-ақ қойғаны жөн.

	— Әрине, ондай оқушыны мұғалімдер бөлмесіне алып барасыз,— деді Овечек.— Себебі, ол жұрттың бәрін өзі сияқты мейірімсіз деп ойлайды. Сонан соң нағыз сойқан болады дей бер.

	— Ешқандай да сойқан болмайды. Мен сендерді ешқайда да апармаймын. Бірақ олай еткенді ұната қоймаймын. Уақытты босқа ысырап еткенді жақтырмаймын. Мұның үстіне бұл жазудан бас тартқан оқушы үшін де жақсы бола қоймас деп ойлаймын. Көкейдегіні ашық айтар нақ осындай мүмкіндік енді қашан туады? Қате жазсаңдар да жазғандарың абзал. Ол үшін жаман баға алып жатқан жоқсыңдар ғой.

	Сынып құлаққа ұрған танадай тынши қалды.

	Ол қолына бор алды: «Қазір менің тақтаға жазған сөздерімді бәрің де көшіріп жазыңдар да, тиісінше толтырыңдар. Бұл жұмысты қай мектептің оқушысы жазғаны, оның ұл не қыз екені және басқа кейбір жайлар әп дегеннен көзге түсетін болсын. Бәрін түгел толтырғаннан кейін екі жолды ашық қалдырыңдар да, өз бақыттарың туралы жаза беріңдер. Асықпаңдар. Алда әлі бір сағат бар. Болғандарың жазғандарыңды тағы бір қарап шығып, қатесін салып кетесіңдер».

	Өз бақыты туралы ойға шомған балалар мен қыздардың бірі қаламсабының қалпағын тістелеп, екіншісі сия сорғыштарын шайнап отыр. Мен бірден-ақ жазуға кірістім. Себебі, мені не нәрсе бақытты ете алатынын өте жақсы білетінмін.

	Мен әуелі тақтадағының бәрін көшіріп алдым да, толтыр дегенін толтырдым. Содан кейін өз бақытым туралы жаза бастадым. Мен былай деп жаздым.

	Мектебі: Прага маңындағы Толары мектебі, сыныбы: 6 «В» Қанағаттанарлықсыз бағасы екеу (математика мен суреттен).

	Қыз.

	Бірге туған апа-қарындасы мен бауырларының саны: Жоқ. (Менің інім ғана болған. Бірақ туысымен өліп қалды.)

	Әкесінің мамандығы: автобус жүргізеді. Шешесінің мамандығы: музейде істейді.

	Менің кем дегенде бес итім және он мысығым болса. Өйткені, мен аңдарды өте жақсы көремін.

	Оларды үйретсем деймін. Сондай-ақ ағылшын тілі мен неміс тілін оқымасам қандай бақытты болар едім. Бұл пәндер түк қызықтырмайды.

	Ал, иттер мен мысықтарға келетін болсақ, бұл бақыт маған ешқашан келмейді. Себебі, менің папам – өте үнемшіл кісі. Бақырдың түбін қырнап, жұғын да қалдырмайды. Сондықтан да біздің соншама ит пен мысықты асырауымызға төзбейді. Қазір біздің жалғыз қара мысығымыз бар, оның өзі аш жүреді. Өйткені, папам барлық сүйекті қырып, таза мүжитіні соншалық, еттің иісі де қалмайды. Біз үй сатып алғанбыз, әлі соның қарызынан құтыла алмай жүрміз. Ал, қазір папам «Эмбечка» немесе «Жигули» (егер бұлар кіші әріппен жазылатын болса ашуланбассыз, бірақ үлкен әріппен жазылар, өйткені, бұл олардың аты ғой, солай емес пе?) сатып алуды ойлап жүр. Папам үйде жоқ кезде біздің Шайтан деп атайтын мысығымыз еркінсіп қалады. Бірақ бұл туралы ешкімге айтпаңыз. Себебі, мұны папам біліп қойса, менің төбемді ояды. Ал, мысықты мүлде үйден қуып жіберуі де ықтимал.

	Мен Шайтанды өткен жылы көктемде тауып алғам. Көктемде жан-жануардың баласы көбейеді, әсіресе мысықтың баласы. Мысық асырайтын адамдар мысығының баласын суға ағызып жіберуге обалсынып, көшенің бір шетіне апарып тастайды. Кім біледі бейшараларды біреулер алып кетер. Алмауы да мүмкін. Мен өзім талай мысықтың баласын ұстап алдым. Бірақ папамнан қорыққандықтан үйде қалдырмадым. Сондықтан байғұстарды алатын біреу, ие табылғанша үйдің шатыры ішінде тамақтандырып жүрдім.

	Солардың ішінде тек Шайтан ғана біздің үйде тұрып қалды. Себебі, біздің ұраға да, шатыр ішіне де тышқан толып кетті де, олар көзіне түскенді жеп, қоймайтын болды. Тышқандарды құрту үшін онда қақпан құрып, шақыртқы ретінде мал жемін қоюымыз қажет. Егер Шайтанға шатырға апарып тамақ бермей қойсаң, тышқан атаулының тұқымын құртады дейді әкем. Мен оған тамақты жасырып апарып беремін. Ал, тек тышқан жеп күнелтсе, үнемі аш жүрер еді. Алғаш тауып алғанымда қабырғалары арса-арса еді, ал қазір жоны жұп-жұмыр, қылшығы жылт-жылт етеді. Папам ол тышқан жеп семіріп жүр деп ойлайды. Ал оның қалай семіріп жүргені маған белгілі. Түскі астан соң немесе кешкі астан кейін жейтін бірдеме алып барамын. Мұның үстіне біздікіне келгелі күнде сүт ішеді. Өзі үп-үлкен. Сүтті мен ішкен боламын, ал семіруін Шайтан семіреді.

	Шіркін, менің тағы бір итім болса. Бірақ оны ойлап бас қатырудан пайда жоқ. Папам ит асырауға бұл жалғанда рұқсат етпейді. Өйткені, ит тышқан ауламайды ғой. Ол үйді қоруына болар еді. Бірақ бізге күзетшінің керегі жоқ, өйткені, біздің папамыз бар ғой.

	Менің оңайлықпен бақытты бола алмайтындығымды енді көріп отырған шығарсыз. Ал, осының бәрі де үлкендердің түсінгісі келмейтіндігінен. Енді басты кедергі — әкем. Оның ойынша жер бетіндегі әр отбасы үшін машиналы болғаннан артық бақыт жоқ. Ол мамам екеумізді осыған иландырғысы келеді. Мамашым автомобильге соншалық ынтызар емес. Оның ойынша бақыт дегеніңіз — көп ешкім кірмейтін және көп ешкім шашпайтын жайлы пәтер. Немесе өзгелерге өнеге боларлықтай, яғни музей сияқты мұнтаздай үйді қалайды.

	Қазір қоңырау да соғылады, сондықтан жазуымды аяқтайын. Сіз менің нені бақыт санайтынымды білгіңіз келген екен. Ал мен бүкіл отбасымыздың бақыты туралы жазып бердім.

	Менімше, бақытқа өзгемізден гөрі папам бұрын жететін сияқты. Бұлай дейтінім — машинаны ол сатып ала алады. Өйткені, ол қазір тісінің суын сорып, ақша үнемдеп жүр.

	Мамашымның бақытын күнде мен-ақ ойран-топан қыламын. Ал музейдей үйге қол жеткізу үшін неғұрлым көбірек ақша жинауына болар еді. Бірақ мамашымның да, менің де бақытымды ақшаға сатып алуға болмайды.

	Сізге өз бақытымыз туралы осыншама жазып бердім, ендеше өз бақытыңыз туралы аз да болса сіз де бірдеме айтып берсеңіз қандай жақсы болар еді. Әрине, сосын, бізбен тағы да бір жүздесуге келгенде.

	Жазуымның жамандығына және Сіздің бақытыңызды білгім келгеніне ренжімессіз. Сіз ешкімге ештеме айтпаймын деп уәде беріп тұрғанда аты-жөнім — Радко Меленова екенін неге айтпасқа. Ал егер уәдеде тұрмасаңыз, Сізге бұдан былай түк те жазып бермеймін.

	Мен сыныптағы балалардың бәрінен де көп жаздым-ау деп ойлаймын, себебі барып столдан тағы бір парақ қағаз алдым. Балалар мен қыздар мені жазушы деп келемеж етіп, сықылықтап жатыр. Жұрттың бәрінің бірін-бірі жақсы түсінгенін қалайтын әлгі пани мұныма өте қуанышты екенін айтты. Мен неғұрлым көп жазсам, ол солғұрлым қатты қуанады екен.

	Мен оны үш парақты толтыра жазып, бір-ақ қуанттым. Басқа біреулер бұл жазғандарымды, екі параққа да сыйғызуы мүмкін. Өйткені, мен өте ірі, әрі сирек жазамын. Бұл үшін мұғаліміміз пани Гавлова маған ылғи ұрсып жүреді. Бір жолы оны қуантайыншы деп, Пехта сияқты ұсақ жазып едім, оған да риза болмады. «Немене, сенің бүргедей жазуыңды оқып, көзімнен айрылуым қажет пе?» — деді маған.

	Ұлы адамдарға кішкентай жандар ілуде бір ғана ұнайды.

	Дегенмен, мен өзгелерден бірталай артық жаздым. Себебі, қоңырау соққан кезде мен әлі жазып болмаған едім. Көңілім күпті күйі қалды. Менің ішімде ақтарып тастар талай әңгіме бар еді. Бірақ, мұғалім пани Гавловадан тәрбие алған біз — қоңырау соққаннан кейін бастап қойған сөйлемімізді ғана аяқтаймыз. Не жазғанымызды сосын ғана оқып, қатемізді түзетеміз. Пани дәрігер:

	«Жазып үлгірмегендерің жалғастыра берулеріңе болады. Ал, жазып болғандарың жұмыстарыңды папкаға салып, тамақтануға кете беріңдер»,— деген кезде мен қаламсабымды енді қойғалы жатыр едім.

	Сынып бір минутта-ақ босады. Партада Кубечек екеуіміз ғана қалдық. Карел көп қате жіберіп қоймау үшін қайда не жазсам екен деп, көп ойланып кешікті. Ал мен үшінші парағымды жазу үшін кідірістедім.

	Пани доктор бізді күтіп тұрған жоқ. Енді тоғызыншы сыныпқа баратынын айтты. Сөйтті де, стол үстіндегі заттарын жинастыра берді. Басқа балалар мен қыздардың «бақыты» салынған папка әлі столда жатыр.

	«Жазуды қайсың ең соңынан аяқтасаң, соның мына папканы маған әкеліп берерсіңдер». Кубечек ол кетісімен-ақ аяқтады. Сол заматта-ақ қатемді түзеп берші деп қыңқылдай бастады. Гавлова мүлде есінде жоқ. Бар айтатыны: «Менің су ми екенімді білесің ғой»,— дей береді.

	— Жарайды, бірақ әуелі өзің де бір рет оқып шықшы. Бәлкім, бірді-екілді қатені көзің шалып қалар.

	— Мен өз жазғанымды оқығым келмейді,— деп сылтау айтты ол.

	— Немене, менің оқығым келіп тұр ғой деймісің? Егер өзің бір оқып шықпасаң, мен де қарамаймын.

	Ол портфелін самарқау қалыппен партаға қайта салды да, қалтасынан қаламын алды. Бірақ ықыласымен оқи қойған жоқ. Бір минуттан кейін-ақ оның «бақыты» менің алдымда жатты. «Мен кеттім, әйтпесе, балалар келіп қалар»,— деді ол маған. Соны айтты да, әне-міне дегенше лып етіп, сыныптан шығып та кетті. Тағы бір рет оқып шық деп айтып та үлгермедім.

	Біздің мектебімізде сабақ кезінде басқа сыныптарға баруға рұқсат жоқ. Сабақ өтіп жатқан сыныпқа тек үлкен немесе кіші директор ғана кіруге праволы.Үлкен директор дегені — Мадераны айтқаны. Ол өзі шындығында кіп-кішкентай кісі. Бойы бір жарым метрден азғана асады. Өзінен бойшаң балаға қарағанда мойнын созатыны соншама, жұтқыншағы кішкене тілімен қоса түгел көрінеді. Бірақ, ол балалардан емес, балалар одан қорқады. Сондықтан да оны оқушылар үлкен директор деп атайды.

	Ал, Новечекті кіші директор дейміз. Оның «кішкентайлығы» сонша, бойы екі метрге жуықтайды. Осыншалықты бойшаңдығына қарамастан басшылық жөнінен екінші орында. Сондықтан да біз оны кіші директор деп кеттік. Бұл әңгімеміз осы жерде қалсын.

	Кабинетінің есігінде «директордың орынбасары» деген жазу тұрады.

	Апайы Прагада мұғалім болып істейтін Гана Конькованың айтуына қарағанда, кіші директорды оқу бөлімінің меңгерушісі деп атауға да болатын көрінеді. Бірақ, бізге кіші директор деген көбірек ұнайды. Басты себеп — оның ұзындығы.

	Екі директор да нақ тоғызыншы сыныптың жанында. Егер мені солардың біреуі ұстап алса, әңгіменің көкесі болар еді. Ақыл айтқанды жайшылықта да жаратпаймын, ал директордың ақыл айтқанын мүлде қаламаймын.

	Сондықтан да мен біздің «бақытымыз» толы папканы сабақтың соңында ғана апаруды ұйғардым. Оған дейін Карелдің де қателерін түзетемін, тамақтануға да барып келемін.

	Бірақ бәрі де мен ойлағаннан басқашалау болды. Мен тамақ ішудің орнына бір сағат бойы біреудің қатесін түзеттім. Бәріне Карел мен Пехта кінәлі. Себебі Карелдің жазғаны толы қате екен. Тамақтанып келген соң Пехта мұны көрді де:— Екеуіміз қалған дәптерлерді де қарап шығып, қатесін түзейік деп ұсыныс жасады. Әйтпесе әлгі дәрігер бізді ана тілін білмейді екен деп жүрер.

	Ал менің Гавлова сықылды дәптер тексеруге құлқым жоқ еді. Бәрінен бұрын менің аш қасқырдай қарным ашып тұр, мұның үстіне бұл жұмыстарды оқуға біздің қақымы жоқ шығар.

	Мәселен, мен өзім жазғандарымды сыныпта Пехтадан басқа біреулердің оқығанын қаламас едім.

	Ақымақ-ау, ешкім де аты-жөнін жазған жоқ қой, — Пехта мені жұбатты.— Аты-жөні жазылмағандықтан оқып көруге де болады. Өйткені, қайсысын кім жазғанын білмейміз ғой. Егер бұл іске нақ қазір кірісіп кетсек, қоңырау болғанша бәрін де жөндеп шығамыз. Сен балалардың жазғанын тексер, мен қыздардың жазғанын қарап шығайын.

	— Неге мен балалардың жазғанын қарауым керек?— дедім таңданып.

	— Балалар жаман жазады, сондықтан олардың жазғандарын оқып жатқым келмейді,— деді де, Пехта сұқ саусағымен көзілдірігін жоғары көтеріп қойды. Бұл оның дағдысы. Мен көргелі сөйтеді. Оның көзіне шақ көзілдірік киіп жүргенін көрген емеспін.

	— Жарайды.

	Мен келістім. Балалар қатені көп жібереді дегенді елемедім. Оның көзілдірігі көп кедергі жасайды ғой, соның-ақ дегені болсын. Әлгі көңілді дәрігер біздің жазғандарымызды оқыған кезде налымасын деп, қателерді түзетуге кірістік. Ол Толары мектебі жаман екен деп жүрмесін дегеніміз ғой. Әрине, ол «қателеріңде шаруам жоқ, ойларыңдағыны бүкпесіз жазсаңдар болғаны»,— деген. Бірақ, қате көргенде ыршып түспейтін мұғалімді өмірімде көрген емеспін. Және нақ осы адам олай етпейді деуге тағы да күдіктенем.





ҮШІНШІ ТАРАУ


	Карел Кубечек пен басқа балалар не жазды? Он мысық пен бес ит әкемнің ажалын жақындата тyсер еді



	Біреудің бақыты туралы жазғандарын оқу қызық дегенге өлсем де сенбес едім. Тіпті үлкендер жайлы емес, өзім сияқты қыздар мен балалар туралы жазылса дақызықпаседім. Өзі қате-қате, әрі нашар жазылған жұмыстарды Пехта екеуімізден бұрын сынып жетекшіміз бен чех тілінің мұғалімі көрсе не айтар еді? Жалпы алғанда, мен түскі тамақ ішуге бармай, оның орнына балалардың не жазғанын оқығаныма өкінбеймін.

	Егер тағы бір орайы келсе, мен әлгі дәрігер әйелден олар сияқты докторлардың нені зерттеуі қажеттігін де сұрап алам. Себебі, күндердің күнінде осы іске өзім де кіріссем деймін. Мектептерді аралап, балалармен кездесу маған өте ұнайды. Шынын айтқанда, бұл менің мамамның көп құмарта беретін тіс дәрігерінің оқуынан тәуір болар еді. Өйткені, тіс жұлғыш дәрігердің көзіне балалар ылғи бақытсыз, әбден азап көрген бейшара сияқты көрінеді. Себебі, ол балалар үшін, тісін бұрғылау мен оны жұлдырып құтылудан артық бақыт жоқ. Бізге математикадан беретін Ружичка жолдас мұны толымсыз бақыт дер еді.

	Бірақ бәрін осылай деп қарасақ, әлгі папканың ішінде де толымсыз бақыт бары ақиқат. Мәселен, Карел Кубечек былай деп жазыпты:

	«Мен жыл аяғында бесімді төртке түзесем деймін. Ал тіпті үштік алсам одан да жақсы болар еді. Онда мен өзімді бақыттымын деп есептер едім. Онда мамашым жүрегі жарылардай қуанса, папам да белдікпен сойғанды қояр еді. Балалар да Кубечек есуас дегенді айтпас еді. Папам шапшаңдығын ауыстыруға болатын велосипед те сатып әперуі мүмкін. Бір айтып қалғаны бар. Кім біледі, ол мені ешқашан жақсы оқымас деп те ойлаған болар. Себебі, мен су мимын ғой. Бақытыма қол жеткізу үшін қазіргіден гөрі жақсырақ оқығым келеді. Мектептегі мұғалімдер мені сабақ оқымайды деп ойлайды. Бірақ бекер. Оқимын, оқығанда да жан терім шыққанша оқимын. Оқығанымды сол заматта-ақ ұмытып қаламын. Мұның үстіне сабақ кезінде түсіндіргенде тыңдамай қалсам түсінбегенімді ұғындыратын да үйде ешкім жоқ. Демек, мен ешқашан бақытты бола алмаймын. Менің мамам да бақытты бола қоймас. Себебі, менің мамам: «Егер осы бала жақсы оқыса, әлемдегі ең бақытты адам болар едім»,— деп армандайды.

	Ал, екінші бір бақытым — велосипед. Оны бірақ сатып алсам болады ғой. Оған қажетті ақшаны әйтеуір бір жинап алармын, жаман оқығандығымнан ол сірә да ақша бермейді. Әзірше басқа балалардың велосипедін сұрап мініп жүрмін. Көбіне Ярда Пенчадан сұрап аламын. Мұның ақысына ол камерасын тесіп алғанда ылғи жамап беремін. Неге десең ол мен сияқты жақсы жамай алмайды. Ол жамаса жамауы түсіп қалады. Себебі қолынан түк келмейді, әрі резинаны жөндеп тазалап, үскілемейді. Мен оны бензинмен, түрпімен тазартамын. Сондықтан да мен жапсырған жамауды қанша тырысқанымен ешкім де ажырата алмайды.

	Міне, менің бақытым туралы, төтесіне көшсек, бақытсыздығым туралы бар айтарым осы.

	Бірақ шынын айтсам, мектепті бітіріп, мамандық үйренуге көшсем қандай қуанар едім. Ол кезде мектептегі сияқты топас болмаспын деп ойлаймын. Мамам да есі қалмай қуанар еді. Пани мастерден менің балам қалай оқып жүр деп сұрауға да ұялмас еді.

	Бір жұмысшы мамандығын алсам деймін. Мені қабылдамай қоя ма деп те қорқамын. Неге десең мектепте айтарлықтай жақсы оқымаймын ғой. Ал қабылдамай қойса, нағыз бақытсыздық сонда болады.

	Қате жіберіпті деп ренжімеңіз. Мен чех тілінен онша емеспін(Арифметикам дұрыстау. Шеберхана мен мектеп учаскесінде менен озары жоқ. Дене шынықтырудан да жаман емеспін).

	Карелдің жазғанын оқығанымда (бәрінен де оның «мен дегенінің орнына «менім» деп жазғаны зығырданымды қайнатты) мұны дәрігер біздің мектепте ешкімге көрсетпесе екен деп тіледім. Оның төрттікке дейін тырбанып жетуіне көмектессек те болар еді. Мен Карелдің жазғанын Пехтаға да оқыттым. Оның жағдайы Пехтаны да толғандырды. Сондықтан бүгіннен бастап оған тиіспейікші деп уәделестік.

	Карелдің жазғандарын оқып болып, басқа балалардың жұмысын тексере бастағанымда бақыт деген алуан түрлі ғана емес, сондай-ақ оның үлкен-кішілі болатынын, көңілді немесе көңілсіз, жақын немесе алыс, ақылды немесе ақымақ та бола беретінін білдім.

	Бір бала егер үнділік болғанымда бақытты адам болар едім деп те жазыпты. Пехтаға «үнділіктің» жазғандарын да оқып бердім. Мұны кім жазғанын екеулеп білейік дедім.

	— Бақытты болу үшін маған Виннетудің суреті мен оның сүңгісі, шалмасы, найзасы, садағы, жебесі, мылтығы және киімдері керек. Мен оның атына мініп алып, қайдасың Виннету деп тартып отырар едім. Ол жақта біз утектер мен Сиуға қарсы соғысар едік. Біз үнемі жеңер едік. Бірақ мен аңсаған арманыма жетіп, бақытты бола алмаймын. Себебі, қазір Виннетуді тек кітап пен фильмнен ғана кездестіресің. Ал, шын Виннету әлдеқашаннан-ақ жоқ. Ол болған күннің өзінде мен онымен ұшыраса алмас едім. Өйткені, менің әке-шешем ол мекен еткен жер — Америкаға жібермес еді. Мені ол жақта біреу-міреу өлтіріп кетеді деп қорқады ғой.

	Ендігі бар қалғаны — үнділіктер болып ойнау ғана. Мен басыма шалма орап алдым. Басқа тайпаның балаларымен соғысып жүрміз. Біз жеңіліп көрген емеспіз. Бізде Глиняк өзені ағып өтетін бір өте қолайлы жер бар. Біз оған Ретривед деп ат қойдық. Ол едәуір терең өзен. Мен оған екі бірдей бәкімді түсіріп алдым.

	Үлкен кісілерге өкпелімін. Олар біздің бақытымыздың не екенін түсінбейді. Мысалы мамам тағы бір бәкі сатып алуға ақша бермей қойды. Қалтамда ақшам толып жүретін ұры емеспін дейді. Ал, Халық Кеңесі бізге жер бергісі келмейді. Ағасы осы советтің төрағасы болып істейтін бір баланы өзімізге қосып алып едік, оның да жәрдемі болмады. Енді жер алу үшін Халық Кеңесімен де шайқасуымызға тура келеді.

	Осы «үнділіктің» бақыты туралы жазғандарын оқығанда Пехта екеуміз ішек-сілеміз қатқанша күлдік. Сосын ондағы өзен атына қарап, мұны Пшеспольниден келген баланың жазғанын білдік. Ол баланың аты-жөні — Ладя Кржиз. Оны мектептегі сабақ қинаса, ол да мектепті шаршатып жүр.

	Мен біздің сыныптағы тағы да екі баланың жан-жануарды жақсы көретінін білдім. Олардың басындағы қиындық оп-оңай, менің жағдайыммен салыстыруға да келмейді. Біз кім екенін таппаған бірінші бала: Бақытты болу үшін маған қармақ, тор және балық аулауға қажетті басқа да заттар керек. Сонда «Мен балықтармен қалай таныстым» деп Отто Павел жазғанындай үлкен өзеннен үлкен балық аулар едім деп жазыпты.

	Мұны қай бала жазғанын сондай білгім келді. Балықты жақсы көретін баламен достасқым келді. Бірақ біз достассақ, ол баланың ұстап алған балықтарын қайтадан суға жіберуіне тура келер еді. Өйткені, мен қан көрсем, төзе алмаймын. Өлген жан-жануарларға да қарай алмаймын. Олар үн-түнсіз өле береді. Бұл, менімше, сұмдық әділетсіздік.

	Келесі бала ашықтау екен. Оның жазғаны қызығырақ болып шығыпты.

	«Мен ірі-ірі аңдарды бағып, күткенді ұнатамын. Мысалы жайран, бұғы, солтүстік бұғысы, жылқы және құрлық пен теңізді мекендейтін, сирек кездесетін құйтақандай аңдарды асырағанды жақсы көрем. Сосын жағалаудан ұзап барып балық аулау үшін, бір шағын ғана желкенді кемем болса деймін. Бұғанқолжеткізуүшінжақсыоқуымкерек. Институтта табиғаттану жағына ден қойып, содан кейін инженер Вагнер сияқты шетелдерді аралап, бұрын кездестірмеген аңдарды жинастырсам. Бұл үшін шет елдердің тілін білу шарт. Сондықтан да орыс тілі мен неміс тілін үйреніп жүрмін. Келесі жылы ағылшын тілімен де шұғылданғым келеді. Күндердің күнінде осы ойлағандарымды жүзеге асырамын ғой. Сонда мен әлемдегі ең бақытты жан боламын».

	Мұны кім жазды екен деп көп бас қатырғанымыз жоқ. Нақ осылай тек Милош Черны ғана жазуы мүмкін. Оның үйінде «Хайуанаттар әлемі» бар. Бұл — құстар мен сүт қоректілер жайлы кітап. Бәлкім, басқалары туралы да жазылған шығар. Бұл өзі төрт томдық кітап. Мен өзім білмейтінімнің бәрін осы кітаптан табамын. Өте бір қызық кітап. Ол туралы мамама ылғи айтып отырамын. Ондағы ойым — мамам менің көкейімдегімді түсініп, қолына ақша түсе қалса, рождество күніне маған да «Хайуанаттар әлемін» сыйлар ма екен дегенім.

	Себебі, менің папам машинаға ақша жиып жүр.

	Әрі бұл кітаптың шыққанына да көп жыл болды. Сондықтан оның табылу-табылмауы да екіталай.

	Жазғандары қызықтырған соңғы бала — Ирка Холечек. Оның жұмысын бірден таптым. Себебі, оның жазуын танитынмын.

	— Егер барлық аспаптары мен құралдары бар шеберханам болса, өзімді бақыттымын деп санар едім. Бұған қосымша шеберханама қажет жаңа заттар жасап алатын болсам, шіркін. Мысалы, ешкі қораны шеберхана етер едім. Оның ішін айнадай етіп тазалап та қойдым. Жатқан ескі темір-терсек пен басқа да кәкір-шүкірді қоқыс таситын машинаға салып жібердім. Ішін түгел әктедім де, түрлі керек-жарақ нәрселерді алып келдім. Тіпті, электр желісін де тарттым. Мұны көріп, әжем өз заттарын әкеліп қойды. Сірә, бұл екеумізге де жетеді дегендегісі болу керек. Иін тірестіріп үйді де тастады. Қазір ені он-ақ сантиметр болатын қуыс арқылы өтемін. Қайбір жақсылық дейсің. Мұның есесіне шатыр ішінен орын тауып алдым. Әжем енді онда келе қоймас. Себебі басқышпен көтерілуі керек. Соған қарағанда шатыр іші өзіме оңаша тиетін шығар.

	Мұның үстіне мен ақша жиып жүрмін. Бұдан былай ешқашан соғыс болмауы үшін бір жылдары бүкіл дүниежүзіндегі атом бомбаларын іске жаратпай тастайтын прибор жасап шығарсам деймін. Себебі соғыс – адамдардың бақытын жалмайды. Мұны едәуір жетік білемін. Өйткені, менің атам майданда қаза тапты. Ол партизан болған. Әжем үш баламен қалыпты. Солардың ішіндегі ересегі — менің папам екен.

	Егер менің де мамам тірі болып, жұрт сияқты бәріміз бір тұрсақ қандай бақытты болар едім. Мен мамам өлгенге дейін өз үйің болу — дүниедегі ең зор бақыт екенін мүлде ойламаппын да ғой. Мұны қазір әжемнің қолында қалып, папам аптасына бір-ақ келетін болған кезде ғана түсіндім. Бірақ мұны әжем жаман деу үшін айтып отырғаным жоқ. Тіпті де олай емес. Бірақ, ол мүлде кәрі. Ол қандай жақсы болса да мамашымның орнын баса алмайды ғой.

	Мен бұл жұмысты Пехтаға көрсетпей оқыдым. Неге екенін анық өзім де білмеймін, бірақ бекер оқығанымды сезген сияқтымын. Біреудің өзге жанға айтпас құпиясына қол салып, ұрлық жасағандаймын ба, қалай? Сондай-ақ менің осы жұмыстардың қатесін түзететін қандай қақым бар еді деген ойға қалдым. Мысалы мына Ирканың жазғандарын айтам. Оның бірде-бір қатесі жоқ екен. Шынымды айтсам, мен қатесін түзетейін деп емес, не жазды екен деп қызыққанымнан оқыдым. Нақ осы кезде Пехта қарқ-қарқ күлді. Бір парақ қағазды мұрнына тақап тұр. «Қара, мынаны менімше Иржина Воштова жазған».

	— Мен Иржинаның жазғанын тез әрі ысырып қойдым да ештеңе оқығым келмейтінін айттым. Пехта көзілдірігін саусағымен жоғары көтерді Саған не болды?— деді.

	— Ештеме де болған жоқ. Не болуы мүмкін? Енді бір минуттан кейін қоңырау болады, ал мен әлі әзір емеспін,— дедім мен. Өйткені, нақ қазіргі күйімді оған білдіргім келмеді.

	Пехта ма алдауға көне қоятын!— Өтірікті соқпа,— деді ол.— Себебің бұл емес!

	Менің неменеге ренжігенімді Пехта үнемі дәл табады. Тіпті түк білдірмейін деп тырыссам да сезіп қояды. Себебі бар кірбіңі бетіне теуіп тұрған қайғылы адамды ажырату бәлендей үлкен өнерді қажет етпес деп ойлаймын.

	Ал менің мамам маған ылғи: — Адам өзінің көңіл күйімен өзгелерге қырсығын тигізбеуі тиіс,— деумен келеді.

	Кейде тіпті не үшін екенін өзім де білмеймін, бұртиып, ашуланып отырғанымды анық сездіргенде: — Сенің әре-тәре болған кейпіңді көргендер не ойлайды?— деп қайталайтын үнемі.

	Ол мені әбден иландырғаны сонша, бар ренішімді сыртқа шығармай, жүрегімде сақтай білетіндігімді артықшылығым деп санайтын болдым. Олай етпегенде ше? Басқа жерде емес, нақ жүрегімде сақтаймын ғой. Бір жолы Иржина Воштова әпкесінен жүрек қылын шертетін роман әкелген. Сол кітаптан: «Изабелла өз қайғысын жүрегінің терең түкпірінде сақтады» дегенді оқығаным бар. Уайым-қайғының қайда ұяларын жазушыдан артық кім біледі дейсің?!

	Тағы бір өлеңде: «Қасірет толы жүрегі, күлімдеп бірақ жүреді»,— деген жолдар бар ғой. Бұл — Каня Гинек Маханың өлеңі болуы тиіс. Сондай ақын бар. Ол тіпті біздің хрестоматиямызға да енген.

	— Сені қай шыбын шағып кетті?— деп Пехта да қояр емес. Әңгімені басқа жаққа бұрайын дедім де, Иржина Воштованың не жазғанын сұрадым. Пехта құпия қайғымды мүлде ұмытып, қызу әңгімеге кірісті.

	«Егер көп ақшам болып, қалауымша жұмсасам, бақытты болар едім. Бірақ көп ақша қайдан болсын. Өйткені, үнемдеуді білмеймін». Бұл Иржинаның жазғаны.

	Мынаны бір бала жазыпты.

	— Ең алдымен барлық керек-жарақ жабдығы толық тамаш үйіміз және оған қосымша автомобиліміз, бау-бақшамыз болса, – депті.

	— Бірақ біздің мамамыз,— деп әрі қарай оқыды Пехта Иржинаның жазғандарын,— дендерің сау болып, аман-есен жер басып жүргендеріңнің өзі бақыт,— дейді. Онысы енді белгілі нәрсе, бұл пікірге қосылу керек пе, жоқ па?

	Пехта оқып болды да, сен не дер екенсің дегендей маған қарады. Мен түк айтқаным жоқ. Бірақ әркім өз қиялы туралы жазады ғой деп ойладым. Қолында барды немесе қолы жететін нәрсені кім қиялдаушы еді.

	— Сен қалай ойлайсың, бақыт деген адамның қолы жетпей жүрген нәрсесі ме, жоқ керісінше ме?— деп сұрақ қойды Пехта, менің ойымдағыны оқып қойғандай. Біз ылғи өстеміз. Біреуміз бірдемені ойлай бастасақ, екіншіміз де нақ сол туралы айтамыз.Пехтаның бұл сұрағына не деп жауап берерімді білмедім. Бақытыма қарай қоңырау соғылды, әйтеуір.

	— Көрдің бе, енді үлгірмейміз,— дедім мен жауап берудің орнына ұрысқансып. Сөйттім де әлі оқылмаған жұмыстарды көрсеттім. Бәріне бір өзі жауап беретіндей-ақ, Пехта көңілсізденіп қалды.

	Мектептің іші араның ұясындай у-ду болды да кетті. Дәрігер папканы алу үшін келуі тиіс. Біз барлық жұмыстарды қайтадан папкаға тықтық та, пани дәрігерді күту үшін тоғызыншы сыныпқа қарай беттедік.

	Бірақ Толары балаларының бақытын білгісі келіп жүрген кісіміздің қарасы көрінбейді. Жазуын аяқтаған қыздар мен балалар ғана кезекпен шығып жатты.

	— Біздің бәрін де түзететіндей уақытымыз бар екен ғой, – деді Пехта. Солайы солай-ау. Бірақ артық қыламыз деп тыртық қылып алуымыз да мүмкін емес пе? Мен солай деп едім, Пехта күлді де, көзілдірігін бір көтеріп қойды.

	Баспалдаққа қарай қалбақтап Гелена Вржихачева шықты. Ол — бүкіл мектептегі менмен, мақтаншақ қыз. Нақ қасымыздан танауын көтеріп, өте шықты. Біз Пехта екеуміз өлердей күлдік. Сол-ақ екен бағанадан бергі уайымым да ғайып болды. Осындай мінезімді білетін мамам:

	«Құбылмалы ауа райы»,— дейді маған.

	Күлкімізді тоқтата алсақшы.

	Пехта көзілдірігін көтерді де, әлгі қыздың жүрісін сала бастады. Бейне аспандағы жұлдыздарды санап бара жатқандай, Пеленкадан аумай қалды!

	Біз күлкіден жарылып кете жаздадық. Әсіресе Пехта Геленканың жүріс-тұрысын салып қиқалаңдаған кезде бар даусыммен қарқылдап күлдім. Кейде бізді таңертеңнен күлкі қысатыны бар. Мұндайда булыққан күлкімізді төрт-бес сабақ бойыжасыруымызғатуракеледі.Кейбірмұғалімдер күлгенін қойсын деп күліп отырғандардан сабақ сұрайды. Біз бір желігіп алсақ, бес3 қойғанына да қарамаймыз. Адам бестік алып жатқанда күлуден асқан күнә жоқ. Бестік алған «қуанышын» жасыра алмағандар қанша күлемін десе де еркі. Бұған қосымша тағы ескерту алуына да болады. Бесінші сыныпта жүргенде мен де осындай жағдайға ұшырағам. Мұғалім пани Пестра менің шәкірттік кітапшама: «Бес алғанынына қарамастан күлкісін тыймады. Керісінше, бұрынғыдан да үдетті. Орынсыз қылығы үшін жазалаңыздар»,— деп жазып берген.

	Мен істің насырға шапқанын білсем де күле бердім. Бірақ, ол жолы қасақана күлгенім жоқ, өзімді тежей алмадым.

	Мектептен шыққаннан соң да сүйттім. Ал, пани мұғалім мен солқылдап жылағанша ұрысты.

	Содан тіпті, түнде де жылайтын сияқтанам. Бірақ, қорыққанға қос көрінуі де мүмкін ғой.

	Пехта екеуміз үйінде не керектің бәрі дайын, зәру нәрсесі жоқ қыз нені бақыттылық деп санайды екен деп долбарлай бастадық. Геленада бәрі де бар. Үлде мен бүлдеге оранып жүреді, мектепке де әкесі автомобильмен әкеледі.

	— Ақылдырақ болсам дейтін шығар, — деді Пехта. Себебі Геленаның ақылы тайыздығы көрініп тұратын.

	Кім өзін-өзі ақымақпын десін. Гелена — Карел емес қой. Сондықтан оның кемістігін ешкім бетіне баса қоймас. Жақсы киініп, автомобильмен ғана жүретін жанның ақылсыздығы жаяу немесе автобуспен салпақтайтын ноқайдың қылығындай бетке ұрып тұрмас.

	Біз Геленаны одан әрі талқылай алмадық. Есіктен ашық-жарқын дәрігер көрінді. Ол бізді көрген бойда:

	— Тәңірім-ау, сен неге есікті қақпадың? — деді. Маған қарағанда Пехта пысықтау.— Біз сіздің жұмысыңызға кедергі келтіруге тиіс емеспіз, — деді қолма-қол.

	Дәрігер қолтығына тағы бір жуан папканы қыстырып алыпты. Егер ол барлық сыныптарды аралайтын болса, бар заттарын әкету үшін жүк машинасын шақырмаса болмас.

	— Бұл алтыншы сынып оқушыларының жазғаны,— дедім мен. Ол күлді.— Саған разымын. Бірақ, бүкіл сабақ бойы күтіп қалғаның ыңғайсыз болды.

	Мен ештеме түсіндіріп жатқым келмеді. Ештеңе етпес дегендей күңк еттім де, қоштасып, асханаға қарай оқша атылдым. Менің қарнымның ашқаны соншалық, тамақтан өтетін нәрсенің бәрін де жей берер едім. Пехтаның қарны тоқ болса да, маған еріп жүгіре берді. Бір болайық дегені шығар.

	Дәрігерді мен кеше Пехтаныкінде сабаққа дайындалып қайтып келе жатқанда-ақ көргем. Бағыты — платформа жақ. Біздің бақытымыз туралы жазғандарымызды екі қапшыққа сықап толтырып алыпты. Жиі-жиі тоқтап, қол суытқанына қарағанда едәуір жинап алған сияқты. Бірақ, ол әлі қолындағының бірде-бірін оқи қойған жоқ.

	Үйде мені сан сұрақ күтіп тұр екен. Менің мамам мектеп туралы әңгіме еткенді ұнатады. Оған күн сайын мектепте не болғанын айтып отыруым керек. Бұл ол үшін кешкі концерт есебі. Сосын ол да сен де құр қалма дегендей, музей жаңалықтарын баяндайды. Жаңа заттар алғанда ғана болмаса музейде не жаңалық бола берсін. Мұның есесіне айтарым аз болмайды.

	Бүгін мен кіл «бақыттың» ортасында болдым-ау. Тек бар күдіктенгенім – Пехта екеуміздің барлық баланың жазғандарын оқып қойғанымызды мамам жөн дей қояр ма екен? Мен бірдемені білсем, мұны мақтан етіп айтудың қажеті жоқ еді. Ақырында бәрін де жайып салдым. Тілім қышығандықтан емес, бұрын-соңды шешемнен сыр жасырып қалатын әдетім болмағандықтан. Басқалардың жазғанын Пехта екеуміздің неге оқығанымызды:

	«Біздің мектебіміз ұятқа қалмасын деген едік» деп қызбалана түсіндірдім. Бірақ менің мамам соншалықты аңғал адам емес. Сол сәт бетімізге бір-бір қарап алды да өз пікірін айтты.

	— Бұл басқа біреудің хатын ашып оқығанмен бірдей. Бұл жерде хат сен екеуіңе емес, паниге жазылып отыр. Мұның үстіне папканы столда қалдырып, сендерге сенім көрсетіпті. Ал, сендер ол сенімді ақтамадыңдар.

	Басқа сөз таппағандай: «Сенімді ақтамадыңдар»,— дейді.

	— Бірақ балалар мен қыздардың өздері де осылай істеуге мәжбүр қылар еді,— дедім мен өзімізді ақтап.

	Мамам осының айтып тұрғаны рас па, жоқ па дегендей тесіліп қарады да:

	— Барың сол ма?— деді.

	«Сол» деген сөз тілімнің ұшында ғана тұрды, бірақ айтуға ұятым жетпеді. Өйткені, бар дәлелім бұл ғана емес қой. Мәселен, Ирка өз бақыты туралы ешқашан айтып бермес еді.

	Мен үндемедім.

	— Міне, көрдің бе? — деді мамам кінәлаған кейіппен. Сосын:— Бұдан былай ешқашан өйтпе!— деп қосып қойды.

	Содан соң менің «бақытым» туралы сұрай бастады. Ол өткен іс үшін ешқашан жазаламайды. Мамамның осынысы қатты ұнайды. Менің кемшілігімді көрсетіп береді де, қолма-қол басқа тақырыпты бастап кетеді. Тым болмаса сол әңгімемен өзектес бөлек әңгімеге көшеді. Ал, пани Пехачкова болса, «күнәкар» Пехтаны бір апта бойы «тазартумен» болады. Бір айтқанын қайталай берген соң, Пехта да сөзіне құлақ аспайды. Бұған мен де таңданбаймын.

	Шайтан мен иттер туралы не жазғанымды мамама айтып бердім. Бірақ автомобильге неғұрлым көбірек ақша жинау үшін папамның қазанның түбін қалай жалап қоятынын жазғаным туралы, әрине, ләм-мим дегенім жоқ. Онда мамам стилистика жөніндегі шығармада мұндай нәрсені жазбау керек дер еді. Отбасымыздың атына кір келтіргенімді ол да жақтырмайды. Үй іші, отбасы, ошақ қасының әңгімесін сыртқа шығармау қажет деп санайды мамам.

	Мамам он мысық пен бес ит туралы айтқанымда таңырқай қарады: «Бұл шының емес шығар?»— деді ол.

	— Шыным. Неге шыным болмасын?— дедім таңданып.

	— Ендеше, бұл ойыңмен мүлде қош айтыс. Бір қара мысығыңның барына да қанағат ет. Он ит пен бес мысығыңа әкең шыдамас. Мұны естісе инфаркт болар. Өткен жолы да сәл-ақ қалған жоқ па?

	Он мысық, бес ит деңіз.

	Бәрі бір емес пе дегендей мамам қолын бір-ақ сілтеді: «Қалай болғанда да әкеңе оңай тимейді. Оны өлтіргің келіп жүрмесе қоя ғой».

	Әлбетте, папамды өлтіргім келмейді.

	— Ал сен ше? — дедім мамама,— Сен қарсы болмайсың ба дегенім ғой.

	— Маған да жеңіл болмас,— деді ол жұлып алғандай. Мұнысы «үмітіңді үзе бер» дегендей естілді.

	Газеттердегі: «Жаман қыз ата-анасын ажалынан бұрын өлтіреді» немесе «Ананың көңілі — балада, баланың көңілі — далада» деген тақырыптарды есіме алдым. Он мысық пен бес итке бола тақыр жетім қалармын.

	— Біздің үйіміз зоологиялық бақ болғаны ма сонда,— дейді мамам.

	Мектепте бақытым туралы жазып отырғанда өзімнің ешқашан бақытты болмайтынымды білсем де, нақ қазіргідей көңілсіздік басқан жоқ еді.

	— Тым құрыса бір ит пен бір мысығым болсыншы,— деп, қулыққа бастым. Бірақ, бәрі де бос әурешілік болды. Мамам ыңғай бермеді. Егер ересектер Прагадан келген дәрігер айтқандай болса шынында да тамаша емес пе?! Біз жазған жұмыстарды тезірек оқып, үлкендермен сөйлессе қандай жақсы болар еді. Оның айтқанын сәл де болса тыңдайтын шығар. Тым құрығанда бір ит пен бір мысық асырауға көндірер.





ТӨРТІНШІ ТАРАУ


	Шайтан біздің үйге қалай келді.

	Алғашқы қиындықтар



	Папаңды өлтіресің деп мамам асырып айтып отыр. Ана жолы Шайтанды асырайық дегенде ашуланғанымен инфаркттің нышаны да сезілген жоқ.

	Инфаркт бола қою оңай дейсің бе! Керісінше мен өле жаздадым. Өзін біздің отбасыға тазалықты сүйетін, сүйкімді мысық етіп көрсеткелі жүргенімде Шайтанның менен құтыламын деп арпалысқаны сонша, көзімді қалай шығарып жібермегеніне қайранмын.

	Оның бізге бәлендей жарамсақтана қоймағанын осының өзі-ақ айтып тұрған жоқ па? Аштан өлейін деп тұрғаны көзінен ғана емес, арса-арса қабырғасынан да көрініп тұр. Жүні батпақ пен қоқым-соқымға қанша баттасып қалса да, ол мысық тұқымының ішіндегі қару-жарақ асынған серісіне ұқсайтын.

	Ал, қазір әбден адамның күтімін көрген көп мысықтың біріне айналды. Жүні бұрынғыдан да қара қошқылданып, қоюлана түсті. Бейне аяқ киім кремімен тазартып қойғандай жалт-жұлт етеді. Мұның үстіне едәуір жуандап алды. Папам тышқанға тойған соң семірді деп ойлайды. Бірақ мен мұның сырын білемін. Бәлкім, мамам да сезетін шығар. Бірақ әзірше мамам екеуміз мысыққа тамақ бергелі жүріп беттесіп қалғанымыз жоқ. Екеуміз де түк білмегенсіп жүрміз.

	Егер тоқ етерін айтсақ, тап қазіргі Шайтанды туған енесі де танымас еді.

	Мен темір жол жағасындағы жырадан тауып алғанымда ол бір ертегідегі, әбден үрейі ұшқан құқайға ұқсайтын. Темір жол туралы ертегіден дегенім жөн болар. Өйткені, ол темір жол бойынан мүлде кеткісі келмеді. Мен оған қолымды созып, «пыш-пыш» деп шақыра бастағанымда, көзді ашып-жұмғанша жырадан қарғып шығып, екі рельстің арасына барып отыра қалды. (Ал анық өлгісі келмесе, екі рельстің арасына есі бүтін адам да барып отырмас. Бұған қосымша айып төлеуіне де тура келер еді). Сөйтті де, панасыз қалған нәрестедей шыңғыра бастады. Менің төбе шашым тік тұрып, денем түршікті. Мен оған рельстің тек пойыз үшін және осы рельстердің сынған-сынбағанын білу үшін дәу балға көтеріп, қолына қызыл жалау ұстап жүретін пан үшін ғана жайлы екенін түсіндіруге әрекет еттім.

	Бірақ, ол кезде әлі аты да, иесі де жоқ Шайтанға менің жылы сөзім зәредей де әсер еткен жоқ. Ол бейне өзін-өзі өлтіруге бел байлағандай рельстің арасымен одан әрі жүгірді.

	Мен қорқа бастадым. Өйткені, сағат үште бұл жермен пойыз өтуі тиіс. Егер бұл мысықты оның жалғыз дөңгелегі жаншып кетсе-ақ бейшарадан тұлдыр да қалмас еді.

	Пойыздың дыбысына қарағанда нақ қазір ол Толарының алдындағы соңғы аялдамада болуы керек. Демек, мысықты өлімнен арашалап қалуға әлі де аттай бес минутым бар. Бірақ, оның соңынан еріп жүгіре беруге қорықтым.

	Пойыз біздің екеумізді де басып кетуі мүмкін ғой. Бәлкім, мен пойыздың қайда келе жатқанын дыбысына қарап дұрыс ажырата алмаған шығармын.

	Сол сәтте Шайтанды қалай алдауға болатыны басыма сап ете қалды. Бәрі де ойлағанымдай болды. Жырадан жолдың үстіне шықтым да өз бетіммен басқа жаққа кеткенсідім. Жаңа мен өзіне қарай жүргенде қашқан мысық енді артымнан жүгірмесіне кім кепіл? Ол бір минут тым-тырыс отырып қалды. Сірә, оқиғаның аяқ астынан нақ осылай өзгере қалуы таңырқатқан болуы керек. Ал сосын тура менің дегенім болды. Соңымнан еріп берсін.

	Оның тағы да жолы болмады. Ол әлі де жыраның ішінде тырбаңдап жүргенде тепловоз да өтіп бара жатты. Мысықтың тұсына келе бере айқайға басты. Бұл оның дәйімгі әдеті. Сол жерден өткенде айқайлайды. Пойыздың жақындап қалғанын кезекші сезсін, жол жиегінде жүргендер әрірек кетсін дегендегісі. Бірақ мұны Шайтан қайдан білсін. Үрейі ұшты. Біреу құлағына шала байлап жібергендей жырадан оқтай атылып шықты да, жақын тұрған бір ағаштың басына өрмелей жөнелді.

	Бұл қайың еді. Өзі көк тіреген биік, әрі сабындап қойғандай жып-жылтыр, тайғанақ.

	Нақ мынадай биік, өзі тайғақ нәрсеге Шайтан тәрізді әп-сәтте секіріп шығуға болады дегенге сірә да сенбес едім. Таңданғанымнан көзім бадырайып кетті. Сөйтсем, Шайтанның да зәресі қалмай тұр екен. Қорыққаннан өзінің қайда шығып кеткенін де аңғармаса керек. Әуелде бұдан әрі өтіп кететін жол жоқ па екен дегендей жан-жағына, төбесіне қарап біраз кідірді. Бірақ, ондай жол қайдан болсын. Сондықтан енді кері бұрылып, жерге түсудің қамына кірісті. Бірақ оның батылдығы қайыңның ең төменгі бұтағына дейін ғана жетті. Енді ағаштың бұтақсыз құр діңі ғана қалды. Манағы батылдық енді қажет болды. Мысықты қорқыныш биледі. Қорқыныш болғанда да бағанағы оны ағаш басына бір-ақ алып ұшқан қорқыныш емес, басқа қорқыныш. Аяқ-басын дірілдетіп, апшысын қуырған үрей басты. Бейшараның қауіптенгендігі сонша, ағаштың соңғы бұтағына тас кенедей жабысты. Өлтіремін десең де, түсер түрі жоқ. Мұның үстіне баяғы жалынышты жылаңқы мияуына қайта басты.

	Енді мен жүгіріп қайыңның қасына жеттім. Менің көмекке келе жатқанымды көргенде мияулауын үдетті. Бұл менің қол ұшын бергенімді жек көрмейтінін сездіргені еді. Мен ағашқа өрмелеуді де біршама жақсы білемін. Бірақ, жуандығы қапсыра құшақтауға ыңғайлы болып, тайып кетпеу үшін қабығы кедір-бұдыр келсе және қол немесе аяқ ілінетін бұтақ-мұтағы болса, бұтақтары біркелкі орналасса, әрі мұндай ағаш көлбеңкіреп жатса, мен тәп-тәуір-ақ өрмелеймін. Ал, мына Шайтан шыққан қайың әлгі мен айтқан талаптардың бірде-біріне сай келмейтін. Дегенмен, арым таза болуы үшін әрекет жасап көрдім.

	Шамасы, сол кезде біздің сыртымыздан көрген кісі күлер еді. Жоғарыда Шайтан бұтаққа секіріп, ызамды келтірсе, төменде мен арамтер болдым. Одан бір айырмашылығым — мен үндемей жүгіре бердім. Арада жарты сағат өткенде ғана ағашқа өрмелеуге икемімнің жоқ екенін түсіндім. Өйткені, жоғары өрмелегенде тырбаңдап қаламын да, жерге түсерде оқтай зымыраймын.

	Ақыры мен жеңілдім.

	Басқа амалым қалмаған соң, енді төмен, маған дейін жету үшін не істеу керектігін айтып, Шайтанды үгіттей бастадым. Себебі ол бұтақтан-бұтаққа өтуге менен гөрі епті. Әрі менің ойымша, тырнағын ағаштың қабығына қаттырақ батырса болғаны. Менің көзім анық жетпеген бір ғана нәрсе — оның түскенде басымен төмен қарай түскені дұрыс па, жоқ артымен түсуі керек пе, сол. Егер басымен төмен қарай түссе, өзінің қалай түсіп келе жатқанын көрер еді. Ал артымен түссе түк көрмейтіні белгілі. Бірақ, мұндайда ештеме көрмегеннің өзі де жақсы шығар. Мұның қайсысы қолайлы болатыны мысықтың мінез-құлқына байланысты. Алайда, Шайтан осы тәсілдің бірде-бірін ұнатпады. Оның қорыққанын мияулап тұрғанынан сездім. Жерге секіріп түс десем, оған да көнбеді. Секіріп кетсе, қорыққанын да білмей қалар еді ғой.

	Секіріп түсуге батылы жетпей-ақ қойды.

	Локомотив әлдеқашан-ақ өтіп кетті. Ал мен әлі ағаштың жанында жүрмін. Шайтан лажсыз әйтеуір бір түсер деп ойлаймын. Бірақ батылданар түрі жоқ. Және оған не мен немесе басқа бір адам көмектеспесе, осы ағаштың басында таң атқанша тұратын түрі бар.

	Мен енді үйден саты алып келуге кеткелі тұрғанымда қоршаудың сыртынан бір ер кісінің даусы шықты. «Тақтай керек емес пе?»— деді ол.

	Бұл мен үшін төбемнен жай түскендей болды. Мен осыған дейін бұл төңіректе Шайтан екеумізден басқа тірі жан жоқ шығар деп едім.

	— Бұл кім екен деп артыма бұрылдым. Қоршаудың арғы бетінде жол жиегінде ағаш қоймасы болатын. Қатталып жинаулы тұрған ағаштың жанында екі бірдей адам тұр екен. Үстерінде комбинезон, екеуінің де көзі ағаш басындағы мысықта. Мен сәлемдестім.Мынау сенің мысығың ба?— деді жасы.

	Мен басымды шайқадым.

	— Көршілеріңнің мысығы ма?

	— Ешкімдікі де емес. Ол біреудің мысығы болса сонша жүнжіп кетпес еді.

	— Бұл шының ба?— деп күлді ересегі.— Қалай тақтай керек емес пе?

	— Оның керегі не маған?— деп таңырқадым мен.— Егер сатыларыңыз болса жөн басқа.

	— Қарай гөр, мына сұлуға саусағыңды ұсынсаң, қолыңнан шап береді,— деп кекетті кішісі мені.

	— Тақтай болса жетеді,— деп ұғындырды үлкені.— Егер бір тақтайды қайыңға сүйей қойсаң, оның төмен түсуіне ыңғайлы болады да, ол көп кідірмейді.

	Бұл маған көп ұнай қойған жоқ. Өйткені, мен Шайтанның батылдығынан күдер үзгем. Бірақ мен оларға айтып, мойындағым келмеді. Сосын басымды изей салдым. Тым болмаса саты алып келермін.

	Бірақ сатының керегі болмады. Қайыңға тақтай сүйеп қойып, «мыш-мыш» деп шақырып едік, ол төмен түсті. Ақыры жерге түскен кезде әбден әлсірегені сонша, басынан сипатып қана қоймай, қолыма алсам да, қарсылық көрсеткен жоқ.

	Нақ жанынан көргенде алыстан қарағандағыдан да аянышты екен. Қолыммен арқасын сипап едім, түрпідей тиді.

	— Үйіңе әкетесің бе?— деді тақтай сүйеп түсіруді ойлап тапқан ересек жұмысшы.

	— Иә.

	Ол мысықтың басынан бастап құйрығына дейін сипады. «Қабырғалары ғана қалыпты. Сен енді мұны жақсылап тамақтандыр»,— деді ол. Сосын әлгі тақтайды алып, қоршаудан асырып кері лақтырып жіберді.

	Мен көмек көрсеткені үшін рақмет айттым. Нақ осы сәтте моп-момақан бола қалған Шайтанды алып үйге жөнелдім.

	Тоңазытқышта сүт пен кілегей болатын. Мен компот құятын тостаққа толтырып кілегей құйып бердім. Егер мұнымды үйдегілер көрсе, едәуір «қылмыс» санар еді. Менің мамам сұмдық сипалақтап қалған адам және гигиенаны да сақтайды. Менімше, бұл оның ең үлкен кемшілігі. Папам да солай ойлайды. Сондықтан қыздарға нақ менікіндей пысық маманы тілемей-ақ қойыңдар деймін. Мұндай мамалардың балалары өзге балалар жасамайтын көп жұмыс атқаруы тиіс. Және керісінше, басқа балаларға рұқсат берілген көп нәрсені бұлардың жасауына рұқсат жоқ. Сондықтан да біз күнде үй жиямыз. Менімше, бұл — сөкет. Бірақ, мамам мүлде басқаша ойлайды. Мысалы, біз үйдің шаңын күнде сүртіп тұрамыз. Ал, Пехталар өйтпейді, одан өліп те жатқан жоқ. Мамам әсіресе еденге немесе плиткаға су шашыратқанға төзбейді. Себебі ол кепкенде алағат болып, дақ қалады. Сондықтан мамам үйде болса-ақ қолынан шүберек түспейді. Не бірдемені сүртіп немесе жалтыратып жүргені. Нағыз тозақ!

	Мұндай маманың қаңғырған мысыққа тамақ бергенді жақтыра қоймайтыны кім-кімге де түсінікті болар. Мысыққа тамақ берген тостақты қашан лақтырып тастағанша кемінде он төрт күн жуары ақиқат. Ал, папамның тостақ-мостағыңда шаруасы жоқ. Шайтанға кәдімгі сүт бермей, кілегей бергенімізді ұнатпас еді. Ол автомобильге ақша жия бастағалы бері сіріден мірі айыратын болды. Негізінен пәтерімізді өз қалауынша айнадай таза ұстау үшін мамам пайдаланып жүрген алуан түрлі универсалдардан, татрандар мен түрлі тазартқыш заттардан үнемдейді.

	Шайтан мияулағанын қойып, сүтке тұра ұмтылды. Оны бір минутқа жеткізбей-ақ жалап-жұқтап қойды. Сосын тағы мияулады. Мен оған шұжық бердім. Бірақ, ол мұны да місе тұтпады. Өзі тойған да тәрізді. Дегенмен, тамақ сұрағанын қоймады. Бірақ адамдарды жақсы көріп тұрғаны да шамалы. Өзіне қарай қолыңды созсаң-ақ болғаны, сол замат кейін қарай ыршып түседі. Сонысына қарағанда адамдардан деккі жеген-ау деп ойладым. Әрі мен оның сеніміне ие болайын деп те тырысып бақтым. Сондағым — соның қамы. Өзі аш, әрі сатал-сатал болып жырада жүрген кезіндегідей тіршіліктен түңілмесін деп едім. Және әке-шешеме көрсетпес бұрын үсті-басын бір жуып, тазартқым келді. Бірақ, өзіңді дұшпанындай көрген мысыққа жақындап көр.

	Маған сәл үйірсек тартқан кезде ұстап алдым да, ваннаға апардым. Бірақ бір күдік кірді ойыма. Егер мен оны ваннаға жуатын болсам, мамам жұмыстан келгенше істеп үлгеруім керек. Бірақ мұны білсе мамам әлгі тостақ тәрізді ваннаны да тырналап өледі. Мамамның ойынша хайуанды ваннаға жолатудың қажеті шамалы. Себебі, ванна адамдарға арналған нәрсе. Ал көшеден тауып әкелген бәлекетіңді мүлде жолатпа дейтіні рас. Бәлкім ауру шығар. Мамам көшеде қаңғыған жан-жануардың бәрі де ауру деп ойлайды. Ал, мен тек сондай көшеде қалғандарды алып келемін.

	Мен сағатқа қарадым. Уақыт тіпті аз қалыпты...

	Сосын не болса да дедім де, Шайтанды ваннаға салдым да жібердім.

	Онымен де қоймадым. Ақыры болары болды ғой дедім де, мысықты шампуньмен жудым. Ал, бұл папамның нұсқауларына мүлде қайшы келетін күнә. Мен мұны да саналы түрде жасадым. Біздің үйде екі шампунь бар. Оның бірі — жасыл сықпада. Он алты кронға кез келген шаруашылық дүкенінен сатып алуға болады. Басқа жөні түзу ештеңе болмаған кезде мұнымен мамам екеуміз де шаш жуамыз. Иә, тек мамам екеуміз ғана. Себебі папам оны да үнемдегісі келеді. Өзі солай істеп те жүр. Басын сабынмен жуады. Осыдан да бірдеме үнемдемекші. Бірақ, біз оның бұл өнегесін қолдамадық. Бұрынғыша басымызды шампуньмен жуып жүрміз. Автомобиль алса қайтейік. Папам алғаш бұдан былай сатып алмайтын заттардың тізімін жасап алып келгенде: «Үнемдеуге көнбейтін заттар бар»,— деді мамам.

	— Ең жаманы — осы заттар туралы әркімнің өз ұғымы бар екендігінде,— деп күрсінді папам.

	— Сенің ұғымың белгілі ғой,— деді мамам зілденіп. Өйткені, енді үй тазартатын заттарымды да алғызбай қояр деп қорықты.— Егер сенің автомобилің үшін үйді жиып-тергенді қояды десең, қателесесің.

	— Папам берілді. Себебі тазартқыш заттар мен жақсы сабынды сызып тастау — мамамның өзін сызып тастағанмен бірдей болар еді.

	Мен мысықты жуған екінші шампунь шөлмекте тұратын. Оны папам туристерді тынығуға алып барғанда шетелден әкелген. Ол кезде өзінің де автомобилі болатынын айтқан жоқ еді. Егер мамам сол шампуньмен жуына бастаса-ақ папам бұл шампуньның қыруар ақшаға алынғанын ескертеді.

	Оның шишасында осы шампуньмен жуғаннан кейін шашыңыз жұп-жұмсақ болып, жалт-жұлт ететіні, иісінің де жағымды екені жазылған. Шайтанды жуғанда да оның осындай қасиеттерін ескергенмін. Себебі мысығымды әке-шешеме соншалықты сүйкімді, соншалықты әдемі етіп көрсеткім келді. Әрі шампуньнің ортайып қалғанын да ешкім байқай қоймас деп ойладым. Өйткені, мұны білсе мамамның өзі де жөн дей қоймас. Бұл шампуньді оның өзі де оқта-текте музейде дағдыдан тыс бір оқиға боларда — жиналыс өтіп немесе көрме ашыларда пайдаланады. Ол шампуньді папам келесі маусымда туристердің жаңа тобын теңізге бастап барып қайтқанға дейін жеткізбек.

	Үстіне не заманнан бері қақ болып қатқан кірін кетіру үшін Шайтанды үш қайтара сабындадым.

	«Шампунь оқиғасының елеусіз қалмайтыны әу бастан-ақ белгілі болды. Маған ата-анам ғана емес, Шайтанның да ызаланатыны үш ұйықтасам ойыма кірмеген. Бәрін көріп, біліп тұрса да бейне мен өзін өлердей азаптағандай қияңқыланып бақты.

	Бірақ мен оны жібермедім. Егер Шайтанды алып келген жеріме қайта апарып тастайтын болсам, мамамды папама қарсы одақтас етіп алуым қажет еді. Мен үйге алып келген кезіндегідей бес батпан кірімен мамам үйге жолата қоймас.

	Сондықтан да Шайтанды қарсылығына қарамастан жуындырып алдым. Жақсылыққа – жамандық дегендей, ол екі қолымды шиедей етіп тырнап тастады. Тек көзімді шығарып жібермегеніне қайранмын.

	Шампуньмен жуылған мысықты папамның сүлгісімен сүртіп, сосын мамамның фенінің астында кептірдім.

	Неге өз сүлгіммен сүртпегеніме таңғалатын шығарсыңдар. Бірақ мұның еш құпиясы жоқ. Менің сүлгім папамның сүлгісінен әлдеқайда кіші. Ал, Шайтанды тіпті тырнағы да көрінбейтіндей етіп құндақтап тастауым қажет болды. Тек осылай қауіпсіздендіргеннен кейін ғана оны біртіндеп фенмен кептіруге кірістім.

	Феннің зуылдаған даусы үрейлендірсе керек, сүлгінің ішінде бейне судан шығып қалған балықтай шоршыды. Бірақ, балықтар үн шығармай шоршиды ғой. Ал, мынау шошынған бөбектей шыңғырғанда жан даусы шықты. Дегенмен, сүлгіден босана алмады. Мен оны тұмсығынан бастап құйрығына дейін түгел кепкенде ғана босаттым. Ол жаңа шомылдырған нәрестедей болды да қалды. Тахтаның үстіндегі екі жастықтың арасына бүрісіп жатып алды да, арада бір минут өтпей-ақ кілегей емес, бейне көкнар езіп ішіп алғандай пырылдап ұйқыға басты. Мен үйді жинауға кірістім. Ваннаны жуып, кафель шақпақтарына, еденге шашыраған су тамшысын сүртіп алдым. Содан кейін мамам көңілденіп қалсын деп, таңертеңгіліктен қалған ыдыстарды да жудым, ас үйдің еденін түгел жуып алдым. Бәрін істеп енді ғана болғанымда мамам да келді.

	— Сен бүгін сондай ынталысың ғой,— деп таңғалды мамам. Дереу не болғанын сұрастыра бастады. — Не болды? Мектепте нашар жауап бердің бе?

	Егер бәрі де дұрыс болса мені бұлай жүрмеуі тиіс деп ойлайды. Мен үйде бір жақсы нәрсе істеп қойсам-ақ болғаны дереу секем алады да, шәкірттік кітапшамды көрсетуімді талап етеді. Ал, егер онда жаман баға болмаса өзін қоярға жер таппайды. Ақырында менің қолтығыма градусник салып тынады.

	— Мен жақсы жауап бердім,— дедім де, шәкірттік кітапшамды әкелуге кеттім.— Мектепте ештеме бүлдіргенім жоқ.

	— Онда не бүлдірдің?— деп сұрақ қойды сезіктенген мамам. Біздің мамам адамға сенбес Фома ғана емес, сонымен қатар Шерлок Холмс. Кейде адам өзінің абайсызда айтып қалған сөзіне артынша-ақ өкінеді ғой.

	— Менің саған айтатын құйтақандай ғана жаңалығым бар,— деп, мамамды бір қуанышты хабар есітесің дегендей дәмелендіріп қойдым.

	— Не, тағы да бірдемені сүйретіп келдің бе?

	— Тағы да дейсің бе?— дедім мен таңданып.

	— Тағы да!— деп қайталады мамам. Мамам даусын көтеріп сөйлеген кезде лажын тапсаң, сөз қайтарып тайталаспаған дұрыс.

	— Немене, мен әлгі ұзақ қарғаңды білмейді деймісің?

	Мен таңғалдым. Күні бүгінге дейін оны тек Пехта екеуміз ғана білеміз ғой деуші едім. Біреудің үйінен қашып кеткен ұзақты бірнеше бала қуып жүр екен. Қолдарында рогаткалары және бірдемелері бар. Оның қанатын зақымдап тастағандықтан, тіпті ұша алмай жүр. Мен оны балалар бұрышқа қуып тыққанда ғана көрдім. Олар енді ұстадық қой деп ойлаған еді, бірақ жақындайын дегенін шоқып, жолатар емес. Сондықтан оны ұстауға балалардың бірде-бірінің батылы жетпей тұр. Бірақ, мені шоқымады. Себебі, мен әуелі онымен сөйлестім де, тынышталғаннан кейін ғана қолымды создым. Сөйтіп, Пехачиктерге апарып бердім. Пехтаның атасының бір кезде ақ сары әнші құсы болатын. Ол өліп, тұрған торы қалған. Пани Пехачкова бізге сол торын берді. Бірақ ұзақ қарғаны үйінде ұстауға рұқсат етпейтінін айтты. Олар біз сияқты бау-бақшалы үйде емес, көп қабатты үйде тұратын.

	Сондықтан оны біздің үйдің шатырына алып келдік. Ертеңіне мал дәрігеріне апардық, себебі ол өте мұңайып, үн-түнсіз қалды. Ақысын Пехта екеуміз қосылып төлемекші болғанбыз. Бірақ, пан дәрігер бұл құстың біздің қолымызға қалай түскенін және оны өте қимай тұрғанымызды білген соң, көрген ақысына дым алмады. Біз қанша бағып қаққанымызбен ол үшінші күні өліп қалды. Оны көме салысымен Рудо Бакошқа бардым да, ұзақты атқан балаларды көрсеттім. Ұрса екен дедім. Ол еш бұлданбай-ақ дәл солай етті.

	— Сен шатырға жасырып жүрген мысықтың балаларын да білемін,— деді мамам.

	Мен үндемедім.

	— Сен – мысықтың шешесісің,— деді ол.

	Бұл сөзі сәл үміттендірілгендей. Сәл жұмсарды-ау деймін.

	— Қане, жаңалығыңды қайда жасырып қойдың?

	— Мен Шайтанды жастықтың тасасынан алдым да көрсете қойдым. Мамам басынан сипайын деп қолын созды. Менің зәрем кетті. Қолын тырнап алса қайтемін? Бірақ, неге екенін, тырнамады. Оның басынан сипаған кезде рақаттанып, көзін жұмды да пырылдай бастады. Біздің үйге келгелі пырылдағаны осы.

	Мен мұны сол жерде-ақ мамама айтып, Шайтанды мақтай бердім.

	— Жоқ-жоқ,— деп бөгеді мамам.— Мен ішіңдегіңді біліп отырмын.

	— Сен оны қалдыруға болатынын көріп отырсың ғой,— дедім мен ашықтан-ашық.

	— Рас, қалдыруға болады. Менің де бірдеме асырағым-ақ келіп жүр. Әрі Шайтаның сүйкімді, ерке екен. Сенің қолыңды не тырнап тастаған? —

	деп сұрады мамам тіксініп.

	Ол шомылғысы келмеді деген сөздер тілімнің ұшына келіп тұрды. Бірақ, дер кезінде тілімді тістей қалдым. Ол ванна туралы неғұрлым кешірек білгені Шайтанға да, маған да жақсы. Бірақ, оған дейін мамамның жүрегін жылытып үлгіруім керек.

	— Ол екеуміз таныспай тұрғанда тырнап алды. Мамамның көңілі орнына түсті.

	— Қалдыруға бола ма?— дедім мен тағы да. Мен өзім бүлдірген нәрселерімнің кейбірі шекеме тимей тұра оны неғұрлым тезірек келістіруім қажет еді. Себебі, мамам қанша ашуланса да берген уәдесін бұзбайды.

	— Сен әуелі рұқсат ететін-етпейтінін папаңнан сұра.

	Мамамның әкеңнен сұра деп ысыра салғанын жақтырмаймын. Бұл жартылай жеңіліс деген сөз. Мұндайда мамам өзін бейтарап адам сияқты ұстайды. Мұны көрген папам бейне өзін мамам да қоштап отырғандай өзінше түсіндіріп, өзінше шешім айта бастайды. Мамама керегі де сол. Ол әкемнің «болмайды» деп айтуын қалайды. Өйткені, мамам олай дегісі келмесе, билікті папама беріп қоймас еді.

	— Егер Шайтанды қалдырайық дегенді сен қолдасаң, папам да ләм демес еді,— дедім мамама жарамсақтанып.— Балалардың бәрінің әйтеуір бірдемесі бар асырап отырған, ал мен ешқашан ештеме асыраған емеспін.

	— Жоқ-жоқ, олай деме, жаңа ғана екеуіміз айтқан мысықтың балаларын қайда қоясың?

	— Ол рас қой, әрине. Бірақ оны мен жасырып бақтым ғой. Және оны алатын біреу табылғанша, уақытша асырадым,— деп ақталғансыдым мен.— Мақұл деші.

	— Егер мұның бір пайда болса ғой,— деді мамам.— Әйтпесе екеуміз бір ауызды болғанымызбен қаншама рет әкеңнің айтқаны жөн болып жүр емес пе? Әкеңнің үйде басқа бір жан-жануардың болмағанын қалайтынын білмеймісің?— деп аяқтап бір тоқтады.

	Мен бұл сөзіне қолма-қол жабыстым: «Немене, үй қояндары жануар емес пе?» Мамам күлді:

	«Оның рас-ау, бірақ қояннан пайда бар ғой».

	— Мысықтан ше, пайда жоқ па?

	— Әкең пайдасы жоқ деп жүр ғой.

	Менің папамның ойынша жексенбіде қазанға салуға болатын аң немесе жануар ғана пайдалы. Тым құрыса күн сайын бір жұмыртқа беруі тиіс. Осы жерде менің басыма бір керемет ой сап ете қалды. Егер біздің үйде тышқан болса, мысық керек емес деген пікір біршама өзгеруі тиіс дедім мен. Сөйттім де, іске кірістім. Өзім ұстап әкеліп жіберсем де бұл үйге тышқан толтыру қиын емес. Бірақ тышқан аулап әуре бола қоймаспын. Керек болса Рудо Бакош-ақ ұстап береді. Ол не сұрасаң — соны ұстап береді. Ендеше, бірнеше тышқан ұстау оған қиын тимес. Оның біразын шатырға жіберемін де, біреуін папкамның қалтасына салып қоямын. Сосын қайтер екен.

	— Иә, не болды?—деп мамам маған сезіктене қарады да, не ойлап отырғанымды білгісі келгендей сұқтанып, тесіле түсті.

	— Ештеме,— дей салдым жеңілтектеніп. Жаңағы ойымды мамамның құптамайтыны айдан ашық. Үйге тышқан әкелуіме де тыйым салар еді. Демек, менің мысығым да болмайды.

	Мамам күдіктенген күйі бір минуттай бөгелді. Сосын өзіне қиғаштай қарап тұрған мысыққа көз салды: «Жарайды, мен келістім»,— деді.

	Мамамның келісіміне сағат он екіде ғана қол жетті. Ауыз үйден папамның тықыры естілді. Сосын тағы бір минуттан кейін есіктен өзі көрінді. Мәс-саған,— деді папам менің қасымда отырған мысықты көргенде. Тіпті, сәлемдесу де есінен шығып кетті.

	— Біз келісіп отырмыз,— деп, алдын алды мамашым. Сосын басқа біреулер алып кеткенше Шайтанның біздің үйде бола тұратынын түсіндіре бастады. Мұның бәрі ұнай қоймағаны папамның жүзінен-ақ көрініп тұрды. Біз екеу болғандықтан ғана қарсыласпады.

	— Бірақ, сен маған мысықты алып кететін ешкімді таппадым деп жүрме,— деді де, «байқа» дегендей сұқ қолын шошаңдатып қойды.— Және «біржола қала берсінші» деуші де болма.

	«Мұның бар амалы тышқан, тек тышқан ғана көмектесе алады»,— деп ойладым мен.

	Бұл уақытша ғана асырауға берілген рұқсат. Мұны мықтап есіңде ұстарсың деп ойлаймын.

	— Папам маған көзінің астымен қарап қойды. — «Итті күшігім десең, аузыңды жалайдының» кері келіп жүрмесін.

	Әке-шешем Шайтанды уақытша қалдыруды ұйғарған күннің ертеңіне, мен бүлдірген нәрсенің көбі-ақ мәлім болған соң, папам Шайтанды нақ қазір-ақ лақтырып жібергісі келіп отырғанын айтты. Сондықтан мен де болған жайды Пехтаға, сосын Рудоға жедел айтып түсіндірдім. Бірақ, Рудо осының бәрін өзіне неліктен айтып отырғанымды біразға дейін аңғара алмады. Тым құрығанда бір тышқан керек болып тұр дегенімде де анық ұға қоймады. Бірақ ол бір емес, бір қорасын ұстап берсе де қарсы емеспін.

	— Сен ол тышқандарды мысыққа бергелі тұрған жоқсың ғой,— деп күлді ол.

	— Мысық үшін емес, папам үшін,— дедім мен. Оның көзі бақырайып кетті.

	Біреуін папамның қалтасына саламын, біреуін ас үйге жіберемін, біреуін шатырға, біреуін төлеге жіберемін,— деп бәрін айтып бердім.— Әйтпесе папам Шайтанның керегі жоқ деп оны лақтырып тастайды.

	Рудо құлшынып кетті: «Ендеше қыңқ етпе.

	Саған ол тышқандар қашан керек?»

	Папамның «уақытшасы» бір аптаға созылуы мүмкін, бірақ одан аз да, көп те болуы ықтимал. Сондықтан мүмкіндігінше тезірек керек,— дедім.

	— Алғашқы тобын ертең-ақ аласың,— деп уәде берді.

	Ертеңіне ол мектепке шынымен-ақ бір қорап әкелді. Онда екі тышқан бар екен. Бұл екеуі таяуда балалайды деді ол.

	— Жақсы, бірақ маған балалайтын тышқанның керегі жоқ дедім мен.— Маған алып барған бойда-ақ Шайтан жеп қоятын тышқан керек.

	— Онда мыналарды шатырыңа жібер, ал ертең саған басқасын әкеліп беремін,— деді ол маған.

	Мен көңілсізденіп қалдым. Мен папама мысықтың пайдалылығын көрсетейін деп жүрсем, ол маған көбейіп, өсетін тышқан тасып жүр.

	— Жарайды, бірақ ендігі әкелгенің де осындай болып жүрмесін, — дедім сыбырлап.

	— Қорықпа.

	Қораптағы тышқандар тықырлатып қояр емес. Мен қорапты құлағыма тақап, бір минуттай оның тықырын естідім. Сосын естісін деп, Пехтаның құлағына апардым. Қалған қыздардың да көзі біз жақта, не екенін білмей отыр. Біз бірақ айтпадық.

	— Зауза қоңыз шығар,— деді бізге құлақ түріп отырған Иришка Воштова. Оған қалай сездің дедім де, Пехтаға көзімді қысып қойдым. Иржина қатты бұртиып отыр. Қораптағының не екенін кішкентай бөбек те білер еді. Біз Пехта екеуміз бір-бірімізге қарадық. Біз бұртиған қыздарды жек көреміз. Қыздарды қорқыту үшін мына «заузаны» шығарып жібере салғым-ақ келіп тұр. Әсіресе, Иржинаның зәресі қалмайтынына күмәнім жоқ.

	Біздің жасырып отырғанымызды көрген соң, Иржина тыпыршып, әр нәрсені айтып қорқыта бастады. Біресе заузаның жаман екенін, біресе қара шегірткенің сұмдық шырылдайтынын айтады. Білмейтіні жоқ дерсің.

	Ол айта берсін дедім де, қорапты Пехта екеуміздің портфеліміздің арасына қойдым. Иржина қоймай сөйлеп отыр. Бірақ, оны тыңдап жатқан ешкім жоқ. Ақыры аузын жапты. Себебі, бізге алтыншы сыныпта жетекші болған мұғалім пани Востра келді.

	Кейбіреулердің есімі шақ тігілген көйлектей жарасыптұрады. Мысалы, Пехтаның әпкесі оқитын «Азық-түлікте» пан Сладкий деген кісі директор болып істейді. Пан Сладкий менің көзіме арахисті шоколад сияқты елестейді. Мен бұл шоколадты өте жақсы білемін. Өйткені, арагідік сатып алып тұрамын. Өзі үш-ақ крон тұрады, әрі үп-үлкен. Бір отырғанда-ақ жеп қоямын, сосын жарты жыл оған тәбетің шаппайды. Ал, Иленкиннің директорын көргенде ылғи тамағым құрғап қалады. Оған Пехтаның әпкесі қалай шыдап жүргеніне таңмын. Мұның есесіне кейбір адамдардың есімі торайды «томпағым» дегендей ерсі болып, жараспай-ақ тұрады. Менің әжем солай дейді. Біздің сол кездегі мұғалімімізге де Востра деген аты жараспайтын. Өйткені, ол өткір де, қызба да, ұрма да емес, байсалды адам. Менің мамам оны халық мектебіндегі ең жақсы мұғалім деп аузынан тастамайтын. Ол ешқашан кемерінен асып-таспайтын. Өзін бір қалыпты ұстайтын.

	Чех тілі сабағы еді. Мұғалім балалар мен қыздардан сабақ сұрап, өзі сөйлегенше қораптағы тышқанның тықыры балалардың абыр-дабырынан естілген жоқ. Бірақ, сосын мектеп дәптерімізге грамматикадан бір жаттығу жазуды тапсырды. Бұл жақсы болмады. Пани мұғалім бірдеменің тықырлағанын естіп қалды. Менің партамдағы тышқандар тықырын көбейткенде дыбыстың қайдан шығып жатқанын білу үшін басын еңкейтті. Мен сол кезде қолымдағы ақ киім салатын қапшықты тышқандар салынған қораптың үстіне әдейі түсіріп жібердім. Ондағы ойым – қорапқа тырс етіп бірдеме түскеннен кейін, бәлкім, тышқандар тынышталар дегенім еді. Бірақ, тықырдан секем алған мұғалім, иісшіл иттей, жаңылмай тапты.

	— Радко, сенің партаңда сытырлаған немене?— деп сұрады ол. – Әлде Таняның партасында ма?

	Мен орнымнан тұрдым. Бірақ, не дерімді білмегендіктен үндемедім.

	Өтірік айтқым келмеді. Шындықты айтудан және қорықтым. Себебі үлкендерге бірдеменің шетін шығарсаң болды, бәрін айтқызбай қоймайды. Егер партада тықырлап жатқан тышқандар десем-ақ пани мұғалімнің оларды неге мектепке әкеліп жүргенімді сұрары ақиқат. Оның неге керек екенін тағы сұрайды. Егер барлық балалар мен қыздардың көзінше ата-анам мысығымды лақтырып тастамауы үшін үйді тышқанға толтырмақшымын десем, мені бәрі де кеще санайтыны күмәнсіз. Тіпті кейбіреуі жүгіріп барып, мамама немесе папама жеткізуі де кәдік.

	— Сен немене, менің сұрағымды түсінбей тұрсың ба? – деді, менің тым көп ойланып, күйбіңдеп тұрғанымды сезген пани мұғалім.

	— Кешіріңіз, оның қорабындағы зауза қоңыз, — деді осы кезде Иржина.

	Мен өзім сөзуарлықты ұнатпаймын. Бірақ сол сәттегі қызбалығы үшін Иржинаны құшақтап-ақ алар едім. Енді мен үндемей-ақ қойсам да болады. Шынымды да айтпаймын. Егер бәрі мәлім болып қалғанда да сен өтірік айттың деп ешкім сөге алмайды.

	Мен жұмған аузымды ашқан жоқпын. Папам айтпақшы жоспарлап алдым ғой.

	— Әй, Радко, Радко!— деді пани мұғалім зекіп.— Мектепке зауза қоңыз әкелді деген не сұмдық?!

	Мен кінәмды мойындағансып, басымды төмен салбыратып тұрмын. «Үзіліс кезінде үйге апарып тастайын»,— дедім мұғалімнің ыңғайына көшіп.

	— Үлгермейсің ғой.

	— Үлкен үзілісте үлгірем.

	Пани мұғалім басын изеді: «Жарайды, бірақ оларды әзірше маған бере тұр, сендердің ойларыңды бөлмесін».

	Нақ сол кезде шекемнен суық терім шықты.

	«Зауза қоңыздарымды» мүлде қолымнан шығарғым жоқ. Егер пани мұғалім қорапты ашып қалып, тышқандар ытқып шықса зәресі қалмайтын шығар. Олай дейтінім — кейде біздің үйге бірер тышқан келсе, мамам тіпті шырылдап кетеді.

	— Мен оларды портфеліме салып қояйын,— дедім мен жұлып алғандай.

	— Жоқ, бері, маған бер,— деп, мұғалім де қасарысып тұр. Әңгімеге енді Пехта да араласты:

	«Портфельге салған дұрыс қой», – деп Пани мұғалімге ақыл айтып жатыр. Пани мұғалім оған жақтырмай қарады. Көзқарасы фамилиясына сай-ақ болды.

	Пехтаны жеп барады. Пехта ләм-мим деген жоқ.

	Сылқ етіп партаға отыра кетті.

	Енді қорапты бергеннен басқа лажым қалмады. Оны алдым да, партаның үстіне қойдым. Тышқандар тұншығып қалмасын деп, қораптың әр жерін тесіп қойғанбыз. Тышқандар сұмдық қатты тықырлатып жатыр. Пани мұғалім «заузаларды» енді алайын дей бергенде пан директордың тапсырмасын айтып, сыныпқа бір бала кірді. Сөйтіп, қыл үстінде тұрған жерден құтылдым.

	«Апар да шкафқа сал, мықтап бекіт»,— деп бұйырды мұғалім. Маған да керегі сол емес пе? Столдың жанындағы дәптер сақтайтын шкафқа алып барып, лып еткіздім. Тықыры бұл жерден де естілмесін деп мүмкін болғанынша әрі ысырып қойдым да, шкафты мықтап жаптым. Сосын тез келіп орныма отырдым да, «зауза қоңыздарға» бола тағы бір бестік алып қалмау үшін жаттығуды жаза бастадым.

	Келесі сабағымыз арифметика болатын. Сабақтың соңында пани мұғалім үйге берілген тапсырманы түсіндіріп жатты. Сосын кезекші үй дәптерімізді үлестіріп берді.

	Бұл аптада Иржина Воштова мен Бажена Копова кезекшітін. Баженадан бұрын барып, дәптерді көбірек алайын дегендей Иржина шкафқа қарай тұра жүгірді. Ал Баженадан озу үшін көп өнер қажет емес. Дегені болып, Иржина бірінші жетті.

	Бұған дейін бәрі де ойдағыдай еді. Дәптер үлестіруге және тақта сүртуге Иржина өлердей құмар. Бірақ, кенет Иржина баж ете қалды. Және шкафты қатты жапқаны соншалық, оның сарт еткенін Толары алаңынан естуге болар еді.

	Иржинаның артынша пани мұғалім де шыңғырып жіберді. Содан бастап қасынан тышқан жүгіріп өткен балалар мен қыздар кезек-кезек шұрқырап, кейбіреулері парталарына шығып алды. Ал әбден үрейі ұшқандары тіпті партаның үстінде тұр.

	Сынып әп-сәтте-ақ құтырынған маймылдар жиналған джунглиге ұқсап кетті.

	Әсіресе, пани мұғалім мен Иржинада ес қалмады. Олар мұғалім отыратын столдың үстінде жүр. Алғашқы минутта мен де абдырап қалдым. Бірақ, сосын біреудің «тышқан» деген айқайын естігенде қысылғаным сонша, аяғымды қозғауға шамам келмеді.

	Мен осы у-шудың ортасында, қыздардан өзім ғана жалғыз еденде тұрдым. Басқалардың қалай люстраға асылмай қалғанына қайранмын. Партаның үстіне бірнеше бала да шығып кетіпті. Ал, Рудо бастаған өзге балалар менің тышқандарымды ұстай алмай аласұрып жүр.

	Ең алдымен басыма келгені—«тышқаннан айрылдым» деген ой болды. Сосын ғана:

	«Бұл былықтан қандай керемет болсам да құтылмаспын,— деп ойладым. Рудоның тобына тағы да бірнеше бала қосылды. Тасыр-тұсыр үдеді. Столда тұрған пани мұғалім телевизордан көріп жүрген дирижерлар сияқты қолын ербеңдетіп тұр. Нақ осы кезде бойы аласа үлкен директор кіріп келді. Ол дыбысы жоқ фильмдегі актерлер сияқты. Аузын жаппай сөйлеп жатса да түк естілмейді. Тышқан өзінің екі аяғының арасынан өтіп, ашық есіктен баспалдаққа қарай жөнелгенде ғана балалардың не қуалап жүргенін білді. Сол сәтте тышқанның соңынан өзі де тұра жүгірген сияқты көрініп еді, бірақ жеткен бойда тарс еткізіп, есікті жауып алды. Маған ол тышқан сыныпқа қайта кіріп, тағы да аяғымның арасынан жүгіріп өтпесін деп қорыққанынан жауып алғандай көрінді. Тышқанды қуып келе жатқан оқушыларды жібермей кейін қайтарды. Абыр-дабыр басылайын деді.

	— Сол бір шынашақтай сорлы тышқанға бола осыншама дүрлігіп жатырсыңдар ма? — деп кейіді пан директор Мадера. Бұл жолы едәуір сабырлы көрінді. Бірақ, ол сыныптағы «сорлы тышқан» жалғыз емес, екеу екенін қайдан білсін.

	Пан директор ойланып, әлі де болса жібермес пе екен дегендей есіктің алдында тұрған Рудоға бұрылып: «Өлтірмей-ақ қойыңдар»,— деді.

	Столдан әуелі Иржина, сосын пани мұғалім түсті. «Ол мұнда қалай келген?»— деп сұрады аласа бойлы дәу директор.

	Мен бейне ертегідегі ит тұмсығы батпайтын үрейлі орман ішінде тұрғандай қалтырап барамын. Пани мұғалім мен қайдан білейін дегендей иығын қиқаң еткізді. Шамасы, менің қорабымдағы «зауза қоңыз» осы емес пе екен деген күдік басына кіріп шықпайтын сияқты.

	Мен «Уһ» дегендей болдым. Бірақ, мұным ұзаққа бармады. Үндемей қалуға төзімі жетпеген Иржина:

	«Кешіріңіз, мен шкафтың есігін аша беріп едім, тура маған қарай секіріп түсті»,— деді.

	Мен оны бірдеңемен қойып қалмай әзер шыдап тұрдым. Әйтпесе тура сол жерден шықты деп не әкесінің құны бар! Тіпті шықты десе де бір жөн ғой, маған қарай секірді деуін қарашы. Секірген тышқан емес, Иржинаның өзі емес пе?! Әуелі пани мұғалім отыратын орындыққа секіріп шықты, одан столға бір-ақ қарғыды.

	«Демек, онда бір саңылау болғаны ғой. Шаруашылық меңгерушісіне айтайын сыныпты қарап шықсын. Ал, шкафтарыңды жақсылып жабыңдар, әйтпесе бұл бәлекет мекендеп алар.

	Пани мұғалім басын изеді. Өзі бейжай болып тұр: «Тышқан десе жаным төзбейді,— деді жауап орнына.— Өлердей жек көремін».

	Мен де сондаймын. Олармен теңіз шошқасы аталатын құйтымдай тышқанмен ойнағандай ойнасам деп армандаған емеспін. Бірақ, бармақтай бір тышқанға бола осыншама даурығу ерсі көрінді.

	— Оқасы жоқ. Жай, өзін ұнатпаймын,— деп тағы қайталады пани мұғалім.

	— Енді дәптерлерді таратып берсем қайтеді?— деді Иржина. Дәптер үлестіріп беруден айрылып қалармын дегендей ол әлі де кафедраның қасынан шықпай тұр.

	— Үлестіре бер,— Пани мұғалім рұқсат етті. Иржина шкафқа барып, есігін ашуы мұң екен, бәрі де қайта басталды... Бір айырмасы сол пан директор Мадера тышқанның «ешкімге залалы жоқ кішкентай ғана қауқарсыз мақұлық» екенін ұмытып, пани мұғалімнің орындығына өзі шығып алды. Мұның есесіне балалар және кейбір қыздар бұл жолы үндемей төменде тұра берді. Рудоға қосылып, тышқанды ұстап алуға әрекет етті. Бірақ, менің жолым болғанда, олар тышқанды ұстай алмады. Себебі пани мұғалім есікті ашып, тағы да шығарып жіберіңдер деп бұйырды.

	Тышқан шығып кеткен соң барлық балалар түгел жерге түсті. Тек пани мұғалім мен пан директордың түскісі келмей-ақ тұрды. Пани мұғалім шкафқа қарап жалтақтаумен болды. Ал пан директордың да бұл кезде директор сиқы қалмады. Сосын саусағын Рудоға қарай шошайтып, шкафта басқа тышқан қалған-қалмағанын тексеріп шығуды тапсырды. Шкафта қанша тышқан бар екенін Рудо онсыз да білетін. Бірақ мені құтқару үшін шкафтың бұрыш-бұрышын түгел тінтті. Пан директор содан соң ғана жерге түсті. Сөйтіп, пани мұғалімге жол босатты. Мұның есесіне оның көзқарасын байқап қалған Иржина столдан кафедраға бір-ақ қарғығанда бейне бір қап картоп түсіп кеткендей гүрс ете қалды. Пани мұғалім енді ғана есін жинапты:

	«Адам сияқты дұрыстап түсе алмайсың ба?» — деп ұрысты Иржинаға. Сосын Рудоға бұрылып, оның балалардың дәптерлерін үлестіріп беруін өтінді.

	— Бұл оның құнттылығы мен тышқаннан шошымайтын батылдығына берілген сый еді.

	Міне, осының бәрі аяқталғанша үлкен үзілістің де жартысы өтіп кетті. Мен енді не істегенім жөн болар екен деп ойланумен тұрдым. «Зауза қоңыз» салынған қорапты апарып тастайын деп сұрансам ба екен, жоқ есіне салмағанымның өзі дұрыс па? Шешімді пан директор тапты: «Барып кофе ішіп, ес жиып алыңыз»,— деді пани мұғалімге.

	— Әдетте пани мұғалім үзіліс кезінде де сыныптан шықпайтын. Ондағысы — біз бірдемені бүлдіріп қоймасын дейді. Бірақ бұл жолы бізді қадағалап отыруды Ирка Холечекке табыстады да өзі «ес жиюға» кетті.

	Ол кеткен бойда мен шкафқа ұмтылдым. Үлкен үзілісте үйіме «зауза қоңыздарды» апарып тастауым қажет екенін бүкіл сынып білетіндіктен менің кетіп бара жатқаныма ешкім таңырқаған жоқ. Бірақ осыған тағы бірдеме тап бермес пе екен дегендей бәрі де маған көз жазбай қарап тұрды. Не шықсын?! Түк те шыққан жоқ. Қораптың тышқан шығып кеткен тесігін алақаныммен жауып алдым да, тайып тұрдым. Үйге барған жоқпын. Үйден не алайын. Кинотеатрды бір айналып шықтым да, «ес жиып» келген пани мұғалім енген соң бір минуттан кейін кірдім. Сол күні қалған уақытымды тышқан мен менің қорабымның бір нәрсе екенін әлдебіреу біліп қояр ма екен деп күтумен өткіздім. Бірақ, бұл ешкімнің есіне келмепті. Мен бұрын-соңды мектептен нақ осы күнгідей тұра қашқан емеспін.

	Мектептің жанында Рудо күтіп тұр екен.

	«Қашып кеткеніне қапа болма. Ертең тағы әкеліп беремін»,— деп жұбатып жатыр.

	— Енді мұнда әкелме,— дедім мен.

	Ол күліп жіберді: «Мен оларды үйге қалдырып кетейін, мектептен шыққанда біздікіне соғып ала кет. Немесе ұстап алған бойда үйіңе апарып берейін»,— деді.

	— Онда сен мамам келмей тұрғанда, сағат төртке дейін кел. Әйтпесе оларды үйге кіргізе алмай қаламыз. Мамам жердің астындағыны сезіп қояды.

	— Оны уайымдама. Дәл сағат үште топ еткіземін. Және сенің папаң Шайтанды ешкімге бере көрме деп жалынатындай көп тышқанды бір-ақ алып барамын.

	Ол уәдесінде тұрды. Бір қора тышқанды бір-ақ әкелді, әрі тез әкелді. Бірнешеуін шатырға, қалғанын үйдің астына жібердік. Ал, бір тышқанды папама көрсетейін деп әдейі алып қалдым. Кешкі асымызды ішіп болған соң оны ас үйге қоя бердім. Мысықтың қандай керек екеніне папам көз жеткізсін дедім.

	Бұл бір ғажап кеш болғанын айтуым керек. Өзім ес білгелі жақсы өткен кештің бірі болды.

	Алғашқы минуттарда Шайтан не істерін білмеді. Тышқанды тұңғыш рет көріп отырған сияқтанды. Тіпті одан қорқады ма деп қалдым. Бірақ біртіндеп есін жиды да, тышқанды аулауға кірісті.

	Ал, мамам тура пани мұғалім сияқты быж-быж етіп, столға шығып алды.

	Есесіне папам өзін «мықты» ұстады. Ол тышқан аулауға бар ықыласымен көмектескені сонша, бір кезде мысық болған жоқ па екен деп те ойладым.

	Енді бірнеше күннен кейін біздің үйімізді қаптап кететін тышқан шабуылына қатысым бар екеніне күдік келмесін деп, тышқаннан қорқып тұрғансып, қашан тышқанды ұстап алғанша ыдыс-аяқ жуатын столдан түспей қойдым...

	Тышқанды ақыры Шайтан ұстағанда мен өлердей қуандым. Себебі, тышқанды мысықтан бұрын папам ұстап алғанда Шайтанды қалдыру керек пе, жоқ па деген күмән туар еді.

	Ал, енді бәрі де түсінікті болды. Әсіресе, бұдан кейінгі күндері мамам: «Әлгі Шайтан қайда жүр, мына жерден тағы да тышқан шықты ғой»,— деп күңкілдегенде, мысықтың қажеттігіне күмән қалған жоқ.

	Содан бері тышқандарды бір түрлі жақсы көріп кеттім. Тышқан болмаса Шайтан да біздің үйде тұрақтай алмас еді. Онда менің мысық асырасам деген арманым орындалмас еді.





БЕСІНШІ ТАРАУ


	Папамның уәдесі



	Біздің үйде менің бақытым туралы мүлде дерлік сөз болмайды. Кешкі ас кезінде папам тарелканың жанында газет жайса болғаны, мамам күйіп-піседі. Мамам тамақ ішіп отырғанда бірдеме оқығанды жаны қаламайды. Кейде ашуланбай шыдап-ақ бағады. Бірақ бетіне қараған адам оның қандай азаптанып жүргенін сезер еді.

	Менің де азап шегетін кездерім болады, тек менің себебім басқа. Мені ызаландыратын ересектер үшін бір заң, балалар үшін екінші заң қолданылатын сорақы әділетсіздік.

	Тамақ ішіп отырып мен де рақаттана кітап оқыр едім. Егер нақ осылай жасасаң басыңа бәле төнді дей бер...

	Міне, бүгін де бәрі қайталанды.

	— Жалпы алғанда бұл әдеттегіше басталды. Кешкі ас кезінде «Огничекті» оқиын деп ойлағам. Сол-ақ екен мамам күйіп-пісті.Дастарқан басында әкеңнің өзін-өзі дұрыс ұстай алмайтыны аздай, енді тамақ кезінде сен оқиын дедің бе?

	Әңгіменің өзі туралы болып жатқанын папам тез біле қояды. Бірақ көп мән бермейді. Мақаланы беріле оқитыны сонша, тіпті не жеп отырғанын да, біздің екеуміз бірдей өзіне сөйлеп отырғанымызды да көрмейді. Тек оқып отырған газетінің бір жағынан сығалап: «Мамасы, ренжіме!» — дей салады.

	Егер мен қолымдағы «Огничекті» тез тастай қойсам, әңгіме осымен тынып, папам туралы сөз болмас та еді. Бірақ әдетте папам оқып отырғанда менің оқуыма неге болмайды деп сұрағыштай бастаймын. Мамочкам менің бұл сұрақтарыма ашу шақырады. Ренжиді. Бірақ менен гөрі папама реніші көп. Балаға теріс әдет үйретуді өзің бастайсың деп ұрсады.

	Сөйтіп, ұрыс-керіс басталады да кетеді.

	Папам қолындағы газетін лақтырып тастайды да: «Ал айтшы сен, мен бұл газеттерді қашан оқуым керек? Күні бойы километр санап, рульмен алысамын, ал кешке сендер кішкентай баладай тәрбиелеуге кірісесіңдер»,— дейді қызарақтап.

	— Тәрбиелетерсің сен өзіңді, — дейді мамам кекесінмен. – Тамақ кезінде газет оқыма деп ойбайлап келе жатқаныма он бес жыл болды, бәрі бекер. Тамақ ішіп болғанша шыдай алмайтындай не болыпты сонша?!

	— Тамақтан кейін телевизор көрмеймін бе?— деп ақталды папам. Ал егер кешке басқа біреудің орнына тағы да жұмысқа баратын болса: «Тамақ ішіп болған соң, тағы да жұмыс»,— деп уәж айтады. Соңғы кезде басқа біреулердің орнына жиі шығатын болып жүр. Себебі машина сатып алғысы бар, бірақ ақшасы жоқ. Бәрі соның қамы. Автобустың рулінде отыру ұнағаны сонша, бос уақытын да соған жұмсағанды шығарды. Бірақ басқа біреудің рулінде отырғаннан гөрі өз машинасын жүргізу мәндірек шығар. Және қосымша жұмысқа шыққанын өзін отбасы мүддесі үшін құрбан етіп жүргендей міндетсінеді. Бұған мамам одан сайын ренжиді. Өйткені, мамама автомобиль қажет емес. Жек көрмейтін де шығар, бірақ папам сияқты өліп-тірілмейді.

	Папам тағы да кешкі жұмысқа баратынын айтқанда мамам оның тамақ үстінде газет оқығанына ұрысқандағыдан бетер бұрқырайды.

	— Жұмыс, жұмыс! Сенен тағы да жұмысқа кетемін дегеннен басқа сөз естуден қалдық қой. Осы бір қу темірдің соңында өлерсің.

	— Қу темір деуін қарашы! Машина алып келсем қандай қуанар едің.— Папам намыстанып қалды.

	— Әрине, қазірдің өзінде тегін автобусымыз бар, ал енді тағы бір машинаның неменеге керек екенін түсінбеймін,— дейді мамам қарсыласып.

	— Сол машинамен біз осы қайда бармақшымыз? Прагада тұрсақ жөн басқа. Ал осы жерде автомобиль неменеге керек? Толарының ауасынан таза ауаны басқа жерден таба қоймаспыз. Әйтпесе

	Прага тұрғындары мұнда неге ағылып жатады?!

	Прагалықтар Толарыға өкпелерін тазарту үшін келеді. Бұл жорық жұмадан-ақ басталады. Жұма күні алғашқы туристер келе бастайды. Сенбі мен жексенбіде қалғандары келеді. Жолдағы транспортта толас жоқ. Бұған қосымша пойыздармен тура Бірінші Майдағы халықтай ығы-жығы болып және келеді. Содан кейін әр ағаштың түбінде бір прагалық жатады. Кейбіреулері орманды аралап, Толары ауасын тойғанынша сіміріп, өкпесін тазартады. Бірақ енді біреулері

	— Толары орманын әкесі отырғызғандай, мүлде еркінсіп келеді. Олар әдетте: «Әй, Боженка, қайда жүрсің?» Немесе: «Милош, жүгір, кел бері. Мен бір нәрсе тауып алдым»,— деп жатады. Қысқасын айтқанда, нақ жәрмеңкедегідей.

	— Қайда барамыз дейсің бе?— Папам жауап қатты:

	— Басқа прагалықтар бара алмайтын жаққа барамыз.

	— Прагалықтар бармайтын жер жоқ шығар,— деп, күңкілдеп жүр мамам. Мұның үстіне папамның автомобиль үшін ылғи да қосымша жұмыс істеп, ал қажет болғанда уақыт таппайтыны күйіндіреді.

	— Жыл он екі айда бір рет театрға да бара алмаймыз,— деп, мамам әлі папамды кінәлап жатыр.

	— Кейін, машина алайықшы, бәрі де болады.— Папам да уәде беруден кенде емес.

	— Кейін! Сосын қарызыңды өтеумен және әр километрдің қаншаға түсетінін есептеумен күнің өтер. Біздің отбасыда тағы бір нәресте болады дей бер. Есіңнен шығып кетпесе гараж, салық, қамсыздандыру, бензин, жөндеу — мұның бәрі жай нәрсе емес, шүкірім!

	— Ешқандай ысырапшылдығың керек емес,— дейді папам. «Гаражды өзім салам, өзім жөндеймін және тек болсыншы машина! Бәрін де өзім істеймін».

	— Төбеңді тесіп құйса да өз айтқаныңнан қайтпайсың,— деп мамам кірбіңдеді.

	— Қоя тұр, бұл дегенмен саған да теріс болмайды. Автобус күтуді қоясың. Қай кезде жүргің келсе, сол кезде тарта бересің.

	— Сенің қолың босаған кезде ғой,— деп, мамам қағытып қойды.

	— Куәлік аласың да, мен үйде жоқта өзің зымыратасың. Мамочка осы кезде жаңа жауған қарды тұңғыш көрген қоян сияқты таңырқады да қалды. Өйткені, куәлік алу — түнде түсіне кірген нәрсе емес.

	— Сен маған рұқсат етесің бе?— деп таңырқады ол.

	— Неге рұқсат етпейін?— Папам мырзасынып қалды. Мамамның таңырқай қарағаны көңілінен шықты.

	Бірақ тек мамам ғана емес, мен де таң-тамаша қалып тұрғанмын. Себебі, папам әйелдің руль не теңі дегенді қай заманнан бері-ақ қайталаумен келе жатқан. Өйткені, әйел шоферлер көшеде дұрыс жүре алмайды да, өзге жұрттың жүйкесін құртады дейтін. Әрине жүргізушілер деп отырғаны — ер-азаматтар. Ал ол үшін жүргізуші қыз-келіншектер де бір, көшеден көлденең өткен ешкі де бір. Ешкі болмағанда да, үй хайуанатының бірі сияқты көреді. Ал, енді айтып отырғаны мынау!

	Менің ойымша ылғи уағыз айтып, миымды жемесін деп мамамның көңілін таппақшы. Ал автомобиль анық қолына тигенде куәлік туралы айтудың қажеті жоқ.

	Бірақ папам: «Айтарымды айттым, ердің екі сөйлегені — өлгені» дегендей, сіресіп отыр екен. Қазіргі сөзі мен сыңайына қарадым да, еркек деп біздің папамды айт»,— деп ойладым. Папамның бұл айтқандарына мамам және күдік келтіріп жүрер ме екен деп зәре-құтым қалмады. Өйткені, папам тыраштанып, намыстанып қалуы ықтимал ғой. Бірақ маматайым күн тиген балмұздақтай еріп сала берді.

	— Кудраның әйелі өзі жүргізіп жүр,— деді папам.— Өте тамаша жүргізеді, — дейді Кудра. Ендеше, сенің де байқап көруіңе болады.

	Бұл не болды сонда? Прогресс дейміз бе? Қалай болғанда да рульде отырған әйелді ешкіге теңеу ерсі-ақ.

	Мамамның бетіне қарап оның көңілінде не барын аңғару қиын. Оның дәл қазір не ойлап тұрғанын білсем ғой шіркін! Бәлкім, ол да менің ойлағандарымды ойлаған болар.

	Көзіме мамамның капотқа сүйеніп тұрғаны елестеп кетті. Қолында темекісі, аяғын айқастырып тұр. Басында парик, шалбарланып алған. Костюмі сарғыш түсті. Автомобилі қып-қызыл. Мен Белла атты пириней тұқымды ит жетектеп, қасында тұрмын. Бірақ папам мұндай итті қаламайтын шығар. Өйткені, ол үлкен. Онда басқа бір кішілеуін алармыз. Тұмсығын жүн басқаны дұрыс болар. Үлкендігі орташа болсын. Ең дұрысы пинг қой. Швейк оны өзінің обер лейтанантына өлердей мақтамады ма? Швейктің мақтаулысынан папам бас тартпауы мүмкін. Себебі, ол – «Двигательдер әлемінен» кейінгі ең жақсы көретін кітабы.

	Сөйтіп, менің жетегіме жүндес тұмсық ит, ал папам аппақ тістерін ақсита күліп, бізге машинаның есігін ашып беріп тұр.

	Мен нақ осындай суретті шетелдерде шыққан бір түрлі түсті картотекадан көргем. Бірақ олардың иті басқа еді. Ол қыздың қолында белдікпен жетектеген «керик» тұрған. Бұл «Ирландия терьері». Өзі тұнжыр көгілдір түсті. Ал, суретте бұрынғыдан да көкшілдене түскен. Мен оның орнына әуелі Белланы, сосын жүндес тұмсық итті ұстадым.

	Суреттегі әйел керемет сымбатты еді. Оған жараспайтын нәрсе жоқ деп жазылған французша. Ал, менің мамамның қолында темекісі болмайды. Ол шылым шекпейді ғой. Енді, сірә, үйрене де қоймас.

	— Сенің шалбарлы костюм сатып алуың қажет,— дедім мен мамама. Ал, өзіме ит керек екенін әзірше айтқаным жоқ.— Автомобильде жүрген соң солай киінген жарасады ғой, рас па, папа?

	Бірақ, папам бәлендей елпектей қоймады. Тіпті сақтанып қалғандай көрінді. Әлден уақытта барып қана «иә» деді. Ол жауап бергенше мен мамамның куәлігі қаншаға түсетінін есептеп шықтым. Және осыдан аз ғана бұрын мамам айтқан гаражы мен басқа да заттарын қосқанда сұмдық көп ақша қажет болмаса басымды кесіп берейін. Мұны аз дегендей мен шалбарлы костюмімді және жамадым.

	Мамам ұйқыдан оянғандай, енді ғана әңгімеге араласа бастады.

	— Бірақ, маған жеті күнің жетпей жүргенде мына жұмыстың бәрін бес күнде қалай бітіремін десеңдерші,— деп күрсінді. Алайда тап қазіргі жағдайда оның бұл айтқандарының түк те салмағы болған жоқ.

	Мен әлі де мамамды автомобильмен қоса елестетіп тұрғам. Кенет ол әлгі каталогтан шығып, өзінің кәдуілгі тіршілігіне, кір жууға кірісті.

	Әр айдың үшінші сенбісінде біз аткөпір қылып кір жуамыз. Неге десеңіз «қара жұмыстан азат үй шаруашылығы» мамама азаттық берген емес. Себебі, үй шаруасынан азат етеді дейтін машина атаулы кірді ашып жумайды. Ал біздің мамамыз таза болғанда да кіршіксіз аппақ болғанын қалайды. Сондықтан да кірді қолмен жуады.

	Екінші сенбіде үтіктейді, үшінші сенбіде жамап-жасқайды. Бұған қосымша күнделікті үй жию және үйді ақыр-тақыр тазалау сияқты шаралар тағы бар. Ал жаз бен күзде жеміс консервілеу шығады. Әр сенбі сайын дәмді самса пісіреді. Себебі, біздің папамыз тек етті ғана емес, самсаны да сүйсініп жейді.

	Ал, менің ұмытып отырғандарым мұның сыртында.

	Енді бұларды аз дегендей мектеп дейтін тағы шықты. Былтырдан бері біздің мамамыз да студент. Оны бұл іске араластырған — пан директор. Мамама ақыл айтып, миын шірітетін болған соң «білім алуға» келісімін берді. Енді соның кесірінен айына екі күн Прагаға баруы тиіс. Осы мектепті бітірген соң, әйтеуір бір музейге директор болуы мүмкін. Шамасы, Толары музейіне директор болар. Себебі, ол оқуын аяқтағанша қазіргі пан директор пенсияға шығады.

	Мен мамамның партада отырғанын, сосын оны тақтаға шақырғанын көзіме елестеттім.

	Менің мамам — жұмысты немкетті істей алмайды. Демек, мына оқуды бітіргенше өзі де біз сияқты болар. Ал енді жер-көкті басына көтеріп келетін прагалықтардан қашып, Толарыдан безіп кететін қолы бос сенбілер мен жексенбілерде басқа жұмысына қосымша автомектепке барып таңылатын болды. Сұмдық емес пе?

	— Көрерсің, бәрі де дұрыс болады. Жабылып

	саған көмектесеміз,— деді папам.

	— Сол көмегіңді көрсек болар еді-ау,— деді күдігі сейілмеген мамам.

	— Ол кезде сен де өз тәртібіңді аз-кем жұмсартуға тиіссің,— деп ескертті папам.— Бірдемеңді көңіліңдегідей істей алмай қалсақ, қарғап-сілемейтін боласың.

	Мамам келіскендей түк деген жоқ.

	— Адам заманның ағынынан қалмауы тиіс,— папам ақыл айта бастады.— Баз біреулердің қазірдің өзінде-ақ төрт дөңгелегі бар. Тек біз бір дөңгелек те алмай отырған.

	Бұл әңгімеге мен араластым: «Несі бар! Есесіне біздің автобусымыз бар».

	Папам менің бұл сөзімді қиқарлық, мысқыл деп ұқты: «Егер мен сенің жасыңда болсам үлкендер сөйлеп жатқанда килікпей жайыма тұрар едім.»

	— Шілдейді пілдей етпей тек отыршы! — деп мамам оны тықсырып тастады.

	— Осы кімнің асыра сілтейтінін білмей-ақ қойдық қой.— Папам мұндайда бұрқ ете қалады.— Тамақ кезінде газет оқығаным ерсі ме, жоқ әлде баланың алдында менің беделімді түсіргенің сорақылық па? Бала тәрбиесінде ата-ананың беделі қандай рөл атқаратыны бесенеден белгілі. Ал мен осы қызды тәрбиелей бастасам болғаны, кес-кестеп сөйлетпейсің.

	Бірақ, мамам оңай беріле қоя ма: «Адам баланы тек сөзімен ғана емес, өнеге болар жақсы ісімен тәрбиелеуі керек»,— деп жатыр.

	Олар папамның қаншалықты өнеге көрсетіп жүргенін немесе көрсете алмай жүргенін анықтап жатқанда мен шошқа еті қуырулы тұрған табаны қолайттадым. Еттің бір түйірін қылғытып та жібердім. Сосын кнедликтен бір үзіп, жеміс шырынына батырып алдым да, тайып тұрдым.

	Шайтанды көрейін және ылғи тышқан жеп жалыққан шығар, басқа тамақ берейін деп шатырға шықтым.

	Біраз уақыт өткеннен кейін қайтып келсем, папам мамама: «Сен ғой біздің қамқорымыз»,— деп отыр екен.

	Егер папам мамамды қамқорымызсың десе, істің оңалғаны дей бер.

	Сосын оның автомобиль жүргізуді үйрететін мектепте оқуына бар жағдайды жасайтынымызды, сөйтіп мамамның да қазіргі әйелдер сияқты машина жүргізе беретінін ежіктеп түсіндірді.

	Мамам мен папамның осысы ұнайды. Көңілдеріне келгенін бүкпей айтып салады. Бірақ ол сөзді ешқайсысы ауырламайды. Кейбір ата-аналар тәрізді сосын біріне-бірі теріс қарап, түнеріп жүрмейді. Мен ондай отбасында өлсем де тұрмас едім. Пехтаның әке-шешесі сөйтеді.

	Пехтаның папасы мен мамасы ұрсып қалса, тіпті он күн бойы сөйлеспей жүреді. Сөйлеспесе де бірін-бірі атарға оғы жоқ, ала көзденіп, зілденіп сөйлеседі. Мұндай кезде Пехта бейшараның көрген күні күн емес. Абыржып, берекесі қашып жүреді.

	— Машина жүргізуді менің де сондай үйренгім келеді, – дедім папама. Жекіп тастайтын шығар деп ойлағам. Бірақ өйткен жоқ. Сен де үйренесің, үйретеміз. Бірақ куәлік алу жағын сен бойжеткенше күте тұруға тура келеді,— деді ол.

	— Пан Слодкий және пан Выборны қазірдің өзінде-ақ мені «бойжеткен» деп шақырады ғой,— деп шап ете қалдым.

	— Пан Слодкийдің сөзі құрысын,— деді папам сірке суын иіскегендей кіржиіп.— Сендерді пан Слодкийдің «бойжеткен» деген сөзі автотранспорт жүргізу үшін куәлік бермейді. Демек, қалай болғанда да шыдай тұрасың.

	Содан бері өзіме не ит керегін немесе автомобиль білмей дел-салмын.





АЛТЫНШЫ ТАРАУ


	Жаман сияқты көрінгеннің бәрі жаман бола бермейтіні туралы



	Бүгін менің сондай жолым болмады. Биылдыққа тұңғыш рет ескерту алдым. Кімнен дейсіңдер ғой.

	Құрығанда сурет сабағынан беретін пани Швейдовадан. Ол бұл ескертуін сәндеп жазды да, шәкірттік кітапшамды беріп жатып: «Мынаған мамаңа емес, папаңа қол қойдыр. Сосын ертең келіп, маған әкеңнің не дегенін айтып мақтануыңа болады», – деді.

	Оның бұл сөзі жаза күтіп тұрғандығына дәлелі. Мұғаліміміз пани Швейдова бізге үйден деккі жегізгісі келгенде ылғи осылай етеді. Өйткені, ол балаларды әкелері ғана мықтап соятынына, ал мамалары керісінше оларды қорғаштап өлетініне сенімді. Сурет сабағы түстен кейін болатын. Ал папам кешке қарай келеді. Сосын біз Пехта екеуіміз папамның ең көңілді болатын кезін ойластыра бастадық. Менімше, шәкірттік кітапшамды папама таңертең берген дұрыс. Таңертең көңіл күйі жақсы болмағанымен асығады. Ал кешке дейін ашуы да тарқар еді. Бірақ таңертең көрсете алмаймын.

	Өйткені, тым ерте кетеді. Ал, ол кеткенше оянбай қалсам, ертең тағы бір ескерту дайын.

	Егер мен Пехачковтың қызы болсам, түк те қиналмас едім. Мамама пани мұғалім кітапшаңа папаңа қол қойдырып кел дегенін айтсам, пани Пехтова пан Пехта үшін, яғни Пехачек үшін қол қоя салар еді. Сонымен бәрі де реттелер еді. Ал біздің мамама мұндай нәрсе туралы ауыз ашуға болмайды. Өйткені, ол ешқашан папамның қолын сыртынан қойып жіберген емес. Бір жолы сөйтші деп үгіттей бастағанымда қатты ұрсып тастағаны бар. Ал содан кейін бұл аз болғандай мамамды жаман іске итермелегенім үшін папамнан да сыбағамды алдым. Алатын бір жазам екеу болды. Егер бірден-ақ папама барғанымда бұл қысымның жартысын ғана көрер едім. Біз Пехта екеуміз кітапты папама қашан көрсеткен жөн болатынын талқылап отырып, қанша уақыт өткенін аңғармай, кешігіп қалдық. Сөйтіп, ойда жоқта, аяқ астынан жазықты болдым!

	— Сен үйге қашан келу қажеттігін білмейтін бе едің?! — деп тұқыртты мамам.— Енді сәл кешіккеніңде тамағымызды ішіп қоятын едік.

	Біз үй жұмысын өзара бөліп алғанбыз. Мамам ас пісіргенде мен дастарқан жазамын. Ол ыдыс-аяқ жуса, мен оларды сүртемін, мамам еден жуғанда, мен ыдыс жууға кірісемін. Бірақ кейде мамам тек тамақ пісіреді де, өзге жұмыстың бәрін мен атқарамын. Бұдан былай жеңіл-желпі тамақты өзің пісіресің дейді мамам. Себебі, ол оқымақшы. Мен бұған қуанып жүрмін. Көбіне-көп папам газет оқып отырып не ішіп, не қойғанын да білмей қалады. Сондықтан мен тамақты жақсылап пісіруді үйреніп алуыма болады.

	Мен дастарқан жайдым да, папам әдеттегіше газеттерін қолына алды. Бір қайран қалғаным — бұл жолы мамам ләм деген жоқ.

	Кешке біздің үйде тек папам ғана сорпа ішеді. Сондықтан үйде ол жоқ күні мамам ас әзірлемейді. Біз жатарда ыстық тамақ ішпейміз. Себебі екеуміз де толып кетеміз деп қорғаншақтаймыз. Ал папамыз о бастан-ақ қайыстай қатқан. Тамақ ішсе де, ішпесе де сол қалпы. Мамам кейде бұған ренжіп те қалады. Өйткені, мамам тамақ пісіріп бермейтіндей көрінуі де ықтимал ғой.

	Папам сорпаны жақсы көреді. Кейде тіпті екі тарелкасын бір-ақ ішеді. Бірақ, әрине, ұнатқан кезде ғана. Немесе сорпадан кейін берілетін тамақты ұнатпайтын болса сөйтеді.

	Папама картоп салынған сорпа құйып апарып берген кезде газеттен:

	«Варшавада гимнастиканың болашақ жұлдыздары өнер көрсетті» деген тақырыпты көзім шалып қалды. (Ал, біз Чесловская мен Босакова жоқ қой деп тұмсығымызды көтеріп жүргенбіз)

	«Қақпаға доп соға алмау айықпас кеселге айналды». (Мергендік пе? Иә, мергендік деп хоккейдегіні айт. Мен хоккейді жақсы көремін. Бірақ, тек дүниежүзілік жарыстарды ғана. Біздің лига қызықтырмайды. Тіпті бірінші лига да.)

	«Прешовтың тұңғыш жеңілісі. Футбол лигасының екінші айналымында екі рет ойыннан шығарылды». (Мұныңа мен пысқырмаймын да. Футболды жалпы суқаным сүймейді. Тіпті әлем чемпионатының өзі селт еткізбейді.)

	Елуінші жеңімпаздың аты — М. Звоничек. (Немененің жеңімпазы? Жүгіргіш пе? Желаяқ қой, сірә)

	Папам газетті үнемі соңғы бетінен бастап оқиды. Спорт туралы хабарларды оқып болған соң әлем жаңалығын және үй шаруашылығына байланысты жаңалықтарды қарай бастайды. Мен «Қаралы хабарды» көбірек оқимын. Ал сенбілік номерден балаларға арналған мүйіс ұнайды. Осы мүйіске біздің Шайтан туралы жазып жібергім бар. Бәлкім, оны жариялап та қалар. Онда Шайтанды папам да жақсы көріп кетуі мүмкін-ау. Себебі, мысықтың арқасында газетке атымыз шығады ғой.

	Папам дағдысы бойынша қасығын тарелкаға тық еткізді де, бір сәт газеттен басын көтеріп, мамама қарады: «Мамасы, тамағың ете дәмді болыпты. Тағы бар ма? » — деді.

	Мен қазанды қолыма алдым да, ожаумен тағы құйып бердім. Осы шәкірттік кітапшамды қазір көрсете қойсам нетер еді деген ой келді. Тәбеті сондай жақсы болып отырғанда мұғалім пана Швейдованың айтқандарын да елемес.

	Мен бір шешімге келе алмай әрі-сәрі болып тұрғанда, папам тағы да газетке шұқшиып алды. Ол бір қолына ұстаған қасығымен алдындағы сорпасын сапырып, суытып отыр. Ал, ол әлдеқашан-ақ суып қалған. Өйткені, мен қазанды плитаға емес, ыдыс-аяқ жуатын столға түсіріп қойып едім. «Сенбілікке қатысушылар егіншілермен бірге шалқан егілген жерде». (Тоғызыншы сыныптың балалары мен қыздары да шалқан мен картоп жинауға барған).

	«Егін жинауға жаңбыр да, қар да бөгет бола алмады». (Бір жерде шынымен-ақ қар жауып жатыр ма екен? Қай жерге жауды екен? Бізде тек жаңбыр жауған.)

	— Қарай гөр, биыл өзі ауа райы састырғалы тұр-ау,— деді мұны көрген папам.— Әлі қазан айы. Қар түсе бастады.

	Мамам түк деген жоқ. Папамның жауап күтіп отырмағанын біліп тұр.

	— «Союз-Апполон» сапарына әзірлік. Мынаны қараңдар. Кацмонавтар тағы да бір жаққа ұшқалы жатыр. Айға ұшар ма екен, әлде Шолпанға барар ма екен?— Мен папамның нақ құлағына жақындап күліп жібердім. «Не болды?!— деді папам.

	— Біздің мектепті күзететін кемпір ғана осылай «кацмонавтар» деуші еді.

	— Кацмонавтар ұшады,— дедім мен мәз болған күйі оған қарап.

	Ол маған таңырқаңқырап қарады. Менің неге күліп тұрғанымды ұға қоймаған сиқы бар.

	Мен ренжіңкіреп қалдым.

	— Олай сөйлеп тұрған мен емеспін, біздің мектепті күзететін кемпір ғой. «Кацмонавтар» деп жүрген,— деп түсіндірдім папама.

	— Ендеше, кешір,— деді папам. Сөйтті де, қасығымен тарелканы қайта тықырлата бастады.

	Мамама қарасам, папамның мына қимылына жарылып кетердей болып тырсиып отыр екен. Дастарқанға келесі тамақты әкелейін десе, папам әлі сорпасын ішіп болған жоқ. Сосын папама сорпаңызды тезірек ішіңіз, әйтпесе мамам ренжігелі отыр деп сыбыр ете қалдым.

	Ол мамама бір қарап алды да, газетін былай қойып, бірыңғай сорпаға кірісті.

	Әне-міне дегенше тарелканы да босатты. Сосын:

	«Екіншіңе нең бар? Тез әкел»,— деп асықтырып қойды. Бірақ мамам екіншіге не пісіргенін жақсы біледі. Сорпаның екі тарелкасын ішіп отырғаны да сондықтан. Екіншіге нан мен лечо әзірленген. Папам мұны ілуде бір ғана сүйсініп жейтін. Мұндай тамақ жеген күні аштықтан ішегім шұрқырап кетеді дейтіні бар. Ал бұған мамамның жауабы дайын. Жатарда тамаққа лықыта тоюға болмайды дейді. Және көкөніс жеген — денсаулыққа пайдалы дегенді жиі қайталайды. Сөйтеді де, көкөністе пайдалы не бар екенін және керісінше қандай нәрселер жоқ екенін жіпке тізіп беретін. Айталық, ондағы тез бойға даритын витаминдерде есеп жоқ, минералды тұздар жеткілікті. Адам организміне зиянды қант пен май жоқ. Тағы да толып жатқан жақсылығы бар. Мұның үстіне кенеуі де аз. Демек, оны қанша жесең де семірмейсің.

	Мамам осыларды шұбырта бастағанда радиодан дәмді де дұрыс тағамдар туралы айтатын пан доктор бірден есіме түседі. Бірақ папам өзін тамақ ішпейтін періште етіп көрсетуге тырысушылықты ұнатпайды. Сондықтан да мамам тіске тиер бірдеме болсын дегендей лечоға бір кесіп шұжық қосып берді. Ал өзі шұжықтың орнына үш қасық «теби» алды. Бұл кептірілген ашытқы. Егер оны лечоға немесе басқа бір тамаққа қосса ішінде бір түйір шұжығы болмаса да әлгі астан шұжықтың иісі шығады. Кісінің жүйкесін қалпына келтіру үшін жасалған нәрсе болуы тиіс. Біздің папам екеуміздің жүйкеміз тозған жоқ. Сондықтан да ет жегенді жөн көреміз. Мамам соңғы кезде «теби» таба алмай жүрмін деп шағым айтады да отырады. Бірақ, онда әлі бір қорабы бар. Оның өзі көпке жетеді.

	— Міне, қызық!— деп таңданады мамам, менің етке ұмтылып жатқанымды байқап қалса.— Сорпа іш десем, семіріп кетем деп зар қағасың, немене, ет семіртпейді ме?

	Енді мамама мен де өз білгенімді айта бастаймын. Радиодан сөйлейтін доктордың айтуына қарағанда ет семіртпейтін көрінеді. Бірақ, мамам ба, алдауға көнетін: «Одан да сорпаңды жақтырмаймын, етті ұнатамын десеңші. Пан доктордың сөзін көлденең тартып қайтесің»,— деді.

	Неге екенін қайдам, өзіме ұнайтын бірдемені әкелген кезде семіріп кетермін деген қауіп жайына қалады. Сірә, мен де Алена Брандова тәрізді ботқадай болармын. Алена Брандова – біздің сыныптағы ең толық қыз. Бір жазушы кітап жазып, кейіннен сол кітап бойынша фильм түсірілген бір толық қыз бар еді ғой? Алена нақ сол қыздың туған сіңлісі сияқты. Бірақ, біздің «текше қыз» тіпті жай дене шынықтыруға шыққысы келмейді. Ал, кітаптағы қыздың бәсекеге қатысқаны рас болса, тым сорақы толық емес шығар.

	Папам газетке қайта үңілген соң мамам лечоға тағы да шұжық қосты. Кейде папам үш бірдей газет әкеледі. Бірақ оның бірде-бірін сатып алмайды. Себебі, автобуста отырып газет оқитын кісілер көбіне-көп газеттерін отырған орнына тастап кетеді. Папам соларды жинап алады. Кейде «Квет» немесе басқа да суретті журнал алып келетіні бар. Мұндай журнал әкелсе, мен бас саламын.

	Мен папамның иығынан қарап тұрғанмын. Ол не оқып отыр екен деп сығаласам, Куба жайлы мақалаға тесіліп қалыпты. Газетте: «Чехословак-Куба қарым-қатынасы дамуда» деп жазылыпты. (Мен есейгенде Кубаға барамын. Бәлкім, Фидель Кастроны да көрермін. Ол маған қатты ұнайды. Папамның да нақ сондай сақалы болса ғой, шіркін.)

	«Делегация жүріп кетті»,— деп жазылыпты бір жерінде. Бірақ ондағы СЕД деген қысқартылған сөзді түсінбегендіктен папамнан сұрадым. Бірақ папамды Кубадан «қайтарып алуым» үшін сұрағымды екі рет қайталауыма тура келді.

	— СЕД дегенді қайдан таптың?— деп папам маған аңтарылып қарады. Мен папамның қолында тұрған газеттегі тақырыпты көрсеттім. Ол мен түсіне алмай тұрған қысқартылған сөзді лезде оқып шықты да: «Немене, аударып берейін бе?—деп сұрады. Бұл сөйлемнің ең басында және соңында тұрған сөздердің мәнін өзім де аңғарып қалдым.

	— Дұрысы чех тілінде айтып берші,— дедім папама.

	— Ендеше, бұл — Германияның біртұтас социалистік партиясы деген сөз, — деп ұғындырды.

	— Радко, тарелкаларды әкел,— деді плита жақта жүрген мамам.

	Мен папам екеуіміздің тарелкамызды алып келдім. Тарелкаларды ауыстырып қоймасын деп және «тебиінен» айрылып қалмау үшін мамам тарелкасын өзі алып жүрді.

	Сол тыныш болсын дегендей, папам да қолындағы газеттерін диванға тастады. Сөйтіп, үшеуміз еш нәрсеге алаңдамай отырып тамақтандық. Папам газет оқыған жоқ, мен де сөйлемей тыныш отырдым. Біздің бұл қалпымызды біреу көрсе қандай өнегелі отбасы деп ойлар еді.

	Тамақты мамам бірінші ішіп болды. Өйткені, ол өзіне азырақ құйып алған. Себебі, тамаққа жатарда лықыта тоюға болмайды ғой.

	Папама көп құйып бергенбіз. Сонда да ол екеуіміз бір ішіп болдық. Өйткені, ол бұл жолы газетке шұқшимай, алаңсыз тамағын ішті. Тамақ ішіп отырғанда газет оқымаса тарелканы тықырлатып отырып алмайды.

	— Өте дәмді болыпты,— деп ризашылығын айтты ол мамама.

	Мен аңысын аңдып отырмын. Гәп тамақтың дәмділігінде емес, мамама жағынудың амалы ғой. Оның көңілі көтеріңкі отырғанда ескерту жазылған шәкірттік кітапшамды ұсына қояйыншы деп дереу портфелімді аштым. Бірақ, мен кітапшамды тапқанша ол жұмыс киімінің қалтасынан тағы бір газет алып, аша бастады. Енді оның ойын бөлу пайдасыз.

	Шәкірттік кітапшамды тығып қойдьім да, ыдыс-аяқ жууға столға ұмтылдым: «Мыналарды мен-ақ жуа салайын»,— дедім лыпылдап. Кішкене болса да көңілін аулайын дегенім ғой. Бірақ бірдемені бүлдіріп қоймады ма екен деген күдік туар деп, дереу өзімді-өзім тежей қойдым. Ондай күдік туса, іс насырға шапты дей бер. «Жарайды,— деді мамам.— Ендеше мен барып әкеңнің жейдесін үтіктей қояйын».

	Мамам ыдыстарды да белгілі бір ретпен ғана жуады. Әуелі шыны ыдыстарды, сосын форфор ыдыстарды, содан кейін түнікеленген ыдысты немесе басқа ыдыс-аяқтарды жуады. Егер ретінен жаңылсам, бәлеге қалғаным. Онда қалай дұрыс істеу керектігі туралы және неліктен олай ету қажеттігі жөнінде қолма-қол ақыл айта бастайды.

	Сондықтан мамамның тарапынан ешқандай ескерту алмайын дедім де, ыдыс жуатын жерге әуелі бүкіл ыдыстарды апарып алдым. Сосын ғана жууға кірістім.

	Папам кенеттен: «Қыздар, мынаны қараңдар!»— деп айқай салды. Ол кезде менің салым суға кетіп тұр еді. Сондықтан папамның мұнысына жерден желкек тапқандай қуандым. Себебі, папам бізге аса көңілді болғанда ғана «қыздар» дейтін.

	Бұл төтесін айтқанда, «қамқорларым» деген сөзбен пара-пар. Шәкірттік кітапшасында ескертуі бар қызға ауадай қажет жағдай. Сол сол-ақ екен, мен де ыдыстарды тасырлатуды қойып, әлгі жаңалықты өз көзіммен көру үшін келіп, папамның желкесінен қарадым.

	Папам әлгі хабар жазылған жерді сұқ қолымен шұқып көрсетті. Онда: «Ақша салу көбейді. 19 қазандағы жаңалық. Автомобильдер несиеге беріледі. Сатып алатын заттың нарқының 30-50 пайызы мөлшерінде жеңілдік беріледі. Оны үш жылда төлеуге болады», — деп жазылыпты. Сосын осының бәрін салтанатты түрде оқып берді. Бұл — Прага трамбондарының ратуша мұнарасынан беретін дабылы сияқты естілді.

	Басымды көтере беріп едім, бұл хабарға мамам қалай қарар екен деген ой сап ете қалды. Егер папам автомобиль туралы тағы айтса, мамам оның көңілін қалдырып қоюы ықтимал.

	Мамам жейде үтіктеген күйі әлі үндемей тұр. Ал мен әңгіме бейне менің болашақ бақытым жайлы болып жатқандай ыржиып күліп отырмын.

	–Егер бәрі де осылай бола берсе, автомобильге қажетті ақшаны мен ойлағаннан да жылдамырақ жинауға болады, – деді папам қаннен-қаперсіз.

	«Қайсысын аламын десең де мүмкіндік бар.

	«Шкоданың» жүз ЭС, жүз ЭЛ, жүз он ЭЛ, _ жүз он ЭЛЭС дейтін түрлеріне, «Москвичтің» төрт жүз сексен сегіз, төрт жүз он екіншісіне, лимузинге,

	«Волгаға» және алты жүз үшінші «Татраға» түгел несие береді»,— деген сөздерді оқып шықты.

	Папам «Шкодалар» мен «Москвичтер» үшін оқыған номерлерден мен түк те түсінгенім жоқ. Мамам да сөйтті. Солардың ішінен тек 603-ші туралы ғана аз-маз хабарым болатын. Бірақ, оны папам банк тонамаса сатып ала алмайды.

	Ал, мамам тіліне теріскен шыққандай үнсіз тұр.

	Папам болса ас үйде әрілі-берлі жүре бастады.

	— Бізге керегі де осындай несие ғой. Бірақ біз оны екі жылда өтеуге тиіспіз. Егер бір жерден дұрыстауын кездестірсем ұсталғанына қарамастан несиеге алсам болар еді. Мен жігіттермен ақылдасып көрейін.

	— Мен білмеймін ғой, бірақ соншалық ынтық болып жүрсең жаңасын алғаның жөн болар еді,— деді мамам.

	Автомобиль туралы әңгімесін бастағалы мамамның сөзге араласқаны осы. Сондықтан болар, автомобиль алудан бұл да ойсыз емес екен ғой деді ме, папам қыза түсті.

	Мен мамамның шалбарлы қызыл костюм киіп, ал өзімнің иттің қарғы бауынан ұстап, автомобильдің жанында тұрғанымызды тағы да елестеттім.

	Әлбетте, біз қол ұстасып тұрмыз. Тіпті мамамда да жүргізушінің куәлігі бар.

	— Біз автомобиль алғалы жүрміз десем, қыздар қайран қалатын шығар,— дедім мен.

	— Сен бұл жөнінде бір жерде көкіп жүруші болма,— деді мамам жұлып алғандай.

	— Неге?—деп мен таңғалдым.

	— Онда сені мақтаншақ деп мазақтайды,— деді мамам.— Және мұны аз көрсең, «сандалмай тұршы» дейді.

	— Мұндай нәрсені алдын ала дабыра қылмайды,— деп, папам да мамамды қостап жатыр.

	Шәкірттік кітапшам тағы есіме түсті. «Ендеше мылқаудай-ақ жұмған аузымды ашпайын»,— дедім папама жарамсақтанып.

	Папам екінші шөлмекті ашып, сыраны ішуге кетті. Автомобильге ақша үнемдей бастағалы ол мықтағанда бір шөлмек сыра ғана ішетін. Ал қатарынан сыраның екі шөлмегін бір-ақ қотарғанын көрген емеспін десем де болар. Қазір автомобиль алсам деген құштарлық ішін өртеп бара жатқан тәрізді.

	Мен ыдыс-аяқтарға қайтып келдім.

	— Еденді сүртпей-ақ қой,— деді мамам.— Үтіктеп болған соң өзім сүртемін.

	— Сенің үйге тапсырмаң бар ма?— деді кенеттен папам.

	Мұнысы саған қалай көмектесетінімді көрсетейін дегені сияқтанды. Әйтпесе менің сабағымды ылғи мамам ғана сұрайтын.

	Енді менің басыма күн туғаны белгілі болды. Нақ қазіргідей қолайлы сәт болмайтындай көрінді. Мен құрдымға ұмтылғандай тұра жүгірдім.

	–Шәкірттік кітапшама қол қойдыруым керек еді, – дедім папама. Шәкірттік кітапшамдағы ескерту солай болуға тиісті нәрседей-ақ өзім түк именбей тайраңдап жүрмін. Менің ата-анам мұғалім пани Швейдованы танымайтын. Сондықтан да болар бәлендей бір жаманат ойламады. Мен шәкірттік кітапшамды әдетте ата-аналар жиналысы болар алдында ғана көрсететінмін.

	— Қане, көрсетші,— деп, папам асықтырып жатыр.

	Мен кітапшамды аштым да, алдына қойдым. Сөйттім де, папамның қолы жетіңкіремейтіндей жерге шегініп тұрдым...

	Папам шәкірттік кітапшамды аударыстырып қарай бастады. Алғашында енжар қарап еді, енді мұқият зер салып отыр. Бір кезде көзі көріңкіремейтін адамдай, көзін жыпылықтатып жіберді.

	— Жай ма?— деді бұған абыржыған мамам. Ол таңырқап, басын шайқады да:

	— Біреуінің есі дұрыс емес,— деді.

	— Байқаңқырап сөйле,— деп ескертті мамам. Сосын тақтайдағы мата күйіп кетпесін деп үтікті темірдің үстіне қойды да өзі столға жақын келді. Бірақ оның екі шөлмек сыра ішкен соң папам мас болып қалды да, көзі бұлдырап кетті ғой деп ойлағаны бетінен-ақ көрініп тұрған. Кітапшадағы жазуды оқыған сайын оның бетінде сыртқа теуіп тұрған әлгі ой біртіндеп сейіле берді.

	Сосын маған бұрылды.

	— Бері келіп, мынаны оқып бер,— деп бұйырды. Бірақ мен мамамның оң қолы жетерлік жерге барғым жоқ.

	— Немене, өздерің оқи алмайсыңдар ма?— дедім таңырқап.— Онда анық жазылған ғой.

	— Сен мамаңның не деп тұрғанын естідің бе?— деп нақтылай түсті папам.

	Мен бірақ сол тұрған орнымнан қозғалмадым. Мұғалім жазып берген ескертуді жатқа білемін ғой.

	«Радко сурет сабағына керекті көрнекі құралдарды жеп қойды»,— дедім мен оқып тұрғандай тез-тез. Және артынша: «Людмила Швейдова»,— деп қосып қойдым.

	Мен оқи бастаған кезде папамның сыра ішкісі келді. Бірақ іше алмады. Ұрттап алған сырасының өзін қайтадан шөлмекке, еденге бүркіп жіберді. Бейне оны біреу кенеттен қытықтаған сияқты.

	Мұның есесіне мамамның қабағы жазылмай тұр. Бірақ менен де гөрі папама қату. Себебі, ол мұғалімнің ескертуіне күліп жіберді. Ал, мамамның ойынша олай жасауға болмайды. Папам байқамағансып қоя салды.

	— Мына жерде қате жоқ па?— деді ол сабасына түскен соң.

	— Неге?— деп енді мен таңырқап жатырмын.

	— Қане, қандай-қандай көрнекі құралдарды жеп қойып едің?— деп папам тағы да жымиды.

	— Олар сондай жақсы екен, әрі аш едім,— деймін мен.

	— Әй, баламысың деген,— деді папам сықақтап.— Немене жеп қойып жүргенің? Үш бұрышты бірдеме ме?

	— О, жоға! Натюрморт.

	— Немене дейсің?— ол тағы таңғалды. Көмейі бүлкілдеп, күлкі шыдатпай отыр. Бірақ мамамның жақтырмай қарағанынан қысылып, күлкісін лажсыз тежеді.

	— Қандай натюрморт?

	— Бір алмұрт, екі кішкене алма, бірнеше қара өрік пен бір сәбіз.

	— Ас болсын,— деп күлімсіреді папам.

	— Бірақ, оның бәрі де өзімдікі болатын,— басқа біреудің натюрмортын жеп қойған екен деп ойламасын. Ол жағын да анықтап қойдым. Алмұртты бақылау жұмысындағы қателерін түзетіп бергенім үшін Карел Кубечек сыйлады, ал сәбізді бір алмасын жақсы бояп бергенім үшін Пехтадан алдым. Сурет сабағына олардың керегі жоқ еді, себебі пани мұғалім натюрморттар араласып кетпесін деген. Бәрі де жуылған болатын. Соңғы сөйлемді әдейі мамам үшін айттым.

	Жуылмаған көкөніс жеп ауырып қалар ма екен деп қорықпасын. Бұл сөзім мамама түк әсер етпеді.

	— Араласып кетпесіні қалай?— Папам бәрін білгісі келіп, әлі сұрастырып жатыр. Көздері сондай көңілді. Автомобиль алу ойында жоқ кезде осылай көңілді жүретін.

	— Ол натюрморт не кіл көкөністен ғана немесе тек жеміс-жидектен құрылған болсын деген. Ирка Холечек аралас натюрморт салып жатқан. Сондықтан жаңадан натюрморт жасауға тиіс болды. Мұның үстіне егесіп отырсың деп ескерту берді.

	— Осы басқаны айтсаң да Ирка Холечек қасарысты дегеніңді айтпашы,— деп мамам зекіп тастады.

	— Ол сол сыныптағы ең үздік оқушы.

	— Қасарысса солай демегенде не десін? Ол натюрмортын витаминді натюрморт деп атады. Демек, оның құрамына сәбіз, балдыр көк, ас көк енеді. Пани мұғалім оның пікірімен келіспеді, — деп қызарақтап жатырмын.

	— Пани мұғалім байғұс қайтсін енді, бұлар миыңды айналдырып жібереді ғой.

	Мамам суретшіні мүсіркеп жатыр.

	Менімше, нағыз байғұс — Ирка. Себебі, пани мұғалім оның өте бір әдемі суретін алды да, жыртып-жыртып себетке лақтырып тастады.

	— Ал, сен өз натюрмортыңды жеп қойсаң не салдың? — Папам оны да анықтағысы келді ғой деймін.

	Ирканың ас көк пен балдыр көк қосылған сәбізін салдым. Ол бұларын маған берді де, өзі тек жеміс-жидегін салды.

	— Демек, сен сурет салдың ғой?

	Таңғалғандықтан көзім шарасынан шығып кете жаздады.

	Біздің папамның мұғалім пани Швейдованың мінезін білмейтіндігі көрініп-ақ тұр. Егер біреу бірдемені дұрыс істемесе салған суретін мұғалім қабылдап алғанға дейін тырп етпей сурет салады.

	— Салдым,— деп жауап бердім мен.

	— Ендеше қаламыңды әкел,— деді ол.

	Папама автоматты қалам әперейін деп тұра ұмтылдым. Өзім қуаныштан жарылып кетердеймін. Ол қаламымды алды да, мұғалім жазған ескертудің астына ұзын ирек сызды. Оны тым ұқсатқысы келген адам ғана «милена» деп оқыр еді. Ал мен пани Швейдованың бұған сене қоятынына дүдамалмын. Әйтпесе, папам салған ирек сызық ширатылған жауын құртына көбірек ұқсайтын.

	— Немене, көкейіңе қонбай отыр ма?— деп сұрады ол.

	— Сенің ойыңша, осыңды пани мұғалім оқи алады деймісің?

	— Әлбетте, біздің адамдар емін-еркін оқиды,— деп жатыр папам.

	— Онда көп рақмет саған, папа,— дедім мен.

	— Бұдан былай аш болып, көрнекі құралды жеп қоймау үшін жейтін бірдеме ала кет,— деп күлді ол.

	Мен басымды шұлғи бердім. Мұным — бұдан былай жейтін тамақ ала жүремін дегенім болатын. Бірақ сурет сабағында менің қарным ашқанынан да гөрі әуестік басым болды. Сынып іші көкөніс көрмесі сияқтанып кеткені сонша, сілекейіміз шұбырды.

	— Бұдан былай солай болсын,— деді де, папам бұрынғысынша қолына газет алды.

	Мен қалған ыдыстарды тез-тез тәртіпке келтірдім де, сабағымды оқуға кірістім. Үйге математикадан тапсырма берілген. Бір қайран қалатыным — бәрі де ойдағыдай. Көрнекі құралдан туған жанжал аяқталды. Папамның тамаша болғанын қарасаңдаршы. Осыларды ойлап орнымда тырп етпей отырмын. Егер бір бәлекеттен құтылсам болғаны бүлк етпей қалатын әдетім.

	«Прагада әр ит үшін жылына мың крон төлейтін болады» дегенді оқыды папам газеттен. Және:

	— Прагада тұрмайтынымыз қандай жақсы,— деп жатыр.

	— Неменесі жақсы, бірде-бір итіміз жоқ қой,— деймін таңданып.

	— Жоғы жоқ қой. Бірақ әйтеуір бір асырағандай болсақ...

	Мен сезіктенейін дедім. Бәлкім, өз бақытым жайлы әлгі Прагадан келген дәрігерге жазып бергенде бақытыма да жол ашқан шығармын. Енді, міне, ол есік қағып тұр. Есікті ашсам-ақ болғаны ішке кіреді.

	— Шынында да!— деп айқайлап жібердім де, папамды бас салып сүйе бердім.

	— Саған не болды?— деп таңырқап жатыр ол.

	— Шын айтасың ба? Шынымен асыраймыз ба?

	— Нені?

	— Әлгі айтқан итіңді. Сен «әйтеуір бір асырағандай болсақ» дедің ғой.

	— Асырағандай болсақ дегем.

	Папам әңгіменің басын ашыңқырап қойып жатыр. Сосын тағы:—Бәлкім, асырап та қалармыз,— деді.

	— Онда мен асырар едім.

	— Қояндарды күткенің тәрізді ме? Мен ол бәлекетіңді енді қайтып көрмесем екем.

	Папам алғаш үй қояндарын әкелгенде қуанғаным рас. Бірақ кейіннен ол маған бәле болып жабысты. Тойымы жоқ нәрсе екен. Не шөп, не жоңышқа шақ келмейді. Сосын папам таныс біреуден шөп егетін шағын жер сатып алды. Мұның үстіне ол қаланың қиян шетінде екен. Шетінде болғанда да қаланың бізге алыс екінші жақ шетінде.— Үй қоянының жөні бір басқа ғой,— деп түсіндірмекші болдым. – Шөпке жеміт. Көп көжектейді. Әрі қоянның қиын жинағанды ұнатпайтынмын.

	— Әрине, бір жақсысы, әйтеуір, тамақ істеуге жарайды.

	Мен күрсіндім. Осы біздің папам барлық нәрсені тек жеуге болатын-болмайтынына немесе автомобиль сатып алу үшін бір кәдеге жарайтынына қарап бағалайтыны несі.

	— Неменеңе күрсінесің? Әсіресе қазір, басқа да шығындар бастан асып жатқанда, ит сатып алуға қыруар ақша жұмсасам ақылымнан адасармын. Бұл, қызым, есіңе кіріп те шықпайды-ау сенің.

	— Бірақ ит соншалықты қымбат емес болар, — дедім мен болашақ бақытымды қорғаштап.

	— Толары Прага емес қой.

	— Әзірше солайы солай ғой. Бірақ бізді Прагаға қосып жіберуі мүмкін дегенді жұрт қазір-ақ айтып жүр емес пе? Ендеше кейін итімізді ала ғой деп кімге жалынып жүреміз? Әлде көшеге қуып жібереміз бе?

	— Онда қума деп бірінші болып өзің жыларсың,— деп енді мамам килікті әңгімеге.

	Мамамның бұл сөзі астымдағы орындығымды тартып алғандай жаман әсер еткендіктен оған кінәлай қарадым.

	— Қара да тұр, прагалықтар иттерін тығарға тесік таппайды,— деді папам сәуегейленіп.— Түк жазығы жоқ мыңдаған итті көшеге бостырып жіберу оп-оңай іс емес.

	Папамның соңғы сөзі көңіліме ұялады. Егер мың кроным болса, мен де оны пайдалы іске жұмсар едім.

	Бірақ бары бұл ғана ма? Тамақты қайдан алмақшы? Бұл да ақша ғой. Кім тегін береді?

	— Маған кішкентай қанден ит болса да жарайды,— дедім мен.— Тым құрыса әлгі Швейк көп мақтайтын пинч болса да жетер еді,— деп, Швейкті көлденең тарттым.

	Папам бейне Швейкті оқымаған жандай-ақ мыңқ етпеді. Оқыса да қым-қуыт оқиғаның арасынан ит туралы жазылған жерін аңғармаған тәрізді. Кім білсін, кітаптың ит туралы жазылатын жерін оқымай тастап кеткен шығар. Кітапта табиғатты суреттейтін жерін тастап кететінін анық білемін. Мектепте оған бұлай етуге болмайды деп ескертер еді.

	— Біз не ішсек соны ішер еді. Күнделікті тамақтан бірдеме қалып жатады ғой.

	— Қалған тамақты тауықтар-ақ жеп қояды.

	— Ой, сондай құртақандай ит не жеуші еді, — мен де өз пікірімді қорғап жатырмын.

	— Ит ұстаған да бір, үш бала асыраған да бір,— мамам осымен екінші рет кесе көлденең шықты.

	— Неге олай?

	— Сен, автомобиль, ит үшеуің қосылсаңдар үш бала болмағанда не болады?

	«Егер үш бала асырауға қаражаттарың жетпейтін болса, автомобиль сатып алып әуреленбеңдер»,— дегім келіп-ақ тұрдым. Бірақ өйтпедім. Себебі, бұған папам ашуланып қалса, натюрморт мәселесін қайта қарап жіберуі ықтимал. Сондықтан тіл тістеген күйі, есебімнің қалғанын шығаруға тайып тұрдым. Бірақ бағанағыдай шығарғыштық қайда! Есіл-дертім әлі ит болып отыр. Есеп шығарудың орнына ит таңдап отырдым. Ақырында ең соңғы есепті шығармай қалдырдым. Жайшылықта папама есебімді қарап жіберші дер едім. Бүгін қайдан айтасың. Қалғанын ертең, сабақтың алдында жазып алармын дедім де дәптерімді жаптым.

	Егер папам нақ мұндай болса, қанша алсам да бәрібір!





ЖЕТІНШІ ТАРАУ


	Папамның айтқаны келді. Жабайы ит Динго



	Көрнекі құралдарды жеп қойғаным үшін жазадан оңай құтылуымның артынша, бір кеште папама қайырлы түн тілеп, бетінен сүюге келгенімде ол:

	— Радко, мен ұмытпай тұрып айтайын, менің айтқаным келді,— дегені.

	— Қай айтқаның, папа?

	— Қала тұрғындары иттерін құрта бастайды демеп пе едім?

	— Әлгі итке салынатын салық үшін бе?

	— Папам басын шұлғыды:—Мәселен, бүгін сол иттің біреуін алуыма болар еді.

	— Шын ба? Саған біреу итімді ала ғой деді ме? Онда неге алмадың?— Мен сұрақты үстін-үстіне жаудырдым.

	Ол басын шайқады:

	— Берген жоқ.

	— Несін жұмбақтап отырсың?! — Мамам папама ескерту жасады.

	— Егер ешкім бермеген болса, қайдан алайын деп ең? Сен ұры емессің ғой.

	— Алып кетуіме болар еді. Оның Поржичиде автобус аялдамасында тұрғанына бірнеше күн болды. Оны бір айрықша адам жетектеп әкеліп тастап кетті. Ал қаңғырып қалған бейшара ит біреу келіп, алып кетпес пе екен деп, әр автобусқа бір жүгіреді.

	Менің бір минуттай үнім шықпай қалды. Оның екі себебі бар. Бірінші себеп — итті аяп, оның иесіне ызаланып отырғаным. Бірақ, мені ең қинағаны — адамның арамзалығы, оңбағандығы. Біреудің өзі асырап, өсірген итін қаңғыртып, далаға тастап кетуі мүлде шектен шыққандық, қатыгездік сияқтанды. Тек есімді жиып, өзіме-өзім келгенде ғана:

	— Ол итін ұмытып кеткен шығар, келіп әкетуі тиіс,— дедім.

	Папам:

	— Иә, әлбетте, ұмытып кетті. Тек қасақана ұмытты,— деп күңк ете қалды.— Бір автобуспен келді де, арада бір минут өтпей-ақ кері қарай кетіп бара жатқан автобуспен зытып отырды. Ал төбет өзінің артынша автобусқа қарғып мінбесін деп, бір таяқ лақтырып жіберді де, соны алып келуге жұмсады. Ит бейшара таяқты тістеп алып келгенде әлгі пан да, ол мінген автобус та алыстап бара жатты.

	— Онда ит те мінуі үшін сен неге тоқтатпадың?— деп айқайлап жіберіппін папама.

	— Сен маған несіне кіжінесің? Мен осының бәрін көріп тұрды ғой деп пе едің?

	— Ендеше қайдан білесің?

	— Маған мұны жас Ломский айтты. Олардың атасы көріпті бәрін. Содан бері ол төбетті үйіне әкетуге әлденеше рет әрекеттенсе де ит байғұс аялдамадан аттап шыққысы келмейді.

	— Сол жерде ұйықтай ма?

	— Мен ол жерден үйшік көргенім жоқ, сірә, сол жерде жататын шығар,— деді папам қуақыланып.

	— Тамақты қайдан ішеді?

	— Алғашқы күні қанша ашықса да басқа жұрттың бергенін жемеді. Солай үйретілген болуы керек. Қазір ол тақуалығын қойды. Жоқшылық төбетті ғана емес, адамды да ит қылады, білдің бе?— Папам қарқылдап күлді.

	— Сен өзің оны көрдің бе? Аштан өлейін деп қалған шығар? Сырт көрінісі қалай?

	Папам тағы да қу тілденді:

	— Сырт көрінісі қалай болушы еді? Ит қандай болса, ол да сондай. Төрт аяғы, басы және жүні бар. Мен тыжырынып қалдым. Егер сол аялдамада ит емес автомобиль тұрса, оның түкке арзымайтын бірдемелеріне дейін діттеп қарар еді. Түсі қандай, қанша есікті, дөңгелектері қандай, қақпағы хромдалған ба, жоқ па? Шапшаңдық ауыстырғышы қай жерінде, рефлекторы нешеу, тағысын тағыларды жаңылмай шұбыртар еді. Онда төрт дөңгелегі, жүк қоятыны және радиаторы, шанағы бар дей қоймас.

	— Алып келші оны!— деп, мен папама жабыстым.— Итке түсетін салығын мен-ақ төлейін,— дедім мен бастырмалатып. «Оны-пұныға шаша беретін ақшам жоқ» дейтін ескі әніне баспай тұрғанда айтып қалдым.

	— Ол салықты қалай төлейтініңді айтпас па екенсің?

	— Өзім үнемдеген ақшамнан, кітапшамнан аламын.

	— Мамасы, естідің бе, кітапшадан алмақшы!— деп, папам дегбірсізденіп қалды.— Онда екі қолымызды мұрнымызға тығып қалмаймыз ба? Жинақтан ақша алу туралы, тіпті, сөз етудің қажеті жоқ. Бірде-бір кітапшадан! Тіпті сенің өз кітапшаңнан да ақша алуға болмайды.

	— Онысы қалай? Ол менің ақшам емес пе?

	— Сенің ақшаң екені сенің ақшаң. Сенен оны біреу тартып алайын деп жатқан жоқ. Бірақ егер автомобиль сатып алғымыз келсе, салынған ақшамызды алмауымыз қажет. Өйткені, оның бәрін мен жинап, қосамын.

	— Сатып алғымыз келеді!.. Көптік райда айтылған бұл сөзге ашулануым керек пе, жоқ күлуге тиіспін бе — біле алмадым.

	— Маған ешқандай автомобильдің керегі жоқ,— дедім мен көпше түрінде сөйлеудің мүлде орынсыздығын аңғарту үшін әдейі.— Автомобиль алғанша тым құрыса бір ит алар едім!

	— Мамасы, мені сен де қолдашы. Қызың автомобильдің орнына тым құрыса бір төбет алғысы келеді.

	Бірақ оны қолдаудың қажеті жоқтын. Ол өзіне-өзі берік еді. Дегенмен қазір автомобиль жайлы әңгімесін бастаған кездегідей момақан емес.

	— Сенің алғың келіп отырған нәрсеңнің түк мәні жоқ. Ал мамаң екеуіміз алғалы отырған автомобиль — өте маңызды нәрсе.

	Папамның сөзіне түзету жасар ма екен деген дәмемен мамама қарадым. Ол да жаңағы мен сияқты әңгіменің басын ашып сөйлер дегенмін. Өйткені, төрт дөңгелекке ынтығып жүрген папам ғана. Ал, мамам құлағымыз тыныш болсын дегендіктен ғана мақұлдайды. Енді куәліктер жайлы да айтуға болады. Үстіне сарғылт костюм киіп алып, машинаны зулататыны туралы да айтуға болады. Тек мен бейшараға ғана осының қай-қайсысының да келер-кетері шамалы. Тіпті әлгі пинч пе, жоқ Белла ма, олар да көңілімді көншітпейді.

	Мамамда әлі үн жоқ. Әкемнің сөзіне киліге бергенімді қаламады ма, маған ол да ескерту жасады.

	— Бәрі бірден бола қала ма? Сәл күте тұрарсың,— деді.

	— Ал сен жинаған ақшаны тұтынсақ, өсімімен қайтарамыз,— деп, папам да жомарттана қалыпты.

	— Бірақ енді ол ақшаның мұртын бұзушы болма.

	— Салық төлеуге тағы да жияр едім ғой, — мен берілмей әлі де қиқарланып тұрмын.

	— Сол ақшаны осы сен қайдан алмақсың?

	— Коммуналдық кәсіпорындардағы бағбандардан. Питомниктердегі өсімдіктерді күтіп-баптауға көмектесер едім.

	Папам көңілденіп қалды:

	— Сенің қалай көмектесетініңді көрсем ғой.

	Егер онда нақ үйдегідей көмектесетін болсаң, иттің салығын төлейтін ақша тұрмақ, соқыр тиын да алмассың. Мамам да күдіктене қарады. Үйде мен ешқашан өліп-тіріліп жұмыс істемеймін. Бірақ бұл ит үшін істелетін жұмыс болса басым ауырды, балтырым сыздады демес едім деп ойлаймын.

	— Әй, осы сөздеріңді қойыңдаршы.

	Әңгімеге мамам араласты.— Мына қыздың ұйықтайтын уақыты болғаны қашан. Сен де осы әңгімені нақ қазір түнде айтпасаң болмады ма? Қызыңның мінезін білмеймісің?

	— Бұдан бұрын менің ойыма келді деймісің?— деп папам да ақталып жатыр.

	Ал менің түк те ұйқым келіп тұрған жоқ. Әке-шешемнің жанынан ертерек кетуге асықтым да, өз бөлмеме тайып тұрдым. Содан әбден сілем қатқанша жыладым. Бірақ керемет түс көріппін. Біз Пехта екеуміз Поржичиге барыппыз. Папамның әңгімесі бойынша көзге елестеткен, әлгі далада иесіз қалған ең кішкентай итті іздеп барған екенбіз деймін. Қол басындай күшік қанша тамақ жеп қырады. Бірақ автобустың аялдамасында әйдік төбет — жабайы ит Динго кездесті. Оның жүні ширатылып, бұйраланып қалған, екі құлағын тік қадап алыпты. Өзі түлкі сияқты қызғылт.

	Аялдамада адам көп-ақ. Бәрінің көзі бізде. Әркім әр нәрсе тастап жатыр. Дингоның тәкаппарлығы сонша, әлгі тамақтарға бұрылып та қарамайды. Біздің итке жақындай бастағанымызды көрген жұрт: «Ол Динго деген жабайы ит қой, жақындамаңдар, қауып алады»,— деп сақтандырып жатыр.

	Бірақ біз тыңдағанымыз жоқ. Итке жақындай бердік. Динго тырп етпейді. Қасқиып бізге қарап тұр. Бір кезде сабалақ-сабалақ құйрығын бұлғақтата бастады. Жұрт аң-таң. Бұған дейін ешкімді маңайлатпай тұрған.

	Мен Дингоға қолымдағы тамағымды бердім. Ол әуелі сәл бөгеліп қалды да, сосын маған таяп келіп, алақанымдағы тамақты асай бастады.

	Мен оған: «Күшігім, күшігім менің»,— деп алқымын, құлағының түбін, әйтеуір о жер бұ жерін қаси бердім. Динго дір-дір етеді. Біздің Шайтан сияқты рақаттанып көзін жұмды. Ал автобус келгенде бізбен бірге автобусқа шықты. Бейне, менің бәсіре итім сияқты.

	Автобуста бізді көріп қалған папам:

	— Ешқандай иттің керегі жоқ, маған тек автомобиль қажет,— деп айқайға басты. Мен өкіріп жылап жатырмын. Папам итке жекісе, ит оған ұмтылады. Сосын мен папамды қауып алмасын деп, оның қарғысынан ұстап отырдым.

	— Мына бәлекетің біреуді тістеп алмай тұрғанда жоғалыңдар автобустан!— деп айқайлады папам.

	Мен автобустан қаншама түсіп қалайын десем де, орындыққа шегелеп қойғандай, орнымнан қозғала алмаймын. Пехта Дингоны жетектеп түсіп қалды. Ал мені папам түсірмей алып кетті. Бар даусыммен еңіреп жылап келемін.

	Кенет қасыма мамам келе қалады. Жоқ, келген жоқ, тек даусын естиді екем деймін. «Саған не болды?» – дейді маған.

	Нақ осы кезде мен оянып кеттім. Көзімді ашып алсам, автобуста емес, өз төсегімде жатыр екем. Төсегімнің жанында состиып мамам мен папам тұр. Жастығым су-су. Шынымен-ақ жылаппын. Бірақ Пехта мен Дингом жоқ.

	Сол сол-ақ екен папам мен мамам:

	— Не түс көрдің? Неге сонша шыңғырдың?— деп сұрақты жаудырсын кеп.

	— Мен Дингоны үйге әкеле жатыр екем, бірақ папам оны асырауға рұқсат етпеді,— дедім.

	— Көрдің бе?— деді мамам папама сен бүлдірдің дегендей кінәлаған көзбен.

	Дингоның не екенін мамам білетін. Бір жолы оған суретін көрсеткенімде, папамның көзі бақырайғаны сонша, шарасынан шығып кете жаздаған.

	— Динго деген не нәрсе? Итті сөз етіп отырған жоқсыңдар ма?— деді ол.

	— Иә, қазір саған көрсетейін. Мен папама «Қандай итті қалайсыз?» деген кітапты көрсету үшін төсегімнен ұшып тұрдым.

	«Қандай итті қалайсыз?» деген жинақты мен мектеп кітапханасынан алғам. Осымен екінші рет алдым. Ондағы суреті салынған иттерді жатқа білемін.

	Сол түні мамам уәде берді. Уәде болғанда қандай! Жаңа жылға сыйлық ретінде ит сатып әпереді. Сөйтіп, қиялдағы көп ит нақты бір итке айналатын болды ақыры.

	— Оныңды ертең маған көрсетерсің. Ал, енді ұйықта. Түн жарымы болды. Мен ертең ерте тұруым керек,— деді папам.

	— Міне, ол! Қарашы нақ сол! Әдемі ғой, рас па? Папам сөзден құтылайыншы дегендей немкетті ғана көз салды. Сосын:—Егер Динго дейтіндерің осы болса, әлгі аялдамада лағып жүрген ит Динго емес,— деді.

	— Бұл жаққа Динго қайдан келсін,— деймін папама. Ол Австралияны мекендейді. Бірақ оны тым құрыса түсімде көруіме болмай ма? Мысалы сен сатып алуға ақшаң жетпейтін автомобильдерді де армандайсың да жүресің ғой,— деп сұрадым папамнан.

	— Сен түнгі күзетші сияқты сөйлейсің бе, қалай?— Папам жауап берудің орнына бұлтарып кетті. Бұл жаққа ешқашан келмеген, әрі еш уақытта келмейтін және қалың қаңылтырдан жасалған «жабайы Дингосын» қиялдауды қойғысы келмейтінін бірден аңғардым. Оның қолға қонбайтын құс екенін мойындағысы жоқ.

	— Сен папаңа Дингоңды көрсеттің ғой? Енді жөнел, ұйықта,— деді мамам.— Таңертең тұрмай қаласың.

	Мен келіп, төсегіме жатқан соң да ұйықтай қоймадым. Басыма тіпті бір керемет ой оралды.— Егер сен иттер туралы жазылған мына кітапты оқып шыққың келсе, мен мұны пани мұғалімге айтайын. Ол кітапты тапсыратын мерзімімді ұзартып береді,— дедім папама. Ол бұл сөзімді жақтырмады. Бірақ өзіне мамамның да қарап тұрғанын білген соң бет пішінін сәл жылытып:

	— Кейінірек, бір уақытым болыңқырағанда, қарап шығармын,— дей салды.

	Ал мен ес білгелі папамның бос уақыты болған емес. Кейінірек дегенше қоя қой де. Сосын мен кітабымды диванның жанындағы орындықтың үстіне қойдым да, тағы жаттым.

	— Жақсы ұйықтап, ұйқыңды қандыр,— мамам бетімнен сүйіп кетті. Бетіме тағы бір мұртты ерін тиді. Сосын папам шамды сөндірді де екеуі «телевизия» бөлмесіне қоныс аударды. Олар барғаннан кейін де бір минуттай шам жанып тұрды. Мұндайда мен жатқан бөлме де жарық болады. Себебі, екі бөлменің арасындағы есік — шыныланған болатын. Мен дереу жаңағы кітапты тағы да қолыма алдым да әлгі аялдамада қалған қандай ит екенін іздей бастадым. Себебі папам оны Динго емес деді ғой. Өзім жек көретін тазылардың суреттері салынған беттерді аударыстырып, көкейімдегі иттердің суретіне жеткенше папам шамды өшіріп тастады. Сонымен ит таңдауды доғардым.

	Кітапты қайтып орнына қойдым да, бағанағы түсімнің қайта жалғасуын тіледім. Бірақ енді түсімде жыламауды ойластырдым. Солай, ой жетегінде жатқанымда басыма тағы бір ой сақ ете қалды. «Егер дингоны да, әлгі кітапты да папамның портфеліне салып қойсам қайтер еді? Қаланың бір шетіне шығып кері қайтарда біраз аялдайды емес пе? Сонда мына кітапқа көз жүгіртер еді. Бәлкім, солай-солай итті де жақсы көріп кетер.

	Орындықта тұрған кітапты сипалап жүріп тауып алдым да, ұрланып ауыз үйге шықтым. Әдетте папамның қапшығы сонда жататын. Бірақ оны өлердей толтырғаны сонша, тырсылдап жарылғалы тұр екен. Мұның ішінде бір бума іс қағазы, мобильдер туралы кітаптар және басқа да қажетсіз заттар болады.

	Оны аз дегендей мен «Қандай итті қалайсызды?» және қостым. Сосын орныма келдім де, түк көрмегендей жата қалдым.

	Ең жаманы бағанағы түсімді қайтып көре алмай-ақ қойдым. Сондықтан бәрін де қайта бастауға тура келді. Ал жаңа түсімде папам автомобильге емес, итке ынтық болып жүр.

	Бұл керемет ертегіден таңертең оянғанда барып бір-ақ ажырадым. Мамам айтқандай: «Жақсы ұйықтап, ұйқым қаныпты». Тіпті сағаттың қоңырауына да оянбаппын. Ғажайып түстің әлегімен сабақтан да қала жаздадым. Қоңырау соғылғанда әзер жеттім.

	Біздің мектепте қоңырауды екі рет соғады. Біріншісін сегізге бес минут қалғанда, екіншісін дәл сегізде. Мен сегіздегісіне әрең үлгірдім. Алғашқы қоңырау соғылысымен-ақ, әдетте, баспалдаққа екі директордың біреуі шығады. Оқушылар немесе мұғалімдер кешігіп келер ме екен деп жіті қадағалайды. Бір жолға кешіреді, ал екінші рет кешіксең, шаршы топтың алдында ескерту жасайды. Бүгін директор Мадера жолдастың өзі бақылап тұр екен.

	— Меленова, шәкірттік кітапшаңа мен де бір ескерту жазып беремін,— деді ол мені көрген бойда.— Мектепке сегізге 15 минут қалғанда келер болар.

	— Кешіріңізші, ұйықтап қалыппын,— кешіккен себебімді айтып ақталғансып жатырмын.

	Ол естіңкіремей қалды ғой деймін: «Не дейсің?»—деп қайта сұрады.

	Мен жаңағы айтқандарымды тағы қайталадым.

	Мұндай себепті бұрын-соңды ешкімнен естімегендей таңырқай қарады. Сосын барып:

	— Бар онда, жүгір,— деді.

	Қырсыққанда тағы бір пәлеге тап болдым. Сыныптың есігіне кіре берісте сынып жетекшіммен соқтығысып қалдым. Енді оның жазасынан құтыла алмаспын. Өйткені, мұғалім келгенде мен өзге оқушылар сияқты сабаққа қажетті құралдарымды сайлап, орнымда отыруым керек еді. Ал оған дейін қыздардың дәптерін үлестіріп беруге тиіс болатынмын. Себебі, дәптер «үлестірушілік» міндет менің мойнымда. Бүгін бұл міндетті Пехтаның атқаруына тура келді. Сөйтіп, пани мұғалімнен бұл үшін де сыбағамды алатын шығармын.

	Мені қинаған ол емес. Ең өкініштісі — сабақ басталғанға дейін Пехтаға түнде көрген түсімді және Поржичи иті жайлы айтып бере алмағаным болды. Енді үзілісті күткеннен өзге лаж жоқ. Бірақ кіші үзілісте оның бәрін айтып тауыса алмаймын.

	Ал үлкен үзіліске дейін аттай екі сағат бар.

	Сөйтіп, сабақ басталып кетсе де, мен әлі тыпыршумен отырмын. Түндегі итті ұмыта алар емеспін. Менің алаңдап отырғанымды сезген пани мұғалім:

	— Радко, сенің ойың басқа жақта отыр-ау деймін. Әлде, әлі ұйықтап отырмысың?!— деп қайталады.

	Мұғалім маған екінші рет ескерту жасаған кезде Пехта мені шынтағымен түртіп қалды да, не болды, сырыңды айтсаңшы деп ым қақты. Мұндайда Пехта да шыдай алмайды. Егер менің ойымнан Поржичи туралы әңгіме кетпей отырса, оны айтып «шер» тарқатпай тыншымайтынымды жақсы біледі.

	Ол әлі Поржичи иті туралы хикаяны естіген жоқ. Бірақ менде бір құпияның барын біліп отыр. Және оны жария етпейінше чех тіліне құлқым болмайтынын да сезеді. Егер пани мұғалімнің орнында Пехта болса:

	Радко, көршіңе айтатыныңды жедел айт та, тезірек сабаққа көңіл бөл,— дер еді. Сонда мен ішімді тесіп бара жатқан бар әңгімемді тез-тез айтып беріп, бастауыш пен баяндауыштың байланысы туралы әңгімеге алаңсыз зейін қояр едім.

	Пани мұғалімнің басында құрбысына жасырын айтар бірде-бір сыр болмаған-ау деп жоримын. Сондықтан ол менің жағдайымды қайдан түсінсін. Пехта сырыңды айт деп ымдаған кезде мен сия сорғышты алдым да, оған құйрығы серіппедей ширатылған иттің суретін салып, «Поржичи» деп жазып қойдым.

	Бірақ менің не деп отырғаным Пехтаның миына кіріп те шыққан жоқ. Өйткені, оның итке бәлендей ықыласы жоқ. Ол түсіне қоймаған соң, әлгі иттің суретінің жоғарғы жағына «Динго» деп жаздым да, тұмсығының алдына ұсақ тастардың суретін салдым. Ал одан да сәл әрірекке автобусқа мініп бара жатқан еркекті бейнеледім. Әлбетте, бұл жерге иттің суретін салғаным жоқ. Өйткені, ол бұл кезде лақтырылған таяқты алып келуге кеткен еді. Бірақ Пехтаның бетінде әлі де бірдемені сезейін деген нышан жоқ. Сондықтан ендігі қалғанын құлағына сыбырлап түсіндірмесем болмады. Бірақ нақ осы сәтте пани Гавлова артымыздан келе қалды да, сия сорғышты лып еткізіп жұлып алды. Оның шапшаңдығы соншама, сия сорғышты не кітаппен жауып немесе дәптердің арасына тығып үлгірмедім.

	Ол менің суретімді көріп болған соң, қатуланып:

	«Мынауың неменең?»—деп сұрады.

	Менде үн жоқ. Құпиямды бүкіл сыныптың алдына жайып салғым келмеді. Бірақ бір таңыр-қайтыным мұғалім мені кафедраға шақырмады.

	— Ескерту жазып бермеске лажым жоқ,— деді маған пани Гавлова.— Сабақ үстінде иттің суретін салмас болар. Үзіліс кезінде шәкірттік кітапшаңды алып, маған келерсің.

	Бір минуттан кейін-ақ үзіліс болды. Әуелде мен пани мұғалім маған да, Пехтаға да, Поржичиде жүрген Дингоға да көмектесер деп дәмеленгем. Бірақ пани мұғалім олай етпеді. Ол менің шәкірттік кітапшама: «Радко сабақ үстінде сия сорғышқа иттің суретін салып отырды, әрі сабақты мұқият тыңдаудың орнына қасындағы оқушымен ыржақтасып отырды»,— деп жазып берді де: «Ата-анаңа көрсетіп, қол қойдыр»,— деді.

	— Мамама ма?—деп күңк еттім. Олай деп сұрамай-ақ мамамның қолын қойдырып келсем, мұнда бір кілтипан бары пани мұғалімнің ойына да кіріп шықпас еді. Ата-ананы әкелер мен аналар деп жікке бөлетін тек пани Швейдова ғана. Бірақ мен әлгідей оғаш сұрақ қойған соң, мама мен папаның қол қоюының арасында да айырмашылық бар екенін ол да сезіп қалды да: «Жоқ, папаңа»,— демесі бар ма!

	Сөйтті де, енді қайтер екенсің дегендей маған бедірейіп қарады.

	Мен онда тұрған не бар дегендей ыңғай таныттым. Бірақ ішім удай ашыды. Папам ит десе тыржиып қалады. Қалай болғанда да натюрморт жеп қойған жолғыдай күліп қоя салмас.

	Мен шәкірттік кітапшамды алдым да, сия сорғышқа салынған суреттің сырын білгенше тағатсызданып отырған Пехтаға қарай жүрейін деп едім, пани Гавлова біздің әңгімеміз аяқталған жоқ дегенді сездірді. Ол қолындағы сия сорғышты бейне жалған ақша көргендей аударыстырып әлі қарап отыр.

	— Мынаны дәптеріңнің арасына тағы да салып жүруші болма,— деп ескертті.— Мыж-тыжы шыққан сорғыш салып жүретіндерге жаным қас екенін білетін шығарсың.

	— Жарайды, дұрыстауын салармын, – дедім мен де сазарып.

	— Жаңасын де.

	— Жаңасын саламын,— дедім де, өз «туындыма» қол создым.

	Бірақ ол бермеді.

	— Мына ер кісі автобусқа неге итсіз кіріп барады?— демесі бар ма?!

	Бұл мұғалімге де ұнамай тұр екен ғой деп, мен қуанып кеттім.

	— Ол итінен құтыла алмай жүр. Ит үшін салық төлеуден қашып, оны Поржичиге апарып

	тастады,— мен мұғалімге сия сорғышқа салынған ит тарихын ықыласпен баяндай бастадым.

	— Мына Дингоны ма?

	— Нақ соны. Папам ол Динго емес дейді. Бірақ мәселе онда емес қой. Ең бастысы — ит иесінің қайырымсыздығы.

	— Олай деме!

	— Ендеше сергелдеңге салып, қаңғыртып кеткені,— деп түзеттім сөзімді.

	«Сергелдеңге салып, қаңғыртып кетті» дегенім де ұнаңқырамады, бірақ ештеме демеді. Бәлкім, дәл қалай деу керектігін өзі де білмеген шығар.

	— Сен бәрін бастан аяқ жүйесімен айтып берші,— деді енді.

	Мен әуелі осысы рас па, өтірік пе деп, мұғалімнің бетіне барлай қарап алдым. Өйткені, чех тілі мұғалімінің көбіне біздің қатемізден басқа нәрседе шаруасы болмайтын.

	Бірақ бұл сөзі шындық екеніне күмәнім қалмады.

	Міне, сол кезде мен де шерімді тарқаттым-ай келіп. Әрине, бәрі түсінікті болуы үшін Адам Атадан бір-ақ бастадым.

	Мұным — папамның «Кешкі Прага» газетінен оқыған мақаласынан бастадым дегенім. Себебі, онда бұдан былай Прагада ит ұстаушылар ит үшін автомобиль иелерінен де көп салық төлейтіні жазылған еді. Өйткені, автомобиль адамдар тыныстайтын ауаны улайды, ал иттер гүлзар, көгалдарды ластайды, арагідік үретіні де бар.

	«Бірақ газеттерде арагідік үреді демеген. Керісінше, иттің үдере үретіні соншалық, кейбір көшенің халқы ұйықтай алмайды екен. Және иттер барлық парктерді ластап тындырды деп шағым айтыпты»,— деді Гавлова ренішін жасырмай.

	— Менімше, паркке бүкіл көң атаулы сияқты иттің қиы да пайдалы,— дедім мен.— Ал автомобильдің газы пайдалы деп ешкім айта қоймас.

	Пани мұғалім күліп жіберді.

	— Кейбір жүргізушілердің Праганы қалай ластайтыны жайлы ештеме жазылмап па?— деп сұрадым.

	— Жоқ, ол жүргізушілер туралы емес, ит ұстау жөніндегі мақала болатын.

	— Оны кім жазғанын білмейсіз бе? Ол басын шайқады: «Не қажеті бар?»

	Мен ол панды апайым тұратын Страшницының бір көшесін көріп қайтуға шақырайын деп едім. Онда машиналардың ығы-жығы тұратыны сонша, тіпті өтуге жол таппайсың. Сіздің ойыңызша қалай? Сол жүргізушілер автомобиль тұрған жерді тым құрыса айына бір рет тазартып қояйыншы деп ойлайды ма екен? Қайдағы ойлаған! Керісінше күн өткен сайын қоқыс үстіне қоқыс жамала береді. Апайымдікіне соңғы барғанымда машинасын жуғалы жатқан бір кісіні көрдім. Ол машинасының ішінен аяқтың астына салатын төсенішті бүктеп-бүктеп алды да, қоқысы мен топырағын тротуарға ақтара салды. Мен оған: «Пан жүргізуші, олай еткеніңіз ұят емес пе?»—деп едім, маған дүрсе қоя бергені. Не дейді дейсіз ғой. «Немене, бұл сенің көшең бе? Жоқ, сенікі емес. Ендеше басымды қатырмай табаныңды жалтырат!»—деді. Сосын мен оған көшенің баршаға ортақ екенін, сондықтан да бұлай істеуге құқы жоқтығын түсіндірмекші болып едім, «көргенсіз бозөкпе» деп сөкті. Қатуланғаны сондай, қолындағы бір темірімен қойып қалмағанына қайранмын.

	Пани мұғалім бұл жолы күле қоймады.

	— Ал түнде тіптен сорақы. Егер апайымдікіне қонып қалсам, келген-кеткен машинаның дырылынан көз іле алмаймын. Есіктерін түн ортасы емес, түс мезгіліндегідей сарт-сұрт жабады. Біреулердің тіпті терезесінің алды ғой деп ойласашы,— мен көкейімдегімді түгел ақтара салдым.

	— Менімше, жүргізуші десе төбе шашың тік тұрады ғой деймін,— деп күлді пани мұғалім.— Бірақ тәрбиесіз, дөкір адамдар тек автоәуесқойлардың арасында ғана емес, қай-қайда да бар-ау. Кейбір ит ұстаушылар да өзге жұртпен санасу қажеттігін түсіне қоймайды.

	Мен ит ұстаушыларды қорғайын деп едім, бірақ осыдан біршама уақыт бұрын бір төбеттің бүкіл бір көшені дүрліктіргені есіме түсті. Үй иесі әйел оны «денесін жеңілдетуге» ылғи түн жарымында алып шығатын. Сөйтіп, ана бұрыштан мына бұрышқа дейін тротуар бойлап 10—15 минут серуендейтін. Кейде сәл ұзаңқырап та кетеді. Міне, осы кезде әлгі ит бет алды әупілдеумен болады. Сөйтіп, олардың серуені аяқталғанша көшенің жарты халқы оянып кетеді. Сосын олар әлгі паниге мұныңыз қалай деп ұрысса, ол беті бүлк етпестен: «Қашан серуендегіміз келсе, сонда шығамыз»,— дейтін. Содан бір күні әлгі төбетке біреу у беріп өлтіріпті. Мұны сезген ит иесі жұртқа: «Қатыгезсіңдер»,— деп қатты налыпты. Ең өкініштісі — адамдармен ерегесемін деп, иттің өліміне өзі себепші болғанын мойындағысы келмеді.

	Пани мұғалім менің аузымды ашып барып, түк айтпастан қайта жұма қойғанымды байқап қалды да, күлімдеп: «Сен бірдеме айтқың келді ме?» — деді. Бірақ мен ештеңе айтайын дегенім жоқ еді дегенді түсіндіргенше есіктен математик сығалады.

	— Сен әлі отырмысың?— деді ол таңырқап, менімен сөйлесіп отырған Гавлованы көргенде

	— Кешір, міне, кетіп барамын,— деп кешірім сұрады да, заттарын және біздің дәптерімізді асығыс жинай бастады.

	— Сізге көмектесейін,— дедім мен құрақ ұшып.

	Ол жымиды. Онда сен математикаңнан құр қаларсың, өзім апарамын ғой.

	— Пани мұғаліміңе көмектесе ғой, – деді математик.

	— Қоңырау соғылғанша қайтып келетін бол, — деп пысықтады ол. Мұнысы тәртіп сақтасын, әрі өз міндетін ұмытпасын дегені болуы керек.

	Мен дәптерлерді көтердім де Гавловаға еріп, кабинетке беттедім.

	— Егер сен әлгі Поржичидегі ит туралы бірден айтып бергеніңде, саған ескерту жазбас едім. Себебі сен қуғынға ұшыраған итке қорған болғалы жүр екенсің ғой,— дегені сынып жетекшім ойламаған жерде.

	— Ендеше оны сызып тастасам қайтеді?— Бұл сөздің аузымнан қалай шығып кеткенін де аңғармай қалдым.

	Ол басын шайқады: «Қой, олай жасауға болмайды. Шәкірттік дәптеріңнен ештеңені сызба. Мектеп директоры ашуланып жүрер. Одан да мамаңа қол қойдыра салсаңшы».

	Мен алғыс айттым.

	— Ал енді тағы бірдемеге ұшырап қаларсың, сыныпқа жөнел. Математика сабағында тағы бірдемелердің суретін салып жүрме,— деп ескертіп жатыр.

	— Жарайды, шыдармын,— деп уәде бердім мен де.— Пехтаға да бәрін үлкен үзілісте айтармын.

	— Кімге дейсің?! — Ол таңырқап қалды.

	— Таня Пехачковаға. Біз оны Пехта дейміз.

	Пех — Пехачкова деген фамилиясының алғашқы буыны, ал та — Таняның бірінші буыны,— деп түсіндірдім оған.

	Ол басын шайқады:

	— Осындай нәрсені кім ойлап шығара береді?

	— Онысын білмеймін. Бастауыш сыныптан бері-ақ солай.

	— Жарайды, бар енді. Сурет салуды ойыңнан шығар.

	Сөйтіп, Пехта екеуіміз үлкен үзіліске де жеттік-ау. Мен оған бар тарихты шұбыртып жатпадым. Себебі, Поржичиге дейіншісін ол түгел білетін. Сондықтан тіке Поржичи оқиғасынан бастадым.

	— Міне, адалдық, берілгендік деп осыны айт,— деді таңданған Пехта мен әр автобусқа бір жүгіріп жүрген «Динго» туралы хикаямды айтып болғанымда. Сосын: «Ал енді ол бейшара өз иесі туралы қандай жақсы пікірде болсын!» — деп қойып қалды. Мен тіпті ұялып кеттім. Тіпті, оны адамдар жайлы жаман ойда қалмасын деп-ақ асырар едім. Әйтпесе ол барып тұрған жыртқыш немесе кәдуілгі Баскервилдер иті болады да шығады ғой.

	— Мен әкемнің алып келуін өтіндім.

	Пехта таңырқап қарады. Бірақ әкеліп бере ме, жоқ па деп сұрамады. Бірақ сұрап қайтсін. Әкелмейтінін онсыз да біледі ғой. Сондықтан ол үнсіз ғана қабағын шытты. Бірақ мен оның не папама тыжырынып отырғанын, немесе жай ғана ойланып қалғанын білмедім. Пехта ойланғанда бетін әжім-әжім етіп алып, ғалымдар тәрізді ойға шомады. Мен де сөйтіп көргенім бар, бірақ олай ету менің қолымнан келмеді. Маңдайымның қатпары әжім жасайыншы деп тырысқанда ғана пайда болады. Ал мұны естен шығарсам-ақ болды, маңдайым теп-тегіс болып, милау адамға ұқсаймын да қаламын.

	Шамасы соны ойланып тұрған болуы тиіс. Кенет:

	«Әй, егер Поржичиге барып, өзіміз-ақ алып келсек қайтеді?»—демесі бар ма?

	Әп дегенде мен не дерімді білмей қалдым. Өйткені, Пехта менің түсімде көргендерімді айтып тұр. Ал ол туралы мен оған ләм-лим дегенім жоқ. Себебі, ол түсім жақсы түс емес еді. Түсімде мен папама ұшырастым да жолым болмады. Ал Пехта бұл оқиғаны сәтті аяқтамақшы.

	Мен Пехтаны ұстай алдым:

	— Сенің ойыңша, мен солай істемекпін бе?

	— Солай істеуге тиіссің,— деді Пехта күмілжіместен. Ой, құдай-ай, Шайтанға қоса менің тағы бір итім болса қандай бақытты болар едім. Мейлі, ол бүгін түсіме кірген Динго болмай-ақ қойсын. Телевизордан Белла мен Себостьян туралы көп сериялы фильм көргелі бері арманыма айналған Пириней төбеті де болсын демейін. «Лэсси оралуы тиіс» дейтін тамаша кітабым бар және Беллаға дейінгі арманым болған колли тұқымды ит керек деп те таңдамаймын. Шіркін, сол кітаптағы Джой деген баланы итті жақсы көргені үшін інімдей жақын тарттым. Бірақ ол баланың маған ұқсас жері жоқ. Мәселен, оның әкесі Лэссиді ұнатады, оны жұмыссыз қалып, асырауға шамасы келмеген соң ғана сатады. Ал менің папам жұмыссыз болмаса да, иттен азарда-безер.

	Бірақ, папамның Лэссиі болса, оны жаңағы герцогқа сатып, автомобилінің қажетіне жаратар еді-ау деп ойлаймын.

	Мұның үстіне шотландиялықтар сараң келеді ғой. Менің папам шотландиялық емес, бірақ үнемдеуге келгенде шотландиялықтарың оған астар болуға жарамайды. Сараңдығы — шектен шыққан сараңдық!

	— Қалай, барамыз ба?— деді Пехта. Мен бәрін ақылға салдым:

	— Оны алып келсем папам ит-митіңмен қуып шығар.

	Бірақ Пехтаның жауабы тілінің ұшында тұрады.

	— Қуса несі бар? Онда біздікіне келесің,— дейді. Мен шыны ма, қалжыңы ма деп бетіне қарадым. Шыны сияқты. Бірақ Пехтаның ата-анасы да менің папамнан әрі болмаса, бері емес. Пан Пехта «Трабант» жолында әбден дүниеқоңызданып біткен. Оның жанында «Эмбечкаға» ақша жинап жүрген папамның дүниеқорлығы түк емес. Ендеше, туысымыз емес, Пехталар мені итіммен қоса неге асырасын.

	— Сенің әке-шешең үшеумізді бірдей қуып шығып жүрмесе жарар,— дедім мен кекетіп.

	Бірақ Пехтаны мұқата алмайсың.

	— Онда біз Кладнодағы әжемдікіне тартып отырамыз,— деп, қасқиып тұр.

	Осы әңгімеміздің бәрі мен үшін әлгі әтешін аман сақтап қалу үшін әлек болатын мекиен туралы ертегіні еске түсірді. Енді дұрысы Пехтаға қарсыласпай-ақ қояйын дедім. Себебі мен Пехтаның Кладнодағы әжесіне де күмән туғызсам, ол тағы бір туыстарын ұсынары сөзсіз.

	Ол итіңе қандай ат қоясың?

	— Ионаш. Әдемі ат қой, ә? Мұны бүгін түнде ойлап таптым.

	Бірақ Пехта жақсы екен деп бәлендей елпеңдей қойған жоқ.

	Керісінше:

	— Неге Ионаш деп атайсың?— деді.

	— Өйткені оның тағдыры маған әжем айтып берген тағы бір Ионашпен ұқсас. Екі Ионаш та қаңғырып қалады. Бар айырмашылығы сол — анау Ионаш өзін өлімнен құтқарған китінен айрылса, мынау Ионаш Прагадан айрылады.

	— Тинг-тангли Ионашы киттен адасып қалатын ба еді? — деп таңырқады Пехта.

	— Қайдағы тинг-тангли Ионашын айтып тұрсың?

	Пехта сұқ қолымен көзілдірігін жоғары көтеріп қойды да, бір жөткірініп алып, ән бастады: «Іл жалауды тинг-тангли үстіне...» Дұрыс айтпай тұрғаны даусыз. Ол фортепианаға қосылып айтқанда ғана жоғары тонды дұрыс алады. Ән сабағынан беретін пани оған ылғи: «Әніңді сатып жібер де, нота сатып ал, – деп жатады. Пехта бір жолы осы сөзіңізді пани Пехачковаға айтыңызшы деген. Ондағысы музыка сабағына келмей-ақ қоятын шығармын деп ойлаған болуы керек. Бірақ Пехтаның мамасы бұл біртіндеп жойылатын кемшілік қой деген соң, Пехта байғұс фортепианоның соңында әлі азаптанып жүр.

	Мен оның сөзін бөгедім: «Жо-жоқ. Бұл екеуінің үш қайнаса, сорпасы қосылмайды. Анау «Семафордан»; ал Ионаш киттің ішінде сонау замандарда тұрған. Ол кезде Семафорың әлі атымен жоқ еді. Оның өте баяғыда болғандығы сонша, оның басынан кешкен оқиғалары тіпті тауратқа да енген. Егер каникулда менімен бірге Пелгржимдегі әжейдікіне барсаң, өзің де оқуыңа болады. Әжемдікінде таурат бар. Оны шешесі мұра етіп қалдырыпты. Ол өте қалың, әрі сұмдық ескі кітап.

	Бірақ Пехтаның бар ойы Ионашта. Таурат жайлы әңгімені құлағына да іліп тұрған жоқ. Сондықтан да бағанағы әңгімені қайта жалғастырды: «Ол киттің ішіне қалай кіріп кеткен?

	— Қалай кіруші еді? Ол оңай-ақ. Кит оны жұтып қойыпты. Дауыл соққан кезде теңізшілер оны кемеден лақтырып жіберіпті. Сосын кит қылғытып жіберген. Ол киттің ішінде үш күн, үш түн жатады. Сосын ғана оны жағаға шығарып тастайды.

	— Тірідей ме?

	— Тірідей.

	— Мынауың ертегінің нақ өзі ғой,— деді Пехта.

	— Саған бұл ат ұнай бастады ма?— деп сұрадым.

	— Иә, ұнап келеді.

	— Қысқасы, оның аты Ионаш болады. Қаңғытып қалдырған Ионаш болады деп ұйғардым үзілді-кесілді. Ал біреу бізден де бұрын барып итті алып кетпес үшін Поржичиге біз неғұрлым тезірек жетуіміз керек.





СЕГІЗІНШІ ТАРАУ


	Директорды ұшыратсаң жолың болмайтыны туралы. Пехта екеуіміз қалай «кyйіп-пістік»



	Сәрсенбі күні мектепте түстен кейін сабақ болмайды. Егер сәтін тауып соңғы сабақтан тайып тұрсақ, Поржичи арқылы жүретін автобусқа ілінеміз. Ал соңғы сабақтан кетіп қалу онша қиын емес. Өйткені, бізге дене шынықтырудан беретін апайымыздың өзі де бір курста оқиды. Сондықтан дене шынықтыру сабағын да балалармен бірге өтеді. Яғни, спорт залда оқушылар аз болмайды. Әдетте тек балалармен ғана шұғылданатын Лукашек жолдас екі «бөтен» қызының кем екенін білмей қалса, қандай жолымыз болар еді.

	— Үлкен үзіліс кезінде қыздарға Прагадағы апайымдікінебарамын,оныңбүгінтуғанкүніедідеп айтып та қойғанмын. Себебі, дене шынықтырудан беретін мұғалім біздің жоқ екенімізді сезіп қойып жүрсе не деп жауап беретінін білсін дегенмін. Ал Пехта менімен бірге барады. Өйткені, менің денсаулығым болыңқырамай тұр.

	— Сенің апайыңның аты Феликс пе еді? — деп таңғалды Гана Канекова. Сөйтті де, шкафтың жанында ілулі тұрған календарьды көрсетті.

	«Бүгін емес, ертең»,— деп, түзету енгізді Пехта менің сөзіме.

	Ертең марқұм болғандарды еске алатын күн еді. Мен: «Мен не деп былықтырып тұрмын, әулиелерді еске алатын күні емес, туған күні»,— дедім. Қыздар менің сөзімді шу дегеннен-ақ түсінді.

	«Оған не сыйлайсың?»—деп сұрап жатыр.

	Менің портфелімде «Дингоға» беремін деген бір үзім шпекачка бар еді. Енді мен соны қарай бастадым. Олар шпекачкалардың бірінен соң бірі қалай шығып жатқанына таңырқай қараумен болды.

	— Иә, сен оны мықтап қуантатын болдың,— деді жеркенген Иржина мұрнын тыржитып.

	— Буылтық шұжық.

	— Бұл буылтық шұжық емес, шпечка. Әрі Толарыда жасалған. Апай осыны өлердей жақсы көреді ғой, рас емес пе, Пехта? Мен Пехтаға сөзімді мақұлдатып қойдым.

	Пехта мені, әрине, қолдайды. «Ол шпекачкадан ғаламат тағам жасайды. Қандай керемет дәмді десеңші!»— деді де, ол әңгіменің қандай тамаша тағам туралы болып тұрғанын қыздар сезсін дегендей таңдайын тақ еткізіп қойды.

	Қыздардың түрлеріне қарағанда, бәрінің де сілекейі шұбырып тұрған тәрізді.

	— Бірақ сонда да торттан асары жоқ!— деп қойып қалды Алена Брандова. — Немесе конфет.

	Қай кезде көрсең де, Алена әйтеуір тәтті бірдемені ойлап жүреді. Папасы ет дүкенінде істейтіндіктен шығар. Егер мектепте түскі асқа ашыған қамырдан жасалған кнедлики берсе, тым құрығанда екі рет алады. Ал бұған дейін екі сыбаға тамақ ішіп қояды.

	— Апайым тәтті атаулыны ұнатпайды. Ол кісі тәтті тамақ тез семіртеді, әрі тез қартайтады,— дейді ғой деп, мен Аленаны қыспаққа алдым.

	Қыздар сықылықтап кетті: «Естимісің, мешкей?»

	Алена мұндай сөзіңді шыбын шаққан құрлы көрмейді. Тіпті әсер етпейді десе де болады. Түк болмағандай-ақ бізге қосылып ол да күле береді. Бірақ бүгін есесін жібермеуге тырысты.

	— Сен керемет сараңсың. Ол тәттіні соншалық жақсы көретін болса, тым құрыса құтыға салынған ветчина сатып әрерсеңші.

	Мен қыздарға жаңа ғана жаман сөздер айтқанымды бірден ұмытып: «Сен де жетісіп тұрсың! Оны тойдыру үшін қанша ветчина қажет екенін білемісің?»—деп тағы айқай салдым.

	Пехта маған жақтырмай қарады. Онымен бірге басқа қыздар да мені көздерімен ішіп-жеп бара жатты.

	Мен енді қорқайын дедім. Біз Прагаға барамыз дегенге көндіру үшін қанша күш жұмсадық, мен келдім де, бәрін бүлдірдім. Артық қыламын деп, тыртық қылдым.

	— Сен өз апайыңды қатырдың ғой,— деді де, Алена көзін төңкеріп, үйдің төбесіне қарады.

	Мен жер болдым. Енді қыздармен сөз таластыруға Пехта кірісті: «Бұлар жаңағы біз мақтаған тамақты итке береді. Радко шамасы итті ойлап тұрған болуы керек. Әйтпесе бұрын-соңды итке ветчина берді дегенді естігендерің бар ма?» — дейді Пехта.

	— Осы сендер-ақ адамның басын шыр айналдырып жібересіңдер,—деп басын шайқады Гана Конькова. — Әуелі апайы деп бастап едіңдер, итке барып бір-ақ тірелдіңдер. Нені айтып, не деп тұрғандарыңды тірі жан түсінбес...

	— Ең бастысы бізді «Данек» іздегенде шатасып қалмасаңдар болғаны,— дедім мен.

	Пан Лукашекті оқушылар «Данек» деп атайды. Бірақ неге олай дейтінін білмеймін. Ғұмырында бірде-бір олимпиадалық ойындарға қатысқан емес, ештеңе лақтырған да емес және Данекке тіпті дене бітімі де ұқсамайды.

	Данек дегенің — сом-сом бұлшық еттің жиынтығы ғой. Лукашек масадай ілмиіп тұр.

	— Қорықпаңдар,— деді олар. — Алаңдамай құри беріңдер. Ол сірә, сендерді іздей қоймас. Спорт зал онсыз да толы болады.

	— Қыздар, менің түскі тамағымды қайсың ішесің?— деді Пехта. Сұрауын барлық қыздан сұраса да екі көзі Аленада болды.

	Бірақ мен ішем деген талапкер табылмады.

	— Сен ше, мешкей?

	— Жоқ, қажеті жоқ. Бірақ дұрыстау бірдеме болса көрейін. — Алена күлді де талонға қарай қол созды.

	Ал мен өзімнің түскі тамағымды бұларға ұсынғаным жоқ.

	Өйткені бұдан бұрынырақ Рудо Бакошке беріп қойғанмын. Рудо да Алена сияқты үнемі тоймай жүреді. Бірақ қанша ішсе де тамағы бойына жұқпайды. Жоңқадан да жұқа, құлағынан күн көрінеді.

	Біз келесі сабаққа әрең жеттік. Жеткені құрысын, әбден азаптандық. Ақыры әйтеуір қоңырау соғылды-ау. Біз Пехта екеуіміз заттарымызды тез-тез жиыстырып алдық. Ал киім ілетін жердің кезекшісі Алена пальтомызды, ботинкамызды алып берді. Көшеге артқы есіктен, қора арқылы шықтық. Көшеге жеткен бойда тұра жүгірдік. Себебі Поржичи автобусына ілінбей қалармыз дедік.

	Бірақ автобустың платформасында әлі кісі жоқ екен. Толарыда автобус платформасы деп Толары арқылы өтетін автобустар келіп тоқтайтын алаңның бір тротуарын айтады. Мұнда тақаудағы деревняларға қатынайтын автобустар да кідіріс жасайды. Екінші платформа темір жол платформасы. Ол семафорлары да, рельстері де, станция кезекшісі де — бәрі-бәрі бар, нағыз платформаның өзі. Толарыда тұратын адамдардың көпшілігі жұмысына пойызбен барады.

	Поржичи арқылы жүретін автобус нақ кондитер фабрикасының алдына тоқтайды. Енді біз автобусты сонда барып күттік. Бірақ сілекейімізді тыя алсақшы.

	— Ионаш жейтін бірдеме сатып алсақ қайтеді?— деп ұсыныс жасадым мен. — Онда Ионаш бізге тез-ақ ерер.

	— Кел, сөйтейік,— деп Пехта да келісті.

	Біз ішке кіргенде пан Выборны: «Қане, бойжеткендер не қалайды?»— деді.

	Пан Выборнының сөзінің бәрі солай. Бізден де кіші қыздарға да бойжеткендер дей береді. Әрі сіз деп сөйлейді. Кейбір қыздар мұнда «бойжеткен» деген сөзді есту үшін әдейі-ақ келеді.

	Біз Пехта екеуіміз не алатынымызды білмей тұрмыз. Кәмпит алған дұрыс па, жоқ печенье алған жөн бе?

	— Менің түсінігімше бұл «бойжеткендер» иті жейтін бірдеме алмақшы,— деп, Выборны өзінен-өзі сөйлеп жүр.

	Біз басымызды изедік.

	— Ендеше, мен печенье алыңдар деп кеңес берер едім.

	Біз оның айтқанын орындап, екі қалта печенье сатып алдық. Ионаш қай қалағанын жесін деп бір тұздалғанын, бір тәттісін сұрадық.

	— Тағы қандай қолғабысым қажет? — деп, пан Выборны соңымыздан қалар емес.

	Әйнектің арғы жағындағы сөре толы жақсы зат. Біз мектептен түскі ас алдында кеткенбіз. Пехтаның көзі қызығып тұрғанын байқадым. Ол бір жұтынып қойды да, маған қарады.

	— Ласконки, добош, сопақша пирожное, шекерлі нан, балқан тоқашы, ромды нан, дөңгелек нан, хош иісті кәмпиттер,— деп, Выборны ылғи тәтті тағамның аттарын шұбыртып жатыр.

	— Біздің автобусымыз кетіп қалып жүрмесін,— деп, мен де бір жұтынып қойдым.

	— Бойжеткендер қайда бармақшы екен?

	— Поржичиге.

	— Онда әлі бақандай бес минуттарың бар,— деп көңілімізді орнықтырып қойды біздің.

	Пехта екеуіміз әуелі бір-бірімізге, сосын жайнап жатқан тәтті-құтыға қарадық.

	Мен дөңгелекше нанды сұмдық жақсы көремін. Ол ортасына шабдалы салынған сопақша нәрсе. Оның астында қою ақ шырыны болады. Сонысы қатты ұнайды. Бірақ ол масқара қымбат. Біреуінің өзі үш кроннан асады. Ақыры Пехта екеуіміз бір-бір ром сіңген үлпілдек нан сатып алдық. Ішіндегі коньягін көрейік дедік. Әрі үлпілдек нан небары бес-ақ крон тұрады.

	Ионашқа береміз деп алған печеньені портфельге тықтым да, қолымызға үлпілдек нан ұстап тротуарға шықтық.

	Автобус жаңа келе жатыр екен.

	Біздің аялдамаға бірнеше адам жиналып қалыпты. Мен олардың арасынан директор Мадера жолдасты көргенде қаққан қазықтай қалшидым да қалдым. Ол бір әйелмен әңгімелесіп тұрды.

	Автобус келіп тоқтады да, бірнеше адам түсіп, біраз адам мінді. Жолаушылармен бірге автобус жүргізуші де түсіп, темекі шекті. Барлық автобустардың жүргізушілері түгел дерлік осылай аялдап, темекі шегіп алады.

	Ал біздің директорымыз әлі жаңағы әйелмен сөйлесіп тұрды. Біз Пехта екеуіміз ұстараның жүзінде тұрғандай қылтылдап барамыз. Егер ол кетпей қойса немесе ол да автобусқа енсе, біз қалып қоямыз ғой.

	Жүргізуші темекісін шегіп болды да автобусқа мінді. Қалған ер кісілер де темекілерін соңғы рет сорып, автобусқа еніп жатыр. Тек анау екеуі ғана қаннен-қаперсіз әлі сөйлесіп тұр.

	Біз енді олардың сыртын ала бере жүгіріп барып автобусқа қойып кетпекші болып тұрғанымызда, кенет «дира» жаңағы әйелге қолын берді де, өзгелердің артынша автобусқа жармасты. Ол мінісімен автобус та қозғалды.

	— Бұл директорды көрсең жолың болмайды,— деді Пехта түс жоритын кітапты оқығандай.

	Мен автобустың қарасы көрінбей кеткенін күтіп қарап тұрып, енді шпекачкаларымды не істеймін деп ойладым. Үйде тоңазытқышқа қоюға болмайды. Өйтсем оны Дингодан бұрын папам жеп қояр еді. Және мұны неге сатып алдың, қанша тұрады екен, ақшаны қайдан алдың деп қыспаққа алары сөзсіз.

	Сосын сосисканы уайымдауды қойып, енді Ионаш не болар екен деп қайғыра бастадым.

	Сосисканың жарасы жеңіл ғой. Оны Пехтанікіне апарып қоя тұруға да болады. Ал Динго аялдаманы төңіректеп әлі жүрген болса, сенбіге дейін біреу-міреу әкетіп қалуы мүмкін-ау. Әйтпесе бір бала ұстап алып, Поржичидегі үйшіктің біріне таңып қояды ғой. Кім білсін, Дингоның иесі қайта оралып қалар. «Қылмысты — қылмыс істеген жеріне бір соқпай кетпейді» дейтін сөз бар ғой. Әр автобусқа бір жүгіріп жүрген «адал итін» көргенде аяушылық сезімі оянып, өзі алып кетпесіне кім кепіл.

	— Жүр, кеттік! Бәріне де сұмдық қарным ашты,—деді Пехта.

	«Бәріне де» деп тұрғаны директор Мадера. Мен да қорыққанда қарным ашып кететіні бар.

	— Сенің асханаға барып тамақтанғың келмей тұр-ау шамасы,— дедім мен. Өйткені, менің қайтып мектепке барғым жоқ болатын. Радко да, Алена да талондарымызды қайтарып берер-ау, бірақ мен Лукашекке тап боламыз ғой деп қорқам. «Сендерді жаңа спорт залынан көре алмадым ғой»,— деп қыңыраюы мүмкін.

	— Асханадан ішпегенде қайдан ішпекшісің?— деп, Пехта аң-таң.

	Мен Лукашекті айтып қорқытқаннан кейін ғана мектептен тамақ ішу ниетінен қайтты. Сосын біз Пехтаның жинаған қорын тонауды ұйғардық. Бірақ оның айтарлықтай қоры болмады. Ұн, қант сияқты заттарға тәбетіміз соқпады. Ал діттегеніміз жоқ екен. Тіпті тоңазытқыштары да қаңырап тұр. Тіске басар жоқ. «Кел, бір-бір шпекачкадан жейік?— дедім мен.— Оның қалғаны да жетер итке. Қыша мен нан табылатын шығар. Солай емес пе?» Пехталардікінде қыша мен нан бар екен әйтеуір. Жұмыртқа да табылды. Сосын біз жоспарымызды да өзгерттік. Енді шпекачкаға жұмыртқа қосып жейтін болдық. Бұған қоса пани Пехачева лечо жасау үшін сайлап қойған тағы бірдемелердің дәмін таттық. Бірақ осының бәрін жеп болғанда әлі тоймағанымызды аңғардық. Сосын қалған орынды біздікіне барып толтырайық деп ұсыныс жасадым. Ондағы ойым — папамның саламиі бар ғой дегенмін. Егер одан еппен кесіп алсаң, аңғармайды.

	Қалған шпекачкаларды тоңазытқышта қалдырдық та енді біздің үйдің қорын зерттеуге жөнелдік. Бірақ біздікінде де жетіспедік. Саламидің кішкентай бір-ақ түйірі қалған екен, шұнтиып жіпке ілулі тұр. Егер одан бірдеме кесіп алсаң, әлгі бір әнде айтылатындай құр жібі ғана қалатын түрі бар. Онда папам не болғанын дереу сезе қояр еді.

	Сондықтан саламиге жоламауды жөн көрдік. Мұның есесіне басқа бірдемеге іліктік. Оны, сірә, мамам маған таңертең жесін деп әзірлеп, бірақ ескертуді ұмытып кеткен болуы тиіс. Бәлкім айтқан да шығар. Бірақ менің бір құлағымнан кіріп, бір құлағымнан шығып кетуі мүмкін. Сөйткен шығар. Нақ қазір «Іздегенге сұраған» дегендей жақсы болды.

	«Сен сұлы жейтін бе едің?»—деп сұрадым Пехтадан.

	Ол қарқылдап кеп күлсін: «Сұлы жейтін жылқы деп пе ең мені?» Бұған ызам келген мен:

	— Жылқыдан гөрі мекиен қазға көп ұқсайсың ғой,— деп дүңк еткіздім.

	— Сонша немене шағып алды сені!— деп таңданды Пехта, менің өзіне шүйіліп тұрғанымды көргенде.

	— Ненің жақсы, ненің жаман екенін білмей жатып тұмсығыңды шүйіресің,— дедім өкпелеп.

	— Бірақ нақ осы үшін мені мекиен қаз деп қорлайтын жөнің жоқ. — Пехта налып қалды. — Мен тап қазір үйге кетемін.

	Егер бірдемесіне көңілі толмай ренжіп қалса, Пехтаны оның мамасы да мекиен қаз деп ұрсады.

	— Жарайды, ренжімеші,— деп мен кешірім сұрадым. Бұл Пехта кетіп қалмасын дегенім еді.

	Пехталардікінде бір ағат басқан нәрсең үшін он төрт күн бойы мұқатумен болады дедім ғой. Пехта осыған қатты ренжитін. Сондықтан да болар, өзіне біреу жамандық жасаса да, оған көп өкпелеп жатпайды. Қазір де сөйтті. Мен «кешірші» деуім мұң екен, жайраңдап шыға келді.

	— Жаңағы сұлыңды адам жеуге жарату үшін не істейсіңдер?—деп сұрады енді ол менен.

	— Егер мамам оған жұмыртқа араластырса, сорпаға тұздық болады. Ал таңертеңгілік жейтін тәтті тағамға немесе пирожное жасауға пісіруге одан да жақсы.

	— Сенің папаң таңертең осы сұлыны жей ме?— деп таңырқады Пехта.

	— Қайдағы! Тек біз, мамам екеуіміз жейміз. Егер керек десең, қалай жасайтынын бір күні үйретейін, жеп көрсең өзің де ұнатасың,— деп үгіттеп жатырмын, — Оның құрамында пайдалы зат көп-ақ.

	— Біз екеуіміз бір-бір тостақтан соғып алдық. Қарным тойған соң Поржичиге бара алмағаныма өкініп, тыржиған қырыс-тырысым да жазылды. Пехта да сөйтті. Ол тіпті енді қашан барамызға көшті.

	— Ол жаққа ертең барсақ қайтеді?—деп салдым мен алды-артын байыптап жатпастан.

	Ертең бейсенбі. Күні бойы сабақ. Егер он бірде кетіп қалсақ, бірнеше сабақтан қалып қоямыз. Кейбіреулері біздің кетіп қалғанымызды білсе жарылып өлер немесе сол үшін-ақ дүниені басына көтерер.

	Осыны ойлаған кезде ащы алма тістеп алғандай тыржиып қалдым.

	— Сен немене, қорықпайсың ба?— деп таңданды Пехта.

	Оның да түрі бұзылып, бейжай болып кетті.

	Мен ләм демедім. Қорықпаймын деп түсіндіріп жатқымкелмеді. Дегенмен зәрем жоқ. Қорқатыным

	— Дингоны әкеліп қана қоймай, сонымен бірге тағы бірдемені бүлдіріп қоямын-ау деп шошимын. Ал бейсенбіде мектептен қашсам бүлінгеннің көкесі сондаболады. Осы тоқсандасондаүшретқашқаным. Бұған тіпті мамамның өзі де ренжір еді. мұның үстіне ертең ата-аналар жиналысы. Ата-аналар жиналысы болатын күні істеген жаман қылығың ешқашан елеусіз қалмайды. Өйткені, бүгін сөйтті дегенді естісе, кейбіреулер отқа май құйып, ушықтырып жіберуі ықтимал. Мұны өз тәжірибемнен білемін. Бесінші сыныпта бір сұмырай балаға губка лақтырғаным бар. Сөйтсем, бір қу онымен сурет сабағында төгілген сияны сүртіп тастаған екен. Онысын мен қайдан білейін. Лақтырған бойда барды да қабырғаға былш ете қалды. Ал керек болса! Алақандай жер аймандай дақ болды. Бірақ дақ маған ұнады. Егер сол қабырғаға сондай дақты көбірек салса, сән үшін әдейі жасаған екен деп ойлар еді. Бірақ пани мұғалім Востра қабырғаның бір түсті болғанын ұнататын. Үйдің ішін мүмкін болғанынша бір түспен бояғанды қалайтын. Демек, менің өнер тапқыштық ұсынысым қабылданбағанын түсіну қиын емес. «Сынып қабырғасын сенің ата-анаң бояп беруі тиіс», – деді. Бұл пікірін оқушылық кітапшама жазып та берді. Кешке ата-аналар жиналысы еді. «Сорлыға сойылдың жуан жағы тиеді» дегендей бұл жиналысқа әкем де барды.

	Әке-шешем кетісімен ұйықтағансып, төсекке жата қалдым. Сөйтіп, осы бір қолайсыз сәтті сәл де болса алыстатқым келді. Бірақ мұның сәті түспеді. Папам мен мамам тура төсегіме келді. Менің ұйықтап жатқаныма да сенбеді.

	— Нақ қазір өзің тұрмасаң құлағыңнан сүйреп тұрғызамын,— деді папам. Сондықтан мен өзім тұрғанды дұрыс көрдім. Сол сол-ақ екен басталды да кетті. Мен шәкірттік кітапшамды дереу әкелуге мәжбүр болдым. Сосын папам менің әңгімеме құлақ түрді.

	— Сен мына ескертуіңді мектептен келген бойда неге көрсетпедің? — деп жекіді ол.

	Ешқандай жауап күтпестен, үстін-үстін төпей беретін сұрақтарды суқаным сүймейді. Шамасы, мұндайда папамның әлгі сұрақтарына жауап қайтарылуын күтіп отыруға тағаты жетпейтін болуы керек.

	Папамның шыдамы таусылып отырды. Сұрақты жаудырып жатыр. Тіпті, оған жауап қайтарып, түсіндіруге де мұрша берер емес. Сондықтан жауабыңның өзі жүйкесін үшінші рет жұқарта түсер деп үндемей отыра бердім.

	Үшінші рет дейтінім — ол әуелі ата-аналар жиналысы басталар алдында бір қызарады. Сосын жиналыста пани мұғалім оқып бергенше тағы тыпыршиды, үшіншіден міне, менімен әңгімесі кезінде.

	Егер сол жолы ата-аналар жиналысы өтпегенде бәрі де осыншалықты дабыра болмас та еді.

	Содан бері менің ұққаным — ата-аналар жиналысын өткізу белгіленген күні лажын тапсаң, тек жақсы жағыңнан ғана көрінуге тырыс. Демек, қалай болғанда да бейсенбінің реті жоқ.

	Пехтаға осының бәрін ұқтыруға тырыстым. Бірақ бұл оп-оңай бола қоймады. Пехтаның батылданып алғаны сонша ештеңеңнен ығатын емес. Сірә, бұл тоқсанда бірде-бір ескерту болмағандықтан шығар. Сондықтан «Аш бала тоқ баламен ойнамайды, тоқ бала ештемені ойламайдының» кері келіп тұр. Әрі Поржичиден әкелмекші болып жүрген итті ол емес, мен асыраймын ғой. Ендеше Пехтаның жасқанатын не жөні бар? Содан да ол мен сияқты дипломатияға салып, сипақтамайды. Не де болса тәуекел етуіміз қажеттігіне иландыру үшін сенбіге дейін Поржичиде болуы мүмкін жайды түгел тізіп шықты. Оның айтқандарын мен де ойлағам. Бір бала алып кетіп байлап қоятынын да, өзінің жалған қожасымен кездесетінін де ойладым ғой.

	Қысқасын айтқанда, бұл бір неше түрлі үрейге толы, дайын фильм болар еді.

	Бірақ Пехта қанша үгіттесе де тапжылмадым. Басқасын істесем де, нақ мынадай өрескел әрекетке бара алмадым.

	Енді бір үміт — жұмада.

	Ол күннің жарасы жеңілдеу. Бірақ жұмада соңғы сабақ — тарих. Тарихтан пани Гавлованың өзі береді.

	— Егер сені ренжіткен болса, бізді сабақтан босатуы тиіс,— дейді Пехта.

	— Ренжітті деймісің? Мені ме?— деп таңғалдым.

	— Өйткені, ол саған орынсыз ескерту жазып берді ғой. Ал сосын онысын сызып тастауға директордан қорықты.

	— Імм.

	— Оның біз жөніндегі пікірі жақсы,— Пехта қояр емес.

	— Иә пікірі жақсы. Мен сол жағын айтып тұрмын!

	Пехта сасып қалды.

	— Мені жау алмас еді. Бірақ саған ескерту жазып берері сөзсіз. Бүгін екеуіміздің дене шынықтыру сабағына да қатыспағанымыз бұрқ ете қалса, бірден екі ескерту алдым дей бер.

	— Қой, одан да бармайық.— Пехта өзінің шешімін өзі түзетті.

	— Менімше, ең дұрысы сенбі болар еді,— дедім мен.

	Маған сенбі ең жайлы күн сияқтанды. Себебі бұл күні мамам әлгі оқуы үшін Прагаға кететін. Ал папам да автомобиль сатып алатын қосымша ақша табу үшін жүмыс істейді. Ол сенбі күні жұмысқа шығуға келісіп қойған. Естеріңде ме, егер басқа адамдар қолғабыс етпей, егіншілер шалшық суда белшесінен батып қалып қойса, барлық өнім үсіп кетеді деп жазылған газетте. Папам сол шалқанды тасуға барады. Яғни, сенбіде мен күні бойы қаңғысам да ешкім білмес еді.

	— Өзіңе қолайлы болса, маған да қолайлы дей алмайсың ғой,— деді Пехта.

	— Сенбіде менің әкем де, шешем де үйде. Мамам менің үй шаруасына көмектескенімді қалайды. Себебі Гелена магазинге баруы тиіс. Өйткені, олар сол сенбіде жұмыс істейді ғой.

	— Ендеше сен де папаңды шалқан тасуға жібер,— дедім мен.— Сен оған бұл үшін жақсы төлейді екен де. Мүмкін қызығар. Менің папам оны жүк тиеуші етіп алар еді.

	— Ол солай-ақ болсын. Ал мамамды қайтемін?

	Мамасын не істеу қажеттігіне есебім жетпеді. Ол да бірдемені оқуына болмас па еді деп ойладым сосын мен. «Онда айына бір рет сенің де бос сенбің болар еді», – дедім Пехтаға.

	— Мұның болмас. Оқуға енді менің басым істемейді, –дейді менің мамам. Бәрібір бізге ол сенбінің септігі тие қоймас еді.

	— Онда сен бірдеме ойлап тапшы. Мамаңның көкейіне қонатын бір сылтау ізде.

	— Оны көрейін,— Пехта келісті.

	Ата-аналар жиналысы бейсенбі күні кешкі жетіде болды. Әдеттегіше менің папам сәл кешігіңкіреп келетінін ескертті. Демек, салмақ енді мамама түседі.

	Мамам жиналысқа кетерден бұрын шәкірттік кітапшамды алдырып қарады. Мұнысы бірдемені сосын естіп, айран-асыр болмаудың қамы.

	Кітапшадан әлгі сия сорғыш туралы ескертуді көрді. Мен әлі қол қойдыруға берген жоқ едім. Өйткені, пани мұғалім Гавлова шәкірттік кітапшаларды аптаның соңына қарай тексеретін. Егер аптаның ақырына дейін тағы бірдемелер жамалса, бәрін бір-ақ талқылайтын.

	— Бәсе,— деді мамам күрсініп — тағы бір өнер шығарып келіпсің ғой. Осы мектепке мүлдем бармай-ақ қойсам болар еді. Барсаң, еститінің өйтіп қойды, бүйтіп қойды дейтін бір-ақ сөз.

	— Бүгін ештеме демейді,— дедім мамамның көңілін орнына түсіруге асығып. Бірақ сонда да кәміл сенімім жоқ еді.

	Бірақ мамамның жиналыстан жарқын жүзді қайтқанына қарағанда, ата-аналар жиналысы ойдағыдай өткен тәрізді.

	— Сорақы ештеме жоқ деймісің,— деп папам да таңданып жатыр.

	— Сорақы түк те жоқ,— деп қайталады көңілді мамам. Тіпті көзі күлімдеп тұр. Мектепте мақтау естіген адам сияқты.

	Бірақ кенет: «Мұның есесіне бүгін Пехачкова сыбағасын алды. Кеше Таня дене шынықтырудан қашып кеткен екен, пан мұғалім Лукашек мұны бүкіл ата-ананың алдында айтты демесі бар ма?

	Қорыққанымнан демім шықпай қалды.

	— Егер мен Пехачковтың орнында болсам мықтап-ақ сазайын тарттырар едім,— деді папам.— Сонда сабақтан қашуға болмайтынын өл-өлгенше ұмытпас еді.

	Мен мамама қарадым. Тек ұрланып қана көз қиығымды салдым. Себебі тіке қарасам сырымды білдіріп қоярмын деп жүрексіндім. Менің ойымша, маған да бір сыбаға берілуі тиістін. Бірақ жүзінде құрттай да күдігі жоқ.

	Бұл мені мүлдем жаңылыстырды. Данектің Пехтаға ғана ұрсып, маған ұрыспағаны несі? Әлде біреу Пехтаны айтып, мені айтпай қалды ма екен?

	— Оның дене шынықтыруға неге келмегенін білмейсің бе? – деп сұрады, менен мамам.

	Мен басымды шайқадым. Сосын: «Дене шынықтыру сабағының мұғалімі жоқ болған соң, бармай-ақ қоюға болады» деген шығар. Бұл үшін, әлбетте, мақтамайды.

	— Қой, кетуге болмайды демедің бе?— Папам қабағын шытты.

	Ал мамам: «Лукашек маған қашан тиісер екен деп қыл үстінде отырдым. Өйткені, екеуі егіз сияқты ғой. Біреуі қайда кетсе, екіншісі де сонда барады»,— деді тағы да.

	Мен енді одан арғысын тыңдап отыра алмадым.

	«Шайтанға су берейін»,— деп шығып кеттім. Өйткені, жаңағы естігендерім ішімді удай ашытты.

	Бұл жаңалықтан соң өзіме-өзім келуім үшін оңаша қалуым қажет болды.

	Мен шатырдан түсіп, үйге кіргенімде, мамам үйде киетін көйлегімен жүр екен.

	— Әлгі Поржичиде көрдім деген төбетіңді әлі ешкім алып кеткен жоқ па? — деді папама.

	Мұны естігенде төбемнен біреу мұздай су құйып жібергендей болды. Бүгінгі ренішімде шек жоқ сияқты көрінді.

	— Сен қашаннан бері ит асырағыш болғансың? Мұныңның бір сыры жоқ па?— деп, аңтарылып қалды папам.

	Мамам жауап қатпады.

	— Менімше, сенің осы ессіздігің шешеңе де жұққан тәрізді,— деді енді ол маған.— Бір шала естіге тағы біреуі қосылды ғой.

	— Жә-жә,— деді мамам.

	— Оны әлі ешкім әкетпеп пе?— Енді мамама мен де қосылдым.

	— Әзірше оны ешкім де әкеткен жоқ. Солай болар, иә солай. Қаңғыбас иттен басқа да шаруаларым көп.— Кенет өз басын өзі нұқып қалды.— Әне бір кітапты менің портфеліме салып қойған сен емессің бе?— деп сұрады мамамнан.

	Папамның портфеліне мен тығып жіберген «Иттер атласын» айтып отырғанын аңғара қойдым.

	— Қайдағы кітапты айтып отырсың? — Мамам аң-таң. Папам енді орнынан тұрды да, ауыз үйдегі портфеліне кетті. «Мынаны айтамын»,— деді де, «Қандай итті қалайсыз?» дейтін кітапты столға тастай салды.

	— Оны мен салып қойып едім.— Мен өз кінәмды дереу мойныма алдым. – Сен ең соңғы аялдамада тұрғанда Динго деген итті көріп алсын дегем. Сен көрдің бе?

	— Көрдім,— деп, папам күңк етті.

	— Саған ұнады ма ол?

	— Немене ұнады ма дейсің? Әлгі Динго ма? Түк те ұнаған жоқ. Әрі бұл кітапта Динго туралы жарытып дәнеңе жазбапты.

	— Ол жабайы кезінде жақсы болатын,— деп Дингоны қорғаштап жатырмын.— Оны бейшара қылған адамдар ғой.

	Папам мырс етті:

	— Сен әйтеуір біреуге жауып шыға келесің.

	— Дегенмен саған қайсысы ұнады!— Менің білгім келіп барады.

	— Cенбернар, – деп жымиды папам.

	— Бетіне қарағанда әзілдеп отыр.

	— Шын айтшы, папа, мен ойнап отырғаным жоқ.

	— Мен де.— Папам да өз дегенінен қайтар емес.

	— Бірақ ол сенбернар өте мешкей.

	— Мұны білгенің де жақсы екен.

	— Өзгелерінен гөрі көбірек ұнаған және біздің асырауға шамамыз келетін біреуін аташы.

	Папам күлді: «Айтар болсам, ол сірә, әлгі арыстанға ұқсас күшік болар».

	— Арыстанша ма?— дедім шыдамай.

	— Бірақ итті, ит болғанда да анадай кішкентай күшікті арыстан деп атаудың не қажеті бар, сонысын түсінбеймін,— деп, күйінішпен басын шайқады папам.

	Сөзіне қарағанда папам бұл итті де жақтырмайтыны көрініп тұр. Демек, менің әрекетімнен дәнеңе де шықпады.

	Күрсіндім.

	— Сен күрсініп, аһ ұрмау үшін шынымды айтайын. Маған екі ит ұнады. Бірақ оларды мынау-мынау деп жатудың қажеті жоқ. Аңшы да емеспін, ал ұрылардың сазайын өзім де тартқызамын.

	Ит асырау үшін аңшы болудың керегі жоқтығын түсіндірейін деп оңтайлана бергенімде папамның ту сыртында отырған мамам әкеңнің көңілін әре-тәре қылма дегендей, қабақ шытты. Мен аузымды дер кезінде жаба қойдым. Өйткені, папам нақ сол сәтте: «Мен саған неше рет түсіндіруім керек? Немене, бір айтқанда түсінбейсің бе?»—деп дүрсе қоя берді.

	Мен иттер туралы кітабымды алдым да, апарып кітаптарыма қосып қойдым.

	— Мен оныңа аздап май жұқтырып қойдым,— деді ол.— Шешең салып берген нан мен салоға тиіп қалыпты.

	Мен ашуланып қалдым. «Мүйіз сұрап жүргенде құлағынан айрылды» деген осы емей не? Папамды қызықтырамын деп жүріп, кітабымды былғап алдым.

	— Бері әкел, кітабыңды үтіктеп жіберейік,— деп, мамам дереу электр үтігін қыздыруға кетті.— Ол үшін бір жақсы сия сорғыш тап.

	Май дағын жақсы сорып ала қоятын сорғышым жоқ. Сондықтан кәдімгі дәптердің арасында жүретін сорғышты әпердім. Бұл сорғышқа жазуға да болады. Көп сормайды. Дегенмен әрекет жасап көрдік. Бірақ бос әурелендік. Папамның таңертең жейтін тамақтарын орап алған қағазы венгр тұқымды шошқаны мадақтайтын жарнама сияқты екен.

	Енді мына кітапты мектепке қалай апарамын, бармаймын деп қыңқылдай бастадым.

	— Сораңды ағызба! Жаңасын әперемін, ал мынаны өзің алып қал,— деп ұрысты мамам.

	Бірден жадырап сала бердім.

	Мұның есесіне папам бұрқылдап отыр: «Бұдан былай менің портфеліме бірдеме салып байқа, не болатынын көресің!» – дейді.

	Ертеңіне мен әдеттегіден жарты сағат ерте тұрдым. Себебі мектепке бармас бұрын Пехачкалардікіне соғып, дене шынықтыру сабағында не болғанын білуім керек.

	Бұл іске Пехта мені де қосты ма екен, жоқ па? Және Поржичиге бүгін барамыз ба, жоқ сенбіге қалдырамыз ба? Оны да анықтауым қажет.

	Мен Пехачкалардікіне келсем, Таня енді-енді ғана тұрып жатыр екен. Мен аузымды ашып үлгергенше, ол: «Лукашектің мені сабақтан қашып кетті дегенін мамаң айтып барды ма?» – деп сұрады.

	Мен басымды шұлғыдым.

	— Мен бәрін де өз мойныма алдым,— деді ол.

	— Сенің тіс жармайтыныңды мен де білгем,— дедім.

	Пехта мұны өз қылығын құптағандық деп дұрыс түсінді.

	Енді қызбалана бастады.

	— Ал менің мамам бәрін тәптіштей білуге тырысты. Сенің дене шынықтыруға неге бармағаныңды сұрады. Ал мен бәрін дене шынықтырудан беретін мұғалімнің жоқтығына жаба бердім,— дедім.

	— Мен де солай дедім. Бірақ оны түсіндіріп жатудың қажеті болмады,— дейді Пехта. Осы кезде папамның айтқан сөздері ойыма түсті де:

	— Сені ұрды ма?—деп сұрадым.

	— Жоқ. Бірақ бір апта үйден шығармайтын болды. Сондықтан Поржичиге жалғыз барасың немесе мынау аяқталғанша күте тұрасың.

	Менің көзім бақырайып кетті:

	— Демек, бармайсың ғой?— Өзім де солай ойлаймын.

	— Бірақ мұның барып тұрған кещелік қой.

	— Бұған мен де қапа болып отырмын. Бірақ папам осы аптада тағы бірдеме істесең, төбеңді тесемін деді. Дұрысы оған қиғаш келмеу.

	— Сен Лукашекке барып кешірім сұра. Бәлкім, сөйтсең әке-шешең жазаның мерзімін де кемітер.

	Пехта маған жусан микстурасын ұрттап алғандай тыжырынып қарады:

	– Барып тұрған жаман адам. Бірден шағым айтқанын қарашы.

	— Онда не дейсің оған?— деп сұрадым. Өйткені, қыздарға айтқан себебіңді Лукашекке айта алмайсың ғой. Біз дене шынықтыру сабағына бір рет балалармен бірге қатысқанбыз. Сондықтан дене шынықтырудан беретін мұғаліміміз келмесе де дене шынықтыру болмай қалмайтыны белгілі еді.

	— Ауырдым дермін.

	Пехтаға қарасам гүл-гүл жайнап тұр. Ауырды деуге аузың бармайды.

	— Ол саған сене қояр,— дедім мен. Бірақ дереу бір ой келді де, күле бастадым.Неменеңе күлесің?— деді жыны келген Пехта.

	— Тамақ ішпей қоя тұр, мен үйден бірдемелер алып келемін,— дедім де, сыртқа оқтай атылып шықтым.

	— Сенің есің дұрыс па?— деп айқайлап қалды Пехта артымнан.

	Мен жауап бергенім жоқ. Көмек бере алатын бірден-бір затымды алып келу үшін үйге қарай жан ұшырып жүгіріп келемін.

	Ақ көбігім шығып қайта жүгіріп келсем, Пехта таңертеңгілік тамағын ішіп болып қалған екен.

	— Сен неменеге осыншама әбігерленіп жүрсің?— деді ол аузы толы тамағын шайнап отырып.

	Мен алақанымды ашып көрсеттім:

	— Мынаны білесің бе?

	Алақанымда кіп-кішкентай жұмыр қорап жатқан. Мұны маған бір жолы, Будейовиц атай сыйлаған. Әлгі өзге жұрттың есебінен көңіл көтеруді ұнататын атайдың нақ өзі.

	Мен қораптағы ұнтақтан аздап алақаныма салып алдым да, Пехтаның мұрнына тақадым:

	«Қане иіске!»

	Пехта иіскей қойды. Одан арғы жағы ойдағыдай болды. Үстін-үстін түшкіргені сонша тура пулеметтен атып жатқандай. Қатты түшкірген кезде көзілдірігін қолымен ұстап тұруға мәжбүр болды.

	Түшкіруді сәл қойғанда қарасақ, көзі әбден жасаурап кетіпті. Әрі өзі ұмытшақ болып қалған тәрізді. Түшкіргені сәл басылса-ақ:

	— Сенің ойының ойын емес, ақымақтық!— деп маған дүрсе қоя береді.

	— Бірақ сен ойлап тұрғаннан әлдеқайда ақылды ойын. Сен сәл-пәл ойлансаң не үшін жасағанымды ұға қоясың,— деймін мен де кейіп. Бірақ оның өзі түсіне қоятынына үмітім аз еді. Әрі мектепке баратын уақыт болып қалды. Сондықтан бәрін өзім түсіндіріп бердім: «Лукашекке кірерден бұрын есіктің артында тұрып осы ұнтақтан иіскеп аласың. Сонда кеше ауырдым дегеніңе ол сенбеуі мүмкін емес».

	Пехтаның жүзі нұрланып кетті. Бірдеме айтайын деп аузын енді аша бергенде, сөйлеудің орнына тағы да түшкіріп салды.

	— Көрдің бе, шын екен. Тек бір әйдік бет орамал салып ал. Неғұрлым үлкен болса, солғұрлым жақсы, Лукашектің назарына тез ілігеді.

	Сөйтіп, Пехта мектепке пан Пехачковтың бет орамалын ұстап кірді. Мен қасында келемін.

	Киімімізді шешкен соң, тіке спорт залының жанындағы Лукашектің кабинетіне қарай тарттық.

	Ол спорт залда сабақ жүргізгенде көбіне осы жерде болады.

	Есіктің алдына жеткен соң, мен Пехтаның портфелін өзім алдым да, түшкірткіш ұнтақ салынған қорапты мұрнына тақай қойдым. Сосын ол түшкіре бастаған кезде Лукашектің кабинетіне итермелеп кіргізіп жібердім.

	Оның кабинеттен тез шыққаны сонша, қолымдағы қорабымды да жасырып үлгере алмай қалдым.

	— Ауруыңды басқа балаларға жұқтырмау үшін дереу үйіңе кет,— деп жатыр Лукашек.

	Бірақ Пехта үйге кетпейтінін, себебі кетіп қалса, нақ кешегідей таяқ жейтінін айтты. Бірақ әлі мұрнын орамалымен жауып тұрғандықтан сөзі міңгірлеп анық естілмейді. Ал Данек кеше шағым жасағаны үшін кешірім сұрады.

	Сөйтіп, бұл жерден ұттық. Бірақ бұл алдамшы жеңіс болды. Бұдан Пехтаның жазасы жеңілдемеді.





ТОҒЫЗЫНШЫ ТАРАУ


	Ақыры Поржичиге барғаным туралы. Автобус аялдамасында тап болған қызық



	Әлгі Лукашек оқиғасынан кейін-ақ Поржичиге енді сенбіден ерте бара алмайтынымыз мәлім болды. Мен бұған қатты қапаландым. Мұның үстіне бір жаққа жалғыз барғаннан ұнатпайтын нәрсем жоқ. Тіпті мектептің өзінде мұғалімдердің біреуі жұмсаса, Пехтаны да қоса жіберіңізші деп жалынып тұрғаным. Немесе басқа бір қызды қосуын өтінем. Бірақ бәрінен де гөрі Пехтамен жүргенді қалаймын. Менің мамам екеуің сиам егіздері тәріздісіңдер дейді. Бірақ олар жабысып өскен ғой. Біз ондай емеспіз. Тіпті кейде бөтен адамдардың өздері бізді апалы-сіңлі шығар деп ойлайды екен. Бірақ неге олай дейтіндерін білмеймін. Біз бір-бірімізге мүлде ұқсамаймыз. Мәселен Пехта көзілдірік киеді. Ал мен тіпті анау бұрыштың арғы жағында не болып жатқанын көзілдіріксіз-ақ көремін. Солай ма, солай емес пе білмеймін. Әйтеуір, мамам солай дейді. Пехтаның шашы әкесіне тартқан қап-қара, әрі аттың жалындай қайратты. Ал, менікі бұйра. Мамама тартқан, қызғылт. Бойымыз да шамалас. Бойшаңбыз. Дене шынықтыруда жиырма қыздың ішінде Пехта бесінші тұрады, мен жетінші тұрамын. Ашаңдығымыз да қарайлас, нәзікпіз. Пехтаның бітімі сондай. Оның үйіндегілер түгел қанжардай қатып қалған. Біздің папамыз ғана жіптіктей. Мұның есесіне мамам екеуіміз өзімізді әзер тежеп жүрміз. Өйткені, егер мен үнемі әбден тойғанша тамақ ішсем, көп ұзамай-ақ Аленамен тайталасып қалар едім. Себебі, мен ылғи ашқарақтанып тұрамын. Кішкентай күнімде быртиған толық болыппын. Қай суретіме қарасам да, буылтық-буылтық болып ыржаңдап тұрған қызды көрем. Мектепке барған соң да бірнеше жыл сол қалпымнан өзгермедім.

	Бірақ соңғы бірер жылдан бері мамам екеуіміз де пішініміздің бұзылмауын қадағалап жүрміз. Әсіресе, мамам көбірек сақтанады. Ол тіпті «Свет працені» де сол үшін жаздырып алады. Бұл газетте әр тамақта қанша колория бар екені және осы тектес мәліметтер апта сайын жарияланып тұрады. Бірақ мен соншалықты тырыспаймын. Тек кейде-кейде өзімді шектеуім керектігін ұмытып бара жатсам, мамам сен қазірдің өзінде денелісің ғой деп ескерте қояды. Мамамның ойынша тек мектеп жасына дейінгі балдырғандар ғана семіз болуы тиіс.

	— Сөйтіп, Пехтаның жазаға ұшырап, үйінде отырып қалғанына едәуір ренжідім. Егер әлгі бір итке жаным қатты ашып, аямасам, еш жаққа бармас едім. Бірақ мен Дингоны қаңғыртып қоя алар емеспін. Сондықтан да Пехтаға басқа лажымыз болмаса, жалғыз баратынымды айттым. Жұмыс күні мектептен қайтып келе жатқанда шпекачка ойыма түсті. Бірақ шпекачкалар саны едәуір кеміп қалғанын көргенде қатты таңырқадық. Әлгі әнде айтылатын жібі ғана қалыпты. Жіпке ілініп, жалғыз сосиска тұр.Мұны кім әкеп қойған?— деймін есі шығып тұрған Пехтаға.

	Пехтаны да нақ осы сұрақ қинап тұр еді.

	— Сірә, папам болар,— деді ақырын сыбырлап.— Біздікі деп ойлаған ғой, шамасы.

	— Сен ол Радконікі деп неге айтпап едің?

	— Мен оны тығып тастағам... Ешкім байқай қоймас дегем.

	— Сен енді...

	— Мен саған сатып әперейін,— деді ол жұлып алғандай.

	— Жоқ, керегі жоқ,— дедім мен.— Бір өзіме жетер, ол да шу дегеннен арпалақтап жей бермес,— деп күлдім.

	Бірақ күлерін күлсем де көңілім күпті еді.

	Себебі Пехта мен шпекачкадан бірдей айрылу оңай тиген жоқ.

	Бірақ біртіндеп іс оңға басты.

	— Мен тамаша идея таптым,— деп айқай салды кенеттен Пехта.

	— Біреу емес-ау, екі бірдей идея туды!

	Бірақ жақсы идеясының мазмұнын сұрай бастап едім, айтудан бас тартты:

	— Айтпаймын. Одан да бұл идеяларым сені таңдантсын,— деп, Пехта көңілдене түсті.

	Ертеңіне өзімен де, екі идеясымен автобустың аялдамасында ұшырастым.

	Бірінші идеясы — Рудо Бакош екен.

	Екіншісі — Ионашқа арналған бір үзім шошқа майы. Бұл Пехтаның үлесі.

	— Сенің мұның дұрыс емес,— дедім мен.— Мен оған арнайы тамақ әкеле жатырмын.

	Алғаш Рудоны көргенде, әуелі оның да «идеяның» біреуі екенін ұға қойғаным жоқ. Автобусқа келе жатып жолшыбай ұшырасқан шығар деп ойладым. Сөйтсем, Рудоны Поржичиге өзінің орнына жіберіп отыр екен.

	Мен алғашында ептеп қысылып та қалдым. Егер бізді сыртымыздан бірге оқитын қыздардың біреуі көрсе болды, екеуі жүреді екен деп өсекті гулетуі мүмкін. Ал маған ондай өсектің керегі жоқ. Өйткені, ол өтірік.

	Бірақ, жалпы алғанда, мен қуанып қалдым. Өйткені, мен бұған дейін айтқанымдай, Рудо мұндай жағдайға таптырмайтын бала. Аңдарды одан артық білетін ешкім жоқ. Егер қаласа, бір қора ит жияр еді. Оған иттердің өзі жабысады. Жаңағы Динго маған ергісі келмесе де, Рудодан тартынбайтыны анық. Ол барса, ит сосискисыз-ақ ереді. Сондықтан бір өсекші қыз бізді жігіт пен қалыңдыққа айналдыратынына қарамастан екеуіміз иесі қаңғыртып тастаған бір төбеттің тағдырын жеңілдету үшін тәуекел етіп, жолға шықтық. Қызықтың үлкені Поржичиде күтіп тұр екен. Автобустың есігінің қарсы алдында жалғыз Ионаш емес, екі ит кезікті. Мұны көргенде тынысым тарылып кеткендей болды. Бес ит асырауды армандасам да нақ қазір екі итті бірдей тойындыратын азығым жоқ еді.

	Менің көзім бірден әдемісіне түсті. Ол жүні сабалақ-сабалақ, томпиған ит екен. Автобустан ұлы мәртебелі ием түсіп қалмас па екен деп тағатсызданғаны сонша дір-дір қағады. Құлақтары едірейіп, кесілген келте құйрығы шолтиып, шошаң-шошаң етеді. Бірақ бәрінен де тұмсығы сүйкімді екен. Неге екені бір құдайға мәлім, оны көргенде бірден-ақ Пу дейтін қонжық есіме түсті. Қалың қабағының астындағы қырағы екі көзі ойнақшып, жылт-жылт етеді.

	Ең кереметі — түсі әдемі екен. Сұр мен қоңырды араластырып біреу әдейі бояп қойғандай.

	Сосын екінші Дингоға қарадым. Ол әрі әлжуаз, әрі сиықсыз. Аздап боксер тұқымды итке, сәл-пәл торайға ұқсастығы бар. Жалпақ, жұмыр денесі мен бір-бірінен өте алшақ орналасқан, әрі қисық төрт аяғы — торайға, ал тыржиған тұмсығы мен үлкен де ептеп шығыңқылау көздері ит тұқымына тартыпты. Көзінде бір мұң бар сияқты. Және бүкіл денесіндегі терісі де қатпар-қатпар. Өзіне үлкен бір иттің терісін жиырып-бүктеп кигізіп қойған тәрізді.

	Түрі біздің Шайтанға ұқсас. Шайтан тұнжыр қара ғой. Ал Мынаның тұла бойы толы шұбар. Сонысына қарағанда француз бульдогы болуы тиіс. Егер мұның жанында анау сабалақ жүнді әдемі ит болмай, мынау жеке тұрса, сірә, бұл да тап қазіргісінен екі есе әдемі көрінер еді-ау деп ойладым. Бірақ өзімен салыстыратын бәсекелесі нақ жанында тұрғанда, бұл жер бетіндегі ит атаулының ішіндегі ең ұсқынсызы сияқты көрінді.

	Екі Динго да бізге қарап телмірді де қалды.

	Сосын автобустан портфель ұстаған ер кісі түсіп еді, екі ит бірдей тіміскіленіп иіскей бастады. Әсіресе әдемісі шыдамсызданып барады, ал анаусы біршама сабырлы. Тамақтың иісін сезгендіктен бе, екеуі де тықыршып тұр. Иісті тек тұмсықтары ғана емес, бүкіл денесі сезіп тұрғандай...

	Ақырында әлгі панның өз иесі еместігін білген әдемі ит бірден тыныштала қалды.

	Портфель ұстаған кісі артына бір қарады да, ресторанға беттеді.

	Оның соңынан бір кемпір түсті. Кемпірді Динго танитын болуы керек, көрген бойда құйрығын шолтаңдатып еркелей қалды. Бірақ біздің бір-бірімізге «сәлем» деп немесе «хал қалай» деп өте шығатынымыздай ит те жаңағы қылығын тез тыйды.

	Әдемісі тіпті қаңқ етіп үрейін деп барып, тек соңғы сәтте ғана өзін-өзі тежеп қалғандай, тамағы қырылдаңқырап тоқтады.

	Бірақ иттердің ықыласын сезген әжей оларды құр қалдырмады.

	«Тағы да келмеді ме?»—деді кемпір. Сабалақ жүнді ит жай ғана қаңқ етті. Мұның есесіне қасындағы серігі мен ешкімді күтіп жүргенім жоқ дегендей салқындық аңғартты.

	Бұл, сірә, жақсы кемпір болуы керек. Және иттердің иелерін босқа зарығып күтіп жүргенінен де хабардар екен. Өйткені: «Өй, соны қойшы іздемей. Ондай адам іздеп қайғыруыңа тұрмайды. Ол да бір, түфі деген түкірік те бір»,— деп жатыр.

	Әдемі ит Ионаш, әжейдің айтқаны дұрыс дегендей, құйрығын шолтаң-шолтаң еткізді. Ал екіншісі бұл кезде бізге көзін сүзіп тұр еді.

	— Мен сендерге түсте тамақ әкелемін,— деді де, қария кетіп қалды. Аюдың қонжығындай томпаңдаған әдемі ит әжейді шығарып салуға кетті. Ал екіншісі отырған орнынан бүлк етпеді. Бізге тесілген күйі отыр.

	Қарт кетіп, иттермен өзіміз оңаша қалғанда Рудо: «Мыналардың қайсысы Динго?» — деп күлді.

	Бұлардың ешқайсысы жүні бұйрасы да, түлкі сияқты сап-сарысы да «Қандай итті қалайсыз?» дейтін кітапта көрсетілген Динго еместігі ақиқат еді. Бірақ мұның екеуін де иелері тастап кеткен тәрізді. Рудо да солай дейді. Ол «Динго» дегенде алғашқыда иесі болып, сосын оны қаңғыртып тастап кеткен ит туралы ойлаған еді.

	Мен үндегенім жоқ. Әдемісі Динго болғанын қалап тұрғам. Бірақ бұл ойымды айтуға ұялдым. Ал Динго екіншісі болып шықса ше? Онда менің ойымдағы ол да емес екенін түсінер еді. Онда мына бейшара итті есіркейтін шығар. Рудоның менің ойымдағыны сезетініне күмәнданғаным жоқ. Біздің бір танысымыздың иті болатын. Ол иесінің қай кезде ашуланып келетінін білетін де мұндайда таяқтың ұшында кетпейін деп, дереу диванның астына тығылатын.

	— Мұны жаңағы әжейден сұрасам қайтеді?— деді Рудо.

	— Мен қуып жетемін ғой.

	— Жоқ!— дегенімді аңғармай да қалдым.— Босқа даурықтырма. Онда бізге бермей қоюы мүмкін.

	— Онда Динго қайсысы екенін қалай білеміз?

	— Қайсысы осы жердің иті болса, ол бізге ермейді. Өйткені, ол үйінде жүр ғой. Ал бізге ергені – қаңғырып қалған Дингоның нақ өзі!

	— Жарайды, солай-ақ болсын, – деп Рудо да келісті.

	— Менімше, Дингосы анау, — деп әдемі итті көрсеттім. Ол сол сәтте бізге қарай жүгіріп келе жатқан.

	Імм, – деді Рудо. Сөйтті де не ойлап тұрғаныңды білемін дегендей маған қарады.

	– Ал сен ше, ол емес дейсің бе?

	Ол бір минуттай үндеген жоқ. Сосын барып шынын айтты: «Әдемісінің жағдайы жеңілдеу. Оны кез келген адам әкетуі мүмкін. Менімше, ол әдемі болғандықтан әрі ақылдырақ та сияқты».

	Мен қызарып кеттім.

	Мұнымды Рудо байқап қалды. Сөйтті де: «Мен сен туралы ондай ойда емеспін»,— деп қойды. Сонда ғана сездім. Ол тіпті ертеде болған жай. Сондықтан ойымда да жоқтын. Онда Рудо біздің сыныпқа жаңадан келген. Мен оны көрген сайын:

	«Көзқарасының жағымсызын қарашы. Мұндай да сұмырай бала болады екен-ау»,— дейтінмін. Бүкіл Чехиядағы балалардың ішіндегі ең сұмпайысы осы, біздің сыныптағы Рудо деп жауап беретінмін. Бірақ тек бастапқыда ғана сөйтіп жүрдім.

	Акация арасынан зоологиялық бақ жасағанын білгелі бері оның ата-анасы ұясынан шығарып тастаған балапан сияқты ебет-себет болып үрпиіп жүретіні де көп ренжітпейтін. Күнге күйгені сонша терісі қызғылттанып қалғаны да, бетіндегі секпілін жинаса, бір қос уыс болатыны да оғаш болмай кетті.

	Ол кейде маған тіпті сұлу сияқтанып көрінеді. Әсіресе, анасынан ажырап қалған көжекті асырағанын айтқанда. Бұл кезде оның көздері қуаныштан жалт-жұлт етіп, күн түскенде мөлт-мөлт еткен екі тамшы шыққа да ұқсап кететін.

	Рудоның ескертуінен кейін сәл ойландым да, мынаны түсіндім. Ол мен үшін де, сыныптағы қалған балалар мен қыздар үшін де сүйкімді емес болып кетсе де, бірақ өзі әлі де сол әсерден арылмаған екен. Кім біледі, танымайтын бөгде жандар да оны ұнатпайтын шығар.

	Мен не дерімді білмедім. Сүйкімсіз емессің, сынып бойынша жолдастыққа сенен берік бала жоқ деп жұбатсам ба екем, жоқ әлде сүйкімсіз итті өтірік мақтап, сол ұнап тұр деймін бе? Ақыры мұның бірін де істегенім жоқ. Қынжылып қалдым да, портфелімнен шпекачка мен Пехта берген шошқа майын шығара бастадым. Тамақтың иісінен сілекейім шұбырып кетті. Мұны көрген Рудо да жаңағы ренішін ұмытты.

	Әдемі Ионаш бізден көзін айырар емес. Құлақтары мен құйрығы едірейе қалды. Басын бір жағына қисайтып алып, шпекачекке қадалып тұр. Оның жақын келгені сонша, қолымды созсам-ақ мойнындағы үрпек жүнінен ұстап алатындаймын.

	Қарғысы жоқ екен.

	Еттің иісін мұңды Ионаш та біліп отыр. Бірақ мына серігі тәрізді есі шығып қуанған жоқ. Сондықтан да бірінші шпекачканы соған тастадым. Бірақ неге олай істегенімді өзім де білмеймін. Әдемі адамның жолы бола береді.

	Оларға жұрттың бәрі оң қабағымен қарайды деген Рудоның сөзіне қырсығып істедім бе?

	Әуелде ол Толары шпекачкасын жеуден жеркенетін сияқтанған. Бірақ жеме-жемге келгенде райынан қайтып, шпекачканы жерге түсірмей қағып алды.

	Менің бұл қылығыма ыза болды ма қайдам, анау иттің қасына жүгіріп келіп, күзетші пингтердей үріп-үріп жіберді.

	— Жо-жо-жоқ,— деп, Рудо оған ескерту жасады.

	— Менімше, сен әрі қомағай, әрі сараң да сияқтысың.

	— Қорықпа, саған да жетеді,— деп жатырмын тынышы кеткен Дингоға.

	Ол менің айтқанымды түсінген сияқтанды. Үргенін қойды да, менің қасыма келді. Бұл жолы тура қарама-қарсы келіп отырды. Менің әр қимылымды қалт жібермей бағып қалыпты. Басын біресе олай, біресе бұлай бұрады.

	Мен салами оралған қағазды аштым. Сосын осы қолымнан жемес пе екен деген ой келді.

	Ол үйренген екен. Шұжықты ашқарақтана асаған кезде тіпті менің қолымды да қоса тістеп ала жаздады.

	Мен билей жөнелмей, әзер шыдап отырдым. Тек Динго ғана осылай қомағайланып асауы тиіс. Өйткені, ол Динго болмаса қарны қампиып тоқ жүрер еді де, мен берген тамаққа пысқырып та қарамас еді. Тым құрығанда мына сиықсыз Ионаш секілді тақуасынып барып жейді ғой.

	— Көрдің бе, мынау нақ сол болуы тиіс. Аштан өлейін деп қалыпты,— дедім Рудоға.

	— Қайдам,— деп күмілжіді Рудо.— Мұнысы аштықтан да бұрын қорқаулық па деймін. Бітімі солай болар. Мұндайлар өлгеніне қарамай ұмтылады.

	Маған Рудо мына Дингоны өзінен әдемі болған соң жақтырмай тұрғандай көрінді. Немесе Рудоны көзіне де ілместен маған есі кетіп жабысып қалғаны үшін жек көріп жүр. Бірақ бұл жөнінде Рудоға ештеме демедім.

	Әдемі Ионаш жаңағы берген саламиді жеп болды да, менің аяғыма тағы оралды.

	Ал анау да шпекачканы жәукемдеп болды. Сөйтіп, ол да бірдеме дәметкендей, сәл жақындаңқырап тұрды. Бірақ қол жетерліктей жақынға келмеді. Екі арамыздың тым жақындап кеткенін қаламайтын тәрізді. Қалайда өзін қауіпсіз сезінетін қашықтықтың сақталғанын тілеп тұр.

	Енді өзіме таңертең берілген ертеңгілік тамақтан жырып алып қалғандарымды шығардым. Бірақ бұл енді шпекачка да, салами де емес. Менің мамам ол екеуін онша жаратпайды. Кішкентайымнан-ақ саған салами мен сосискиден гөрі ірімшік көбірек ұнайды деумен келеді. Бірақ шынына келгенде керісінше, тамақ әзірлейтін мен емеспін, мамам ғой. Ендеше тамақты да өз қалауынша пісіреді.

	Қалтада арасына голландия сыры қыстырылған екі үзім нан жатқан. Және витаминдер бар. Қызыл түсті витамин. Яғни – помидор.

	– Жейсің бе?— дедім Дингоға.— Бірақ бұл салами емес. Пехтаның, нақтырақ айтсам, оның мамасының саламиі,— деп жатырмын.

	Ионаш құйрығын бұлғақтатты. Дәлірек айтқанда, қиянатшыл қожасы отап тастаған құйрығының тұқылын шолтаңдатты. Мұнысы сенің мамаңдікі дұрыс дегендей болды. Бірақ бутербродтан бір үзіп беріп едім, бірден кекшиіп қалды. Әуелі нанды иіскелеп тұрды да, сосын нанның ортасындағы ірімшікті алып жеді. Оны жеп болған соң, майын жалады да, енді не бересің деп күтіп тұрды.

	Енді мен ақыл айтуға көштім.

	Бұлай істеуге болмайды деп түсіндіруге мәжбүр болдым. Бұл тек мастанған адамдардың немесе иттердің қылығы екенін айтып, өзін мысалға келтірдім.

	— Сені папам қуып шығатыны күмәнсіз,— дедім соңында.— Голландия ірімшігін нансыз құр жегенді қайдан көрдің, мұны қайдан шығарып жүрсің? Онда біз автобус пен музейді қойып, сүт заводын ашуымыз қажет болар. Онда сен тым қымбатқа түсер едің, Ионашжан.

	Ионаш құйрығын тағы да бұлғақтатып қойды да жүндес тұмсығымен майды жалап жатты. Сосын ол ірімшіктен өзге жөні түзу дәнемең жоқ па дегендей, аяқ астынан шәу ете қалды.

	Мұнысы қияңқылығы сияқтанды. Мен селк ете қалғанда, ұстап тұрған ірімшігім мен помидорым қолымнан түсіп кетті.

	Ионаш оларға сол мезетте-ақ тап берді. Алғашында қызыл доп деп қалды-ау деймін. Қателескенін білгеннен кейін, витаминді де қылғыта бастады.

	— Ит помидор жейтін бе еді?:— дедім мен таңданып.

	— Әрине, мынаған қарағанда жейтін болғаны ғой.

	— Сен ақылды төбет екенсің,— деп мақтап қойдым Ионашты. Витамин денсаулыққа өте пайдалы. Бірақ енді сен нанды да қалдырма,— деп жатырмын. Сол замат екінші нөмірлі Ионашқа да бір кескен нан ұсындым. Бірақ ол менің жақындайын деп қозғалғанымды сезді де, сол сәтте шегініп, секіріп түсті. Мен ол нақ сөйтер деп ойламап едім.

	— Сен оның алдына таста,— деді Рудо. Ол қорқып тұр. Сонысына қарағанда адамдардан көп түртпек көрген сыңайы бар. Мен Рудоның айтқанын істедім.

	Голландия сыры мен нанды бірі де ұната қоймады. Бұл да әдемі серігінің істегенін қайталады. Майы жоқ нанға анаусы да, мынаусы да тимеді. Мұның есесіне екеуі де менің қолымда қалған сырға жалтақтап тұрды. Өйткені, қайталап айтайын, нанға екеуінің де зауқы жоқ еді.

	Колымдағы сырымнан үзіп, екеуіне кезек-кезек тастап тұрмын. Жерге түсірер емес.

	– Циркте ойнауға жарайды ғой мыналар, – дедім Рудоға.

	Ионаштар сырды тауысқан соң олар жемеген нанды Рудо екеуіміз бөліп жедік. Ал, жерде жатқаны енді торғайларға жем болар.

	Әдемі ит енді аузын жалай бастады. Ал біздің бірдеме жеп тұрғанымызды көрген кезде қыңсылап қоя берді. Сонысына қарағанда ол біздің өздері менсінбей тастаған нанды жеп тұрғанымызды білмейтін сияқты.

	Сосын менің қапшығымда Пехта екеуіміз Ионашқа арнап сатып алған печенье жатқаны есіме түсті.

	— Сен печенье жейсің бе? – дедім мен оған.

	Ол құйрығын шайқап-шайқап қойды да жақындай түсті.

	— Бұл өте дәмді,— деп мақтап жатырмын печеньені. Бір печеньені қолыма алдым да Ионаштарға ұсындым. Бірақ печеньені, екеуінің де аңсары ауып тұрғанымен, жақын келіп, алақанымнан алғысы келмеді.

	— Жақындау келші Ионашжан,— деп, әдемі Ионашты үгіттеуге кірістім.— Біз сені алып кетуге келдік...— деп, Поржичиге не үшін келгенімізді де баяндап жатырмын, ол түсінетіндей-ақ.— Сені алып кетеміз. Біздікінде жағдайың жақсы болады. Мұным — біздің отбасыны іш тарта берсін дегенім. Бірақ папам жайлы ештеме демедім. Алдын ала үрейін қашырып қайтейін. Менімше, жаман хабар жатпайды. Оны айтуға уақыт табылады. Шамамда оның сабалақ-сабалақ тұмсығын, алғырлығын көрсе, папам да қуанатын шығар деп ойлаймын.

	Менің жұмсақ даусымды Ионаш ықыласымен тыңдап тұрды. Әрі бұл дауыс өткендегі бір жақсы шағын есіне түсіргендей кейіп танытты. Мұны Рудо да байқапты... «Сенің даусың бұрынғы иесін есіне түсіретін тәрізді»,— деді ол.

	Мен күлдім. «Иесі мендей емес шығар. Маған ұқсас бір қызы болуы керек. Ол қыз да ылғи тамақ беретін шығар. Қазір мені көрген соң, сол қыз есіне түсті ме, кім біледі? Қарашы, қалай көзін сығырайтып тұрғанын. Өзін бейне мысықтар жұмағында жүргендей сезінген сәтінде Шайтан ғана сөйтетін»,— деп түсіндірдім Рудоға.

	— Қане, Ионашжан, кел де, ала ғой,— дедім мейірбан дауыспен.

	Ионаш бишідей мың бұралды. Бірақ сөйтсе де печеньені алуға келмей-ақ қойды, батылы жетпеді ғой деймін.

	— Енді сен байқап көрші,— дедім Рудоға.— Шамасы, ер кісілерше шақыру керек-ау.

	Рудо печеньені қолына алды да, Ионашқа қарсы қарап жүрелеп отырды.

	— Мә, бұлғақтамай ал,— деп бұйырды ол Дингоға.

	Ионаштың сабалақ қасының астындағы көздері бір түрлі жыпылықтап кетті.

	— Мә!—деді Рудо қатқыл үнмен. Олай ұрыспа деп ескерту жасауға аз-ақ қалдым. Бірақ мен Рудоға бұл ақылымды айтамын дегенімше, Ионаш Рудоның дөрекі даусын үйреншікті нәрсесіндей тыңдады. Оған бұйырып, жекіріп тұрған өмірінде тұңғыш рет көріп тұрған бейтаныс бала емес, өз иесі тәрізді. Және оған құлағының түбін де қасытты. Қуаныштан Рудоның жүзі жайнап кетті.

	«Кел, сен де қаси ғой!—деді маған.— Мен оны ұстап тұрайын».

	Бірақ Ионашты ұстап тұрудың қажеті болмай қалды. Мені жатырқамайтыны соншалық, менің қапшығыма қалай басын сұғып жібермегеніне қайранмын.

	— Мынау Дингоның нақ өзі!— деп айқайлап жібердім қуанғанымнан.— Ол иесін сағынған екен, әрбір жылы сөзге разы болып тұр.

	Мен Рудоның қасына отырып алдым да, арқасынан сипай бердім. Сипаған сайын Ионаш майысып, қайқаңдап кетеді.

	Біз сөйтіп, бір сәтке екінші Ионашты қағажу қалдырдық.

	— Ал енді сенің серігіңді үйретуге барайын,— деді Рудо Ионашқа батылданып. Бірақ ол орнынан тұрып, сүйкімсіз Ионаш тұрған жаққа бұрылам дегенше, ол зытып кетіпті.

	— Әне көрдің ғой,— дедім мен шаттанып.— Менің айтқаным дұрыс қой?

	— Жоқ, олай болуы мүмкін емес! Ол жаңа ғана осында, осында тұр еді ғой.

	— Сірә, үйінекеткенболар.— Мен қуанышымды жасыра алар емеспін.

	— Бізден енді өзге жақсылық болмайтынын білген шығар.

	— Әлде басқа бір жаққа кіріп кетті ме?

	— Қалай болғанда да енді бәрі түсінікті,— дедім мен.

	Рудо әлі де мән-жайды толық түсіне қоймаған сияқты. Бірақ, ол төңіректі шыр айнала қараса да, жалған Динго көзіне түспеді.

	Енді қалған печеньені түгел Ионаштың бір өзі жеді.

	Толарыға баратын автобус тек кешке ғана жүреді. Біз автобусты ұзақ күтпеу үшін минут сайын өтіп жатқан автобустың біреуіне міне салайық деп ұйғардық. Бірақ ол автобустар Толарыға бармайды.

	Брунеровицтің жанындағы жол айрығына жетіп тоқтайтын. Ал ол жерден Толарыға дейін жаяуға жарты сағаттық жер.

	Ақыры автобус та келді. Жартылай бос екен.

	Біз міндік. Мен автобусқа отырғанда Ионаш тыпыршыса, жұрт бізді ит ұрлап бара жатыр деп қалар ма екен деп ыңғайсызданғанбыз. Бірақ Рудо «жүр!» деп шақыруы мұң екен бейне автобуспен серуендеуге машық болған иттей-ақ, Ионаш әп-сәтте-ақ автобусқа қарғып шықты.

	Біз орынға жайғасқанша кондуктор да жетіп келді. «Итті автобуспен алып жүргенде қарғыбау тағып, тұмылдырық кигізу керек»,— деп бастады ол.

	— Ол қаппайды,— дедім мен.

	— Мәселе онда емес. Тәртіп бойынша тұмылдырықтап, қарғыбауынан жетектеп алу керек,— деді ол бір орнында айналып қалған күйтабақ секілді бір айтқанын қайталап.

	Мен Рудоға қарадым.

	— Біздің тұмылдырығымыз да, қарғы бауымыз да жоқ,— деп жарамсақтандық оған.

	— Билетке де ақшаларың жоқ шығар,— деп сұрады енді ол жағымсыз, ащы даусы шаңқылдап. Мен оның сөзін сондай ұнатып отырғандай сыңаймен тыңдай бердім. Және автобус жүргізушінің отбасы екенімді көрсін деп, куәлігімді тез-тез ашып көрсеттім.

	Бірақ кондуктор менің куәлігімді алған жоқ.

	— Егер тұмылдырықтарың мен қарғыбауларың болмаса, автобустан түсулеріңе тура келеді,— деді ол сіресіп.— Егер ол біреу-міреуді қауып алса, жауап беріп жататын жайым жоқ.

	— Бірақ, сіз кешіріңіз, ол кімді тістей қояр дейсіз?—әңгімеге есіктің аузында отырған пан араласты.

	Кондуктор оның да сыбағасын қолма-қол берді:

	«Сіз бұл іске араласпай-ақ қойыңыз! Ол сіздің шаруаңыз емес! Егер ерінбей артыңызға бұрылып қарасаңыз, мұнда кішкентай балалар да бар екенін көрер едіңіз!»

	— Егер мен қателеспесем, автобуста жалғыз-ақ бөбек бар,— деп бұрқ ете қалды пан. Бірақ артына бұрылып әуре болмады.

	Автобуста шындығында да жалғыз бөбек бар еді. Ол үшінші орындықта, мамасының алдында отырған.

	Ол кенет көзді ашып-жұмғанша орындықтан секіріп түсіп, .«аф, аф» деп, Ионашқа қарай тұра жүгірді.

	Ионаш сескеніп қалса керек, сәл шегініп тұрды. Ал бірақ кішкентай балақанның мамасы итке бала емес, балаға ит ұмтылғандай үрейленіп, айқай салды.

	— Көрдіңіз ғой,— деп алара қарады панға кондуктор.

	— Ештеме де көріп отырғаным жоқ.— Пан ығар емес.

	— Бәле қайда деме, бассаң аяқ астында,— деп, өз пікірін дұрыстап жатыр кондуктор.

	Бірақ бұл жерде еш бәле жоқ еді. Ионаш енді жағдайды бажайлап кішкентай баланы туа бітті білетіндей-ақ құйрығын бұлғаңдатып қойды. Ол баламен ойнағысы келіп әзір тұр. Бірақ баланы мамасы ұстап алды да, Ионашқа: «Жоғалт көзіңді, сұңғыла!»—деп зекіп қалды.

	Біздің тағдырымызды да осы айқай шешті.

	— Қараларыңды өшіріңдер! — деп бұйырды кондуктор.— Және тезірек жалтыратыңдар табандарыңды!

	— Мен оны аф дедім! — дейді шүлдірлеп балақан.

	Мен кондукторды көндірейін деген ниетпен:

	«Біз автобустың артқы орындығына жайғасып, итті қолымызға ұстап отырайық»,— деп те көрдім.

	— Жо-жо-жоқ! Бір қалада баланы қасқыр ит қауып алғанын газеттер жазған жоқ па?— деп ол даусын көтере түсті.

	— Бірақ бұл қасқыр ит емес қой, небары, мықтағанда жартылай терьер тұқымдас ит,— деп Рудо да Ионаш пен қасқыр иттің айырмашылығын түсіндіруге кірісті.— Немесе сондай бір жуас иттің тұқымы.

	— Қабағына қарағанда оның атасы, бәлкім, мұртты ит тұқымынан болар,— деп, енді әңгімеге мен де үлесімді қостым.

	Кондуктор біздің сөзімізді тыңдағысы келмеді.

	«Пан жүргізуші, мыналарды түсіріп тастауға жәрдемдесіңізші!»— деді ол.

	Олар үшеу (жүргізуші, кондуктор және баланың шешесі), біз төртеу (кіре берістегі пан, Рудо, мен және балақан) болсақ та, аналар әлдеқайда басым еді.

	— Кетейік,— деді Рудо.— Енді қарсыласудың мәні жоқ. Бірінші болып Ионаш секіріп түсті, одан кейін ұрыс алаңынан Рудо кетті, ең соңынан мен шықтым. Есіктен шығып бара жатып: «Тамаша екенсіз! Енді жер әлемге жаяу баратын болдық қой!»—дегенді айтпасқа шыдамадым.

	— Бетпақтанба!— деді де, кондуктор есігін жауып алды.

	Автобус ғайып болды.

	Мен Рудоға қарадым: «Енді қайттік? Толарыға дейін жаяу бара алмаймыз ғой?»

	— Келесісін тосайық. Ала кететін шығар.

	— Сөйтсе ғой, шіркін!

	— Ал, егер «автостоп» жасап мінсек ше?

	— Мен мамама ешқашан, бірде-бір автобусқа өйтіп мінбеймін деп уәде беріп едім.

	— Не, сен қорқасың ба?— деп таңырқады ол.

	— Мен қорықпаймын ғой, мамамның зәре-құты қалмайды.

	— Біз ол кісіге айтпаймыз ғой.

	— Бірақ мен сөз беріп едім. Қол алысқанбыз, түсіндің бе? – деп мамамды неге алдай алмайтынымды түсіндіруге тырыстым.— Ол уәдемді бұза алмаймын, түсінемісің?

	— Ендеше жаяу барасың,— деді оның салы суға кетіп.

	— Мүмкін біреу тұмылдырығы мен қарғысын берер.

	— Берер деймісің!— деді ол күмәнданып. Сосын: «Ал сенің әкең бұл жолмен жүрмей ме?»— деп сұрады.

	— Әдетте жүрмейтін. Тек анда-санда басқа біреудің орнына шыққанда болмаса. Бірақ ол бізді мінгізбес.

	Ол маған таңырқай қарады:

	— Ол ит асырағысы келмей ме?

	— Жоқ,— деп мойындадым мен. Рудо ысқырып қойды.

	Мен қиялдай бастадым:— Егер осы жолмен пан Проходка өтсе ғой.

	Ол да автобус жүргізетін. Ол Толарының арғы шетінде тұрады. Бір жолы оныкінде қонақта болғанбыз. Ол үйде болған қонақтардан гөрі Проходканың екі күшігі есімде көбірек қалыпты. Пан Проходка біреуін маған бермекші болып еді, папам бергізбеді.

	Пан Проходка, әлбетте, берген жоқ. Оның есесіне менің басыма керемет ой келді. Пойызбен кетсек қайтеді. Онда Ионаш та көп көзге түспес еді. Біз оны отыратын орынның астына тығып жіберсек, бірде-бір кондуктор аңғармайды. Пойызбен ұзақ жүресің. Республиканың жарты жерін аралайсың. Бірақ қалай болғанда да жаяу сарсылғаннан тәуір ғой.

	Рудодакелісті.Ендібізавтобустыңаялдамасынан темір жол аялдамасына ауыстық. Ширек сағаттан кейін пойыз да көрінді. Ол техникалық музейге «құрметті демалысқа» бара жатқандай арса-арса екен. Бұл күнде тек фильмдерден ғана көруге болатын кіл ескі вагондар. Алдында бір, артында бір платформасы бар. Ал вагонның текпішегінің биіктігі екі метр десе болар. Рудоның көмегімен мен шығамын дегенше бір жарты сағат өткен шығар, паровоз да айқайлады. Рудо менен кейін Ионашты мінгізді. Мен оның алдыңғы аяғынан тарттым, ал Рудо арт жағынан көтерді. Біз осылай әуре болып жатқанда, кондуктор келді. Ол да жаңағы паровоз тақылеттес екен, пенсионер дерсің. Бірақ жүрегі жастардың жүрегіндей жалындап тұр екен. Ол иттеріңнің анаусы жоқ, мынаусы жоқ деп тақақтамады. Дингоны көтеріп алды да, менің қасыма қойды. Сосын Рудо мінгенше күтіп тұрды да, ысқырық шалды.

	Біз Рудо екеуіміз терезенің алдына отырдық та, аяқ жағымызда жатқан Ионашты, сол дұрыс болар деп, орындықтың астына тығып жібердік. Ал, егер ревизор келіп қалса қайтеміз! Ол да тұмылдырығы жоқ деп қадалар.

	Олай да болуы мүмкін.

	Ревизор келген жоқ, біз жақсы жеттік. Тек бір жаманы Ионаш маған өте қымбатқа түсті. Автобуспен тегін келер едік. Ал темір жолда мені өз қызметкерінің отбасы мүшесі деп санамайды ғой. Әкесі сиыр өсіретін мемлекеттік шаруашылықта істейтін Рудо да боса болмаса жол ақысын төлеуі тиіс.

	Жолымызға мен қымқырып жинаған ақшамның тең жартысы жұмсалды. Бұл ақшаны каникул кезінде әжемдердікіне барғанда тапқам. Мен қара жидек пен ит бүлдірген теріп әкеліп, әжеме сататынмын. Бірақ мұнымды үйдегілерге айтпағанмын. Өйткені, ашуланады ғой. Мамам әжемнен ақша алғаныма қарсы. Бірақ бұл маған байланысты болды ма? Мен алайын демесем де, әжем қоймады.

	Екі кроным әлі де бар. Оған Ионашқа керек тұмылдырық пен қарғы бау сатып алмақпын.





ОНЫНШЫ ТАРАУ


	Ионаштың Шайтанмен қалай танысқаны туралы



	Үйде ешкім жоқ екен. Маған керегі де сол болатын. Әрине, Ионаш үшін дегенім ғой. Өйткені, ол табалдырықтан аттамай жатып біздің отбасыдан жаман әсер алса, мен үшін де өкінішті емес пе?

	— Ионаш әуелі бөлме-бөлмені жүгіріп аралап шықты да, сосын оның әрқайсысын бірінен соң бірін жайлап қарай бастады. Ол бәрінен де гөрі папамның туфлиі мен басқа да дүниелерін көбірек иіскеледі.

	— Енді сенің үйің осы болады, Ионаш,— деп жүрмін, мен де көкейімдегімді айтып.

	— Сені жек көретін адам жоқ. Бірақ сен тәртіпті болуың керек. Өйткені, біздің мамам осы үйді тазартумен әлек. Ең бастысы — үйге дәретке отырушы болма.

	Ионаш маған қарап қыңсылап қойды.

	— Папам саған әдемі күркежасайды,— деп, уәде де беріп жатырмын. Әкемнің итті ұнатпайтынын біле тұрып бұлай деуім едәуір жеңілтектік еді.

	— Әлбетте, сен оны ренжітпесең ғана,— деп уәдемнің сәл тінін босаттым.

	Ионаш үйді аралауын қойды. Жалпы алғанда, көңілін тоқтатқан тәрізді. Сосын есінеп алды да, аяғымен о жер бұ жерін қасылай бастады.

	Менің есім шығып кетті.

	— Мұның бүргесі жоқ па?— деппін Рудоға. Ол күліп жіберді:

	— Оны өзінен сұра. Бірақ менің әре-тәре болып тұрғанымды көрген соң жұбата бастады.

	Иттің бүрге-шыбынының адамға зияны жоқ.

	— Қайдам.— Мен күдіктеніп тұрмын.— Мен тез қабылдағышпын. Папам кейде автобусқа мінген адамдардан бірдеңе алып келсе болғаны, ол бәле әуелі маған жабысады.

	— Ендеше көп уайымдап, қобалжыма. Ионаштың бит-бүргесінің әкеңе немесе шешеңе жармаспай, өзіңді айналдырғанының өзі жақсы емес пе?

	Мен лажсыз келістім.

	Динго бірнеше рет әр жерді бір тіміскіледі де, біздің үйдегі ең әдемі кілемнің үстіне барып жатты. Папам әзілдеп, кілемді парсы кілемі дейтін. Бірақ қайдағы парсы кілемі! Сыртқы бетіндегі зат белгісінде ГДР-да тоқылғаны жазылған.

	Мен оны дереу ас үйге қуып жібердім. Онда тек ПХВ жатыр. Ол бар кемшілігі суық демесең, былғана қалса, жақсы жуылады.

	– Бір ескі көрпешелерің жоқ па? – деп сұрады Рудо.

	Мен ешқандай ескі көрпені білмеймін. Бірақ біз шатырдан бірдеме іздей беруімізге болмас па еді деп ойладым. Мамам сондағы ескі сандыққа керек болмай қалған заттарды салып жүретін. Бірақ күндердің күнінде бір қажетке жарап қалар дейтін болуы керек.

	Шатырға шығатын есіктегі сатының ең төменгі басқышында отырған Шайтан жалынышты үнмен мияулап жатты. Менің есікті ашуым мұң екен маған қарай тұра жүгірді. Мен бар уайымымды сол заматта-ақ ұмытып, өзімнің шүйкедей ғана сүйкімді мысығымды рақаттана бауырыма басқым келді.

	Ионаштың соңында жүріп, Шайтанның таң-ертеңнен бері шатырда қамаулы қалғанын ұмытып кеткеніме аздап ұялып та тұрмын. Аш қалды ғой. Егер одан зәре-құты қалмай қашатын тышқандарды қоспасаң, әрі жалғыз қалды. Сөйтіп, адамдарды сағынып қалыпты.

	Оны сонша ренжіткенімді тым құрыса аз да болса жуып-шаю үшін мен оған еңкейіп: «Біз саған серік болатын ит алып келдік»,— дедім ұзақ уақыт жалғыз өзін қалдырып кеткенім үшін кешірім сұрағандай. «Ол өте сүйкімді ит, саған да ұнауы тиіс. Сенімен ойнайтын болады»,— деп, Ионаштың атынан да уәде бердім. Шайтан мияулады. Оның көздері түймедей жылтырайды.

	Бірақ көздері шатынап тұрды.

	— Босқа алдап қайтесің,— деп, менің сөзіме Рудо араласты.— Ит пен мысық өлердей өш болады.

	— Ионаш пен Шайтан бірін-бірі жақсы көреді,— дедім, райымнан қайтпастан. Бірақ Рудоның бұған сенбейтіні бетінен-ақ көрініп тұрды. Сосын мен бұл сөзімді растау үшін пан Чапек Карельді мысалға келтірдім. Оның Дашенька деген ит пен Пудленка атты мысық асырап, олар туралы кітап жазғанын көлденең тарттым. Пудленка туралы кітапшадағы бір суретте Дашенька мен Пудленка бейнеленген. Олар ажырамас достар сияқты тұр.

	Рудо бірақ Дашеньканы да, Пудленканы да білмейтін. Оның есесіне бірін-бірі соншалық жек көретін талай мысық пен итті көрген. Менің сөзіме сенбей тұрғаны да сондықтан.

	— Мұның кішкентай балаларға арналған тілашар ғой,— деді ол жымиып.

	— Ешқандай да тілашар емес, менің мамам бұл жетпіс жасқа дейінгі балаларға арналған кітап дейді. Сен, менімше, әлі жетпіске келе қойған жоқсың,— деп, оның сөзін қағыттым. «Қазір төмен түскен соң саған Пудленка мен Дашеньканы тауып берейін, сен алып кетіп оқы,— дедім оған.— Сөзімнің ақиқаттығына сонда көзің жетеді».

	Рудо ыржиып күлді: «Тек кітапта ғой ол».

	Біз жоғары, шоланға кетіп барамыз. Шайтан соңымыздан еріп келеді.

	Сандықты асыл қазына салынғандай мықтап жауып тастаған екен. Жолым болғанда оның кілтінің қайда тұратынын білетінмін. Ол шегеде ілулі тұратын. Біз оны ашқан кезде нафталин иісі қолқаны атты. Сандықтан секіріп түсуге оңтайланған Шайтан да қалт бөгеліп қалды. Сірә, жаман иісті ол да білсе керек. Тынымсыз мияулап, аяғыма орала берді.

	Біз Рудо екеуіміз көне пальтоларды ақтара бастадық Ионаштың астына папамның көне келте тонын салғым-ақ кеп тұрды. Бірақ қорықтым. Егер оны тағы да киетін болып іздесе, таудай жанжал туатыны ақиқат.

	Ал мамамның пальтосы өрім-өрім екен. Шамамда оны қайта тігу үшін сөккен-ау, неге екенін, сосын тікпепті. Бірақ оны да біржола тастады ма, жоқ уақытша кейінге қалдырды ма, ол жағын және білмеймін.

	Сосын менің ескі пальтом табылды. Бір жылдары осы пальтоны кигенді сондай ұнатушы едім. Бірақ бұл Ионаштың астына төсеніш болып жарытпайтын тәрізді. Мұның үстінде жата алмас. Қазірдің өзінде сыймас, ал ертең өсіп кетсе ше?

	Біз тапқан заттарды түгел қарап шыққан Рудо:

	«Үйден мен бірдеме әкелмесем болмайды ғой деймін»,— деді. Сосын төменде әлі бір үлкен жәшік жатқанын көзі шалып қалды. Біз оны екеулеп тартып алып қарасақ, іші толы кәкір-шүкір екен. Сонау бір жылдары әжем төсекке жауып жүретін ескі көрпе де солардың арасында болып шықты. Біз үйді бояған сайын мамам оны жиһаздарға жауып қоятын.

	— Бізге нағыз керегі осы,— деп қуанып кетті Рудо, біз оны тартып шығарғанда.

	Өзі жұп-жұмсақ, бояу мен кір жуатын ұнтақтың иісі шығады. Біз енді төменге түсуге беттегенде Рудо тағы бір сандық тапты. Бұл папамның сандығытын. Оның үстіне түрлі жәшіктерді ұқыптап жиып қойыпты. Оның үлкенін, әрі тереңін Рудо қолына алды: «Бұдан Ионашқа күрке жасап береміз, – дейді ол.— Бұған күрке жасап бере қоятын папаңның уақыты да болмас».

	Ең басты тілегім тіліме оралса да, оны сыртқа шығармадым.

	Сосын біз папамның жәшігінен бірнеше шеге, балға мен кемпірауыз алдық. Бұларды да жәшікпен қосып Рудо алып жүрді. Мен Ионашқа деген көрпені және Шайтанды көтеріп келемін. Шайтанды жаңа досымен таныстырмақшымын.

	— Мына иттің аты Ионаш,— дедім оған.— Өзі сабалақ жүнді, құйрығы бір тұтам және дүниедегі ең әдепті ит осы. Ионашты жақсы көрсін деп, жер-көкке сыйғызбай мақтай бердім.

	Менің ішім жылып қалды. Шайтанның айбар шекпей пырылдауына қарағанда, ол тыныштықты, бейбітшілікті қалайтын сиқы бар.

	Мен асхананың есігін ашсам Ионашым мамамның үйде киетін туфлиін қажап жатыр екен. Оның құшырлана жұлқылап жатқаны сонша, егер мен оның үйге келерден бұрын қанша тамақ жегенін білмесем кемінде бір апта нәр татпаған екен ғой дер едім.

	Сұмдық, бірақ менің тілім байланып қалды.

	Бірінші болып Рудо айқай салды.

	– Кет! – деп жекіді ол Ионашқа.

	Бірақ Ионаш саңырау сияқты. ПХВ үстімен тайып кетпесін деп туфлиді аяғымен басып тұрды да, тісімен оның тұмсығын жұлып алды. Бейне бұл туфли емес, еті қалың сүйек тәрізді. Әбден сілекей көміп, мыж-тыжы шыққан қара помпоны қасында жатыр.

	Шайтан жиырыла қалды. Жаңағы мейірімділігінен нышан жоқ. Ызалы мияулап, ашумен құйрығын да қамшылап қойды. Тырнақтары да сорая қалды. Біздің үшеуміздің ішіміздегі ең күйініп тұрған сол. Мамамның емес, нақ осының туфлиі бүлінген сияқты. Туфлидің жұрнағын алып қалу үшін мен Ионашқа тап бердім. Менің итке бара жатқанымды сезген Шайтан қолымнан сытылып шықты да, диванға қарғып түсті. Мысықша секірді деп осындайын айтатын болар.

	Мысықты алғаш көргенде Ионаш та қайран қалды. Ол не істерін білмей қатты аңырып тұр. Сосын барып туфлиді тастай салып, Шайтанға тура ұмтылды. Әрі шабаланып үріп жүр. Кейде даусы қарлығып та қалады. Ыза қысып, долданғандықтан болар, арагідік тұншығып кететін тәрізді.

	— Міне, жақсы көру деп осыны айт,— деп, Рудоның ішек-сілесі қатты.

	Топалаң басталды да кетті.

	Ионашқа қарағанда Шайтанның екі бірдей артықшылығы бар еді. Біріншіден, Ионаш жете алмайтындай биікке секіреді. Бұған Ионаштың ыза болғаны сонша, мүлде құтырынып кетті.

	Ал екінші артықшылығы үшін Шайтан мамама алғыс айтты. Өйткені, ол еденді тайғанақ пастамен сүртіп қойған еді. Мамам ПХВ-ның бетін осы сұйық пастамен сүрткен сайын ас үй жып-жылтыр катокқа айналады. Менің әке-шешем осы үшін де ылғи ұрсып қалады. Себебі, бұл паста тіпті папамды да жығып жүр. Ал Ионаштың еденнің тайғанақтығымен шаруасы да жоқ. Ол келген кезде бөлмені жайбарақат аралағандықтан еденнің тайғанақ екені білінбеген. Оның сыры мысықты өкшелеп қуған кезде ғана мәлім болды. Есіріктеніп екінші немесе үшінші рет секіргенде оның аяқтары бүгіліп қалды да, шоқиған күйі бөксесімен сырғанап кетті. Ол орнынан тұрып, төрт аяғын тең басқанша мысық бөлменің анау жақ бұрышынан бір-ақ шықты.

	Ионаш әбден долданды. Ашудан жарылғалы тұрған болуы керек бар даусымен өршелене үреді. Бірақ аяғы тағы да тайып кетіп, тағы да шоңқиып қалған соң, енді ол қыңсылай бастады.

	Мен оның әбден сасқанын пайдаланып, Шайтанның не екенін, оны қуып әуре болудың керегі жоқтығын түсіндіре бастадым.

	— Ол жақсы мысық,— деймін Ионашқа.— Пысылдап жүрген себебі сенен қорқады. Оны қуғаныңды қойсаң, сені жақсы көргендіктен пырылға басады.

	Ионаш тағы қыңсылады. Істеген ісіне опынып тұрған секілді. Бірақ жүгіруге шамасы келгені сол еді, тағы да шабуылға шықты.

	— Шайтанмен бетпе-бет таныса алмағанына шыдамай жарылып кетпей тұрғанына таңданамын,— деді Рудо қағытар сәтті қалт жіберместен. Мұнысы бағанағы әңгімені еске салғаны.

	Ал Ионаш тағы да үйді кенерелеп үйген топырақта отырған шаруа сияқты мүсәпір кейіпте шоқиды да қалды.

	Бірақ «Ойнақтаған — от басады» демекші Шайтан шошаңдап жүріп, шкафтан кітап сөресіне секіргенде гүл салынған вазаны және мен мамама «Пионерде» халықаралық әйелдер күніне өзім жасап, сыйға тартқан гипс мүсінді қиратты. Мұнда сары түсті қаз, сап-сары Күн мен тамаша көгілдір аспан бейнеленген еді. Ол жұрттың бәріне де ұнаған. Әрі жыл аяғында бұл қазды мектепке қайта алып барып, оқушылар жасаған заттар көрмесіне қоюға тиіс едім.

	Сынып жатқан заттардың тасыр-тұсырынан одан сайын шошынған Шайтанның үрейі ұшып, ыдыс жуатынға секіріп шығып, менің саптыаяғымды тағы сындырды.

	Бұған дейін мен қыңқ деген жоқ едім. Енді жылап жіберуге аз-ақ қалып тұрмын. Бұл әжемнің көзі, әжем берген ыдыс еді. Мамам бұл саптыаяқты көргенде музейде істейтіндігіне басып, оны менен алып қойғысы келді.

	— Мен мұны сервантқа тығып қояйын. Өскенде әжеңнің көзі ретінде еншіңе аласың,— деді ол.

	— Мен оны тығып қойғым келмейді. Маған сондай ұнайды, одан да оны пайдаланып жүрейін. Ешқандай еншіңнің керегі жоқ,— деп, көнбеп едім.

	— Тоқтай тұр, осы сөзіңді ұмытпа,— деді мамам.

	— Жарайды, — Мен де бетімнен қайтпадым.— Ештеңеңнің керегі жоқ. Тек кейінге сақтамай-ақ мына сапты аяқты қазір берсең болғаны. Әжем осымен тамақ ішіп жүр деген.

	— Енді әжемнің сөзін көлденең тарттым.

	Сөйтіп, бір мамамның бойында екіоқты пікір мен менің әжемнің қызы тайталасты. Дегенмен әжемнің мысы басты. Ол күрсінді де: «Жарайды, әжең солай деген болса сындыра қой», – деді. Содан бері басқа саптыаяқтан ішкен емеспін. Және әр ішкен сайын дерлік мамамның сындырып алма деген үнін еститінмін.

	Енді міне, сол саптыаяқтың быт-шыты шықты.

	Егер папам мен мамам біздің бүгінгі бүлдіргендерімізді біліп қойса, сазайымды тартқызатынын енді-енді ғана ойлана бастадым. Бұл жерде Ионаш кінәлі болмаса да бәрібір. Айыптың үлкені, әрине, менікі. Егер сол сапты аяқты таңертең-ақ мамам айтқандай жуып, алып қойсам, Шайтан сындырмас еді.

	Мен сынықтардың ортасында не істерімді білмей айран-асыр болып, қайсысының айыпты екенін таразылап тұрғанымда Шайтан да бірқыдыру тынышталды. Тігін машинасының үстіне шығып алып, енді не болар екен дегендей күтіп тұрды. Ол жонын күржитіп, жүнін күдірейтіп алыпты. Жарылған камера сияқты, бірақ, үздік-үздік пыс-пыс етеді. Ал бұл кезде мен ашуым мен өкінішімді басып, Шайтанға сөйлей бастадым. Рудо ыдыстың сынығын жинауға кірісті. Оған айтпаған тәтті сөзім қалмады. Мұндай кезде Шайтан, әдетте, пырылға басатын. Сосын, аяғыма оратылып, сүйкене беретін. Бірақ бұл жолы олай етпеді.

	— Сен бұларды таныстыруыңды кейінге қалдыра тұрғаның жөн болар еді,— деді Рудо.— Бүгін танысуға құлқы жоқ сияқты.

	Мен Рудоның дұрыс айтып тұрғанын мойындауға мәжбүр болдым. Өйткені, бүгін мына екеуімен тіл табыса алар емеспін. Бірақ мен шатырға апарып тастайын деп Шайтанға қолымды созып едім, әуелі ызалы түрде ысылдай бастады да, сосын қолымды аяғымен тырнап алды. Осының бәрін көзді ашып-жұмғанша істегені соншалық мен қолымды тартып алып та үлгермедім. Бар болғаны қолымды осып жібергенде, баж ете қалдым. Бұл кезде Шайтан радионың үстіне шығып алған еді.

	Менің қолымды сойып жіберіпті. Қып-қызыл болып, қаны шығып тұр.

	— Мынауың жексұрын ғой!— деді Рудо қызбаланып.— Мұны сен пан Чапекке апарып бергеніңде, ол Пудленкадан басқа мысықтардың да мінез-құлқын білер еді,— дейді.

	Мен осы шын айтып тұр ма екен деп, бетіне қарадым. Карел Чапектің марқұм болғанын шынымен-ақ білмей ме екен?

	Ол білмейтін болып шықты. Сосын мен түсіндірдім.

	— Обал болған екен,— деді аяп.

	Мен қолымның тырналған жерінің қанын сора бастадым.

	Ионаш тағы да мысыққа ұмтылып, үріп тұр.

	Ол да Дашенькаға ұқсамайды-ақ. Бұлар тап қазір бірін-бірі жеп қойғысы келіп шыдамай тұрған бірі — үлкен, екіншісі — кіші екі пері сияқты еді.

	Егер Шайтанның кеткісі келмесе, есікті ашып, Ионашты шығарып жіберейін. Ең дұрысы сол шығар деп ойладым. Шайтанды сосын шатырға қуып жіберермін.

	Бірақ мен орнымнан қозғалуым мұң екен, Шайтан аяқ астынан сабындай бұзылды. Ол менің жанымнан оқтай зулап өтті де, ең жақын тұрған бір ағашқа барып жармасты.

	Асханадан Рудо зорлықпен қуып шығарып жібермекші болып еді, Ионаш та қыңсылап алды да, Шайтанның соңынан ұмтылды. Ионаш абайсызда қолынан жұлқынып шығып кеткендіктен енді Рудоның өзі тайып, шалқасынан түсті.

	Оның құлағаны Ионаштікінен де сорақы болды. Ол ыдыс жуғышқа барып соғылды. Өзі ауырып қалған шынтағын ұстап, еденде Ионаш пен Шайтанды қарғап отыр. Ал мұның есесіне бұл жолы Динго түк те тайғанаған жоқ. Өйткені, есіктің алдын адамның аяғы көбірек таптағандықтан ол тұс бәлендей тайғанақ еместін. Әйтеуір, әлде үйреніп қалды ма, Ионаш көп таймады.

	Сырттан естіген адам бұл үйде бір емес, бір қора ит бар деп ойлар еді.

	— Бағанадан бері-ақ осылай жасау керек еді, – деді Рудо әлгі екеуінің сыртқа шыққанын дұрыс көріп. – Енді Ионашты сарайға қамасаң болды, мысық жөнін табады.

	— Ол мысық емес, мысықтың баласы, – дедім мен разы болмай. – Және әлі күнге дейін ұқпаған болсаң айтайын, аты – Шайтан.

	— Шайтан десе шайтан екен өзі де,— деді ашуы келген Рудо. – Ең бастысы ол екеуін таныстыруды кейінге қалдырғанымыз болды. Әйтпесе, сенің ата-анаң келіп қалар еді.

	Мен бұл пікірге дау айта қойған жоқпын.

	— Біз тезірек қимылдайық,— дедім мен.

	Сөйттім де, ыдыстың сынығы салынған қалаққа ұмтылдым. Оны далаға апарып тастайын деп тұрғанымда, осының сынықтарын тастамай жапсырып көрсем қайтеді деп ойладым. Мамамның музейінен осындай желімделген ыдыстар көргем. Және олар бұл ыдыстарын кәдімгідей-ақ мақтан ететін. Мұндай ыдыстар өте сирек ұшырасады. Өйткені, халық бұл ыдыстарды күлден немесе басқа бір заттардан жасаған дейді. Шамасы, біздің маймыл бабаларымыз жасаса керек. Мен тоңазып қалған тауық етінің арғы жағынан жиглитті қапшық тауып алдым да, саптыаяқтың сынығын соған теріп сала бастадым.

	— Соныңа арзи ма?— деді Рудо.

	Мен сынықтарды не істейтінімді және себебін айттым. Ол басын шайқады: «Одан жаңасын сатып алған мақұл болар».

	— Көне саптыаяқтарды мамам жақсы көреді,— деп түсіндіріп жатырмын.— Әсіресе олар әдемі болса мүлде қимайды. Ал мынау әдемі еді.

	— Мен саған көмектесейін бе? Әлде жаңағы екеуін алып келейін бе?

	Ал сыртта Ионаш мысық атаулыға деген өшпенділігін көрсетіп жатты. Тіпті арагідік ырылдап та алады. Мен Рудоны аналарды қойдыршы деп жұмсадым. Ол бір минуттан кейін Ионашты ас үйге алып кетті. «Сарай жабық тұр,— деді ол.— Ал Шайтан алмұрт ағашынан түсер емес».

	— Құрысын, тұра берсін. Тиме оған. Ол Ионаштың иісін, оның көп ұзап кете қоймағанын біліп тұр ғой. Бір жағымнан шыға келіп, тап берсе қайтемін деп үрейленетін шығар.

	Мен Шайтанды уайымдап тұрғаным жоқ. Ол ағаштан ағашқа өрмелейтін болып алды. Сондықтан оған енді қауіп жоқ. Керісінше, ол торғайлар үшін қауіпті. Бүгін бірақ Шайтанның торғайлармен шаруасы жоқ. Оның есі-дерті Ионаш. Сонымен әуре.

	Мен сапты аяқтың сынығын өз заттарымның арасына тықтым да, қалғанын сыртқа шығарып тастадым. Сарайдың артында ескі жәшік тұратын. Отқа жанбайтын және шірімейтін заттың бәрін соған тастайтын. Гипстен жасалған қаздың сынығы мен вазаны бір қарағанда көзге түспесін деп әрірек, түбіне таман тығып тастадым. Мамам қаз бен вазаның жоқтығын бірден аңғара қоймас деп үміттенем. Ал оны сезгенше Ионашқа да бойлары үйренер. Сонда оны анау-мынау ренішіңнен бәле алмайды. Сосын мен қалақ пен сыпырғымды қолыма ұстап, ас үйге қайтып келгенде оптимизімім бірден ғайып болды.

	Ионаш мамамның туфлиінің пәре-пәресін шығарыпты.

	— Сен осы отбасыға мүше болғаныңды басқаша көрсете алмадың ба, бейшара,— деді Рудо Дингоның істегенін көргенде.

	Ионаш екі ұртын кезек-кезек жалап, келте құйрығын қозғап қойды. Өзі соншалықты сабырлы. Осы бүлдіргендерің де жетер деп жатырмын мен.

	Рудо мені бір минуттай тыңдап тұрды да, сосын маған ұрысты.

	— Сен онымен өте жұмсақ сөйлесесің. Егер мен ит болсам, онда менің екінші туфлиді де жеуіме рұқсат беріп тұр ғой деп ойлар едім.

	— Енді сол үшін оны ұрамын ба?

	— Ұр деп тұрғаным жоқ, бірақ сен онымен мәймөңкелеп сөйлеспе, оныңды мақтау сөз екен деп қалады. Қатал сөйлес. Сонда ол әрі-сәрі болмайды.

	— Қалай сөйлеуім керек, өзің көрсетші.

	Рудо қолына әлгі туфлиді алды да, Ионаштың тұмсығына тақап, «Фу» деп зекіп жіберді.

	Ионаштың бұл «фудан» шошынғаны соншалық, оның екі құлағы салбырап кетті.

	— Тағы бір рет осылай істесең көресің,— деп, ұрсып жатыр Рудо. Бұл кезде ашуланған пани мұғалім Гавлова сияқты сұқ қолын шошайтуға сәл-ақ қалды.

	Ионаш не істерін білмей қалған сияқты. Еденге жата кетті. Бірақ екі аяғымен құлақтарын неге баспағанына таңдандым.

	— Мынаны да тығып таста.— Рудо мамамның жырым-жырым болған туфлиін маған берді.

	— Сезікті ештеме қалмасын дейсің ғой,— дедім мен. – Бұл туфли үшін мамамның ұрсатыны анық.

	— Ол киімін ауыстырғанда басқа бірдеме бере қой,– деді Рудо.

	Мен бұл қулығымыздың іске аса қоярына шүбәлімін. Бірақ аяқкиімдерге арналған жәшікке барып, аударыстырып қарай бастадым. Сөйтіп, мамамның үйде киетін сүйретпесі мен бір ескі туфлиін таптым. Шаңын тазарттым да, мамамның жаңағы жыртылған туфлиі жатқан жерге қойдым. Осы екі арада Ионаш аяқкиім қоятын шкафтан менің сандалымды қымқырып кетудің қамына кірісіпті. Бірақ мұны көріп қалған Рудо: «Кет!»— деп, ол галошпен жіберіп ұрды. Сол сол-ақ екен Ионаш сандалды тастай салып, ас үй арқылы зытып берді. Қатты қашқаны сонша, тағы да ПХВ-ға тайғанап, жанына батқандықтан қыңсылап қалды.

	— Мұны, сірә енді ұмыта қоймассың,— деді сабырлы Рудо.

	Аяқкиімдердің бәрін шкафқа салып болған соң, Рудо екеуіміз итке үйшік жасау үшін сарайға кеттік. Үйде қалса бірдемені бүлдірер деп, Ионашты да ертіп алдық. Ол бұған қуанбаса ренжіген жоқ. Өйткені, жаңа үйінің ой-шұқырын түгел тіміскілеп шығуы керек қой. Ал бағана Шайтанмен шатақтасып қалды да, уақыты болмады.

	Біз үйшікті лезде-ақ жасадық. Жәшіктің аузы ит кіріп-шығатын есігі болсын деп, жәшікті жатқызып қойдық та, үйшіктің аузы үңірейген тым үлкен болмауын ойлап, үстінен бір, төменгі етегінен бір тақтай қақтық.

	— Әзір болды,— деді Рудо соңғы шегесін қаққанда.

	Мен тақтайды ұстап көрсем, кесілген жері арадай екен.

	— Мынаның бәрі Ионаштың қарнын тесер,— дедім наразылық білдіріп.

	— Қорықпа,— деді Рудо. Сөйтті де, тақтайдың кесілген қырын алақанымен бір сипады. Бірақ бірдеме шағып алғандай, «Ой!» деп, алақанын кейін қарай жұлып алды.

	— Әне, айттым ғой.— Өзімнің айтқаным келген соң, рақатана бір күлдім.

	— Ой, жексұрын!— Рудо қолына тікен кіргеніне налып, бұрқылдап жүр.

	Ол алақанына кірген тікенді екінші қолымен алуға кірісті. Бірақ, ол Рудо ойлағандай оп-оңай шаруа емес еді. Тікеннің көрініп тұрған жағы сынып кетті де, жартысы терісінің астында қалып қойды.

	— Кел, мен алып берейін,— дедім мен.

	Ол қолын ұсынды. Оның алақаны күс-күс екен. Тікен сол күстердің арасындағы бір жұмсақ жеріне кіріпті. Алақанының күстенбеген жерлері Ионаштың қарны сияқты жұп-жұмсақ, әрі терісі жұқа екен.

	Ол қолындағы күсіне қарап тұрғанымды байқап қалды да: «Папама сиыр қораны тазалауға көмектесіп едім»,— деді қысылыңқырап.

	Мен шөгірді тырнағыммен суырып алып тастайын деп едім, мұнымнан түк шықпады.

	— Қолыңа түйреуіш ал да, шұқып шығар,— деді ол.

	Жанды жерді шұқып, бірдемені алып тастауға бәлендей құмар емеспін. Сондықтан:

	— Ауырады ғой,— дедім. Ол мырс етті:

	— Менен гөрі сенің жаныңа батар. – Дәл тапты.— Қорықпай-ақ қой, өзім алып тастаймын,— деп жатыр маған.

	Біз ас үйге бардық. Мамамның тігін заттарының арасынан ине тауып алдым. Өйткені, түйреуіштің ұшы жоқ қой. Инені Рудоға бермес бұрын массаж жасайтын спиртке салып, бір минут ұстап тұрдым. Дезинфекциялансын дегенім ғой. Менің тақуа мамам да нақ сөйтер еді.

	Рудо маған қарап тұр. Басын шайқады.

	— Ой, сол бір болмашы тікенге бола осыншама әбігерленіп,— деді ол менің операцияға әзірлігімді көргенде. Сөйтті де, қолымдағы инені алып, алақанын шұқылай бастады. Бейне өз алақаны емес, басқа біреудің алақанын шұқылап тұрғандай инені аямай сұғып-сұғып алады.

	Енді мен басымды шайқадым. Қолынан қан аға бастағанда шыдай алмай теріс айналдым.

	— Қашан аласың енді, айтшы!

	— Міне, су жүрек деп осыны айт!—Рудо күліп жатыр.

	Мен әлгі шашылған заттарды жиып, Ионаштың көрпесін верандаға апарып қойдым. Қайтып келсем, Рудо тікенді алыпты. Енді қолының қанын сорып тұр екен.

	— Мен саған шыртылдақ су берейін,— дедім Рудоға. Бұл тағы да мамамның әдеті.

	«Шыртылдақ су» дегеніме күлкісі келді:

	— Оның не пәле тағы?

	— Немене, сен білмеуші ме едің? — Мен таңырқап қалдым. Сосын барып сауатын аштым.— Көміртегі тотығы.

	Мен қайдағы жоқ бірдемені айтқандай-ақ кеңк-кеңк күлсін.

	— Неменеңе күлесің? Жаңағы тікенектен ептеп ауырсып қалған жоқсың ба өзің?—деп таңырқап жатырмын.

	— Көміртегі тотығы деген — пештен түтін шығып, кісілерге иіс тиіп қалмай ма, сол,— деп түсіндірді ол.

	— Ендеше басқа бір тотық. Оның атын жаттап басымның іскені не? Ол неме керек?— деп мен оның сөзін киіп кеттім. – Керек пе, жоқ па? Соныңды айт!

	— Әкеле ғой,— деді ол басын шұлғып.— Көбігі ермек болсын.

	Мен ваннаға кеттім. Әлгінің ыдысының сыртына: «сутегі тотығы» деп жазылған екен.

	Рудо қолын ыдыс-аяқ жуатын шылапшынның үстіне тосып тұрды. Ал мен «шыртылдақ суымды» жарасына құйдым. Әдепкіде селк ете қалғандай болып еді, кейіннен мал сияқты мыңқиып тұра берді.

	— Шынында да, көбіктеніп кетті,— деді ол жаралы қолындағы көпіршікті көргенде таңырқап.— Сыраның бетіндегі көбік сияқты,— деп қуанып жатыр.

	Ал мен оның жарасын пластырмен бастырып тастадым. Бірақ мұны зорлықпен істеттім. «Егер мені ылғи нақ осылай аңдыса, күнім не болар еді?»—деп, менен қашқақтап жатыр.

	— Мына жерден мына жерге дейін,— деп жатырмын мамамшалап.

	— Сенің түрпі қағазың бар ма?

	— Әлгі торлардың темірін тазартатын қотыр қағазды айтасың ба?

	— Иә, сол. Бірақ біз ағашты үскілейміз., Біз мына тақтайлардың бетін аздап тегістемесек, кейін Ионаштың қарнынан да, басынан да сау жер қалмас.

	Біз тағы да шоланға тарттық. Бірақ папамның заттарының ішінен ондай қағаз табылмады.

	— Онда қандайы бар еді, соныңды әкел,— деді Рудо.

	Темір торды тазалайтын қағазды мамам қаттап, шылапшынның қасына қойып жүретін. Біз бұл жерден ыдыс салатын жұқа тері тауып алдық. Мұны көрген Рудо:

	— Бұл жаңағыдай қағаздан да тамаша,— деп қуанып қалды.

	Біз аулаға қайтып келдік. Арада бір минут өткенде екі тақтай да айнадай жалтырап тұрды. Енді менің делебем қозды. Иттің үйшігін түгел осылай жалтыратып қойғым келгенін білсең! Бірақ оған тері жетпес еді. Сондықтан да біз үйшіктің ең кедір-бұдыр жерлерін ғана сүргіледік.

	Бәрін болған соң, мен үйшігін көрсін деп, Ионашты шақырып келдім.

	Ол келді де, иіскелей бастады. Бірақ ішіне өлсе де кіргісі жоқ. Сосын мен оны зорлап тықтым. Бірақ сол сәтте-ақ қайта қашып шықты.

	Мен түңіліп Рудоға қарадым. Қаншама еңбек еттік. Ал, мұның ұнатпауын қара!

	— Үйренеді ғой, қайда барсын,— деді ол мені жұбатып.— Бірақ біз мұны жақсарта түсейік.

	— Күзетшілердің иттерінің үйшігінде төсегі болады.

	— Шын айтып тұрмысың, матрас па?

	Менің көзім шарасынан шыға жаздады. Мен сол заматта-ақ қиялдай бастадым. Шоланда, шатырға жақын жерде менің бұрынғы төсеніштерім жиюлы тұратын. Матрасы да бар еді. Бірақ оны иттің үйшігіне қалай сыйғызасың. Оны кеңейтуге болмайды.

	— Шын төсек емес,— деп ұғындырып жатыр Рудо.— Пан қора күзетшісі оны өзі жасаған. Егер сенің де қабың мен шөбің немесе сабаның болса, біз де қазір-ақ қолма-қол жасап алар едік.

	Шатырда картоп, цемент салып әкелген қап та болатын. Бірақ қағаз қап. Ал сарайда қояннан қалған шөп жататын.

	Сөйтіп, тағы да іске кірісіп кеттік. Біз жасаған матрас Нью-Иорктің бір шетінде тұратын американ кедейінің қалың қаңылтырдан салынған матрасындай болды. Мен ондайды бір газеттен көргенім бар.

	— Әзірше осы да жарайды,— деді Рудо.— Әзір ондай суық жоқ. Кейін күн суытқанда папаң нағыз үйшік жасап, төсенішін де түзеп береді ғой.

	Біз матрасты күркеге тез салып, артынан Ионашты да сүңгіттік. Өйткені, оның әлі де кіргісі жоқ еді. Біз оны итермелеп кіргізіп жібергеннен кейін ниеті де өзгеріп, енді өзі де шықпай қалды. Сосын біз оны күркесімен қоса көтеріп, сарайдың сыртына, көзге түспейтін жерге қойдық. Оны менің әке-шешем неғұрлым кейінірек білсе, солғұрлым дұрыс болады.





ОН БІРІНШІ ТАРАУ


	Бақыт деп жyргенімнің бәле боп жабысқаны туралы



	Сөйтіп, Рудо да үйіне кетті. Мен енді Ионашты Пехтаға апарып көрсетейін деп ойладым. Ионашты Толары көшесі арқылы жетелеп алып өтетін бір ескі белдік сияқты бірдеме табылмас па екен деп, папамның заттарын әбден аударыстырдым. Бұл оны жай ертіп алсам қашып кетер, немесе бірдемені бүлдірер дегендіктен емес, керісінше оны қарғы байлап жетектеп алсам, Ионаш әлдеқайда әдемі де салтанатты көрінетін тәрізді. Сонда ол да Прага иттерінің біріне ұқсайды, мен де оны серуенге алып шыққан прагалық қыз сияқтанамын. Ал қарғы баусыз — қора күзететін жаман иттер тәрізді көрінер еді.

	Белдік табылмады. Бірақ папамның киіп жүрген шалбарының белдігі бар еді. Мен бірдемені бүлдіріп қойғанда немесе қасарысып тіл алмаған кездерімде бұл белдік өзіме де талай тиген таныс белдік.

	Мұндай ұсқынсыз белдік Ионашқа жараспайтын шығар деп ойладым. Онымен жетектеп алсам, прагалық тұрмақ, толарылықтарға да ұқсамаспын. Сондықтан ештеңе байламай-ақ бос ертіп бара берейін деп ойланып тұрғанымда сандықта мамамның көйлегіне тағатын былғары белдіктері жататыны есіме түсті. Соның бірі иттің қарғы бауынан да аумайтын. Өзі бірнеше таспадан өрілген әрі құс жолындай ұп-ұзын болатын.

	Мен шоланды қойдым да, енді мамамның шкафын тінтуге жөнелдім.

	Былғары белдік орнында екен. Мұны таққаннан кейін тура Вацлав алаңы арқылы серуендей беруге тек карабин ғана жетпейтін.

	Ионаш күркесінде ұйықтап жатқан. Мен оны "күшігім-күшігім" деп шақырып едім, ол көзін ашты да, сәл керілді. Содан соң қайта ұйқыға кетті. Ал мен күркенің қасына отырып алып, сыртқа шыға қой деп шақырумен болдым.

	— Ионаш, жүр Пехтаға қонаққа барайық. Ол – менің шығарда жаны бөлек құрбым. Ит пен басқа да аңдарды ол да жақсы көреді. Егер ол сен үшін жазаға ұшырамағанда, бүгін менімен бірге баратын еді.

	Менің бұл айтқан сөздерім оның қаперіне де кіретін емес. Енді оны зорлықпен шығарудан өзге лажым қалмады.

	Мен оны үйшігінен сүйреп шығарып, сүрлеу жолдың үстіне қойғаным сол еді, бейне судан шыққандай дүр сілкінді де, сол замат үсті-басын тістеп, асай бастады.

	— Тәйт! — деп ұрсып тастадым мен оған.— Пехталар сенің ит шыбының немесе бүргең бар екен деп ойлап, екеуімізді де қуып шығар.

	Бірақ ол Пехтаны неғылсын, басқаны неғылсын. Мен мойныма мамамның белдігін байлап, орныңнан тұр дегендей тартып қалғанда ғана ит шыбынын қуып тістеленгенін қойды. Бірақ сосын ол есікке қарай тұра ұмтылғанда, мамамның белдігін үзіп жібере жаздады.

	Қораның қай жерінен қуыс қалдырғанын тез тапқанына қарап, «ақылды ит екен» деп мақтап қойдым. Бірақ Ионаш өзін қуып келе жатыр деп ойласа керек. Өйткені, біз ауланың сыртына шыққанда ол бұрынғыдан бетер зымырады. Оның үстіне Пехтаның үйіне қарай емес, теріс қарай безді. Бейне оны мен емес, ол мені серуенге алып шыққан сияқты.

	— Қане, енді дррр,— дедім мен ашуым келіп. Осы сәтте біз балалардың қасынан өтіп бара жатқанбыз.

	Ионаштың менің «тыр-пырымда» шаруасы болмай келе жатқанын көрген олар шықылықтап күле бастады.

	Енді мамамның белдігі үзілсін демесем өзім де жүгіруге мәжбүр болдым.

	Балалар да енді бір қызықтың болғалы тұрғанын аңғарса керек. Өз беттерінше жөнімен жүре бермей, бізді өкшелеп қуып берді.

	Мен Ионаштың артынан әдейі жүгіріп келе жатқансимын.

	Бірақ біз екеуміздің көше бойлап бірдей жүгіріп бара жатқанымызды көрген соң, әлгі әрекеттерінен дым шықпасын сезіп, кері бұрылды.

	Олардан құтылысымен-ақ Ионашты өз дегеніме көндіріп, Пехтанікіне барудың қамын жасадым.

	Енді Прагаға дейін осылай жаяу тарта берер ме екен деп келе жатқанымда басыма бір ой сап ете қалды. Сосын «кет» деудің орнына «жат!» деп әмір еттім. Бірақ ол бұл бұйрығымды орындар деп үміттенбеген болатынмын. Сөйтсем итім тым көкми емес екен. Сүйкімді Дингом қос құлағын қайшылап алды да, жүгірісін едәуір баяулатты.

	Сірә, бұрынғы иесі жақсы баулып жүрген күшік кезі есіне түсті-ау деп ойладым.

	Сосын мен «отыр!» деп жекіп қалдым. Мұны циркте ойнайтындардың пышақ лақтырғанындай көзілеспес шапшаңдықпенайттым. Сол сол-ақ екен, бағанадан бері қиқаңдап, мені тыңдаңқырамай келе жатқан Ионаш менің дегеніме көніп, моп-момақан болып, жер бауырлап жата қалды.

	Мен бұған сұмдық таңғалдым. Өз көзіме өзім сенер емеспін. Себебі, Ионаштың жақсы екеніне күдіктене бастап едім. Ал, енді шын жақсы ит екендігіне көз жеткізгендеймін. Бірақ менің өзін жақсы көретінімді білдіру үшін не істеуім керек?

	Өзі жақсы ит қой,— деп, даусымды жұмсартып мақтап қойдым да, жақын келіп, жонын сипадым. Сөйтіп, басынан құйрығына дейін сипай бердім, сипай бердім. Ол қайқаңдап кетті. Бірақ бәлендей риза болып тұрғанын аңғармадым. Сірә, көп сылап-сипағанды жақтырмайтын ит тұқымынан болса керек. Мысалы, осы біздің Толарыдағы Раф деген ит арқасын сипасаң, тісін ырситып, айбат шегеді. Сондықтан ешкім оны екінші рет сипамайды.

	Мен өз қатемді түзеу үшін Ионаштың қасына жүрелеп отырып алдым да, енді құлағының түбін, алқымын сипалап, қаси бердім. Өйткені, мұны ұнатпайтын ит кемде-кем. Ионаш та Шайтан сияқты рақаттанып көзін жұмды. Тек бар айырмашылығы — мысықтай пырылдаған жоқ. Енді бұл еркелеп, менің аяғыма құлай кетер деп ойлауым мұң екен қораптан шыққан Шайтандай ытқып тұрып, қаңсылаған күйі безе жөнелді.

	Мұны сондай оқыс жасағандықтан мен жығылып қалдым. Мамамның былғары белдігі де шолтаңдап Ионаштың мойнында кетті. Белдіктің ұшы менің мұрнымның үстінен зу ете қалды. Қалай бетімді сырып кетпегеніне қайранмын.

	Мен сол отырған жерімде отырып қалдым. Мүлде орнымнан тұрғым келмейді. Нақ осы күні көрмегенім жоқ шығар. Аяқтарым да алдырмайды. Сәл де болса отыра тұршы дейтін сияқты. Мұның үстіне құлаған кезде арқамды қатты ауыртып алдым.

	Енді ол жерім едәуір көгеріп қалатын шығар.

	Мұны көрсе мамам: «Өзіңе де обал жоқ, ұрынбайтын нәрсең жоқ, тапқан олжаң осы енді,— дейтін болды.

	Мен неғұрлым ұзақ отырған сайын, мамамның бұл сөздері де солғұрлым рас сияқтана түсті. Шынында да, сол бір құрып қалғыр қу Дингоға бола көк ала қойдай болып отыруымның не қажеті бар еді. Әрі істеген жақсылығың қаперіне де кіретін емес. Сірә, бұрынғы иесінің қаңғыртып тастап кеткені тегін емес-ау. Кім білсін, ол бейшараны да күтпеген жерде талай зар қақсатқан шығар. Небір жерге жығып, мен сияқты көк ала қойдай қылып немесе лайсаңды күні үсті-басын кісі көргісіз етуі ықтимал ғой. Мәселен, мен үшін киімді былғап келгеннен гөрі бір жерімді көгертіп келгеннің өзі тыныш. Өйткені, киімің былғанса, оны киім тазартатын орынға тапсыру керек, ал ол үшін ақша ысырап болады.

	Біздің қарызымыз көп болғандықтан киім-кешегімізді мамамның өзі тазартады.

	Ал көгерген-сөгергеннің жарасы жеңіл. Себебі, ол біртіндеп өзі кетіп қалады ғой.

	Ой-ой, ой, тағы да бақыт дейді-ау! Ол қашан қолға түскенше сырттай жылтырап әуес қылады. Оның шын сырын түсіну үшін мына мен сияқты құйымшағыңмен құлап көруің керек.

	Сөйтіп, бұрын арман еткенімдей бес ит, он мысық асырасам бақытқа емес, бақытсыздыққа ұшырайтын сияқтана бастадым.

	Егер қазір Ионаш мамамның белдігін алып қашып кетпегенде, қайда барсаң онда бар деп қоя салар-ақ едім. Бірақ нақ қазір оны қуалап ұстауға мәжбүр болып тұрмын.

	Ионаш ұзап кете қойған жоқ. Өйткені, оның құтырына үрген даусы әлі де құлағыма келіп тұр.

	Бұл ит құтырған шығар деп ойладым мен. Бірақ бұл ойымды қолма-қол теріске шығардым. Дұрысы — мамамның белдігі оны буындырып жүрген болуы тиіс.

	Солай деп ойлауым мұң екен, аяқтарымның ауырғанын ұмытып, ит үрген жаққа қарай тұра жүгірдім.

	Жолшыбай осының бәрі үшін мысықты кінәлап келемін.

	Нақ солай болып шықты.

	Ионаш ағаштың түбінде айнала жүгіріп жүр. Әлсін-әлсін ағаштың басына қарап үреді. Сөйтсем, ағаштың басында менің екінші бақытым — мысық тұр екен. Оның мысыққа есі кеткені сонша менің қасына келіп қалғанымды да аңғармады. Мен нақ жанына келіп, оның мойнындағы белдіктің бір ұшынан ұстаған кезде ғана өзінің қолға түскенін аңғарды. Бірақ қашып құтылуға тырысқан ендігі әрекеті бос әурешілік еді. Ит тартынған кезде мамамның белбеуі мықтылығынан ғана шыдады.

	Ионаш енді құтылмайтынын мойындады да, менде шаруасы болмады. Оның есесіне мысыққа бұрынғыдан да өршелене ұмтылды. Ағашты тағы да айнала жүгіріп, мысыққа қарап үріп жүр.

	— Ионаш, сол мысық сенің неңді алды?— деймін оған ұрысқансып. Бірақ құтырынғанда көзге қан құйылып кетпей ме?! Бұл да сол. Есі-дерті ағаштағы мысықта. Өзге тіршілікті түгел ұмытқан.

	Менің басыма бір қырсық ой келді. Ал, үре ғой, үр! Әбден даусың қарлығып, үнің өшкенше кетпейін дедім мен. Бәлкім, оның мысық атаулыға деген ыза-кегі біржола сарқылса, сосын мысықтармен әмпей-жәмпей тату тұратын шығар дедім. Асау атты бас білдіргенде де оны тежемей, қалжырағанша шабады емес пе? Әбден желігі басылып, тірсегі дірілдеген соң құрық салдырмас қу тұяғының өзі моп-момақан болып, дегеніңе көнеді. Бұл да солай. Сондықтан оны қасақана айтақтадым. Бірақ арада бір минут өтпей жатып-ақ төңіректегі үйлердің иелері бірінен соң бірі есік ашып, маған жеки бастады: «Сен не істеп тұрсың? Ол мысықта нелерің бар?», «Тап қазір қараңды батырмасаң не істейтінімді білесің бе? Сазайыңды беремін!»—деп айқайлады олар.

	Мен сазайымды тартқым келмеді. Үйден жеген таяғым да жетер. Енді қалғаны бөтен адамдардан таяқ жеу ме еді?! Бірақ, мұны Ионашқа қалай түсіндірмекшімін. Былайырақ барып басқа бір мысықты қуайық деймін.

	Бірақ Ионаш кегін осы мысықтан алмақшы. Сондықтан ол мысық баласына арналған ашу-ызасын осы жерде көрсетіп жатыр.

	— Мынаған қашанғы шыдаймыз?— деді тағы бір дауыс.— Басынан бірдемемен қойып қалып, қаңқ еткізбей тұрғанда мына сұмпайыңды құрт, қане!

	Бұл адамдардың мысық не болса ол болсын, онымен түк шаруасы жоқ. Бар ойлайтындары — қара бастарының тыныштығы.

	Күні бойы мен Ионашты емес, Ионаш мені сүйреп келе жатқан жоқ па? Ендеше оны мына үй иелерінің таяғы жетпейтін жерге дейін өзім көтеріп алып кетуден өзге лаж қалмады.

	Бірақ Ионаш көтеріп алғанымды мүлде қаламады. Қай жағына қараса да өріп жүрген мысықты көргеніне және оларға түк істей алмағанына ыза болған Ионашым ашудан қалт-қалт етеді. Содан қашан мысық көзден таса болғанша сабасына түсе алмады. Мысықтан аулақ кеткенде ғана денесі босаңсып, бұрынғысынан нақ он килограмм ауырлап кеткендей болды.

	Мен қолымнан түсіріп, жерге қойғанда байқадым: өзінің де құр сүлдесі қалыпты. Сонысына қарағанда енді қалай қарай жетелесем де, томпаңдап ере беретін сиқы бар.

	— Досым, сен білсең мен мысық жегіштерді өлердей жек көремін және сен өз аяғыңмен жүруің керек емес пе?— Ионашқа өзін жерге түсірген себебімді түсіндіріп жатырмын.

	Ол маған ықылассыз еріп келеді. Ал мойнына байлаған белдігі жерге сүйретіліп жүр. Сондықтан Толары көшесіндегі толы тастың біріне іліп, үзіп қояр дедім де, белдікті шумақтап қолыма алдым. Бірақ Ионаш аяғын санап басып, жүрмей қойды. Енді тағы бір мысық кездессе екен деп тілей бастадым. Себебі, мысық көрсе сәл-пәл ширар ма еді, кім білсін.

	Ионаш соншалық жүнжіп келе жатты.

	Бірақ мен құдайдан қанша тілесем де бірде-бір Пудленка кездеспей-ақ қойды. Мұның есесіне біздің алдымыздан пани Мухова кесе-көлденең өтті.

	Пани Мухова мамаммен бірге істейтін. Менің ит жетектеп келе жатқанымды көргенде көшенің арғы бетінен тура бізге қарай жүгірді.

	— Тәңірім-ау, Радичка, сендердің иттерің бар ма еді?— деді ол бүкіл көшені басына көтеріп.— Мен мұны білмеуші едім.

	Өзімді біреу-міреу Радичка дегенін сондай ұнатпаймын, ал Радличка десе жарылып өлуге бармын. Сондай-ақ біреудің ішіндегісін білгісі келіп тұратын тілемсек, аш көздерді де жек көремін. Аш болғанда тамақ іздеп жүрген аш емес, әңгіме-өсек құмарларды айтам. Сондықтан мен

	Ионаш туралы көлденең келген көк аттыға айта бергім жоқ. Ал, пани Муховаға сірә да айтпаймын. Қайдан не кездесер екен деп ылғи сумаңдап жүргені сол. Жаңалық хабарды мамама тұңғыш жеткізу үшін ол мамам келетін пойыздың алдынан шығудан да тайынбайды. Тіпті енді үйде не болар екен деп үйге ерте келуге де арланбас.

	— Жоқ, бұл біздің ит емес,— деп, Ионаштан ат-тонымды ала қаштым.

	Ол көлгірсіп бір күліп қойды.

	— Қайдан әсем сөйлейтін болғансың?

	Мені қасылап, алдап түсірмекші. Бірақ мұндайда менің аяқ астынан жол табатыным бар.

	«Мысық!»— деп айқай салдым мен.

	Пани Мухова менен сыр тарту үшін бастаған сөзінің аяғын жұтып қойды да, көзін төңкеріп аспанға қарады. Одан әрі не болғанын өзім де білмеймін. Себебі, Ионаш тағы да алға қарай тұра жүгірді. Енді мен құламаудың қамын ойлап, Ионаштың соңында дедектеп келемін.

	– Сау болыңыз! – дедім айғайлап пани Муховаға. Оның плотина жанында Викторияға төніп тұрған Борунка сияқты маған қадалып тұрғанын көргенде қасиетті құрбымның рухы желеп-жебегендей сезіндім. «Неуметелге, Горимирге жөнейік», – дедім мен оған. Бірақ бұл сөзімнің түк те әсер етпегеніне қарағанда ол сірә, неуметелдік Горимир туралы тұңғыш рет естіп тұр-ау деп жорыдым. Ал егер нақ солай болса, мектеп оның куәлігін алып қоюы тиіс. Біз Горимирді, тіпті, бастауыш сыныпта-ақ оқығанбыз. Ол Шемик екеуі менің есімнен өл-өлгенше кетпейтін шығар деп ойлаймын.

	Ионаш мысықты келесі бір бұрылысқа дейін ғана қуды. Менің алдағанымды осы жерге жеткенде ғана түсінді-ау дедім. Өйткені, ол тағы да құлақсызданып қалды.

	Біз Пехтанікіне жеткенде Ионаш киттің аузынан жаңа ғана түсіп қалып, оның қарнында жүріп қажығандықтан әлі есін жия алмай тұрғандай көрінді.

	Пехта да:

	— Мынауың мен бұрын-соңды көрмеген «бақыттарыңның ішіндегі ең бейшарасы екен,— демесі бар ма!

	— Ол не дегенің! Нағыз арымас та кереметтің өзі! — дедім мен қорғаштап.— Біраз тынығып, ұйқысын қандырсын, көресің қалай жанданып, жайнаңдап тұратынын!

	Ионаш тура түн жарымында, көзге анау-мынау елестейтін кезде жанданды. Шамасы, үйшігінің төңірегіне бірдеме барды ма, әлде түсіне мысық кірді ме, әйтеуір, аяқ астынан шәуілдеп қоя берді.

	Жұрттан бұрын папам оянды.

	Менің Ионашты алып келгенімді папам мүлде білмейтін. Олардан жасырғам. Ол жұмысынан едәуір кеш келді де, шаршаған болуы керек, тез жатып қалды. Өзге әңгімеде шаруасы болған жоқ. Мен де «иә, сәт» деп жатырмын. Сондықтан аңсаған арманымның нақ жаныма, қорадағы үйшікке келгенін мүлде сездіргенім жоқ.

	Ал мамамның жөні бөлек қой. Ол да іңірде келді. Бірақ папам одан әлдеқайда кеш оралды. Оның бірдемені сезіп келе жатқанын есікті ашқан кезінде-ақ білдім. Бірден ас үйге өтіп, үлкен бөлменің ішін көзімен бір шолып шықты. Бір түйме ме, жоқ жасырылған зат па — бірдемені іздеп жүрген секілді.

	— Қайда әлгің?— деді бір кезде.

	— Немене қайда?—дедім мен де түк түсінбегенсіп. Бірақ біреу құлағына сыбырлап қойғаны беп-белгілі еді. Бәрінен де бұрын сол пани Мухова болуы тиіс. Мен жауап беруге асықпадым.

	Өйткені, оның қаншалықты хабардар екенін анықтауым қажет қой. Әйтпесе асығыстық жасап, әзірше айтпайтын нәрселерімді жария етіп қоюым ықтимал ғой. Одан да ептеп бүгіп қалғанның өзі дұрыс. Асығыстықтан талай аузым күйгені бар. Мамамның үш ұйықтаса ойына келмейтін жайларды лақ еткізіп айта салып, масқара болғам.

	— Немене дейді ғой! — Мамам аздап даусын көтерейін деді. – Әлгі итіңді айтамын!

	Мамам бәрін біліп тұрғандықтан енді Ионашты жасырудың жөні жоқ еді.

	— Тамағын жеп алды, күркесінде жатыр,— дедім мен түк болмағандай. Ол неғылған ит, күркені қайдан алдым, ол жағын айтпадым.— Бірақ керек десең үйшігінен сүйреп алып келейін.

	— Үйшікте деймісің? – Менің бұл сөзім мамама бейне Марста дегендей тосын естілді.— Ол қайдан тап болған күрке?

	— Бүгін Рудо Бакош екеуіміз жасадық,— деп, мен мән-жайды түсіндірдім.

	— Кіммен дейсің?—Ол әлі таңырқап тұр.

	— Біздің сыныпта оқитын бір бала. Өте жақсы бала. Итті және басқа аңдарды ол да жақсы көреді.

	— Мен әлі қайранмын,— деді мамам.— Үйіңде бір күн болмасаң, үй шаруашылығыңа ит қосылып қана қоймай, оның қора-қопсысы қоса орнайды.

	Мамамның бұл сөзі үміттендірерліктей болды.

	— Ол тек уақытша жататын күрке,— дедім мен.— Папам жаңасын жасап бергенше жата тұрар деп жәшіктен шегелей салдық.

	— Мұны оптимизм дейді.— Мамам басын шайқады.— Мен бірдеме білсем, әкең сені де, итіңді де, күркеңді де құртады.

	— Мені құртып та, қуып та әуре болмасын.

	Ионашты қуып шықса, мен өзім де тұрмаспын бұл үйде! — деп, айбар шегіп жатырмын.

	— Жә-жә! Ісіп-кеппей-ақ қой!

	Мамам дауыс көтерді: «Мұндайды ұнатпайтынымды білетін шығарсың. Абайла, мені ашуландырып алсаң нағыз тамашаны сонда көрерсің».

	Бұл мамамның беті бері қарады деген сөз. Мұнысына қарағанда мамам бәлендей ашулана қоймаған болып шықты. Жаңағысы жай бопсасы.

	Мен Ионашты әкеліп көрсетейін деп тұра жүгірдім.

	Ол өліп қалғандай тырп етпей ұйықтап жатыр екен. Оятуға аяп та тұрмын өзін. Бірақ өзге лажым бар ма?

	— Ионашик, тұра ғой. Мамам келді, сенімен танысқысы келеді,— деп, не үшін ұйқысын бұзғанымды түсіндіріп жатырмын. Өзімді де біреу шырт ұйқыда жатқанымда оятса, өлердей жек көремін.

	Ионаштың шыққысы жоқ.

	— Мамам біздің одақтасымыз. Сондықтан сен оған алғаш көргенде жақсы әсер қалдыруға тиіссің,— деп, отбасындағы әңгімелерімізден де хабардар етіп қойдым. Сөйтіп, оның басындағы сабалақ жүнін саусағыммен салалап, тарай бастадым.

	Ол қарсылық жасаған жоқ. Бірақ болды-ау дегенде басын сілкіп-сілкіп жіберіп еді, жүні қайтып орнына жатып, бастапқы сабалақ қалпына қайта түсті.

	– Не істедің? – деп ұрсып жатырмын оған. Бірақ сосын қарасам, тарап қойған Ионаштан сабалақ жүнді Ионашым әдемілеу екен. Әрі жап-жас көрінеді. Ал мен жүнін тарап қойғанда кәрі иттер сияқтанып қалған.

	— Қане, кеттік! Бейбастақ болмай дұрыс жүр, – деп үйретіп келемін. — Әйтпесе мамам біздің сөзімізді сөйлемейді де, папама қарсы күресетін біз екеуміз-ақ болып боламыз.

	Мен оны ауыз үйге әкеліп, жібере салдым. Ионаш иіс сезді де, бірден ширады. Сол сәтте қолды-аяққа тұрмайтын жақсы ит болды да шықты. Мұның қас пен көздің арасында қалай өзгеріп сала бергенін де аңғармай қалдым. Егер бар ойым Ионашты мамама жақсы көрсету болмаса бұл өзгерісті аңғарар да едім-ау. Өйткені, азды-көпті тәжірибем де бар ғой. Бірақ менің жаңа ғана айтқан ақылымның зая кеткені белгілі болды. Ит үйшікте шошиып жалғыз жатпай, жұрттың ортасына келгеніне қуанды ма, ауыз үйден жүгіріп өтіп, ас үйдің есігіне барып бір-ақ тірелді. Есіктің алдына шоқиып отырып алды да, мынауыңды аш дегендей маған жалтақтап қарай берді.

	— Ақылды ғой өзі,— дедім де, есіктің тұтқасынан ұстай бердім. Оның мамамды көргісі келгені соншалық, есіктің толық ашылуын күтпестен сәл қиялап ашылған бойда-ақ қысылып-қымтырылып кіріп барады. Қалай бүйірін бе бір жерін жыртып немесе сыдырып алмағанына қайранмын. Мен есікті ашыңқырай бергенімде нақ бір өрт сөндіруге асығып бара жатқандай, ішке лап қойды. Бірақ аңқау басым, ол мамамды көруге асығып жүр екен десем, онымен жұмысы да жоқ. Тіке плитаға тартты.

	Ал оның жанында Шайтан жататын жәшік тұрушы еді. Ол бізбен бірге төменде болғанда жәшіктің үстіне жатып алып, алаңсыз ұйқыға басатын. Ал қазір біз кіріп келгенде, ол «беті-қолын жуып», үсті-басын жалап отыр екен. Мен дұрыс істемегенімді аңғарғанша, күндіз Рудо екеуміз көрген қызық қайта басталды да кетті.

	Сөйтіп, Шайтан мен Ионаш мамамның алдында абыройдан жұрдай болды.

	Екеуінің де сазайын тартқызар-ақ едім... Шайтанның ас үйде жатқанын қалай ғана ұмыттым екен?!

	– Қане, тағы не өнерің бар көрсететін!—деп айқай салды мамам. Бұлардың түс кезіндегі сойқанынан жиған тәжірибемді пайдаланып, Ионаш тайғанап құлаған кезде оны жүгіріп барып бас салдым. Ол менің мұнымды өзіне жасалған сатқындық сияқты көрді. Неге ұстайсың дегендей ызадан жарылып өлгелі тұр. Бірақ ол екеуін қалай бетімен жібермекпін. Сондықтан мына аламан тасырды өлсем де, тірілсем де тез доғаруым қажет болды. Ақыры Ионашты үйшігіне сүйреп келгенде оның барып тұрған кеще екенін, егер Шайтанмен тіл табыса алмаса, бұрынғы қаңғыбас қалпына қайта түсіп, Поржичиде әр автобусқа бір жүгіріп, өзінің тас бауыр иесін күтумен күн кешетінін айтып, бетіне бастым.

	Ол басын қисайтып алып, маған қарап тұр. Өкініп тұрған тәрізденді. Мұнысы көңілімді біршама орнықтырды.

	— Ал енді осыны ойлан,— дедім де, енді мамамның көңілін аулау үшін ас үйге тарттым.

	— Мынаны қайдан тауып әкелдің, соны айтшы сен?— мені мамам сұрақпен қарсы алды.

	— Әлгі әкең айтып жүрген Динго осы ма?

	— Поржичиге барып келгеннен саумысың?— Мамамның көзі шарасынан шыққалы тұр.

	Менің мамамның көзі керемет әдемі. Ашық күнгі көгілдір аспандай тұп-тұнық, мөлдіреп тұрады. Оның көзіне зер салып қараған жан бейне жайма-шуақ жарқын күннің куәсі болғандай әсерленіп, сол сәтте-ақ көңілі көтерілер еді.

	Бірақ нақ қазір сол көгілдір аспанды қара бұлт торлап, бір зіл басқандай. Ауа райы алабұртып, көңілді күпті етіп барады.

	— Мен онда жалғыз барғаным жоқ, Рудо екеуміз,— дедім тез жауап беріп. Өйткені, мамам ылғи да менің жалғыз жүргенімнен қорқады.

	— Қап! — деді күрсініп. — Сендердің осы азаптарыңнан өлетін болдым-ау.

	Сендердің дейді! Демек, ол папамды да кінәлап тұр.

	Енді мен қулыққа көштім: «Мен сондай аяп кеттім».

	— Ал мен ше? Мен сені аямайды деймісің? Мұныңа папаң төзгеннен анау қара бәлең — қара Шайтаның көне ме? Жоқ, итің шыдай ма мысыққа? Осыдан бір минут бұрын көрсеткен қылықтарына қарағанда бұл екеуі бірінің етін бірі жеп тынар деп ойлаймын!

	— Неге шыдамасын? Дашенька мен мысық сондай тату болып кетті ғой.

	— Қайдағы Дашеньканы айтып тұрсың?

	Мен мамама қарадым. Ештеменің байыбына бармастан Рудо сияқты «қайдағы Дашенька» деп тұрғанына қарағанда, қатты шаршаған болуы керек.

	Мен Дашеньканың жайын айтып бердім. Бұл кезде патефон табағына ұқсадым ғой деймін.

	— Бұл үшін сен пан Чапектің қызы болуың керек еді, – деді күрсініп мамам, мен ит пен мысықтың арасындағы сол бір сүйіспеншілік, достық туралы ғаламат жырды аяқтағанымда.

	Маған пан Чапек бес ит, он мысық асырауға рұқсат ететіндей көрініп кетті.

	Онда, шіркін, олардың бар қызығы екеумізге ортақ болар еді-ау.

	— Бұлар бір-біріне бауыр басып кету үшін азын-аулақ уақыт керек қой,— деймін мамама міңгірлеп.

	— Біріне-бірі көндігемін дегенше мынау үйді аймандай қылып, ту-талапайын шығарар. Қарашы, ПХВ-ның қазірдің өзінде-ақ не болғанын, – деп мамам ашулы күйінде еденді нұсқады.

	Сол сәтте әжемнің көзі – саптыаяғым мен қираған қаз ойыма сап ете түсті де, ошарылып қалдым.

	–Мен оларды мұнда тек бір-бірлеп кіргіземін, – деп жатырмын. – ПХВ-ны сүртейін, бірақ папам ұрсып жүрмесе. Өйткені, ол да Ионаш сияқты ылғи тайғанап жатады ғой, – дедім мамама.

	Мамам жауап қатқан жоқ. Киімін ауыстыру үшін келесі бөлмеге кіріп кетті. Ол келгелі жыртылған туфлиінің орнына мен қоя салған туфлимен жүргені, бірақ ештеңе аңғармағаны ойыма түсті.

	Еденді мамамның көкейіндегідей ету үшін «керек-жарақ» пен сүртетін шүберек әкеліп едім, мамам рұқсат бермеді: «Таста! — деді ол.— Босқа папаңды ренжітіп алармыз».

	Мамамның бұл сөзі — одақтастық, жанашыр сөз еді. Мен оған ризалықпен қарадым. Оның соншалықты қажып, шаршап тұрғанын енді ғана аңғардым. Оның бүгін мектепке барғаны да енді есіме түсті. Ол шаруасының қалай болып жатқанын сұрау да ойыма кірмепті.

	Қателігімді тез түзейін деп ойладым да, қалай оқып жатқанын сұрадым.

	— Мәз емес,— деді ол сабырлы қалыппен.— Оқу жасынан өтіп кеткен жоқпын ба, егде тарттық қой. Толып жатқан кітаптардың тізімін берді. Мен үшін оны жаттап алу былай тұрсын, оқып шығудың өзі мүмкін емес. Тізімінің өзінен-ақ төбе шашым тік тұрды,— деп шағым айтып жатыр мамам.

	— Ендеше бармай-ақ қойсаңшы,— деп, мектептен құтылудың өзім білетін ең жақсы амалын айттым.— Және сенің жасыңдағы адамға мектептің заңы шот емес. Оның бірде-бірі үлкен кісілерді оқуға мәжбүр ете алмайды.

	— Бірақ менің оқуым керек-ақ,— деді налыған мамам.

	Оқымай қою мүмкіндігі тұрғанда «оқуым керегіне» түсіне алмадым.

	Дегенмен неге деп сұғанақтанғым келмеді. Істемейтін нәрсені істеймін деп отырса не деуім керек. Сондықтан жанына бататын нәрсені шұқылай бермей, әңгіме тақырыбын өзгертейін дедім.

	— Мен ит әкелгенімді бүгін айтамын ба, жоқ, ертең айтамыз ба?— деп мен тағы да Ионашты сөз еттім.

	Мамамның өзі де оқуын ұмытқысы келіп тұрды ма, білмеймін, менің сөзіме тез қосылып, папамды қалайша алдаудың амалын қарастыра бастады.

	— Егер көңілді келсе айтарсың, ал көңілсіз болса, үндемей-ақ қойғаның жөн,— деп кеңес берді мамам.

	Сондықтан мен де папам бүгін бригадасынан қалай оралар екен деп тосумен болдым.

	Ол әбден тоңып, үсті-басы лас, ашулы келді. Машинасы жүгімен егіс басында батпақтап қалыпты.Енді оны трактормен сүйреп шығару керек көрінеді.

	Сондықтан мен де Ионашты жексенбіде айтармын деп ойладым. Немесе дүйсенбіде бір-ақ айтқаным оң болар. Себебі, ертең қызылша тасуға тағы кетеді. Ал жер әлем мынадай ми батпақ болып жатқанда тағы бір жерде тұрып қалмасына кім кепіл.

	Жалпы ол нақ бүгінгідей кіржиіп-тыржиып, дүниені машинаның бес батпан кір басқан білігі арқылы бағалауын қойған шақта ғана айтамын деп долбарладым. Бірақ «кейінге қалдырған» Ионашымды түлен түрткенін көрмеймісің. Өршелене үргені сонша әуелі қатар орналасқан үш үйді оятты, сосын осы көшедегі көршілеріміздің ұйқысын түгел бұзды.

	Мен шырт ұйқыдан оянып кетсем, папам мамама:

	— Үйдің төңірегінде бір бұзақылар сандалып жүр-ау,– деп өзі шалбарын киіп жатыр екен. Ал үріп жатқан – өз өмірін адамзатқа қызмет етуге бағыштаған ит ұрпағының бірі – көрші үйдің төбеті болар деп ойласа керек.

	— Бармай-ақ қойсаңшы!— деп мамам бәйек болып жатыр.

	Бірақ папам ба тіл алатын! Бұзақыларды қолға түсіріп, атағын шығаруға құлшынып-ақ тұр.

	— Қазір өзі де кетер,— дейді мамам оған қора-қопсыны аралатқысы келмей, Ионашты, тіпті бір ай бойы қорада папама айтпай-ақ асырай беруге болар еді. Әлбетте, ол үшін Ионаштың үрмеуі керек, папамның қораны аралап қарамауы қажет. Бұл әбден-ақ мүмкін нәрсе. Неге десеңіз қазір күн қысқарған кез, папам қараңғы түскенде ғана келеді. Ал сенбі мен жексенбі күндері бригадаға барады немесе жұмысқа шықпай қалған біреулердің орнына жұмыс істейді.

	Мен де осының бәрін ойладым да, дереу мамамды қоштай кеттім:

	— Бармашы, папа, бірдеңеге ұрынып қаларсың,— деймін мен де.

	Бірақ папам әй-шайға қарамастан шығып кетті. Мен орнымнан тұрып кеттім. Суықтан және қорыққаннан қалш-қалш еткендіктен тісім сақылдап барады.

	— Мейлі, не де болса болары болсын, көрерміз,–деді мамам.

	Мамамның «көрермізі» нақ осы сәтте айналайын дегенге бергісіз еді.

	— Ионашты өлтіріп қоймай ма?— дедім мен.

	— Жоқ,— деп жұбатты мені мамам.— Бірақ түн ұйқысын бөлгеніне ызаланып, қуып жіберуі ықтимал,— деп, ол өз жорамалын айтты.

	Енді мен сыртта шынымен-ақ бір қаскүнем жүрсе екен деп тіледім. Онда папам соны қуып, жайына кетер еді. Әйтпесе Ионашты көрмеуі мүмкін емес. Немесе әлгі бұзақының келгенін хабарлады деп, итті де ұнатып қала ма, кім білсін.

	Арада біраз уақыт өткеннен кейін есік шиқ етті де, папам кірді. Сыртта Ионаш әлі үріп жатыр. Бірақ даусы бағанағыдай анық емес, құс жастықпен бастырып тастағандай тұншығып шығады.

	Мен орнымнан тұрып, есік жаққа қарадым.

	— Ертең кешке дейін көзін құртатын бол, түсіндің ғой? — деді папам.— Әйтпесе...

	Мен бірден өкіріп қоя бердім.

	— Және сораңды ағызба,— деді ол жекіп.— Әлде таяқ та жегің келіп тұр ма? Дені дұрыс балаға бір айтқанның өзі жеткілікті. Ал біздің қызымызға кейбір нәрсені екі-үш қайтара айтпасаң болмайды. Соның өзінде де жетесіне жетпейді. Сенің неге ғана зоологиялық бақ директорының қызы болмағаныңа қапамын.

	Мен бейне біреуім өлгендей өксіп-өксіп жылаймын.

	— Жыламай-ақ қой,— деп жұбатты мамам.

	— Ал сен баланы өйтіп аяғансып, бұзба,— деп, папам енді мамама дүрсе қоя берді.

	Бірақ мамам ба берілетін!

	— Әкіреңдеме бізге! Сенің машинаңды батпаққа батырған біз бе едік?!

	— Менің машинамның батпақтап қалғаны туралы сөз болып тұрған жоқ қой,— деп папам да тікірейе қалды.— Әңгіме — менің бүгін ұйқымды қандырып, ертең тағы да жұмысқа кетуім керектігі туралы болып отыр. Және қайдағы бір қанден менің тереземнің алдына жатып алып, түн ортасында ұйқымды бұзбауы тиіс!

	— Ол қайдағы бір қанден емес,— деп, наразылығымды да білдіріп қойдым солқылдап тұрып. Әрі сенің осыншама ашуланғаның — сыртта ешқандай да бұзақы болмай, сен өзіңнің мықты кісі екеніңді көрсете алмағаныңнан дегім-ақ келіп тұрды. Бірақ папамның сырт жағында тұрған мамам ләм деме дегендей ымдаған соң тілімді тістеп қалдым.

	— Жөнел, төсегіңе!— деді папам көзін алартып.

	— Бара ғой!— деді мамашым мейіріммен.— Әйтпесе, бүкіл түнді ұйқысыз өткізерміз.

	Алғашқы сөздер маған арналса, соңғы шымшыма папама бағытталған еді. Мамам Ионашты қорғап бір ауыз сөз айтпаса да мені жақтап отырғаны айдан-анық еді.

	Мұны папам да түсінді де, ашулы көзімен мамама оқырайып қарады:—Өліп-тіріліп жұмыс істеп жүрсең де, бір жылы сөз естімейсің!— деді.

	Сірә, өліп-тіріліп жүрген жалғыз сен ғана емес шығарсың,— деп, мамам да есесін жіберер емес.

	— Автомобиль үшін бе?— деді нығарлап папам.

	— Олай демеймін, бірақ ақшаны қосылып салып жүрміз ғой.

	Мамамның ығар түрі жоқ.

	–Бүкіл жыл бойы дерлік бірде-бір сенбіде дем алмастан бригадаға барып жүрген кім?!

	Папам енді жеңілген шығарсың дегендей дүңк еткізді.

	— Ал мен, керек десең, ғұмырымда сенбіде демалып көргенім жоқ,— деп, мамам да қиястанып қалды.— Бес күн жұмысымда боламын, алтыншы және жетінші күндері үйде тыным жоқ, сен мұндай әңгімеңді тый!

	Папам шалбарын жұлынып лақтырып тастады да, төсегіне құлай кеткенде, төсегі де ызаланғандай сақыр-сұқыр етті.

	Мен де өз диваныма кеттім. Даусымды ешкім естімесін деп көрпемді тас бүркендім де, ал кеп жыла.

	Бірақ даусым сонда да естілді ғой деймін. Өйткені, біраз уақыттан кейін мамам мені төсектен қайта тұрғызып алды.

	— Қай-қайдағыны ойлап, басыңды қатырма. Оныңмен бәрібір түк те бітірмейсің,— деп, мені жайлап үгіттей бастады.

	Бірақ мен бірдемені қиратып немесе бірдемені түзей қоямын деп жылап жатқаным жоқ. Тек шыдай алмай кеттім.

	Мен бірдемені қатты аясам, ылғи сүйтемін. Сондықтан бұл үшін жазаға ұшырайтынымды, тіпті таяқ жейтінімді білсем де өзімді өзім еш тоқтата алмаймын.

	Мамам шашымнан сипады. Бірақ мұнысы ағаттық болды. Олай етпеуі керек еді. Мені есіркеуі мұң екен, мен бұрынғыдан да бетер көзімнің жасын көл қылдым. Нағыз гейзер десе болар. Тіпті, өзімді өзім тежей алар емеспін.

	– Қой, енді жетер,— деді мамам. Бұл жолы даусы қатқылдау шықты. Жағдайымды түсінсе де, мені де айыптап тұрғандай сыңайы бар.

	— Қоя алмасам қайт дейсің?—деймін сыңсып. Егер осы сөзімді нақ мен айтқандай етіп жазса былай болып шығар еді: «Қо... қо...йа... ал... ал... ма... сам... ым... қай... қайт... де... дей... дейсің».

	Папам ашуға шыдамай аунақшығанда төсегінің серіппелері бебеу қақты.

	— Қызыңды сөйтіп бүлдіресің ғой,— деді ол мамама.— Мен сендерге ұйықтауым керек деп айтпадым ба? Әуелі ана сырттағы бәлесі оятып еді, енді мынаусы шықты сұңқылдап. Егер бір-біріңнен айрылғыларың келмесе, барып қатар жатыңдар!

	Қатар деп отырғаны ас үй болуы мүмкін, ұйықтайтын бөлме болуы да ықтимал. Мен әдетте ұйықтайтын бөлмеде жататынмын. Бірақ ол бөлме бір өзім үшін кең болғандықтан папам қыстай телевизорды әкеліп қойды. Егер программада қызықты бірдеме болса-ақ, мен не ас үйдегі диванға немесе төсекке көше бастаймын. Бүгін мамам маған өздерінің бөлмесіне төсек салып қойған. Өйткені, кешке папам телевизор көретін шығар деп ойлады. Бірақ папамның жаңағы қылығынан кейін көрпе-сөрпемді көтеріп алды да, менің бөлмеме әкеліп тастады. Ал мен жастығымды көтеріп, соңынан ердім. Сөйтіп, жатқанша мен де жылағанымды қойдым.

	Мұны мамам да сезді ғой деймін. Қасыма жақындаңқырап отырып алып, өзінің жаңа мектебі жайлы айта бастады. Қанша адам оқып жүргенін, қайсысы қай музейден келгенін, не оқытатынын бәрі-бәрін әңгіме етті. Ең ақырында кім «бірлік» бағаны көп алар екен деп жарысуды ұйғарғанын айтты. Бірақ мамамның жарысуға құлқы жоқ.

	«Мен сен сияқты жас емеспін, менің басым шаршаған. Мұның үстіне күн сайын жұмыстан келген соң да тыным жоқ», – дейді. Әрі мен сияқты сабақ оқитын көп уақыт қайда. Сондықтан үй жұмысы көп қолбайлау болмас үшін бұдан былай көбірек қолғабыс етейін дедім.

	Мен осыны айтқанымда енді мамам жылап жібере жаздағаны. Менің жаным ашып, өзім көмек етейін деп отырғаныма жүйкесі босап кетті ғой деймін. Өйткені, әдетте сәл артығырақ қимылдасам мені нақ біреу қорлап жатқандай қыңқылдай бастайтынмын. Сондықтан да мамам менімен ұрсып жатқаннан гөрі бар жұмысты өзі тындыра салғанды қалайды. «Ендеше бір ауыртпалықтан құтылғандай бойым сергіп қалды ғой, – деді ол сыбырлап.— Мұның бәрін бір өзім қалай істеймін, оқуды қойсам ба екем деп жүруші едім».

	Таяуда ғана оқуыңды тастасаңшы деп едім. Енді аяқ астынан құбылып: «Оқасы жоқ, тастама оқуыңды. Тиянақсыз ұшқалақ студент деген атқа қаларсың»,— деп бастадым.

	— Не дейсің?— деп, мамам таңырқап қалды.

	— Мектепті бітірмей кеткендерді солай дейтінін білмеймісің?— деп енді мен таңырқадым.— Елена Дворжакованың ағасы бар. Ол инженердің оқуын тастап кетті. Енді қазір жұрт оны тиянақсыз студент демегенде не десін?!

	— Бұл жаман екен. Әркімнің-ақ басына келетін нәрсе ғой, – деп, мамам оны қорғаштап жатыр. Сонысына қарағанда ертең мен де қашып кетіп жүрер ме екем деп ойлап отырған тәрізді. Ол өзі әдетте: «Адам бір бастаған ісін аяқсыз қалдырмауы тиіс»,— дей беретін. Ал қазір бәрі керісінше болып отыр.

	— Менің де басыма түсуі мүмкін бе?

	— Немесе сенің де басыңа түседі!

	— Айталық, бір күні мен де мектепті тастап қашармын.

	— Жоқ. Тым асқынғанда сыныптан сыныпқа өте алмассың. Бірақ оқуыңды тастамауың керек.

	— Мен қазір қашайын деп отырғаным жоқ, жалпы дегенім ғой. Сыныптан сыныпқа өтпегеніңмен қоймай, егер жаман оқысаң қашып та кетуге болатын бір мектепте оқи қалсам дегенім ғой.

	— Жоқ!—деді ол үзілді-кесілді. Бұл сөздің саған қатысы жоқ.

	— Неге?— деп, мен қайран қалдым.

	— Себебі, сен ақымақ қыз емессің, сабақ оқитын уақытың да жеткілікті.

	– Франта Дворжак та ақымақ емес. Оның да сабақ оқитын уақыты жетерлік еді ғой.

	— Оның жөні бір басқа.

	— Неге олай?

	Мамам басын шайқады: «Сен осы таусылмайтын «негеңді» қашан қоясың?»—Сосын өзі күліп жіберді.

	— Себебі, Франта Дворжак менің балам емес. Ал енді ұйықта! Ол еңкейіп, менің бетімнен сүйді. Мен шап беріп мойнынан құшақтап алдым да:

	«Менің қасыма жатшы»,— дедім.

	— Сен кішкентай емессің ғой.

	— Егер сен кетіп қалсаң тағы да Ионашты ойлаймын да, оны тағы аяп кетем,— дедім мен мамама осы айтқаным қаттырақ әсер етер деп.

	— Қоқан-лоқысын қарашы!

	— Шыным.

	— Бірақ екеуіміз қалай жатамыз, сыймаймыз ғой,— деді мамам біржола беріліп.

	— Саған көп орын қалсын деп, мен қабырғаға тақалып жатырмын,— дедім мен де. Нақ осы сәтте мамамды қасыма жатқызу үшін алтыннан тау тұрғызып беремін деп уәде етуден тайынбас едім.

	— Жүр онда, мен екі рет барып жүрмеу үшін көрпе-жастығымды әкелуге көмектес.

	Мен кереуеттен атып тұрдым.

	— Жай-жай. Папаң оянып кетер.

	Мен тышқан аңдыған мысықтай, аяғымды

	сақтанып басып келемін. Сөйтіп, біз мамамның барлық затын жиып алдық. Папам бір аунап түсті де, пысылдай бастады. Менімше, ол әлі ояу. Ұйықтағансып, білмегенсіп жатыр.

	Біз менің диваныма келдік. Мен қабырғаға тақалып жаттым. Мен қабырғаның бояуын көшірмейін немесе суық тимесін деп, төсегімнің тұсындағы қабырғаға қағылған шиге жабысып жаттым.

	Мамам мені терлеген кезімдегідей сияқты көрпемен айнала қымтап тастады.

	— Тоңып қаларсың,— дейді. Сосын өзі де қасыма жатты.

	— Саған жетіп жатыр ма орын? Қысылған жоқсың ба?

	— Жеткенде қандай?

	Мен қабырғаға бұрынғыдан да жабыса түстім. Егер қабырға резина болса, ол мана-ақ папама қарай бұлтиып шығып кетер еді. Бірақ мамам мені өзіне қарай тартыңқырап жатқызды. Мұнысы мүлде жақсы болды.

	Сөйтіп, мен кіп-кішкентай бала сияқты мамамның құшағында ұйқыға кеттім.





ОН ЕКІНШІ ТАРАУ


	Ионаштың Пехтаның үйіне қалай қоныс аударғаны туралы



	Мен оянсам мамам ізім-ғайым жоқ болып шықты. Көрпе-жастығы да қалмапты.



	Ас үйден тықырлатқан дыбысы ғана шығады.

	Таңертеңгілік ас әзірлеп жүрсе керек.

	Маған осы кез қатты ұнайды. Оның себебі — аптасына екі-ақ рет болатындығы шығар. Тек сенбі мен жексенбіде ғана ертеңгі ыдыс-аяқтың тықырынан оянамын. Ал аптаның қалған күндерінде зар қаққан қоңыраулы сағат оятады. Мен тұрғанда мамам да, папам да жұмысына кетіп қалады. Ал папам тіпті таң алагеуімнен жүгіреді. Қоңырау баж ете қалғанда мен атып тұруым керек. Өйткені, ол уақыт әбден тақалғанда ғана безектейді. Мамам оны ылғи ертерек шырылдайтын етіп қоятын. Сол үшін екеуміздің бірде егесіп қалғанымыз бар. Мамамның айтуынша адам әттеген-ай демеуі үшін дәйім алдын ала қимылдауы керек. Ал бұл тәртіп маған жақпады. Сағаттың өзімді жарты сағат бұрын оятатынын білгендіктен мен сәл жата тұрайыншы деймін. Сөйтіп, бірнеше рет ұйықтап қалғанмын. Бір жолы тіпті мектепке сағат онда бір-ақ бардым.Шала-шарпы жуынып, тамағымды да ішпей, таранбай, алба-дұлба болып жүгіріп барсам, үшінші сабақ басталып кетіпті. Содан көп уаққа дейін Иванка деген ат жабысып, сорымды қайнатты. Иванка — әлгі



	Уақыт әбден жетсе де,

	Балалар түгел кетсе де,

	Көйлегі — көк, қарны — тоқ,

	Оқуға мүлде құлқы жоқ,

	Иванка жатыр ұйқыда,—



	деп басталатын келемеж әндегі Иванка сияқты қыз.

	Бұл үшінші сыныпта болған. Ол жолынан мұғалім мамамды шақырып сөйлескен. Содан бері мамам сағаттың қоңырауын өзім қалағандай жеме-жемге келтіріп, тақап қояды.

	Ал сенбі мен жексенбіде қоңыраулы сағат демалады. Бұл күндері мен ыдыс-аяқтың дыбысынан оянамын. Немесе мамам келіп: «Сен немене, тал түске дейін жатамысың енді? Қарашы, дала қандай жақсы»,— деп оятады.

	Егер ауа райы қолайсыздау болса: «Анау мысығың іздеп жүр ғой сені»,— дейтіні бар.

	Ал көңілі өте көтеріңкі болғанда дәнеме деместен, мен жатқан бөлмеге мысығымды кіргізіп жібереді. Оның мені оятсын дегені. Шайтанды менің бөлмеме кіргізіп тұрып: «Бар, Радкомен сәлемдес»,— дейді.

	Ал Шайтанға біреумен амандас десең болды, мияулап қоя береді. Және жаңағы қасындағы адам бірдеме дегенше онысын қоймайды.

	Мен ұйықтап жатсам, алдыңғы екі аяғымен диванды тырналап, менің тап құлағымның тұсына келіп мияуға басады. Диванға шығуға қорқады, өйткені менің пысық мамам оның төсекке шыққанын көрсе, өле жаздайды. Сондықтан ол менің көтеріп алуымды күтіп тұрады. Кейде тәуекелге бел буамын да, мысықты қойныма аламын, екеуміз қосылып пырылдаймыз. Содан есік тағы ашылып, мамам келгенше жата береміз.

	Бірақ Шайтан қу. Егер төсекте отырса есік сықыр еткенде-ақ жерге қарғып түседі. Мұндайда оның төсекке шыққанын мамам да аңғармай қалады. Ал кейде «қылмыстың» үстінен түссе, жанжал басталды дей бер.

	Бүгін мамам мені «тұр» деп мазаламады. Күн сәске болып қалды. Сірә, кеше Ионашпен алысып жүріп шаршады ғой, ұйқысын қандырсын деген шығар.

	Бірақ кенет папамның «Ионаштың көзін құрт» деген бұйрығы ойыма түсіп кетті де, тағы да солқылдай бастадым. Ешкімге есіттірмей жай-жай жыладым. Себебі, мамамның тағы келіп жұбатуын қаламадым.

	Бірақ бір минут жыламай жатып-ақ есік ашылды да саңлаудан мысығым кіріп келді. Сосын есік жабылып қалды.

	Шайтан диванның жанына келді де, мияулай бастады.

	Ал мамам түндегі жанжалдан соң әдейі келмей тұрған болуы керек. Менің тағы да көзімнің жасын көл қылып жатқанымды қайдан білсін. Шақыра қоймайтынымды түсінген соң, Шайтан диванға өзі шықты. Әуелі көзімнен аққан кермек суды бір иіскеп алды да, сосын нақ алқымымның астына жайғасты. Мен оның басынан сипап жатырмын, бірақ тамған көз жасым арқасын малмандай қылатын түрі бар.

	Бірақ Шайтан өзінің қас жауы — Поржичиден келген жабайы ит Дингоның қамын жеп жылап жатқанымды біліп тұрғандай-ақ қыңқ деген жоқ. Қаннен-қаперсіз пырылдап ұйықтай берді.

	Менің булыққаным басылайын деген кезде, есік қайта ашылды да, мамам сығалады. Мен көзімнің жасымен алысып, ал Шайтан рақаттанып пырылға басқанда аңғармай қалыппыз: мысықтың аппақ төсекте жатқанын мамам көріп қойды.

	Дүрсе қоя берудің орнына: «Бұл маған көрсеткен көмегің ғой»,— деді жай ғана.

	Түндегі уәдем есіме түсті. «Бұдан былай ешқашан өйтпеймін»,— деп, сөз беріп едім ғой.

	Шайтан өзін төсектен лақтырып жіберуді күтпей-ақ қарғып түсті.

	Мен де оның соңынан ердім.

	Ас үйде ертеңгілік тамақ әзір екен. Жаңғақ пен мейіз қосып, тәтті нан пісіріпті. Мұнысы папамнан көрген деккімнің қарымтасы сияқты елестеді.

	Мен мамама келдім де, бетінен сүйдім. Мұным — сені түсінемін ғой дегенім ғой.

	Ол да мені сүйіп, орамалымен көзімнің жасын құрғатты.

	Бірақ жылағанымды аңғармағандай, жай бетімді сүрткенсіп істей салды.

	Менің терезе жаққа қарап отырғанымды аңғарды да: «Ионашқа тамақ бердім»,— деді. Ол қорада айнала шауып жүр, көңілді көрінді. Нақ бір көзін ашқалы осы жерде тұратын тәрізді.

	— Мұны не істеймін, қайда құртамын?— дедім мамама.

	— Тамағыңды іш. Сосын сөйлесейік. Бір мәнісі болар.

	Мамам: «Саған әжең берген саптыаяғың қайда екенін білмеймісің, мен таба алмай жатырмын»,— деп шақырғанда ваннада жуынып жатыр едім.

	Қияметтің көкесі енді басталды.

	Мамам какаоны басқа сапты аяққа құйып берер де тынышталар деп, қысылғанымнан не істерімді білмей суды сарылдатып барынша ағыздым. Бірақ мамам қыр соңыма түсіп алды. Енді нақ қасыма келіп, жаңағы сұрағын қайталап тұр. «Шешінген судан тайынбас» демей ме? Ақыры болары болды. Бұдан Ионашқа келіп-кетері шамалы шығар,— дедім де, әжемнің қираған саптыаяғының сынықтарын тығып қойған жерімнен алып келдім. Сол сол-ақ екен, мамамның жүзі сұрланып сала берді. «Көрдің бе, мен саған сындырып аласың деп құдайдың зарын қылғаным жоқ па?»—деді ол мені кінәлап.

	Әуелде бар шындықты жайып салсам ба екем деп бір оқталдым да, бірақ соңғы сәтте бұл ойымнан айныдым. Кім біледі, күндердің күнінде әкем машинасын алып, қарыздарынан құтылса, бір ит асырауға рұқсат та берер. Ал егер бүгінгі теріс әсерін көкейінде сақтап қалса, бұдан былай ит атаулыны көрсе, төбе шашы тік тұрар.

	Соны ойладым да, саптыаяқты сындырғанымды мойныма алып, ваза мен сары қазды, туфлиді айтпай, жасырып қалдым. Сары қаздың бәрібір жаңасын жасаймын. Сондықтан мамам оның сынған-сынбағанын білмей де қалады. Вазаның мүкісі бар екенін мамамның өзі де айтқан. Ал туфлиін білмеймін, бір жерге тығып тастаған шығар. Солай десем өтірік те болмас. Себебі, оның қалған жұрнағын шынында да тығып қойғанмын. Әрі ол алып бара жатқан жақсы зат та емес қой. Өзі де әлі жоқтамай отыр емес пе? Ендеше оны да соншалық уайымдап нем бар?

	Мамам сәл де болса ашуын басып, көңілі орнына түссін дедім де, желімделген ыдыстың қандай бағалы болатынын айта бастадым. Демек, әжейдің сапты аяғын да желімдеп қоямын. Желімдегенде де оның сынған ыдыс екенін ешкім аңғармайтындай етіп дәнекерлеймін.

	Бірақ менің бұл айтқандарым мамамның көңілін көншіте қоймады. Енді ол жасы келіп қалғанда оқып әлек болғанына ғана емес, әлгі сапты аяқтың сынып қалғанына да іші удай ашып отырғаны көзінен-ақ көрініп тұрды.

	Бірақ маған ең қатты батқаны – ол маған ләм деп ұрысқан жоқ, керісінше бәрін де дұрыс жасадың деген сыңай танытты. Соған қарағанда мамам қазір оқуына қатты алаң болып жүрген сияқты.

	Сосын бір апта бойы тыныш жүруді ұйғардым. Мамам какаоны бұршақ гүлді саптыаяққа құйып берді. Әжемнен еншіге бокал алғанға дейін осы сапты аяқпен ішетінмін. Мамам өзіне қантсыз қара шай құйып алды. Ал мен қант салуды ұмытпас едім. Өйткені, тамағыңды өзге уақытта, көңілің орнына түскенде-ақ тыя жатпайсың ба? Бірақ мамам ондай емес. Қуанышты болсын немесе кірбіңдеп жүрсін тек тәттісі жоқ шай ішеді. Қант салса да, болмашы ғана себелейді. Немесе тіпті алаңдағы пан Выборныңның өзін де таңдандырарлықтай шекер — бір центнер жаңғақ, мейіз бен алма қосылған струдельден бір тістеп қана алады. Ал бұл струдель жұртқа Выборны тортынан да таңсық болар еді.

	Мен семіріп кетпеу үшін бес түйір жеудің орнына небәрі үш-ақ түйірін місе тұтуға мәжбүрмін.

	— Бұл өте тәтті болыпты,— деп, мақтап қойдым мамамның пісіргенін. Ондағым — сәл де болса көңілін аулап, қуанту еді.

	Ыдыстарды шылапшынға салып жатқанымда ол тағы да Ионашты сөз қылды.

	— Мұны Пехта алмас па екен?—деді ол.— Тым болмаса саған жақындау жерде жүрер еді ғой.

	— Пехта алар еді-ау, бірақ оның да әке-шешесі көнбес,— дедім мен Пехта мен Пехачковтар арасында да айырмашылық барын аңғартып. Пан Пехачек тап біздің папам тақылеттес. Оның да жатса-тұрса ойлайтыны — қу машина.

	— Жә-жә,— деді мамам қақпайлап. Пехта екеуіміздің папаларымызды қабат соққанымды қаламады білем.

	— Бірақ шыны солай ғой.

	— Ол шындығыңды қоя тұр,— деді мамам. Мұнысы «байқа бала» дегендей естілді. Үлкендер ақыл айтқанда әжем: «Бұл даналық дәні ғой, балам»,— деп жататын. Ал мен нақ мына жерден ешқандай «дән» көре алмай тұрмын. Сондықтан да болар мамамның тежеу сөзі көңіліме қонбады.

	Дегенмен бұл қалай деп түртпектегім келмеді. Ескі бір жараның бетін тырнап қайтейін. Артық қыламын деп отырып, тыртық қылармын. Сосын мамам мұны тағы уайымдап өлер.

	— Мектебіңдегі балалардың бірі алмас па екен?— деп мамам қайта сұрады.

	— Алатын шығар, бірақ папам кешке дейін көзін құрт деп кетті ғой.

	— Пехачковтардан сұрашы. Бір күн үйінде ұстауға келісетін шығар. Сосын жаны ашып, алғысы келетін бір қыз ба, бала ма табылса соған апарып берерсің.

	— Ендеше мен оны Пехталарға түстен кейін апарып берейін,— дедім мамама.— Тым құрыса сәл ойнайыншы өзімен.

	Мамам келісті. «Бірақ онда қазір барып келісіп кел. Әйтпесе кейін аулақ жүр деп Ионашыңмен қоса қуып шығар»,— деп жатыр.

	Пехтаның үйінде күтпеген жайға тап болдым. Пехта ғана емес, оның папасы да келісті. Бірақ тек бір-ақ күнге ме деп екі қайталап сұрады. Сосын барып: «Әрине, бір-бірімізге қол ұшын бермегеніміз әбестік болар еді»,— деп қойды.

	Мен айран-асыр таңданып тұрмын.

	Ең қайран қалғаным — Пехтаға амнистия жарияланғаны болды. Пехта дене шынықтыру сабағына қатыспағаны үшін берген жазасының қалғанын пан Пехачек кешіріпті. Мен Пехтамен араласқалы бері оған кешірім жасалған кезі болған емес-ті.

	Керісінше жазаға жаза жамалатын еді.

	— Өзі не болып барады? — дедім мен Пехтамен оңаша шыққан бойда.— Папаң мүлдем көңілшектеніп кетіпті ғой. Сірә, біреу өлген болар? Әлде біреу дүниеге келді ме?

	— Жоқ, ә,— деп Пехта ыңғайсызданып қалды.

	— Әлде ата-анаңның үйленгеніне бәлен жыл толған тойы жақындап қалды ма?— дедім долбармен.

	— Папам гаражына есік сатып алды. Өзі әдемі, мықтап құрсауланған. Айтуына қарағанда ең керемет ағаштан жасалса керек,— деп құлағдар етті жаңалығымен.

	Менің көзім шарасынан шығып кете жаздады. Кешірім жасауға есіктің де қатысы бар ма? Мен жеке басым күні бүгінге дейін бұзақылар мен кісі өлтірушілерге, алаяқтар мен басқа да қылмыстыларға тек ерекше бір оқиғаға байланысты ғана кешірім беріледі ғой дейтінмін. Немесе аса бір қадірменді біреу қаза тапқанда немесе бір керемет дүниеге келгенде ғана кешірім жасалар деуші едім. Ал Пехачковтарда мүлде басқаша болып шықты.

	Іс оңға бассын десең гаражға есік болсын дей бер. Бұл бір жаңа нәрсе болды. Тек, әттең, қу есігі түспегірді сенбі күні таңертең неге сатып алмады екен десеңші!

	Пехта екеуіміз біздікіне келгенде, Поржичиден өзін мен емес, Пехта әкелгендей-ақ, Ионаш Пехтаға тура ұмтылса болар ма. Жарамсақтанып құйрығын шанартып, бұлғақтатқаны сонша құйрығы үзіліп кетер ме екен деп едім. Пехтаның бетін жалап алғысы келіп өлетін түрі бар. Мені ием деп іш тартпағаны қатты батты. Бауыр басып үлгермеді ғой. Бірақ Пехтада ес қалмады. Қуанышы қойнына сыймай тұр.

	Осыдан дәмелендім де өзіме де, Ионашқа да пайдалы жағын ойлап, Пехтаны қолпаштай бастадым.

	— Сен папаңа мынау итті біржола асырап алайық деп айтуға тиіссің. Егер есігінің керемет ағаштан жасалғаны рас болса келісуі тиіс.

	Ал Ионашқа сенің үйің де жайлы-ақ болар еді. Көрдің бе, өзі сен дегенде өліп тұр. Ол таңертең тіпті маған да нақ бұлай өліп-өшкен жоқ.

	Пехта шамдай жарқырап сала берді: «Сеніңше, бұл біздікінде қалғысы келеді ме?»

	Айтарың бар ма? Әрине!—дедім Ионаш үшін жауап беріп. – Сіздің отбасыға да ыңғайлы болар еді. Өйткені, машиналарың жаңа, ғаламат есік салынған гараждарың бар. Жөні түзу автомобилистің ит ұстамайтыны жоқ. Сен үлгі бір суретті көрмеп пе едің?

	Менің әңгімемді есі кетіп тыңдағаны сонша Пехтаның аузы ашылып қалыпты.

	— Қайдағы суретті айтасың?— деп, көзілдірігін саусағымен бір көтеріп қойды.

	— Түрлі түсті суретті ше! Оның қайсысына қарасаң да сигарет тістеген пани, капотқа сүйенген бикеш пен оның жанында ит жетектеген бала көресің. Ал олардың папасы оларға ылғи есік ашып тұрады немесе рульде отырады,— деп, нығарлап жатырмын.— Сен шынымен көрмедің бе?

	Пехтаның қуанғаннан есі шығып тұр. Осыдан жүз жыл бұрын ғана маймылдан жаралғандай. Бір нәрсені ойына түсіре алар түрі жоқ.

	— Онда тұра тұршы. Менде біреуі жүретін еді, көрсете қояйын саған.

	Менің ұсақ-түйек заттарым ас үйдегі шағын шкафта тұрады. Оның есігін ашып қалсам-ақ болды, еденге бір етек зат сау ете қалады.

	— Қазір келіп, орнына саламын,— дедім мамама. Өйткені, ол мұны көргенде тыжырынып қалды.

	Қыруар папкалардың бірінен дәптер мен конверт алдым.

	Дәптердің іші толы ит пен мысықтың суреті еді. Папкаларға неше алуан әдемі суреттерді жиғам. Ал конвертте — жануарлардың суреттері. Бұл суреттерім де көбейіңкіреген соң дәптерге желімдеймін. Бірақ иттердің суреті бар дәптерге емес, бөлек дәптерге жапсырамын.

	— Көрсететін суретің иттердің ішінде ме, жоқ әдемі суреттердің арасында ма еді?— дейді Пехта да қадалып.

	— Соны білсем бұйырмасын!

	Сондықтан бүкіл суретті түгел қотарудан өзге лаж қалмады. Әуелі әдемі суреттен бастайық. Папкада оның неше түрлісі бар. Төбесінен табақтай қып-қызыл Ай төнген әсем көл деймісің, темір жол көрінісі, Ниагара сарқырамасы, Чешскоморевск үстіртіндегі сұлу қайыңдар (мұны Антонин Словчак салған), дала төсіндегі қызыл итмұрын өскен кәдімгі жол, мотель, Москва метросының көріністері, қала тұрғындары. Бірақ мұның қай қала екені есімде қалмапты. Лужникидегі спорт жарысы, белуардан келетін шөпті аралап келе жатқан қыз, Шотландиядағы көл, қар астынан қылтиып өсіп келе жатқан шөп, тас жолдағы автомобиль, тәжге тағылатын асыл заттар және басқа толып жатқан суреттер.

	Бірақ осыншама суреттің ішінде қызыл автомобильдің рулінде ақсия күліп отырған кісі мен шалбарлы костюм киген әйел, жүндес көгілдір күшік жетелеген қыз бейнеленген сурет жоқ екен.

	Енді мысықтар мен иттерді аралап жөнелдік. Іздегеніміз осы суреттердің арасынан шықты.

	– Көрдің ғой,— дедім мен.

	Пехта суреттен көзін ажырата алар емес. Менімше, ол өзін анау ит жетектеген қыздың орнына қойып, пан Пехтаны рульде елестетті-ау деймін. Ал капотта, әлбетте, өз мамасы сүйеніп тұрған шығар...

	— Сен осы суретіңді бере тұрсаң қайтеді?— деді ол.— Папама көрсетейін.

	— Бірақ сен жоғалтып қойып жүрме,— деп пысықтап жатырмын келіскенімді білдіріп.— Мұның ішінде қыруар ит пен мысықтың суреті бар, егер жоғалтып алсаң, енді қайдан жинап аламын.

	Шкафтан төгіліп қалған заттарды топтап орнына тоғыта салдым.

	— Осыны да жинадым дейсің бе енді? — деп қадалды мұнымды көрген мамам.

	Біздің мамамның сірә, желкесінде де көзі бар шығар. Әйтпесе менің не істегенімді қайдан көріп қойды. Маған ту сыртын беріп, теріс қарап отырған. Енді мен әлгі заттарды түгел қайта шығарып, біртіндеп орын-орнына қойдым. Мамамның көңілін таптым-ау деймін.

	— Әне, көрдің бе, қолыңнан келеді ғой,— деп өзімді көтермелеп те қойды. Бірақ бұл жолы да өзі әрі қарап отыр. Мұнысы жұмбақ көрінді. Сондықтан маған қарсы мойынын бұрмастан менің не істеп қойғанымды қайдан сезе қоятынын көрейін деп мамама беттедім.

	Сөйтсек, Пехта екеумізді терезеге түскен суретімізден көріп отыр екен. Пехта айнадағыдай-ақ ап-анық көрініп отыр.

	Біз жаңағы дәптерді алдық та, иттің үйшігін көтеріп апару үшін қораға шықтық. Біздің күркешігін алатынымызды білген соң, бейне онысын қимағандай, Ионаш айнала жүгіріп, үре бастады.

	— Қорықпай-ақ қой, үйшікті лезде, Пехачковтердікіне апарып береміз,— деп түсіндіргенсідім. Өйткені, біреудің босқа ашуланып жатқанын көрсем шыдай алмаймын.— Бүгін сонда түнейсің. Жерде жатып, суық тиіп қалар.

	Мұнымыз Ионашқа соншалық ұнай қоймаған сияқты. Бірақ біз күркесін тасып жүргенде өзі қашып кетер деп, Ионашты қораға апарып қамағанымда ол қатты ренжіген сияқтанды.

	Алдымыздан мамам шықты. «Мұны неге соншама абыржытып жатырсыңдар. Өзі риза емес қой?»—деді ол.

	Біз ештеңе болмағанын, небәрі бізге еруін өтінгенімізді айттық.

	Мамам дүниеде біреудің тілемсектенгенін ұнатпайды. Сондықтан Ионаштың жолы болмады. Оны артқы қораға қамадық та, күрке мен дәптерді көтеріп, Пехтаныкіне тарттық.

	Мен күркені аулаға кіргізбекші едім, Пехта:

	«Тоқтай тұр. Қайда қою қажеттігін сұрайын папамнан. Ол сөйтсең әлдеқандай болып қалады»,— деді.

	Пан Пехачек ас үйде розетка жөндеп жатыр екен. Өйткені пани Пехачкова миксерге бірдеме істемекші болса, оған ток келмей қойыпты.

	Біздің өзіне келіп тұрғанымызды көрген пан Пехачек: «Қазір, бойжеткендер», – деді елпілдеп.

	Біз бір-бірімізге қарадық. Мұнысы үміттендірерліктей болды. Біз уәде бойынша жылына бір рет қана «бойжеткендер» боламыз.

	Мен сіз қандай керемет кісісіз деп, пан Пехачекке таңырқай бастадым. Ол баяу ғана жымиып қойды.

	— Тоқта, қазір саған өзім салған гаражымды көрсетейін. Бір танысым ғана аздап қол ұшын берді. Ал бұған дейін үй салып, тас қалап көрмеген кісі едім,— деп, мақтанып та жатыр.

	— Папамның қолынан келмейтіні жоқ,— деп қойды Пехта да бір жағы мақтанып, екіншіден өз қамын ойлап.

	— Бәрі қолымнан келе қоймас! — деп пан Пехачек әлдеқандай болды.— Бірақ адам ғұмыр бойы үйреніп өтуі тиіс. Мәселен нақ қазір жұмысшы дегеніңіз таптырмайды. Егер біреу-міреуін қолға түсіре қалсаң, атқарған жұмысына удай ақы сұрайды. Тіпті соңғы шалбарыңды сыпырып алуға бар. Ал бізде ондай мол ақша қайдан болсын.

	Ол розеткаға миксерді қосты да түймесін басып қалды. Бәрі де дұрыс. Миксер жұмыс істеп кетті.

	Ол енді бізге қарады.

	Мен түсімді өзгерте қойдым. Егер Ионаш осында қалса қандай жақсы болар еді. Онда Ионаш өз қолымда деп есептей беруге болады.

	— Ал енді гаражды көрейік,— деді пан Пехта бізді шақырып. Мұнысы: «Ал енді космодромға барып көрейік»,— дегісі келіп тұрғандай естілді.

	Біз солай беттедік.

	Менің сөзімнің бір шешуші мәні бар тәрізді:

	«Қане, қалай бағалайсың гаражымды?»—дейді маған.

	Менімше, мұның да өзге гараждардан ала-бөтен айырмашылығы жоқ. Ерекшелеу жері сол есігі шығар.

	Бірақ ол есік гараждың өзіне сай емес, үйлеспей тұрғандай көрінді. Бірақ бұл ойымды есіттіргенім жоқ. Керісінше: «Мынаны гараж емес, сарай десе болады ғой!»—дедім өтірік таңырқап. Осыншама қиқарлық маған қайдан біткен, мен осыған қайранмын.

	Пан Пехачек оны салуға қанша қыш, қанша цемент жұмсағанын тізбектей жөнелді. Белағашын және басқа бірдемелерін таппай, қатты қиналғанын жыр қылды. Пехта бұл әңгімелерді мың мәрте тыңдап мезі болған шығар, ойы мүлдем басқа жақта тұр. Әңгімені тыңдайтын емес. Сондықтан мен оны да байқатпайын деп Пехта үшін де таңырқауға тиіс болдым. Сосын пан Пехачек маған «Трабантын» көрсетті де, оның барлық жақсы қасиеттерін тізіп берді: екі тактылы машинаны ұрламайды; моторының өзі бір жарым мың сом тұрады; қорабын тот баспайды; бензинді де соншалықты аз жұмсайды, тағысын тағылар.

	– Папаңа айт, «Трабант» сатып алсын деп жатыр де, – деп тапсырды маған.

	Айтамын деп уәде бердім. Ал менің папам қос тактылы машинаны машина деп санамайтынын пан Пехачковқа айтып қайтейін. Онда ренжіп қалып, Ионашты бұл да қуып шығып жүрер.

	Ақыры әңгіме иттің үйшігіне келіп тірелді-ау, әйтеуір.

	Пан Пехачек мұны сарайға апарып қойыңдар деді де, өзі көтеріп ала жөнелді. «Бұл жер жып-жылы»,— дейді бейне Ионаш осы үйде біржола қалатындай.

	— Ал жаман иттерің қайда?—деді кенеттен ол. Мен Ионаштың жаман ит еместігін, қажет десеңіз асыл тұқымды айтулы ит тұқымынан екенін айтып түсіндірдім.

	— Ол Норвегия терьеріне қатты ұқсайды,— деймін мен.

	Ойым пан Пехачекті торықтырмау ғой. Бірақ менің сөзіме не айтып тұрсың деп мән берген жоқ.

	— Қандай терьерге ұқсайды дейсің?

	— Норвегиялық немесе норфолктік иттерге.

	— Норфолк, норфолк,— деді ол да қайталап.— Осы сөзді бір жерден естіген сияқтымын. Сірә, телевизордан естіген болуым тиіс. Кенет қызбаланып кетті: «Иә, иә! Ол бір ағылшын дворяны еді-ау».

	Бірақ мен нақ осы аттас ағылшын дворянын естіген емеспін. Ал Ионашты ондай ит тұқымына теліп тұрғаным – «Қандай итті қалайсыз?» деген кітаптан көргенмін. Ионаш, менімше, жаңа айтқан тұқымдарымның бірі сияқты.

	— Мұндай асыл тұқымды итті қайдан таптың? – деді ол таңырқап. Өзінің «Трабанты» туралы айтқан кездегідей даусында бір ықылас бар еді.

	— Поржичиден әкелдім.

	Пан Пехачек қарқылдап тұрып күлді. Оның тығыршықтай жұп-жұмыр бет-әлпеті маған осы сәт сондай сүйкімсіз көрінді. – Поржичиден тауып алдым деймісің?! Қарай гөр өзін Поржичидің норфолкі,— деп ахахалап, санын шапаттап жатыр. – Сонда қалай тауып алып жүрсің, айтшы соныңды?

	Мен ренжіп қалдым. «Қарай гөр, көгілдір есік, гараждың қолдан жасалған тұтқасы! Қалай ғана ойлап таптыңыз!» – деп айқай салып, мен де екі санымды сабалағым келіп-ақ тұр. Бірақ оның орнына: «Несі бар, Поржичи норфолкі дегеннің несі сөкет? — дедім оған қарсы.— Поржичиде норвегиялық немесе норфолк тұқымды ит болса несі айып? Толарыда да мудель дейсің бе, сабалақ тұмсық ит не, бөксер ме — бәрі толып жатыр ғой?»

	Пехта қоя қой деп ым қақты.

	— Қағаз ғой бәріне кінәлі,— дедім аузымды бұртитып, – Иесі тастап кеткесін өзіңіз де білесіз ғой.

	— Міне енді жөнге көштің. Солай демеймісің бәрінен бұрын. Қағазы бар итті ешкім де қаңғытып жібермейді. Өйткені, ол итімен қоса мың кроны болмса да, бірнеше жүзінен айрылар еді. Ондай итін тастаған адамның есі дұрыс емес шығар.

	Менің де бар ойым сол. Ионаштың иесі де есерсоқ біреу болар деп жоримын. Әйтпесе, мынадай тамаша итті автобустың аялдамасына апарып тастар ма?

	— Екіншіден, мұның норфолк тұқымды ит екенін қайдан біліп жүрсің? Соныңды айтшы. Әйтпесе, әлгі немене еді, нор, нор... екіншіңнің аты немене еді,— деп, есіне түсіре алмай жатыр.

	— Норвегиялық,— деді Пехта есіне салып.

	— Менің бір кітабым бар,— дедім мен.— Онда барлық иттің суреті тамаша салынған. Бәрі дерлік. Егер қаласаңыз әкеліп берейін. Озіңіз-ақ салыстырып қарауыңызға болады. Ол суреттегі итке сойып қаптап қойғандай ұқсас. Айнымайды. Тек сәл ғана үлкендеу, әрі тұмсығы жүндес. Жүндес итке де келіңкірейтін тәрізді, бірақ оның бітімі бөлек қой.

	— Жарайды әкеле ғой, оқиын. Мынаған қандай ат қойдың?

	— Ионаш.

	Ол рақаттанып күлді:

	— Поржичилік норфолк тұқымды ит — Ионаш. Қалай асқақ әдемі естіледі.

	— Ионаш. Толарылық асыл тұқымды ит,— деп түзетіп қойдым сөзін. Оның құлағы тіп-тік. Норвегиялық иттер де тап сондай болады.

	— Ха-ха-ха-хе!— деп даусы қарлыққанша күлді ол, күлгендегі даусы қырылдаған радио секілді.

	— Қараңызшы, ол сізге ұнар ма екен?—Бұл сөзді айтарымды айтсам да Ионашты ұнатпай қалып жүрер ме екен дегендей қаупім және бар кеудемде.

	— Ұнауы да ықтимал. Өйткені, мен жалпы итті жек көрмеймін.

	— Ендеше оны неге асырап алмайсыз?— дегеннің аузымнан қалай шығып кеткенін білмеймін. Сосын суретті көрсет деп Пехтаға көзімді қысып қалдым.

	— Оны қайтемін?— деп таңырқап қарады маған, итті не үшін асырайтынын білмейтін адам сияқты.

	— Ол ма? Ол үйіңізді, машинаңызды күзетер еді.

	— Мен саған айтқаным жоқ па? Трабантты ешкім ұрламайды.

	— Әр автомобиль иесінің, папа, иті болуы шарт,— деп сөзге Пехта араласты.

	— Не дейді? Бұларың жаңалық екен. Пан Пехачек күдігін жасырмады.

	— Мынаны қарашы, папа,— деп Пехта орнынан атып тұрды.

	Пан Пехачек дәптерге қолын созып, ұмсына түсті.

	— Қане, көрейікші!

	Пехта көрсетті. Біз бір-бірімізге қарадық. Ойпыр-ай, мұндай сәті келер ме? Ол пісірген қамырға ұмтылған балықтай алуан түсті суретке ынтығып барады.

	Тіл-аузы байланып қалғандай ұзақ уақыт ләм-мим демеді. Шамасы, сабалақ жүнді итті әлі де байыптап көріп болған жоқ-ау, сірә. Ақыры сөйледі-ау!

	— Қыздар мыналарың тамаша мерседес қой, шын емес пе? Демесі бар ма?

	— Мерседес! Ит емес, мерседес!

	Мерседес екі тактылы емес. Демек, оны жытырып кетуі ғажап емес. Моторы да удай қымбат. Бензиннің жұты дерлік. Трабантпен салыстырғанда тағы қандай кемшіліктері бар екенін кім білсін. Ал анау сабалақ жүнді, көгілдір түсті ирландиялық терьерді тіпті көзіне де ілген жоқ.



	— Мынау жүндес ит саған ұнамады ма? — деп сұрады Пехта.

	— Қай сабалағын айтып отырсың? Пан Пехачек таңырқай қарады.

	— Анау қыз жетелеп келе жатқан ит.

	Адамдар мен итке пан енді ғана зер сала бастады.

	— Иә, тәп-тәуір ит,— деді ол.— Бірақ мерседеске ірілеу ит жарасар еді.

	Үлкен болғанда қайсысын қалайтынын айтпады. Бір кеспек шай мен бернардинді алар еді. Себебі, жүргізушілер ромды және басқа ішкілікті аузына алмауы тиіс қой. «Мынау қай жылы шығарылған мерседес екені жазылмаған ба?»—деп сұрады ол.

	Пехта маған күдер үзгендей қарады.

	— Қой, біз кетейік,— дедім мен. Өйткені, бағанадан бергі әрекетіміз қажеті жоқ, бос әурешілік тәрізді көрінді. Мерседеске есі шығып, асыл тұқымды көгілдір терьерді көзіне ілмей тұрған адам өз «Трабантына» қаңғыбас Ионашты, тіпті әдемі болғанда да, қайдан қоссын. Әрі қандай тұқымнан екені тағы белгісіз. Егер иттердің тұқымын анықтау қолымда болса, Ионашты мадақтап қандай қағазыңды да қысылмастан берер едім. Онда мен: «Толарылық немесе Поржичилік асыл тұқымды ит — Ионаш»—деп жазып берем ғой.

	Мен үшін бұл корольдікі дегенмен пара-пар.

	— Мына дәптерді маған берші,— деді Пехта әкесіне.

	— Қоя тұр. Мен мұны ертең жұмыстағы жігіттерге көрсетейін.

	— Ол менікі емес қой, иесіне қайтарып берейін. Пехтаның «иесі» деп тұрғаны мен екенімді пан Пехачек біліп тұр: «Е, онда сен маған бере тұрасың ғой, солай емес пе?» — деді енді маған.

	Ионаштың бүгін түнеп шығатын жері табылды.

	Мен де біреуден алып едім дегім келіп еді. Бірақ Ионашты ойладым да, бұл пікірімнен тез қайттым.

	— Егер үйіңде тағы осындай бірдемелерің болса ала келші. Сірә, Батыс журналынан-ау,— деді ол.

	Бұл суретті шынында да Батыс журналынан алып едім.

	Павел ағай, бұрын жай Павел дейтінмін, папамның кенже қарындасына үйленетіндіктен ғана аға дей бастадым, бір демалысы кезінде автомобильдің суретіне толы қалың дәптер алып келген. Бұл — католог деп аталады. Түрлі түсті автомобильдерді көргенде папамның есі шықты. Сондықтан Павел мұны папама уақытша беріп кетті. Қалғаны белгілі ғой. Терьер маған қатты ұнағандықтан мына парағын папамның ұстарасымен қиып алғам. Бірақ Павел бір парағының жоқ екенін біліп қойса қайтемін деп, зәрем кетіп жүрдім. Бірақ ол байқамады. Өйткені, итке әуестігі жоқ-тын. Шамасы, неше түрлі иттің суреті толып жатқандықтан-ау. Әдемілері қаншама! Бірақ нақ мынадай сымбатты ит жоқ.

	— Мен үйге кетейін,— дедім мен. Өйткені Ионашпен ойнайтын уақытымды босқа, пан Пехачекпен өткізіп тұрғаным ойыма түсті.

	Пехта мені шығарып салу үшін ерді. Жолда түстен кейін тек Ионашты ғана емес, жаңағы «иттерімді» де ала келетінімді айттым. Пан Пехачек норвегиялық итті де көрсін. Сосын оны Ионашпен салыстырып байқасын. Бірақ нақ бұдан Ионашқа пәлендей пайда тие қояр дегенім жоқ. Себебі Ионаштың қай тұқымға жататыны туралы тиісті қағазым жоқ қой.

	Мен Ионаштың бүгін Пехталардікінде болатынын алдын ала-ақ айтқам.

	Тап басыппын.

	Мен Ионашты жетектеп, кітабымды қолыма алып жүгіріп келсем, Пехтаның папасы ұйықтап қалыпты. Папам айтпақшы «қорылға басыпты». Пехта оятпайық деп безек қақты. Оятсақ өлердей ренжиді дейді. Сондықтан оянуын күттік. Бірақ бір кезде ояна салды да спорт газетінің жексенбілік номерін алуға тұра ұмтылды. Сосын телевизорға телмірді. «Иттерге» көзінің қиығын ғана тастады. Оның өзі де ұйқылы-ояу көзі болатын. Ал екінші көзі телевизорға тесіліп отыр. Пехта оның «Иттерді» дұрыстап көріп алуын өтінгенде:

	«Қазір менің уақытым жоқ. Үзіліске дейін шыдай тұрыңдар»,— дегені бар емес пе?!

	Біз күтіп отырмыз.

	Ақыры оның қолы босаған соң, Ионашты көрсін деп аулаға ертіп шықтық. Суреттегі иттермен салыстырып байқасын.

	Ионашты тағы да үйшігінен сүйреп шығаруымызға тура келді. Бүгін мұны да бір ұйқы басты. Пан Пехачекті ұнатып қалды ма қайдам, оны барып иіскелей бастады.

	— Қарашы, сенің айтқаның рас сияқты,— деді Пехтаның папасы суреттегі ит пен Ионашқа кезек-кезек қарап. «Екеуі шынында да қатты ұқсас».

	— Көрдіңіз бе!—дедім мен де шаттанып.— Мұның бар айыбы — қағазы ғана жоқ.

	— Иә, тек қағазы ғана,— деп күлді пан.— Бірақ егер негіз боларлық құжаты болмаса, қанша асыл тұқымды ит десең де қорық күзететін жаман ит болады да қалады, – деді пан Пехачек көрегендік жасап. Сөйтті де «иттерімді» өзіме қайтарып берді.

	Мен алмадым.

	— Сізде қалдыра тұрайын.

	— Ол аларын да, алмасын да білмей кібіртіктеп қалды.

	— Бұдан гөрі әлгі каталогіңді алшы,— деп ол тағы да манағы мерседесті еске алды.

	— Бәлкім, біреуін таңдап аларсыз?— Мен де қалар емеспін. Мамам мұндайда: «Бас десе құлақ дейсің»,— дейтін.

	— Менің күдігім зор. Шаттануыма да, шамырқануыма да требант жетіп жатыр,— деді пан.

	— Бірақ жай көруіңізге болады ғой. Ақы сұрап жатқан жан жоқ емес пе?— деп күңк еттім мен.

	— Жарайды, онда қалдыр,— деді ол рахым жасағандай. Сөйтті де телевизорға қарай тағы жүгіріп кетті.

	Бабында болмақшы ғой.

	Ионаш оның артынан тұра жүгірді. Бірақ Ионаштың «норфолк» тұқымынан екендігі мәлім болса да, оны әрі кіргізбей, есіктің алдына тастап кетті. Қалай тұмсығын есік қысып қалмағанына қайранмын. Құйрығы қыстырылып қалып еді, Ионаш жалынышты түрде қыңсылап кетті.

	Мен Пехтаға қарадым. Ол ботинкасымен жердегі ұсақ тасты бір теуіп қалып:

	— Жаны ашиды деймісің, папамның автомобильден басқа білері жоқ,— деді.

	— Автомобиль мен спорттан басқа деп айт.— Мен Пехтаның сөзін жандандыра түстім.— Ол олимпиадаға барып, барлық модельді жиып алатын шығар,— деп кекетіп те жатырмын.

	Пехта маған қарады да, ішек-сілесі қатып күлді. Сөйтіп, Пехтанікінен кешке қарай ғана келдім.

	Аяқ киімімді шешіп үлгермей жатқанымда папам есік ашты.

	— Бүгін сенің жұмысың ерте аяқталып қалғанына таңым бар,— деді мамам ту сыртымда папамның тұрғанын көргенде.

	Папам көңілді екен. Екі құлағы екі езуінде. Айта алмай тұрған бір сыры бар сияқты.

	— Бәрін жинап болдық. Бәрін де қант заводына жеткіздік,— деді ол дауыстап.

	Ертең жұмыс істемейтін болғанына осынша қуанып тұрғаны жалған сияқты. Бір түрлі сенгім келмейді.

	— Кешкі тамағыңды әкеле бер. Ішім ұлып барады. Сорпаң ыстықтау болса жақсы болар еді,— деді ваннадан айқайлап. Беті-қолын жуып, шашын тараған соң ас үйге келді. «Қане, сендердің не жаңалықтарың бар, бойжеткендер?»—деп сұрады ол.

	— Не жаңалық болмақшы еді?!— Мамам таңырқай қарады.

	Бірақ сол сәтте Ионаш ойына түсті де, үндемей қалды.

	— Ал менің сендерге айтатын жаңалығым бар,— деді де қайтер екен дегендей бізге барлай қарады.

	Әдетте біздің үйдегі жаңалыққа жаны құмар менмін. Егер осындай бір емеурін танытса болды, папамды бас салып «айтшы-айтшының астына аламын. Сосын қашан ол бар әңгімесін сарқып айтқанша болшы-болмен дегбірін қашырамын. Папамның айтуынша біздің отбасымыздағы ең еліккіш те, желіккіш те менмін. Мамам жер қозғалса қозғалмайды. Ол үшін құпия, жаңалық дегенің түк емес.

	Бірақ бүгін мен де мамамның мақамына бастым.. Ал папам менің Ионаш үшін қиқайып отырғанымды аңғармады.Сондықтан енді қашан қармағыма шабар екен дегендей, әлі тесіліп қарап отыр.

	Мен бедірейіп отыра бердім.

	Осылай біршама отырып қалғандықтан тыныштықты мамам бұзды. Папам: «Менің не айтып отырғанымда шаруалары жоқ, жаңалығың өзіңе»,— деп отыр-ау деп қалмасын деді ме:

	«Қандай жаңалық әкелдің, айта ғой»,— деді.

	Бірақ шүйіркелесіп кетуге бірдеме жетіспей тұрғаны үшеумізге де айдай анық еді. Ал әңгіме үзіліп қалмасын деп, мамам сөз бастаса — ол мамамның жақсылығынан ғана...

	Папам маған көз қиығын тастады. Сірә, мамамды қоштайтын шығар деп, әлі де күтіп отырса керек. Өйткені, жайшылықта мұндай жаңалықты суыртпақтап айтқанды папам да ұнататын. Мұндайда мен де оны өкшелей беретінмін. Ал мамам тыңдауды қалайтын.

	Сөйтіп, еш қысылып-қымтырылмастан папамды мүсәпір қылдым да қойдым. Тіпті, ал бәлем өзіңе де сол керек деп жүрмін іштей. Себебі, папам нақ қазіргі солпиған қалпында тамақтан артылып, ешкімге қажет болмай қалған кеспедей елестейді. Бұл — көзін тырнап ашпай жатып екі рет қаңғырып қалған Ионаштың кегі.

	— Менімше, бұл жаңалыққа құлықсыз сияқтысыңдар , – деді папам. Өзін тап қазір біреу тастай суық суға бір сүңгітіп алғандай сұп-сұр.— Ал менің ақымақ басым, сендерді қуантайын деп жүрмін-ау.

	Мұның машинаға байланысты бірдеме болар деп жорыдым.

	— Қандай жаңалық деп сұрағаным жоқ па?— деп мамам ақтала бастады.

	— Сұрауын сұрадың ғой, бірақ қалай сұрадың, мәселе сонда емес пе?— деп папам ренішін айтты.

	– Барым сол болса өлейін бе? Немене сонша, кішкентай балаға ұқсап?—Мамам да қылт ете қалды.

	— Жарайды.— Енді папам сабасына түсті.

	Бірақ іс «жарайдымен» тына қояр ма екен. Папамның енді «Сен тимесең мен тимен бадырақ көз» деп отырғаны мәлім болды.

	Егер нақ қазіргі сәтте аралассам, істі насырға шаптырмауға болар еді. Бірақ мен папамның қуанышын су сепкендей басқым келді. Әйтпесе, өзінікі де дұрыс па? Ионашты қаңғыртып, Пехтанікіне паналаттық.

	Папам бәрін тастап, сенбілік газеттерінің бетін ашты. Екі көзі газетте. Сорпасын соқыр адамша сипалақтап әзер тауып ішіп отыр. Бірақ көзі газетте болғанымен ойы басқа жақта тәрізді. Сірә, айтпай бүгіп қалған жаңалығының жайын ойлап отырған болар.

	— Сорпаң суып қалады ғой,— деді мамам. Шынында ыстық сорпа сұрады да, оны өзі суытып отыр.

	Ол газетін ысырып қойды да, сорпасына кірісті. Бірақ тарелкадан көзін көтерер емес. Екіншіні де нақ осылай басын көтермей отырып ішті. Біз де үндемедік.

	Кешкі астан кейін тарелкаларды жиыстырып алдым да, ыдыс жууға кеттім. Ешкім жұмсаған жоқ өзім. Өйткені, мамама уәде бердім ғой.

	— Сөйтіп, бізге айтқың жоқ па? — деді мамам. Папамның кеңірдегіне кептеліп қалып, енді айтылмаған құпияға айналып бара жатқан жаңағы сырдың жария болуын тілеп отыр.

	— Басқа бір кезде айтармын,— деді де, папам газеттерін қайта қолына алды.— Оны айтып жатуға зауқым соқпай қалды.

	Мамам бәрін сен бүлдірдің дегендей маған жақтырмай қарады. Безеріп тұра беруге бетім шыдамаған соң кері бұрылып, картоптың қабығын төгуге кеттім.

	Ауыз үйге қайта кірсем папам Ионашты сұрап жатыр екен.

	— Көзін құрттық,— деді мамам, өз сөзімен.

	— Қайда ол?

	— Әзірше Пехачковтардікінде. Ертең мектебіне ала барып, балалардың біріне беремін деген. Жаны ашыр біреу табылар бейбаққа.

	— Қатты жылады ма?

	— Едәуір жылады,— деді мамам.— Сен де...

	Бірақ сөзін папам бөліп жіберді: «Өткен әңгімені қайта бықсытып қайтесің!»

	Осыны естігенде, жаңа папамның әуеніне төңкерілмей, сіресіп қалғаныма сондай қуандым. Егер ол қырсықса, мен де қарап қалмаспын!





ОН ҮШІНШІ ТАРАУ


	Ионаштың қалай сергелдеңге тyскені туралы



	Дүйсенбіде Ионаш, Пехта және мен үшеуіміз мектепке сабақ басталардан жарты сағаттай дерлік ерте бардық. Иттің үйшігін тастап кеттік. Оны арқалап жүріп қайтеміз. Ионашты асырап алатын адамның үйіне бір-ақ апарып береміз.

	Мен Ионашты мектеп ауласындағы жоғары сынып оқушылары үлкен үзіліс кезінде тор керіп, волейбол ойнайтын бағанаға байлап қойдым. Ол сыныптың терезесінің нақ түбінде. Бұл Ионашқа ұнай қойған жоқ. Біз тез келеміз деп уәде бердік те, дереу мектепке ендік.

	Сыныпта тек алыста тұратын бір бала бар екен. Бірақ мен Ионаштың тым жырақ кеткенін қаламаймын. Сондықтан да Ионаш туралы тіс жармастан отыра бердік. Толарыда тұратын қыздар мен балалардың келуін күттік. Өйткені, Ионашты Толарыда тұратын біреу алса, оған күнде барып тұруға болар еді. Мейлі қаланың қиыр шетінде-ақ болсын.

	Кеше Пехта екеуіміз Ионашты кім алуы мүмкін деп ойланғанбыз.

	Маған салса, Рудоға берер едім. Бірақ шешесі оны да нақ мен сияқты қуып шығары сөзсіз. Оның ит асырайтын жері жоқ. Оның үстіне аула күзетшісінің иті де әупиген дәу бәле. Ионашқа ызасы келсе, оны бір-ақ шайнайды.

	Екіншікезекте— Милош Черны. Әлгі институтқа түсіп, жануарлар өмірін зерттегісі келетін бала. Бірақ оның да ит ұстайтын орны бола қояр ма екен? Көп қабатты үйде тұрады.

	Сосын балық десе барын салатын тағы бір бала бар. Ионаш балық емес қой. Бірақ шыққан тегі кит екенін естісе, кім білсін, ойланар ма еді... Бірақ оның бақыты туралы не жазғанын оқысақ та, осы бала бізге әлі жұмбақ.

	Балалар біртіндеп жинала бастады.

	Біз Пехта екеуіміз ең алдымен Рудодан сұрауды ұйғардық. Оны есіктен енген бойда партамызға шақырып алдық та, ең соңғы құпияның бетін аштық.

	Ол алғаш құлшынып, қызбаланып еді, бірте-бірте дымы өшті. «Дұрысы — ала алмаймын,— деді ақыры, — Ионаш қаңғыбас болмауы үшін ең алдымен оны байлап қоюым керек. Ал бірақ байлаудағы ит ит пе? Ол не тірлік? Қорлық, азаптау ғой».

	— Оны не үшін байлап қоймақсың? — деп таңдана қарады Пехта.

	— Себебі госхозда бәрі ашық-шашық жатады.

	Ал оны кешіп жүрген иесіз итті екінің бірі атып тастайды.

	— Госхоз қаладан едәуір жер. Айналасы түгел егістік. Ине шаншар жер болмайды.

	— Оның үстіне папам да рұқсат етпейді,— деді де, өзі қызарып кетті.— Онсыз да маған аранын ашып тұратындар аз емес.

	— Ендеше Ионашты алуға кім лайық? Кім алады деп ойлайсың? — дедім мен де көлденеңдеп.

	— Милош Черны алатын шығар,— деді мүдірместен.

	— Сен бұрын-соңды оның үйінде болып көрдің бе? — деймін қадалып.

	— Жоқ. Оның не керегі бар?

	— Себебі ол төсегінің астына байламаса, Ионашты орналастыратын жері жоқ. Немесе өзі көп айта беретін пан Ганзаның орнына кітап салатын шкафына жатқызады.

	— Қайдағы пан Ганзаның басын ауыртып тұрсыңдар?—дейді Рудо.

	Рудо далада немесе шалғында жайылып жүрген, әйтпесе кабинетте тұрған жан-жануарды ғана мойындайды. Кітапта айтылатын аңдарыңмен шаруасы жоқ. Өйткені, Рудо Бакоштың үйінде бірде-бір кітабы жоқ. Кітап атаулыдан мектеп беретін оқулықтары ғана бар.

	— Бұл өзі жан-жануар десе ішкен асын жерге қоятын жазушы. Жануарлар өмірі жайлы қалың-қалың кітаптар жазып жүр. Милошта ол жағы жетерлік. Күндердің күнінде бұл да пан Ганзаның істегенін істемекші,— деп түсіндіріп жатырмын.

	— Көптеген адамдар пәтерлерінде ит ұстайды,— деп күңк етті Рудо.

	— Прага тұрғындары болар,— деп дау айтты Пехта.

	— Бірақ «Қарманған қарап қалмайды» демей ме? — деді де, Милошты шақырып келуге кетті Рудо.

	Рудо сияқты Милош та бірден-ақ елпең ете қалды. Бірақ істің мән-жайын түсіндіре бастағанда салқын суға малып алған ыстық темірдей мұздап сала берді. Сосын әжесінікіне апаруға болатынын айтты. Тап қазіргі жағдайда бұл нағыз керектің өзі еді.

	Милоштың әжесі Толарыға таяу жерде тұрады екен. Үш километрдей болар. Сөзіне қарағанда ол кісі жай көп әжейдің бірі ғана емес көрінеді. Милош екі тышқанын, үш әнші құсын, аквариумын, тауға шыққанда пайдаланатын биноклін және ақ тышқандарын сонда қойыпты.

	Милош осының бәрін тізіп атап шыққанда аузымызға құм құйылды.

	Тіпті ақ тышқандары да бар!

	Біздің ақ тышқанды тамашалауға соншалықты құмартып тұрғанымызды көргенде: «Бір күні келіп көрулеріңе болады», — деді аспай-саспай.

	Сондықтан болар мен Ионашты сол әжейдің қолына бергенді дұрыс көрдім.

	– Бірақ бұл тышқандарды жеп қоймас па екен? – деп үрейлене қалды Милош. – Олар ас үйде емін-еркін жүре береді. Одан да сен басқа біреулерге айтып көрші. Әжеме басқа лаж құрығанда апарармыз, – деп шегіншектей бастады.

	Сол сәтте мен кафедраның баспалдағына шығып алдым да: —Тынышталыңдар! — деп айқай салдым. Бірақ мені тыңдайтын тірі жан жоқ. Сосын мен тақтаға бардым да: «Тынышталыңдар, мен сендерге бірдеме айтып берейін»,— деп, баттитып жаздым.

	Бұл да әсер етпеді. Тек менің жаныма Рудо келіп: «Үндеріңді өшіресіңдер ме, жоқ па!»—деп айқай салғанда ғана бәрі тым-тырыс бола қалды.

	— Сендерге Радко бір әңгіме айтқалы тұр,— деп қосып қойды ол.

	— Қайсыңа асыл тұқымды дерлік ит керек?— дедім мен.

	— Дерлігіңе жол болсын?— деп қалды арт жақтан біреуі. Қиямпырланып айтты. Өзі сылқ-сылқ күліп те жатыр.

	— Ол өзі норвегиялық терьер,— дедім көп ойланбастан. Келемежшінің желігін басып тастау үшін әдейі сөйтіп айттым.

	— Қандай дейсің?

	— Норвегиялық.

	— Қора күзеткіш иттердің экстра кластағысы, — деп қалды Овечка.

	— Сен өзің қора күзеткіш, Овечка,— деп тастады Рудо.

	— Сен қыстырылмай отыр. Бұл әңгіменің саған қатысы жоқ. Сен алтын төлесең де беретін итіміз жоқ. Өйткені, сендей салақ адам асыраған ит аштан қатады. Кім болса соған беріле қоймайды бұл ит, ұқтың ба?!

	— Өзінің түрі қандай?— дейді кенет Алена Брандова.

	— Немене, алғың келіп отыр ма?— деп таңғалды Иржина. Сөйтті де, есің дұрыс па дегендей, самай тұсын сұқ саусағымен нұсқады.

	Бірақ нақ осы сәтте Аленаның жүзі бал-бал жанып, нұрланып тұрды. Өзі тершіп кеткен. Бұл оның дәйімгі әдеті. Өзін сөз етсе-ақ шып етіп, тері шыға келеді. Тақтаға шақырса да сөйтеді.

	Маған оның ұсынысы соншалық сорақы көрінді. Сосын ұқтым, Брандовтардікіне барса, Ионаштың желі оңынан тұрады екен. Өйткені, оның папасы құсханада істейтін көрінеді. Сондықтан болар

	Алена көбіне етке емес, тәттіге құмар. Демек, Ионашты құр қалдырмас. Егер мен Брандова болғанымда мамамның сұлыдан жасаған күтірлегі мен струделінің орнына ыңғай ет жер едім.

	— Ал Алена алса несі бар? — деп оған жақтаса кеттім. Мұныма Алена да қуанып қалды.

	Иржина маған дүрсе қоя берді: «Қашаннан бері қоянды қаптан шығармай сатқанын көріп едің? Әуелі сен ол ғаламатыңды көрсет, алатын-алмайтынымызды сосын айтамыз»,— деп айқайға басты.

	Мен Ионашты сеніп тапсыра алмайтын адамның бірі – Иржина Воштова. Бірақ мен оған да ештеме демедім.

	— Бұл мен көріп жүрген күшіктердің ішіндегі ең бір ғажабы,— деп мақтап қойды Ионашты Пехта да.— Сенбесеңдер қараңдар,— деп, ол қолымен терезе жақты нұсқады.

	— Егер ол сондай керемет болса өзің неге алмайсың? – Иржина Пехтаны тұқыртып барады.

	Балалар түгел терезеге жабылды. Әбден іші пысқан Ионаш нақ осы сәтте жүнін тістелеп тұр еді.

	— Сендер бүргесін де қоса сатасыңдар ма? — деп сұрады Кубечек.

	Балалар ду күлді.

	— Иттен саған ауысқан әр бүрге үшін жүздік аласың,— дедім мен де кежегем кейін тартып.

	Бірақ айтарымды айтсам да шошынып қалдым. Егер Ионаштың шынымен-ақ адамға ауысатын бүргесі болып жүрсе неғылмақпын? Онда мына сөзімнен айни алмаймын ғой.

	— Шынында әдемі емес пе?— деді Пехта қыздардан пікір тартып.



	Енді сыныптағы балалар мен қыздар екі ұдай болды. Бір бөлігі Ионашты мақтаса, ендігі бір тобы жетісіп тұрған түгі де жоқ деп діңкені құртты.

	Войта Вртьяк терезені ашып жіберді де, Ионашты шақыра бастады. Ионаш үсті-басын тістелегенін қойып, терезеге қарады. Сосын Войтаға қарап үріп-үріп жіберді.

	— Аты қандай?— деді Алена. Екі беті албырап тұр.

	Байқаймын, Ионашты алғысы бар. Егер аламын десе мен де беруге бел будым.

	— Ионаш.

	— Аты жақсы екен,— деп мақтап қойды Алена. Нақ менің дәптерім сияқты дәптері бар, бірақ оған тек ән сөзін желімдейтін немесе көшіріп алатын Бажена Копова әндете бастады. Ол өз бақыты туралы жазғанда әндерді жазып алатын қүйтабақ ойнатқышым немесе магнитофоным болса деп армандаған екен.



	Көтеріңдер жалауды,

	Көтеріңдер жоғары!

	Ионаш, Ионаш!

	Қазір біздің ортамызда болады.

	Жанымызды баурайды,

	Бәрімізді жаулайды —

	Шат-шадыман мәз үнмен,

	Әп-әдемі әзілмен.



	Көтеріңдер жалауды,

	Көтеріңдер жоғары!

	Көкірегіміз қазір біздің

	Шат күлкіге толады.

	Жарқын жүре білгендер,

	Жарқын күле білгендер –

	Көңіл бұлтын түреді,

	Көңілді өмір сүреді.



	Әнді бақыт санайтын және күндердің күнінде Милушка Воборникова немесе Надя Урбанова сықылды күміс көмей әнші болсақ деп армандайтын тағы бірнеше қыз Баженаға қосылды. Бірақ балалар жағы олардың бұл әнді не үшін айтып отырғанын ұққан жоқ. Сондықтан сынып іші у-ду болды.

	Айқайдың үлкені әлі алда екен. Кенет Ионаш алдыңғы екі аяғын көтеріп тұра қалып еді, балалар бір керемет көргендей мүлдем дүрлігіп кетті.

	Сосын бірнеше оқушы Ионашты қасынан көру үшін сыртқа жүгіріп кетті. Ал қалғандары Ионашты сыныпқа алып кел деп мені үгіттеумен болды. Бірақ бұған менің батылым бармады.

	Алғашқы сабақтың ортасы болып қалғанда Алена маған қағаз жазып жіберді. Онда:

	«Ионашыңды қаншаға сатасың? Мен алар едім. Жететін ақшам бар сияқты. Ал жетпесе қалғаны үшін шұжық беріп құтылар едім. Алена»,— деп жазылыпты.

	«Саған тегін-ақ беремін. Ең бастысы — жақсы қара, көңілі жарым болмауы үшін дұрыстап тамақ бер. Және бар өтінішім — менің келіп көріп жүруіме рұқсат ет. Радко»,— деп жаздым Аленаның атының астына.

	Қағазды қыздар арқылы кері жібердім.

	— Бүгін сендерге не болып отыр,— деп пани мұғалім біздің мінез-құлқымызға көңіл аударды.— Араның ұясы сияқты гу-гу етесіңдер.

	Сөйтті де, судан шығып қалған балықтай шоршыды. Соңғы партаға жетіп барды да: «Әкел анауыңды мұнда!»—деп айқай салды.

	Қорыққаным сонша, тамағыма қорғасын құйып қойғандай үнім шықпай қалды. Тіпті артыма бұрылып қарауға да шамам жоқ сияқтанды.

	Менің Аленаға жазған жауабым ғана қолға түсуі мүмкін.

	— Менімше, сендер біреуді келемеж қылып отырсыңдар-ау. Ионаш деген кім?—деп пани мұғалім Гавлова дүрсе қоя берді.

	Мен Ионаш деген әлгі сия сорғышқа суретін салып жүрген ит екенін айтарымды да, айтпасымды да білмедім. Әлде мұғалімнің басын ауыртпасам ба екен? Бірақ сосын Ионашты мұғалімнің өзі-ақ алуына болады ғой деген ой келді маған. Үйінде бір өзі тұрады, тым құрыса серік болар еді ғой.

	Бірақ мен бір шешімге келе алмай отырғанымда, әңгімеге Комарек араласып: «Анау аулада тұрған ит қой»,— деді.

	Мен Комарекке мақтанышпен қарап қойдым.

	— Сенің мынадай тамаша күшікті құртқалы жүргеніңді ата-анаң біледі ме?—деді маған мұғалім.

	Тамаша күшік деді, ә! Ендеше өзі-ақ алып кетуі ықтимал-ау деген үміт дегбірсіздендіре түсті.

	– Папам көзін құрт деп бұйырды,— дедім мен. Ол бір минуттай үнсіз тұрып қалды. Енді оған «құрту» сөзі бір түрлі жат естілді. Өйткені, ол сөз папамның сөзі сияқтанып кетті.

	Ионаштың Поржичиде қаңғып жүрген динго екені қашан есіне түсер екен деп тағатсыз кутіп отырдым. Ең ақыры бұл туралы өзім айтуым тиіс.

	– Маған енді бәрі де мәлім, – деді ол.

	Сөйтті де: «Мектепке ит әкелуге болмайды», – деп ақыл айтты. Папамның қылығы жайына қалды. – Көрмей-білмей кім алады,— дедім мен. – Сондықтан әкелдім. Бірақ үзіліс кезінде апарып тастаймын.

	– Солай еткенің дұрыс болар. Ал енді сабағымыз босқа кетер, — деді де, терезені жауып қойды.

	Мұны шығарып жүрген мен еместігімді түсіндірейінші деп бір оқталдым да, бөгеліп қалдым. Өйткені, Ионашқа ықыласы жоқтығы көрініп тұр. Мұның есесіне Ионашты бүкіл сабақ бойы ойлап отырдым. Бірақ сәті түскенде мұнымды пани мұғалім аңғармады.

	Сабақ аяқталуға жақын қалған. Әңгіменің басын ашып алайын дедім де, Ионашты Брандовтардікіне апарып келуге бола ма деп сұрадым. Пани мұғалім журнал толтырып отырған. Басын самарқау шұлғыды.

	Біз сол заматта орнымыздан ұшып тұрдық.

	Ионаш мектеп ауласында байлаулы тұрғаннан әбден ығыр болған тәрізді. Бізді көрген бойда-ақ келте құйрығын шолтаңдатып қойды. Мен жібін шешейін деп еңкейген кезімде рақмет дегендей бетімді жалап, қуанғанынан жай-жай қыңсылап қойды.

	Енді сенің иең басқа адам болады,— деді Пехта Аленаны таныстырып. Бірақ Ионаштың бар ықыласы менде. Сосын барлық қыздар келіп, оның басынан, арқасынан сипап жатты. Ал Ионаш мұның бірде-біріне қың дейтін емес. Өзін ондаған бала ортаға алғанына да таңырқайтын түрі жоқ. Сонысына қарағанда өзі бұрын көп балалы отбасында болмады ма екен деген ой келді.

	Өзіне қошамет көрсетушілерден Ионаш тек қоңырау соғылып, балалар келесі сабаққа кеткенде ғана құтылады. Олар сыныпқа тез жүгіріп кетті, өйткені, келесі сабақ математика еді. Тек мен, Алена мен Пехта үшеуіміз ғана сыртта қалдық. Сөйтіп, Ионашты жетектеп, Брандовтардікіне беттедік. Асықпай келеміз. Себебі, пани мұғалімнің өзі рұқсат етті. Жолда Пехтанікіне біраз кідірдік. Ионаштың күркесін ала кеткіміз келді. Өйткені, Алена мектептен қайтқанша оның жататын жері жоқ қой.

	Мектепке қоңырау соғылуға бес минут қалғанда қайтып оралдық. Үйге берілген тапсырманы біліп алу үшін мұнымыз өте дұрыс болды. Бірақ мұғалім пани Ружичка біздің жүрісімізді ұнатпады. Сөйтті де, біздің әрқайсымызға келесі сабаққа дейін қосымша есептер шығаруды бұйырды. Бұл — Ружичка жолдастың өз жаңалығы. Егер оқушы бірдемені бүлдіріп қойса, басқа балалардан есепті көп шығаруы тиіс. Қандай есеп шығаратынын өзі таңдайды. Бірақ ең оңай есептерді ғана таңдап шығарсаң немесе жалғыз есеп шығарсаң анық бәлеге қаласың.

	Мысалы Карел Кубечек бір жолы он төрт күн бойы қосымша есептер шығарып азаптанған.

	Пехта екеуміздің бізді мұғалім пани Гавлова жіберіп еді деп ақталғанымызды да тыңдамады. Әрі сыныптағы балалар да ескертіпті. Сондықтан ол бізді жазғырмауы тиіс еді.

	— Гавлова жолдас өз сабағынан ғана босата алады, ал менің сабағымнан жібермеуі тиіс,— деп бізге қарады. Ұқтыңдар ма дегендей.

	Ол кеткен соң енді мұның жазасынан құтылудың өзі бір ақырет болды-ау дедік. Әсіресе Алена тызылдап жүр. Сондықтан біз оның есеп шығаруына көмектесейік деп уәде еттік.

	Менің кешегі «Ионаш ішіп-жемі мол жақсы үйге баратын болды ғой»,— деген қуанышым бүгін сағымдай ғайып болды.

	Таңертең Алена Ионашты мектепке қайта жетелеп келді. Әбден жылапты. Айтар сөзін айта алар емес. «Па-па-па-па-па!...»— деп бес рет қайталады. Өзі әлі өксіп тұр.

	Ақыры бар бәле папасынан келгенін ұқтырғанда енді айтамын деп азаптанбай-ақ қой дедім. Өйткені, оның не айтқалы тұрғаны мәлім еді. Бұл жағдай өз басымнан өтті ғой. Бар айырмашылығы — біздің қасапқанамыз жоқ, ал мыналарда бар.

	Одан әрі өзі де жарытып дәнеңе айта алмады. Бар болғаны көзінің жасы сорғалап, Ионаш екеуі бірін-бірі жалап бітірді. Бұл екеуінің бір күнде осыншама үйренісіп алғанына жыным келді. Сірә, қызғанған болуым керек.

	Ионаш осыны сезе қойғандай. Аленаның құшағынан сытылып шығып, менің бетімді жалауға ұмтылды.

	Сосын біз Ионашты кешегідей бағанаға байлап қойдық. Себебі, оны бір жаққа алып баруға уақыт жоқ. Сабақ басталатын болғандықтан сыныпқа жүгірдік. Алена Ионаштың аяғының астына бір білем шұжық тастап кетті. Тұтас дерлік. Мұнысы Ионаш бейне алыс сапарға аттанып бара жатқанда қарны ашып қалмасын деп жолазық бергендей көрінді.

	— Мұны сенің ата-анаң берді ме?— дедім мен.

	Алена әлі де өзін тоқтата алмай тұр. Безгек болғандай тістері сақ-сақ етеді.

	— Жо-жо-жоқ,— деді әрең.— Ме-ее-нің ө-өз-ім.

	— Қымқырып кеттің бе?—дедім ол түсіндіремін деп абыржымау үшін.

	— Сен өте жақсы қызсың,— деді Пехта оған.— Дұрыс істегенсің. Балалар мен жан-жануарларды ашықтыруға болмайды.

	Мынадай даналық бұған қайдан келді деп Пехтаның бетіне қарадым. Хрестоматиядағы жаттанды сөз болуы мүмкін.

	— Милоштың әжесіне беретін шығармыз.

	— Ба-ба-ба.

	Біз де «Иә, ба» дедік те күліп жібердік.

	— Онда жақсы болар еді.

	Менің бұған да бәлендей сенімім жоқ-тын.Бірақ Алена жылағанын қойсын деп әдейі айттым.

	– Бірақ нақ солай боларына әлі толық сенім жоқ, – деп қойдым тағы.

	Біз сыныпқа келгенде балалар мен қыздардың көпшілігі терезеге үңіліп қалыпты. Брандовтар Ионашты алмапты десе керек біреуі.

	Мен не болғанын айтпай жатып Милош:

	– Онда мен әжеме апарып тастайын,— дейді.

	– Кеше мен Ионаш туралы айтқам, қарсы емес,— деп, күлімдеп қойды. – Барлық қаңғыбастар біздің әжемізге келіп паналайды. Қазірге дейін талай жетімді тәрбиеледі.

	– Ал мына жетімді қайтеміз?— дедім мен Милошқа.

	– Не істегені қалай? Анадай қалың жүнді, өзі семіз ит біз сабақтан шыққанша шыдар.

	Бірақ оның бұл сөзі мені риза қылмады. Қар аралас жаңбыр жауып, күн біршама суытып кеткен еді.

	— Сен тым құрыса түске дейін қалдырып кетпедің бе? – деп Аленаға ұрсып жатырмын.

	— Басқа реті болмаса үлкен үзілісте үйіңе апарып тастарсың, – деді бағанадан бері әңгімеге араласпай тыңдап қана тұрған Рудо.

	– Әрине, сосын жазаға жаза жама дейсіңдер ғой. Алена ғой әкелген, енді не істесе де өзі істесін. Бірақ Алена байғұс не істемек? Үйі Толарының екінші шетінде. Ал ең жақыны — біздің үй. Сәл-пәл кешігіп қалсам, сазайымды тартармын, енді қайтемін?..

	Бірақ аяқ астынан жоспар өзгеріп кетті. Фантастика десе болар! Бұған күні бүгінге дейін сенер-сенбесімді білмеймін. Ионаш түске дейін Гавлова жолдастың бөлмесінде тұрды. Өзінің рұқсатымен.

	Ол былай болды. Күн барған сайын суыта түсті.

	Сондықтан қанша қоңды болса да, Ионаштың түске дейін шыдамайтыны күмәнсіз. Сондықтан мен үлкен үзілісті күтіп отыра алмадым. Бірақ менің сорыма Гавлова жолдас үзіліс алдындағы сабағын созыңқырап жіберді де, үзіліс уақытынан «жеп» қойды.

	Мен бұған қатты налыдым. Бірақ Ионаш үшін тартқан азабым аздай-ақ тағы бір қылмыс жасай алмадым. Сондықтан қоңырау соғылысымен-ақ уақыт болды ғой деген сыңай танытып, шошаңдап орнымда отыра алмадым. Бірақ пани мұғалім бұған ренжіп қалды да, маған жекіп тастады. «Саған не болды, Радко, астыңнан су шықты ма? Жоқ тағы бір ескерту алғың келіп отырмысың?» — деді.

	Менің ондай ниетім жоқ екені белгілі ғой. Сондықтан мүмкін болғанынша өзімді өзім тежеп бақтым. Пани мұғалім орнынан тұрғаны сол еді, мен де партамнан ұшып тұрып, жүгірген бойы мұғалімді баспалдақта тез қуып жеттім. Әрбір көргенді оқушының есіктен шығарда немесе енерде әуелі мұғалімге, басқа ересек адамға жол беру қажеттігін де ұмытып кетіппін. Есікте мен пани мұғаліммен қақтығысып қалдым. Өйткені ол мені жол береді деп ойлады.

	Сол сәтте найзағай соққандай тарс еткен дыбыс шықты. Сабақтан соң әдетте кабинетіне ала кететін бір құшақ дәптері жан-жаққа шашылды да қалды.

	Әп дегенде қашып кеткім де келді. (Қашып құтылып жүргендер де бар.)

	Бірақ сосын Ионаш, Ионаш деп жүріп уақытша ұмыт қалдырған жақсы тәрбием, көргенділігім басым түсті. Кім біледі, пани мұғалімнің қолындағы затының быт-шытын шығарғанымнан шошынып та қалған шығармын.

	Шынын айтсам, соның екеуі де бар ғой деймін.

	Мен жалма-жан шашылған дәптерлерді тере бастадым. Бүлдірген ісімді сәл де болса түзейін деп жатырмын ғой.

	Бірақ пани мұғалім: «Ал енді Меленова, бүгінгі көрсеткенің жетер. Оқушылық дәптеріңді ал да кабинетке кел. Жын қаққандай жүгіруін қарашы»,— деді ала көзімен атып. Даусы да сондай зілді шықты.

	Егер пани мұғалім Меленова деп фамилияңды атаса оңбастай ашуланғаны дей бер. Мұның үстіне «Меленова» деген сөзі ызғарлы естілгені соншалық, тіпті тірсегім дірілдеп кетті.

	Пани мұғалім кабинетіне қарай жөнелді. Ал мен партама қарай аяғымды санап басып келемін. Енді асығатын не бар. Болары болды ғой.

	– Біздікіне апарып тастасақ қайтеді?— деді Пехта.

	Мен басымды шайқадым: «Үлгіре алмайсың?»

	– Бәріне кінәлі менмін,— деп Алена да өзін кінәлап жатыр.

	– Оны пан күзетшіге апарып тастасақ қайтеді?— дейді Рудо.— От жағатын жеріне қоя тұрар.

	– Онда мен де сенімен барайын,— деді Милош.

	Балалар кетті. Мен де шықтым сыныптан.

	Чех тілі кабинеті біздің сыныппен жапсарлас десе де болады. Бірақ менің нақ қазіргі жүрісіммен ол бір километр жердей ұзап кетті.

	Жолшыбай ойланып келемін. Өткен жолғыдай:

	«Егер сен... бірден айтып бергеніңде, Радко, ескерту жазбас едім. Қуғынға ұшыраған итке қорған болып жүргеніңді қайдан білейін, енді сызып тастай алмаймын»,— деп жүрмеуі үшін бірден ақталайын деп ойладым.

	– Сонымен ол қазір осында ма?— деді шын таңырқап.

	Сосын басын шайқады. – Сен қыз жұртты ақылынан адастырарсың. Мектеп сендерге зоологиялық бақ па, немене?

	Бас-аяғы бірнеше минутта Меленовадан кәдімгі кішкентай ғана қызға айналдым. Бұдан артықты тілемес те едім. Фамилиямен атаған кезде ғой өкшелейтіні. Атыңмен атап немесе қыз, бала десе жау шаппайды деген сөз.

	– Енді не қылмақсың оныңды?— деді көзілдірігі арқылы маған үңіліп.

	– Милош Черны әжеме апарамын деп отыр.

	– Оны апаратынын әжесі біле ме екен, жоқ көктен түскендей бола ма? – деп сұрады енді. Өзі қаламмен столды тықылдатып отыр. Ал менің шәкірттік кітапшам әлі алдында жатыр.

	— Біледі.

	— Онысы жақсы екен, оған қуаныштымын. Сонда тұрақтап қалса екен өзі,— деді Ионаштың бір ауыртпалығы тап өз мойнына түсіп отырғандай. Сосын орнынан көтерілді де терезеден қарады.

	Ионаш бейшара быламықтай былжыраған қардың ортасында қауқары кеткен кемпірдей шоқиып, дір-дір қағып отыр екен.

	— Сен оны үйіңе апарып үлгермессің. Одан да барып алып кел. Түске дейін осында тұра тұрар,— деді.

	Мен темір қанат балапандай итиіп тұрдым да қалдым. Өйтпегенде ше! Ионаш кабинетте тұрмақшы! Бұл түсіңе де кірмейтін нәрсе ғой.

	Мен балалар пан күзетшіге кетіп еді деп қоя жаздадым. Сол замат тілімді тістей қалдым. Себебі от жағатын жер мен кабинетті салыстыруға бола ма?

	Ол от жағатын жерде қап-қара көмір болады немесе тұмсығын отқа күйдіріп алуы мүмкін. Тұмсығын тықпайтын жері жоқ қой өзінің.

	— Бірақ тезірек әкел, қазір қоңырау болып қалады,— деді мені асықтырып Гавлова.

	— Қазір сендерге математика. Маған тағы бірдеменің жамалып жатқаны жақсы болмас.

	— Аһа, Ружичка шағым айтыпты-ау,— деп ойладым.

	Мен ақталғым келіп еді, бірақ Гавлова мені тез шығарып жіберді.

	Ионаш мені нақ бір жыл көрмегендей қуанып қарсы алды. Белдікке қалай буынып қалмағанына қайранмын.

	Мен оны шештім де, Алена берген шұжықтың қалғанын қолыма алдым. Мұны қалай тауыспағанына таңмын.

	— Мұғалім пани Гавлова сен көшеде тоңып қалмасын деп өз кабинетіне алдырды. Демек, тәртіпсіз болма. Түсте сені бір жақсы баланың әжесіне апарып тастаймын,— дедім Ионашқа.

	Біздің мектепке енгеніміз сол еді, жан-жақтан «ит, ит» деген айқай шықты. Енді біреулер мектепке ит кіргізгені несі дегендей мені кінәлап та жатты.

	Біз жоғарыға көтерілгенше Ионашты қошаметтеуші бір топ бала жанымыздан қалмады. Енді біреуі тіпті Ионаштың арқасынан ұстауға да әрекет етіп жатыр. Бейне, Ионаш қасиетті тәуеп ететін бірдеме сияқты оларға.

	Алғашқыда өзіне жұрттың ықыласы ауғанын көріп көңілі толғандай болған. Бірақ балалар мен қыздар саны көбейіп, өзін де тықсыра бастағанын ұнатпады.

	Мен де сөйттім. Сондықтан Ионаштың орнына мен үрдім. Үргенде қандай десеңші! Барған сайын өршелене түстім. Сол сол-ақ екен, балалар қырғи тиген торғайдай тоз-тоз болды. Немесе жел айдаған қауырсындай қашты. Тіпті кейбіреулерінің қатты қорыққаны сонша зытқан бойы бұрыштан айналып кетті. Бұл тіпті Ионаштың өзін сескендірді. Сондықтан болар ол да теннис добындай-ақ ыршып түсті.

	Сөйтіп балалардан құтылған сәтте кабинеттің есігін қақтым да, ішке кірдім.

	– Қане, бері келші, Ионаш, – деді де, мұғалім барынша жүзін жылытты. Біз диктантты қатесіз жазғанда да осылай болады.

	Ионаш тақтаға шақырған баладай-ақ жасқан-шақтаңқырап барады. Бейне өте жақсы баға –«бірлік» алатынын біліп бара жатқандай.

	Мұғалім оның алқымын қасыды. «Бейшараның алпа-салпасы шығыпты», – деп аяп жатыр.

	– Қайда байлайын? Столға ма? — деп сұрадым. Сынып жетекшім маған мен бейне бастауыш пен баяндауышты білмей тұрғандай шұқшиып қарады. Мен үнсіз ғана итті қарғысынан босаттым.

	Ионаш сілкініп, керіліп-созылып жарыды да қалды. Айнала сыпыраның орнындай жер су болды.

	Пани мұғалім қағазға ораған бірдемелерін ашты да: «Мә, Ионаш», – деп итке ұсынды. Өзінің таңертең жеймін деп алып шыққан тамағы болуы керек.

	Қошқар мүйізденген наны бар екен, содан бір үзіп алды да, алақанына салып итке ұсынды.

	Бұл кезде Ионаштың ішінде Алена берген жеңді білектей шұжық жатқан. Сондықтан ол ашқарақтанбай жай басып қана жақындады. Сырт қараған адам мұнысын тәрбиелілікке жорыр еді. Норфолк тұқымы немесе норвегиялық иттер сондай тәкаппар болады.

	Жақын келген соң да өзіне тиесілі үзім нанды бір иіскеді де қойды. Нан жеудің орнына құмырадағы гүл суаруға арналған суды салпылдатып іше бастады.

	Мен ыңғайсызданып қалдым. Егер мына нанды пани мұғалімнің өзі пісірсе, көңіліне келіп қалатын болды-ау деп тұрмын.

	Ренжісе екеуімізді бірдей қуып шығып жүрер.

	Мен дереу шұжықтың қалғанын ұсындым: «Ол өлердей тоқ. Алена мұнымен қоштасарда бір құлаш шұжық берген, – дедім.

	Пани мұғалім өзінің аспаздық мүмкіндігіне күдіктенбеген тәрізді. «Жегісі келмей тұр ғой»,— деп жымиды.

	– Кете бер. Бірақ сабақтарың аяқталған соң келіп алып кетерсің, — деді де, сол сәтте шәкірттік кітапшамды да өзіме берді.

	Сыртқа шыққан бойда-ақ ашып қарадым. Бәрі де ойдағыдай. Ескерту жазылмапты.

	Сыныпқа келсем, балалар және Пехта мен Алена күтіп отыр екен. Олар Ионаштың қайда құрығанын білмей дал болыпты. Мен бастан кешкендерімді түгел айтып бергенімде таңырқағанын көрсеңдер олардың!

	– Тек кабинетте бірдемені бүлдіріп қоймаса жарар еді, – деді уайымдап Алена. Оның бұл сөзді сыбырлап айтқаны сонша, мен әзер естідім.

	— Немене, ол сендердің үйлеріңде бірдемелеріңді жыртып кетті ме?— деп сұрадым Аленадан. Оның бадырайған қоян көзі маған қадала қалды.

	— Иә, сендерде ше?

	— Мамамның туфлиін.

	— Ал біздің үйде кілемді құртты,— деп шағым айтты ол.— Жатарда тамақты көп жеп еді. Едәуір ет бергем. Оны қанағат қылмады. Біз телевизор көріп отырғанда істепті. Кілемнің бір ұшын жыртып тастағанын бір-ақ көрдік. Папам қатты ашуланды. Егер мамам болмағанда ұрып өлтіріп қоюы да мүмкін еді.

	— Ол аштығынан емес,— дедім мен.— Ойнаған ғой. Әлі күшік емес пе?

	— Бірақ күшік кілем жегені несі?— деді бізге Алена папасының даусын салып.

	— Пани мұғалімнің дәптерлерін жеп қойса ғой, шіркін! — деді Пехта. Өйткені ол соңғы диктанттан үш алған. Бірақ ол бағасын әлі шәкірттік кітапшасына қоймаған еді.

	— Жемесе дұрыс болар еді,— дедім мен Пехтаның тілегін қоштамай. «Онсыз да теріс қылығы аз болмай тұр. Егер тағы бірдеме бүлдірсе, мүлде ешкім алмай қояр.

	Мен ертеңгі асымды асығыс-үсігіс жей бастағаным сол еді, қоңырау шыр ете қалды.

	Қоңырау соғылып болар-болмастан Ружичек жетіп келді. Бейне қоңырауды күтіп, есіктің артында тұрды ма дерсің.

	— Қане, өз еркімен шығатының бар ма? — дейді ол тақтаға есеп жазып болғаннан соң.

	Құлшынған ешкім болмады.

	Ол журнал беттерін аударыстырыл, жағалай парталарға қарап шықты. Сынып зәре-құты қалмай, демін ішінен алып отыр. Ақыры менің ойлағанымдай болды да шықты.

	— Тақтаға... Меленова шықсын,— деді. (Көп нүкте тұсындағы үзіліс оның біздің жүйкемізді жұқартқан сәті. Ол бізді осылай азаптайды.)

	Меленова көзін алартып, бір төңкеріп алды да, тақтаға беттеді. Бірақ оның мені шығаратынын әу баста-ақ сезгенмін. Егер біреу теріс қылық істесе-ақ болды, Ружичек бір апта бойы қыр соңына түсіп алады. Оның пікірінше, мен үйде шығарып келген есептеріммен борышымды өтей алмағам.

	Менің қандай құнтты екенімді көрсін деп, үй тапсырмасын шығаратын дәптерімді да ала шықтым.

	— Сенің соншалықты тыңғылықты бола алмағаныңды көріп отырмын,— деді ол тақақтап.

	Мен едәуір қиын үш есеп шығарып келгенмін.

	Бұған Пехта шыдай алмады. Сосын өзінен сөз сұрамаса да менің бұл есептерді қалай ұзақ отырып шығарғанымды айта бастады.

	— Тақтаға екінші болып Пехачкова шығады,— деп жария етті сыныпқа.— Сонда рұқсатсыз сөйлегеннің қандай болатынын ұғатын шығар.

	Сынып уһ дегендей болды. Өйткені Ружичектің бүгінгі екі құрбаны белгілі болды. Екі адамнан артық сұрамайтын әдеті. Және резервте әлі Алена да бар ғой. Бірақ Алена енді ертеңге қалатын болды. Бүгін кезек тимес.

	Ружичка бір мысал айтып жаздыра бастады.

	Мен тырбаңдап жазып жатырмын.

	— Ал, мұны дұрыс дейік,— деді мен аяқтағанда. Сосын келесі тапсырмасын айта бастады. Әбден борша-боршам шығып, есепті аяқтағанымда, ол да сағатына қарап: «Пехачкованы ертең шақырамын. Себебі бүгін көп кідіріп қалдық»,— дегені. Сынып жанданайын деді. Өйткені көпшілік оқушыдан ертең де сұрамайтын болды.

	Ружичка шәкірттік дәптеріме бағамды қойды да, бетін жауып қайтарды. Партаға келе жатып сығаладым. Қолының қасында үлкен қызыл бір тұр екен.

	Үзілісте кабинетке жүгіріп бардым. Не болып жатыр екен, оғаш бірдеме жоқ па дегенім ғой.

	Пани мұғалімнің біреумен әңгімелесіп отырғаны естілді. Ионашпен сөйлесіп отыр-ау, сірә. Неге десең екінші адамның даусы шықпайды.

	— Мен сыныпқа қайтып кеттім. Арада бір минут өткенде Гавлованың өзі де келді. Келесі — тарих сабағы болатын.

	Ол маған қарап жымиып қойды. Демек, Ионаш жақсы қылық көрсеткені ғой.

	Бірақ сәлден кейін-ақ жаман мінезін де көрсетті. Біз тас дәуірінің кезеңдерін қайталай бастағанымыз сол еді, біреу өксіп жылап жатқан тәрізді бір өрескел дауыс шықты.

	Пани мұғалім де секем алып, құлағын тіге қойды. Сынып тым-тырыс. Бүкіл мектеп құлақ түрген секілді. Қарсы беттегі ән сабағы болып жатқан сынып та тынши қалды. Көрші сыныпта осыған дейін бір оқушының апшысын қуырып жатқан Ружичканың да үні өшті.

	Тек ас үйдегі әйелдер ғана бөгелген жоқ. Өйткені ас үйден үйреншікті дыбыстар шығып жатты. Бұл дыбыс пен әлгі дауыс тоғысқанда екі адам қылыштасып, жарақаттанғаны, жарасын ауырсынып ыңыранып жатқандай естіледі.

	Сол сәтте менің көз алдыма сонау бір замандарда үңгірлерді мекен еткен жабайы адамдар елестеді. Бірақ ойым осы жерден үзілді.«Бұл ит қой»,— деді Рудо. Өзіне рұқсат етілместен бұрын тыныштықты бұзды.

	— Пани мұғалім маған бір қарап қойды да, жүгіріп сыныптан шығып кетті. Мен соңынан жүгірдім. Ал коридорға осы қабаттағы барлық сыныптардың мұғалімдері жиналып қалыпты. Біз кабинетке дейін жүгіріп жеттік. Бар бәле Ионаштан шыққаны мәлім болды.

	— Мұғалім пани Гавлова кілтті дәл түсіре алмаған соң, есікті мен ашуға кірістім.

	Біз ішке кіргенде Ионаш әлі де қыңсылап отырған. Бірақ өзі жоқ. Бейне жер жұтты дерсің.

	Бірақ жер жұтқан жоқ екен. Біз оны кабинеттің екінші бұрышынан, қаңқаның қасынан таптық. Тіпті, ол баратын жер емес. Несі ғана бар десеңші қыстырылып!

	Кабинеттің екінші жартысы табиғат тану пәніне арналған. Чех тілі жағынан шкафтармен бөлінген. Ал есік орнына перде тұтылған еді.

	Пердені ашып жіберген адам бірден-ақ қаңқаны көретін. Ол пластмассадан жасалса да, алғаш көрген кісі селк етіп, үні шықпай қалатын. Сосын осы табиғат тану кабинетіне келмей анадайдан өтетін.

	Ионаш осы жасанды қаңқаға қарсы қарап отырып алыпты да, үлкен иттің ұлығаны мен үрейі ұшқан бейшара күшіктің үргенінің екі аралығында бір жат дыбыс шығарып отыр. Бұрынғы иесінің қаңқасына тап болып, жоқтап отырған сияқты. Қатты қайғырып, егілгені сонша, біздің кіргенімізді де аңғармады.

	— Ионаш, тоқтат!— деп жекірдім мен мына бәлекетін доғарсын деп.

	Менің ұрысқанымнан қорықты ма, ұлығанын сап қойды.

	Ал біздің артымызда бүкіл мұғалімдер қауымы анталап тұр. Бақытымызға орай, әйтеуір, ішінде директоржоқ.БірақШвейдоважолдасбарарасында. Таяуда мен оның сабағында көрнекі құралды жеп қойғам. Мынау соның кабинетсымағы.

	— Мәссаған!— деді ол айран-асыр болып...— Мына төбет қайдан тап болған?

	Мен үндегенім жоқ. Оның сырын кабинеттің екінші қожасы түсіндіруін күттім. Бірақ ол да ләм-мим демеді.

	— Меленова бұл іске сенің бір қатысың бар ма?— деді Швейдова маған міндірмелеп. Себебі пани Гавлова тіл қатпады.

	— Мен тек...

	— Әрине, мен өзім де сенсің-ау деп едім,— Швейдова күйінгенінен басын шайқады.

	Енді ол шәкірттік кітапшамды сұрар деп тұрғанымда біздің мұғалімге тіл бітіп, мені қорғаштай бастады.

	— Людмила, мен саған бәрін үзіліс кезінде түсіндіріп берейін,— деді ол. – Оның ешқандай кінәсі жоқ.

	«Людмиласы» Гавловаға таңырқай қарады.

	— Сенің итің емес пе?— деді енді.

	— Қойшы әрі! — деді де маған бұрылды.— Сабақ аяқталғанша осында бол, Радко. Қасында отыр.

	Ионаштың қатар отырғысы жоқ. Шамамда, қаңқаны көрген сияқты. Сондықтан оны кабинеттің чех тілі бөлігіне алып кетуім керек болды.

	Мұғалімдер тарады. Мұғалім пани Гавлова ең соңында кетті. Есіктен шығып бара жатып: «Ең бастысы — үрмесе болды»,—деді.

	Ионаш екеуіміз оңаша қалған соң: «Мұны қайдан шығардың, кішкентайым-ау. Ешкім көрмейтін жылы бөлмеге келгеніңе қуанудың орнына бүкіл мектепті басыңа көтеріп, жұртты аяғынан тік тұрғызғаның не? Енді мұғалім пани Гавлова сенің мұнда қалай тап болғаныңды түсіндіремін деп әуреленетін болды. Түсіндіргенде кімге түсіндіреді? Иттер мен өзге табиғатты тек картинадағы күйінде ғана жақсы көретін мұғалім пани Швейдоваға ұғындыруы тиіс»,— деп ұрыстым.

	Бұл сөзім жалған емес. Біздің бірде-бір сабағымыз сыныптан тыс жерде өткен емес. Тек суретті ғана тамашалаймыз.

	Ионаштың жыны басылды. Өзіне қарай еңкейгенімді пайдаланып, мұрнымды жалап алды.

	— Егер ақылың кірмесе, сені ешкім де алмайды. Ылғи бірдемені бүлдіріп жатқаның,— деп ұрсып та жатырмын.

	Ионаш шәу-шәу етті.

	Мен қорқып кеттім де, тұмсығынан ұстап алдым.

	Ол менен босану үшін басын алып қаша бастады.

	— Үріп көр, мектепте екеніңді білемісің!— дедім барынша зекіп. Жай айтқаннан гөрі қатты ұрысып айтқанды тыңдаңқырайды ма деп қалдым. Бірақ тұмсығын жіберуім мұң екен жаңағысын тағы қайталады.

	— Тәйт, жат ары!— дедім кіжініп, өте дөрекі түрде. Ол анадай жерге қашып барып отырды да, тынышталды. Енді мүлде қойсын деп, арқасын сипай бердім. Сосын ол еркелеп шалқасынан құлай кетті де, төрт аяғы аспанға қарап қалды. Мұнысы «мен қойдым» дегені сияқтанды. Көзін жұмып алыпты. Сірә, екі аяқты адам дейтін нәрсенің өзін қандай жақсы көретіні жайлы тәтті қиялға беріліп кетті ғой деймін.

	Сол отырғаннан үзіліске дейін сипалаумен отырдым. Ал қоңырау баж ете қалғанда қорыққанынан орнынан атып тұрды.

	— Жақсы болды, енді пани мұғалім келісімен Милоштың әжесіне барасың,— дедім оған.

	Мен мұғалім пани Гавлованы айтқанмын, бірақ «қаңқаның қожасы» пани мұғалім келді. Әуесқойлығы сонша, тіпті сабағын толық аяқтауға да төзімі жетпепті.

	— Мынау сенікі ме?— деп айқайға басты босағадан өтпей жатып.

	— Жоқ, бір панидікі еді,— деп, Милоштың әжесіне аудара салдым.

	Ол кабинеттің өзі жақ бөлігін қарай бастады:

	— Ештемені сындырып қойған жоқ па өзі?

	— Білмеймін. Мен ол жаққа кіргенім жоқ.

	Жартылай ашылып қалған пердеден жаңағы қаңқа тағы көрінді. Мен Ионашты былайырақ тартып әкеттім. Өйткені тағы да «көңілі босап», ұли бастар деп қорықтым.

	— Міне, біз де келдік,— деді ақыры мен күткен кісінің даусы.

	Біз деп отырғаны, мұғалім пани Гавлова мен Милош Черны еді. Мен саусағыммен перде жақты көрсеттім. Ол да ортақ құпиямыз болғанда жымиып күлетін Пехта тәрізді баяу ғана езу тартты: «Оның келіп кетері шамалы»,— деді ол. Мен қарғы бауды алдым да, Ионаштың мойнына байладым. Сосын оның ұшын Милошқа ұстаттым да: «Дұрыстап күтіңдер»,— дедім.

	Ол күлімдеп: «Біздің әжей басқаша күте алмайды. Егер құлқың болса менімен жүр, өзің де көресің»,— деді.

	Барғым келіп-ақ тұр. Бірақ кір өткізуіміз керек және музыка мектебіне баруға тиіспін.

	Басымды шайқадым... Бірақ кішкене көндіккен соң сөзсіз барамын дедім.

	Біз пани мұғалімге істеген жақсылығы үшін алғыс айттық та, кабинеттен дәлізге шықтық. Милош пен Ионаш баспалдақпен төмен кетті де, мен сыныпқа бұрылдым.

	Ионаш маған жалтақтаған жоқ. Мен кішкене аяп та кеттім. Бірақ сонысы дұрыс деп ойладым. Тым болмаса тезірек бауыр басады.

	Кешке музыка мектебінен қайтып келе жатып Чернылардікіне соқтым. Милоштан әжесі

	Ионашты қалай қабылдағанын, сосын көршілері күркешік берді ме, жоқ па, әлде Брандоваларда қалған үйшігін алып барып бергеніміз дұрыс па, соны білгім келді. «Бәрі де тамаша болады, еш қам жеме»,— деді Милош. Егер болады деп тұрса бүгін жерге жататын болғаны ма деп, мен секем алып қалдым.

	— Немене, үйшігі жоқ па?— дедім торығып.

	— Үйшігі бар ғой,— деді ол мені келемеждеп.— Бірақ ең бастысы үйшік емес қой.

	Ең бастысы күрке емес дегені ағаттық сияқты.

	— Егер үйшігі бар болса, тағы неменесі тамаша болмақшы? – деп мен Милоштың жауабына әлі қанағаттанбай жатырмын.

	Ол күліп жіберді.

	— Өзара қарым-қатынастары.

	— Немене?

	Ол маған осыған айтсам ба екен, айтпасам ба екен дегендей екіұдай кейіпте қарады.

	— Ол жерде тамаша үйшік болса да, Ионашыңның қалғысы келмеді. Өйткені әжем оның миллионыншы иесі ғой. Мен кетіп бара жатқанда жұлқынғаны соншама шарбақты құлата жаздады.

	— Ой-ой-ой!

	Брандовтар мен Пехачковтардікінде де сөйтті ме?— деп сұрап жатыр Милош.

	— Жоқ.

	— Мұның қызық екен.

	Бұл маған да бір түрлі көрінді. Бейне адамдармен тіл табысқысы келмейтін тәрізді. Өзін жақтырмаған үйден кеткісі келмейді, ал жақсы қарсы алғандардан тырағайлап қашады.

	– Сен оны алып барғанда әжең шынымен-ақ ашуланған жоқ па? – деймін мен.— Өйткені жан-жануар теріс қабақты тез-ақ тани қояды.

	Милош басын шайқады.

	– Қайдағы. Олар бірін-бірі ұнатқаны сонша, көрген жан екеуі көзін ашқалы бірге жүрген болар деп ойлар еді. Мәселе онда емес қой.

	Ионаштың мысыққа өш екені есіме түсті де:

	– Сенің әжеңнің жағымсыз мысығы жоқ па еді? – деп сұрадым.

	– Бір мысығы бар. Ол әбден қартайған мысық.

	Әрі жағымсыз емес.

	– Саған жұғымды болғанымен Ионашқа жаға қоймас.

	— Бірақ біз барғанда мысық көрінбеді. Ионаш ешқандай мысық көрген жоқ. Қиғылықты мен кетерде ғана бастады.

	— Бәлкім, Ионаштың онысы балаларды жақсы көретіндігінен шығар,— деген ой келді маған.

	Ол ойланып қалды.

	— Кім білсін, солай да шығар.

	— Ол жерде бірде-бір бала жоқ. Сенің ойыңша қалай, Ионаш көндігіп кете ала ма?

	— Қоршауы биік. Одан секіріп кете алмас деп ойлаймын,— деді Милош.

	— Бірақ мен оның қоршаудан секіріп шыға алмағандықтан ғана сонда болуын қаламаймын,— дедім мен наразылық білдіріп.

	— Алғашқыда қоршау болғаны да дұрыс. Сосын біздің әжейдің кейбір балалар мен қыздардан артық болмаса кем еместігіне көзі жеткен соң қоршаусыз-ақ ешқайда кетпейді. Бірақ дәл қазір ол қашуға бейіл. Ал қашқан жақсы еместігін сен де білесің. Әзірше әжеме үйренісуі керек. Бірақ ол ересек адамдардың бәрі өзін қаңғыртып жіберген иесі сияқты жаман болады деп ойлайтын шығар.

	Мен Милошқа қарадым. Ол әжесі туралы айтқанда сондай мейірленіп, зор құрметпен сөйлейді екен. Бейне өзі ұнататын бір әдемі қыз туралы айтып тұрғандай. Мен кір тапсырып, музыка мектебіне барамын деп бүгін Милошқа ілеспей қалғаныма өкіндім. Барғанымда Милош жыр қылып тұрған әжесімен танысып қайтар едім.

	— Ол жаққа ертең бара алмайсың ба?— дедім мен. Ендігі сөз Ионашқа емес, оның жаңа иесінде ғой. Үй иесінің аты үй иесі ғой. Мен Ионашқа тіл ал деп ақылымды айтар едім.

	— Қой, дұрысы әзірше бармау. Мүйіз сұраймын деп жүргенде құлақтан айрыларсың. Баратын уақытыңды өзім айтайын,— деді Милош.

	— Жарайды,— дедім мен де.

	— Сен оны уайымдамай-ақ қой. Ол сөз жоқ әжемді жақсы көріп кетеді. Бұл үшін тек уақыт қажет.

	Уақыт дейді. Ионаш бейшараның түбіне жетіп тұрған да сол уақыт емес пе?

	Бірақ бәріне өзі кінәлі.

	Ертеңіне ол шарбақтың түбін қазып шығыпты да миллионыншы иесінен де қашып кетіпті. Сөйтіп, тура мектепке бір-ақ келмесі бар ма? Оның ішінде де біздің сыныпқа, менің партама келіп, аяғыма жығылды. Әне, тағы да келер уақытын білмеді. Әйтпесе зат есімдер немесе бағы бір замандарда өмір сүрген адамдар туралы сөз болып жатқанда, яғни өзі де таныс Гавлованың сабағында келудің орнына математика жүріп жатқанда келгенін қайтерсің. Бұл кезде тақта алдында Пехта сорлап тұрған. Ол өткен күнгі борышын өтеп жатқан. Бірінші мысалды шығарғаны сол еді, есік сықыр ете қалды.

	– Ашық,— деп дауыстады Ружичка. Сәл асығыстау айтқан сияқты. Өйткені тыста тұрған адам енуге асығатын емес. Әлде бізге солай көрінді ме? Ол екінші рет кіруге рұқсат еткенде де ешкім келмеген соң есікке тақау отырған Рудо Бакошты жұмсады.— Көрші, саңырау ма, неге кірмейді,— деді.

	Рудоның есікті ашқаны сол еді, сабалақ жүнді бірдеме парта-партаның арасымен төрге қарай оқтай атылды. Балалар мен қыздар шуылдады да қалды. Сірә, қасқыр алатын ит деп қалған болуы тиіс. Ол зымыраған бойы менің партама жетті де аяғыма жармасты. Төңірегімдегі оқушылар түгел қашып кетті. Ал мен қашайын десем де қаша алар түрім жоқ.

	Сыныпта орнынан қозғалмаған екінші адам — Ружичка жолдас болды. Ол маған және иттердің мерекелік чардашын4 билеп жүрген сабалақ шарикке алма-кезек қараумен отыр.

	Ружичка жолдас есін жиып, тіл біткенде қолындағы нұсқағышымен столды салып қалғанда, балалар бірден жым болды. Ионаш та биін тастай салып, партаның астына лып берді.

	– Бұл не деген масқара?! Бұл ит қора ма, мектеп пе? Бір аптада екі ит келуі шектен шыққандық болар! —деп қалт-қалт етеді Ружичка.

	Мен Милошқа қарадым. Ол Ирка екеуі кластағы үздік математигіміз болатын. Мына сойқанды бір басса сол басады.

	– Бұл екі ит емес. Бәрі сол бір ит,— деп, сөзге араласты Милош күтпеген жерден.— Кеше менің әжеме апарып тастағанбыз. Қазір қашып келіп тұр. Балаларды өте жақсы көреді екен, – деп қосып қойды тағы.

	– Жетістірдің! Арманы біліп алу дерсің, бәлкім? — деп кекетіп жатыр Ружичка. Бірнеше бала күліп жіберді.

	– Бұл өзі кімнің иті? Сенікі ме?

	— Аздап менікі, аздап Радконыкі десе болады.

	– Менікі деп күмілжігенше Радконыкі деп неге айтпайсың? Сенікі болса сені іздемес пе еді? Сенімен, шаруасы да жоқ қой? – деді мұғалім.

	Сосын менің партама келіп: «Мұныңның атын не қоймақсың?» — деп, партаның астына үңілді.

	– Ионаш.

	– Иә, ол мықты ит. Ондай ат қалай ойыңа түсіп жүр?

	Мен оны неліктен Ионаш деп атағанымды түсіндірдім.

	Ол маған барлай қарады. Сосын жүрелеп отырды да, Ионаштың екі құлағының арасын қасылай бастады. Сынып іші бейне журналдың бетін ашып, тақтаға шақыратын бала іріктеп отырған кездегідей тып-тыныш.

	Ақыры ол орнынан тұрды да: «Қане, Пехачкова, сен үшін біреу шығарады деп тұрсың ба?»—деді әлі күнге дейін тақтаның алдында тұрған Пехтаға.

	Ал Ионаш партаның астына жақсылап жайғасып алды.

	Мен Милошқа қарадым да, не істеймін дегендей ым қақтым. Өйткені Ионашты не істерімді білмей тұрмын. Сыныптан шығарып жіберу керек пе, жоқ жата бергені мақұл ма?

	Пехта есебін шығаруға кірісті.

	— Ал сендердің дәптерлеріңе кім жазып береді?— деді сыныпқа.

	Мен де отырып есеп шығаруға кірістім. Ионаш басын аяғына қойып, ұйқыға кірісті. Ақыры қоңырау соғылды да, бәріміз үдере тұрдық. Ружичканың сабағында үнемі осылай етеміз.

	Математик партаның алдына қаздиып тұрып алды да балалардың қатары түзелуін күтті. Оның ойынша мұның да матматикаға қатысы бар. Себебі математика дегеннің өзі — реттілік пен дәлдік. Сосын күтпеген жерден: «Сендердің пионерлік істеріңе қол сұққым жоқ. Бірақ менің ойымша, жалпы алғанда Ионаштан өте жақсы пионер иті шығар еді. Мұны қалай ойлайсыңдар?»—демесі бар ма?

	Біз тіс жарып, жауап айта алмадық. Өйткені күні бүгінге дейін Ружичка сыныпта тек математика туралы немесе шеберханада жұмыс істеу үшін не апару қажеттігі жайлы ғана айтатын.

	— Ойланып көріңдерші. Егер мұны дұрыс деп ұйғарсаңдар шеберханада жұмыс істеген кезімізде оған арнап тамаша күрке жасап берер едік.— Ружичка осыны айтты да кетіп қалды.





ОН ТӨРТІНШІ ТАРАУ


	Ионаштың дельфиндермен бірге тyрғаны туралы

	Мен папаммен қалай шекістім



	Ионаштың мәселесі шешілді. Оны біздің дружина өз қатарына алды. Енді оны дельфин десе болады. Неге дельфин дейсіңдер ғой? Себебі біздің пионер дружинамыз солай аталады. Оған мүше болғандардың бәрі де суды, суда дельфинше емін-еркін жүзгенді жақсы көретіндер.

	Бұл дружина бейне Ионаш үшін құрылғандай.

	Өйткені сонау бір кездерде ол да теңіз арқылы жүзуші еді. Содан күндердің күнінде киттің көмейінен бір-ақ шықты. Бірақ ол қайта шығарып тастады.

	Менімше, бұл бір тамаша болды. Дельфин Ионаш! Ал толығырақ айтсаң, тіпті керемет. Толарылық норвегиялық ит Ионаш Дельфин. Бүкіл мектепте аты осыншама асқақ естілетін ешкім жоқ. Тіпті директор Мадера жолдастың аты да ондай айбарлы емес.

	Бүгіннен бастап Ионаш жай ғана ит емес, пионерлер иті. Ең дұрысы — ұшқыш десе болар. Себебі ол әлі күшік қой.

	Оны қатарға алу немесе алмау мәселесі қаралған жиналысқа Ионаштың өзі де «тікелей қатысты». Бұл екі сөзді мен біздің пионер вожатыйымыз Лидиядан есіттім.

	Лидия да Прагада, менің мамам сияқты бір институтта оқиды. Бірақ мамам үшін оқу — үйдегі және қызметіндегі жұмысына қосымша үстіне болса; Лидия тек институтта оқиды және бізді тәрбиелейді.

	Лидия бізге бірнеше жылдан бері пионер вожатый. Ол кезде біз бастауыш сыныпта оқитынбыз. Бірақ бұрын «тікелей қатысты дейтін сөздерді айтпайтын. Ол мұны Прагадан үйреніпті.

	Ионаштың тікелей қатысқаны рас. Бірақ өмірбаянын ол үшін мен айтып бердім. Ал Ионаш көппен бірге тыңдап отырды. Ол кезде Ионаш бір құлағын жоғары көтеріп, бір құлағын түсіріп, мұқият тыңдады. Өз өмірбаянымның бір жерін айтпай тастап кетпесін дегендей, басын қисайтып алып, құлағын тосты да отырды. Менен кейін Пехта, Алена мен Милош та сөйледі. Пехта Ионаштың өте сүйкімді әрі жақсы ит екенін айтты. Рұқсатсыз еш нәрсе істемейді.

	Мұны Алена да қостады. Бұған қосымша бір мысал айтты. Ол тордан шығып қалған көжекті тістеп тастауына болар еді. Ионаш өйткен жоқ. Менің туфлиді жыртқанын айтпағаным сияқты, ол да кілем тарихын қозғамады. Айтпақшы, туфлидің жайын мамам естіген, бірақ кешірім етті. Менімше де, өткенді бықсытып керегі не. Мамамның оны қозғамағаны мақұл болды.

	Милош иттің кіл жақсы жағын айтты. Екі күн әжесіне серік болып, түнде қорығанын, қарт кісінің көңілін көтергенін айтып берді. Ал қашып кеткен себебі — балаларды жанындай жақсы көретіндігінен.

	Сөйтіп, мақтағанда да тым бөстірттік. Мен тіпті ұялып кеттім. Ионаш та бір өнегелі, жақсы оқушы сияқты елестеді көзіме. Ал өз басым өнегелі оқушылар мен үлгілі пионерлерді мүлде жақтырмаймын. Сондықтан да сөз сұрадым да оның мысық көрсе жыны бар екенін айттым. Кілем мен туфлиге де өш екенін ескерттім. Бірақ: «Әрине олар жиналмай шашылып жатса ғана сөйтеді. Ал жинаулы тұрған затқа тиіспейді»,— деп, бірден-ақ бұл сөздерімнің тігісін жатқыза кеттім.

	Мектепте мысық та, кілем де жоқ. Болса Мадера жолдастың кабинетінде ғана бар шығар. Иә, бар онда. Бірақ директор кім және Ионаш кім?!

	Аяқкиім шешетін жер жабық тұрады.

	Яғни менің бұл сөзіме ешкім мән бере қоймады. Сосын Лидия оны біздің «социалистік үлгімен» бағып, күтетін-күтпейтінімізді сұрады.

	Социалистік үлгімен қызмет көрсету дегенді де Прагада көргем.

	Бір сәт ешкім үндемей қалды. Себебі оның не айтқысы келіп тұрғанын бірде-біріміз түсінбедік. Балалар сосын барып қолдарын көтере бастады.

	Бірақ мен сәл-пәл қолайсызданып тұрмын.

	Өйткені мамамның бір танысы социалистік үлгіде қызмет көрсетілетін үйде тұрады. Демек, ол үйдің қора-қопсысын, ауласы мен кіре берісін алма-кезек тазартып тұрады. Бірақ ол үйде өлмесең өме қап дейтін тоңмойындар да бар. Олар осы үйді суға алдырудан да тайынбайды.

	Ал үй төңірегіне отырғызылған көгалға, гүл-ағашқа су құю керек болса, ішіне төрт литрден артық су сыймайтын құмырамен құяды. Ал мұнымен қатар үйін, есік алдын сыпырып, тазарту дегенді ұмыт қалдырғандары да бар. Түптеп келгенде, сол үйдің күл-қоқысын тазартатындар — көргенді, тәрбиелі санаулы-ақ адамдар.

	Егер Ионашты да нақ солай бағып-күтер болсақ, ол ашығып азап шеккеннен гөрі өліп тынғанын жөн көрер.

	Күшікке күн сайын уақтылы тамақ құйып тұру қажет. Бірде тоқ, бірде аш қалдыру тірлік емес деп айтуға бет алдым да, сосын өзімді тежей қойдым. Егер кімде-кім салғырттық көрсетсе, тіке бетіне айтып тастаймын, сонда бәрі де орнына келеді. Бұл — папамның ақылы. Пани бір көршіні жамандай бастаса болды, папам солай ету керек деп кеңес беретін.

	Сөйтіп, біз Ионашты социалистік қызмет көрсету үлгісі бойынша асырайтын болдық. Мұндай жауапты мәселе шешімін тауып жатқандықтан Ионаштың өзі де «пікір білдірсін» деп сөз бердік. Ол жай ғана қыңсылап қойды да, бағанадан бері салбыратып отырған құлағын ербите қойды.

	Біз мұнысын келіскені деп ұқтық. Ал енді Ионаш өзін нағыз дельфин сезіну үшін не істеу керектігін ақылдаса бастадық.

	— Басты проблема,— деді Лидия (проблема деген сөзді де институттан алып келді)— Ионаштың жататын орнын белгілеу.

	— Әрине, мектепте жатуы тиіс,— деді Алена.— Басқа қайда жатуы мүмкін.

	— Бірақ, бұл үшін директор жолдастың рұқсаты қажет,— деп ескертті Лидия.— Әйтпесе мектепке жөн-жосықсыз ит әкелуге болмайды.

	Мен «жөн-жосықсыз» дегеніне қарсылық жасадым. Себебі Ионаш қаңғырған ит емес. Оны біз дельфин-октябрят етіп қабылдадық емес пе? Бұл сөз Пехтаға да ұнамады. Бізге Ионашты дельфиндер қатарына алу идеясын математиктің өзі ұсынғанын айтты.

	— Бірақ Ружичка жолдас директор емес қой,— деді Лидия онсыз да білетін нәрсемізді жаңалықтай етіп.

	Ендеше, дельфин Ионаштың мектепте тұруына рұқсат беруін дружина атынан кім барып сұрайды? — деді бізге.

	Директордың кабинетіне ешкімнің де барғысы жоқ-ты. Себебі есіктен директор жолдас отыратын столға дейін тым алыс. Мен оның кабинетіне алғаш барғанымда есікке жақын тұрып қалғанмын. Директорға қарсы жүруге мүлде ыңғайсыздандым. Директор: «Беріреккел, Меленова, жақындаңқыра. Сен менен қорықпайтын шығарсың»,— деп бірнеше қайталады. Ақыры мен төрге дейін барып, директордан қол созым жерде тұрдым.

	Ол маған қарап тұрды да: «Сенбісің мынаны әкелген?» – деді маған.

	Бірақ мен мойындағаным дұрыс па, жоқ үндемей тұра бергенім жөн бе, онысын біле алмадым. Сол кезде ойыма мамамның ақылы түсті. Жас адам үлкенмен жағаласып, сөз таластырмай көбірек тыңдағаны дұрыс дейтін. Сондықтан мен үндемедім. Бірақ мұнымды ол ұнатпады.

	Сенің тілің байланып қалған ба? — деді енді ашулы. Оның не сұрап тұрғанын ойлана қойдым. Ол мені трансляция арқылы шақыртты, сондықтан не үшін шақырып жатқанын білмеген де едім.

	— Мынау сенің құтың ба?! — деді ол ақыры. Сөйтті де қиярдан босаған құтыны көрсетті. Таңертең мен нақ осындай банкамен бақаның кіп-кішкентай балаларын әкелгем. Бірақ мен банканың аузын мамамның шұлығының жыртығымен байлап қойғам. Егер шұлықпен байласам, олар әрі секіріп шығып кете алмайды, әрі тұншығып та өлмейді. Ал мына ыдыс әрі бос, әрі аузын байлаған шұлығы да жоқ. Тек түбінде ғана бір шөкім шөп жатты. Менің банкамда да сондай шөп бар болатын.

	Мен не айтарымды білмедім.

	– Сен әкелдің бе, жоқ па?— деді ол. Бетіне қарасам, менің үндемей тұрғаныма ашуланған сияқты.

	— Менің осыған ұқсас банкам киім ілетін жерде тұр, – дедім мен шынымды айтып.

	— Мынау сол сенің банкаң, — деді ол жайбарақат.

	— Құрбақаның балалары қайда? — дедім мен.

	— Шығып кетіпті. Мен таңырқап қалдым.

	— Біреу аузын ашып кеткен болуы керек, шығып кетіпті. Мектепке бақа әкелген бәлені қайдан шығарғансыңдар? – деп сұрады менен. Мен тағы да үндемеген соү, оқушылық дәптерімді әкелуге сыныпқа жіберді. Сосын осы бақа оқиғасы туралы тасқа басқандай таңба соқты. Бірақ бұл бастауыш сыныпта болған. Яғни, әбден ізі суып кетті. Бертінде оның кабинетінде екі мәрте болдым. Сондықтан да бұл жолы директордың кабинетін көрмеген біреуі барсын деп ойладым.

	– Бірақ директорға баруға құштар жан табылмады.

	– Әрине, сендер сөйтесіңдер. Егер өздерің барғыларың келмеген жерге Лидияны жібересіңдер,— деп күлді.

	– Онда мен-ақ барайын,— деді Ирка Холечек.

	– Ендеше сенімен бірге мен де барамын,— деп мен қосылдым.

	– Өте жақсы, — деп мақтап жатыр Лидия.

	Ал екінші проблема — иттің күркесі еді. Бірақ бұл біз үшін проблема емес. Себебі бізде бір күркешік бар. Екінші жақсы үйшікті балалар шеберханада өздері-ақ жасайды.

	Сондықтан екінші проблеманы күн тәртібінен алып тастадық. Брандовтардың үйіндегі күркені әкелеміз. Ол жәшіктен жасалғанымен жақсы үйшік әзір болғанша, Ионаштың жата тұруына жарайды.

	Үшінші проблема – Ионашты қалай асыраймыз деген мәселе. Біреулер:

	– Басы ашық емес пе? Бәріміз асыраймыз,— дейді.

	Лидия бұған бірден-ақ қарсы болды:

	— Сендердің сырларың маған мәлім ғой. Бәріміз деген сөз — ит иесіз қалады деген сөз. Ит аштан қатпасын десек, қай күні кім тамақ беретінін нақтылау керек. Әйтпесе бір күнде балалардың бәрі бірдей тамақ әкеледі де, ертеңіне аштан қыңсылап жатуы ықтимал.

	— Мұны біз де мойындадық. Сондықтан Пехта мен Алена Ионашқа тамақ әкелу кестесін жасайтын болды. Оны сосын арнайы тақтаға қадап қоямыз.

	— Бірақ қазірше, ол кесте ілінгенше кімдер тамақ әкелетінін келісіп алайық,— деді Лидия.

	— Мен,— дегенімді өзім де байқамай қалдым.

	Сосын Пехта, Алена, Милош, Рудо мен Ирка қосылды.

	— Және сендер оған тек тамақтан қалған сүйек-саяқ немесе тәтті-құтты әкелеміз деп жүрмеңдер. Бір жасқа дейін күшік те жап-жас бала тәрізді жақсы тамақтануы тиіс,— деді ол менің ит бағушылардан баяғыда-ақ естіген әңгімемді қайталап.

	— Сүйек әкелуге болмай ма? — деді бірден таңырқаған бірнеше оқушы.

	— Ит сүйек жей алмайды дегенді естігендерің бар ма, айтыңдаршы,— деді Овечка.

	— Айтсам нақ сен естіген жоқсың осыны,— деп Милош өзіне тап берді.

	— Ол бір жерін жырғызып алуы мүмкін ғой,— дедім Овечка түк білмейтін шығар деген оймен.

	— Қарай көр! Онда бұл ұлы мәртебеліңіз не әкелуді бұйырар екен, — деп кекетті ол. – Қанша дегенмен біз кейбіреулер сияқты қасапқана ұстап отырғанымыз жоқ!

	— Немене, бізде бар деймісің?! — деп мен тойтарып тастадым.

	— Егер Богоуш сияқты Ионашқа тамақ әкеле алмайтындарың болса, қазірден айтыңдар. Оларды кестеге енгізбей-ақ қойсын,— деді Лидия бізді тоқтатып.

	Сосын Пехтаға бұрылып:

	— Сен мұны ұмытып кетпе,— деді. Мен Печка Богоушқа табалай қарадым.

	— Егер Радко иттің «менюін» жазып, оны да қабырғаға іліп қойса дұрыс болар еді,— деген ұсыныс айтты Иржина.

	Бұл да жақсы идея екеніне Лидия да келісті.

	— Бірақ «менюде» не жазылса, тек соны ғана әкелеміз деп әуреленбеңдер,— дедім мен.

	— Бәрін де ойластырдық қой деймін, – деп,

	Лидия оқушыларға қарады.

	— Жоқ, тағы бір нәрсе қалды. Ионаш үшін халық Советіне жарна төлеуіміз керек,— деп қалдым мен. Кейінірек салық төлейтінімізді білгеніміз жоқ деушілер болып жүрмесін деп әдейі айттым.

	Кейбіреулер таңданғанынан ысқырып та жатыр.

	—Қанша төлейміз?

	—Әр түрлі төленеді. Ал біз шамамен жүз крон төлерміз.

	—Мұны мен анықтап білдім,— сөзге Милош араласты. Алпыс мыңға дейін халқы бар қалаларда жүз жиырма крон төлейді. Бірақ бір жасқа дейінгі күшікке ештеме төлемейміз.

	– Бұл қашан бірге толады?

	– Оны менің де білгім келіп-ақ отыр. Иесі өзімен бірге тууы туралы куәлігін қалдырмапты,— дедім күліп.

	— Шамамен туғанына жарты жыл болған,— деді Рудо.

	— Демек, салық төлеймін дегенше де талай уақыт бар.

	— Сендер олай сөзбұйдаға салмаңдар,— деді Лидия. – Кейін-кейін деп ысыра беруге болмайды. Кейін жүз жиырма кронды қайдан табамыз.

	Біз үндемедік.

	— Ақылдасасыңдар ма, жоқ па?— Лидия бізді тықсырып барады.

	Мен ағаштарды буып-таңатын бригада құруды ұсынғалы тұр едім, менен бұрын Рудо сөйлеп кетті.

	— Бәлкім, халық советі бізді салықтан құтқарар. Бұл пионерлер иті ғой. Өйткені, біз оған тамақ тасимыз деп те көп әлек боламыз.

	Бұл сөз баршаның көкейінен шықты.

	Лидия күліп жіберді.

	—Бірақ төлеуге тиіссіңдер десе ше? Онда не істейміз? – Лидияның жүзі қуқылданып, қабағында кірбің пайда болды.

	—Жоқ, пионерлерге олай демеуі тиіс,— деп Рудо да өз дегенінен қайтар емес.

	— Сен бұған қалайша сенімдісің?

	Басқалардың да Рудо сияқты ойлап тұрғаны көрініп тұр.

	– Егер сендер оқиғаның басқаша өріс алуына әзір болсаңдар қуанар едім,— деп Лидия шегінер емес.Бізді қамдансын, қарап қалмасын дейтін болуы керек.

	– Сонда не істеуге тиіспіз?— деді бірнеше бала. Егер салық төлеуден босатпаса не істейміз, Лидия соны айтып тұр ғой,— деп Ирка анықтап берді.

	– Ал егер ақша жинасақ қайтеді? — деді Алена.

	– Маған ондайға ақша бермейді,— деді Овечка өзін қазір сүйреп кеткелі тұрғандай.

	—Қорықпай-ақ қой, жинамаймыз,— деді Лидия оны жұбатып.

	—Ата-анаға салмақ салу — сендердің дельфин аттарыңа ұят.

	Лидия бұл сөзін ылғи қайталап жүреді. Көп бас қатырып жатпастан бірдеменің жеңілірек жағына көшсек болғаны ол дереу-ақ дельфиндердің миы бар емес пе деп қалады.

	– Бірдемелер сатсақ қайтеді?— деген ұсыныс жасады Ирка.

	– Ирканың ұсынысын түсінбедік. Сен немене сатпақшысың?

	– Гипстен жасалған заттарды немесе басқадай бұйымдарды сатуға болады.

	Бірақ гипстен жасаған заттарымызбен 8 мартта мамаларымызды қуантқанбыз. Оларды жасау үшін жақсы тәжірибесі бар дружинамен кооперацияластық. Олардың балшықтан жасалған нәрсені күйдіруге арналған кішкентай электр пеші де бар. Анада Шайтан сындырып қойған қазды мен сол жолы жасағам.

	Бірақ біздің қолымыздан басқа нәрсе де келетін еді. Мәселен, жіптен өрнек саламыз. Ал тоғызыншыда оқитын бір бала кесте тоқуды үйретуге уәде берді.

	Лидия Ирканың ұсынысын естігенде қуанып кетті: «Тамаша! Бізге керегі де сол. Бастарыңды ауыртқыларың келмегенімен бірдеңелерді шамалайды екенсіңдер».

	— Тағы да пан күзетшіге барып жолығу қажет,— деді Рудо.

	— Оның не керегі бар? — деп, бірнеше оқушы таңдана қарады.— Ионашты қалдыру туралы директордың рұқсаты болса жетпей ме?

	Оларды Лидия да қоштады:

	— Пан директор жә десе жетіп жатыр.

	— Жетеді деуге де болады, жетпеуі де мүмкін,— деп, енді Рудоға Ирка қосылды.

	— Мұнда кешқұрым пан директор қалады ма немесе пан күзетші қалады ма? Кім тұрады мұнда? Егер күзетшіге бір ауыз ескертпестен Ионашты қалдырып кетсек, ол түнде үре бастағанда-ақ қуып шығады. Ол үшін пионер иті де, басқа ит те бір.

	Бұл шындық сөз еді. Пан күзетші біздің өзімізді клубтан сан рет қуып шыққан. Ол біздің бөлмеміз екеніне де, екі директордан бірдей рұқсат алғанымызға да пысқырмады, қуып шығуы үшін біздің қаттырақ шулағанымыз жеткілікті негіз болды.

	— Рудо дұрыс айтып тұр,— деді Лидия да келісіп.— Ионашты пан күзетшіге айтуымыз керек. Қане, кім барып сөйлесіп келеді?

	— Мен,— деді Рудо.

	Ешкім қарсы болмады. Өйткені Рудо пан күзетшінің тілін табады. Бүкіл мектеп бойынша күзетшіге жақын оқушы сол десе болар. Ол бір жолы консты қоймаға лақтыруға өзі тіленіп барып көмектескен. Содан бері пан күзетші оны жақсы көреді. Демек, айтқанын жерге тастамауы тиіс.

	— Жарайды,— деді Лидия.— Ал енді ең бастысы — әркім өз мойнына алғанын ұмытпау. Ионаш гербарий емес. Ұқтыңдар ма?

	Біз бір-бірімізге қарадық. Ешкім ештеме демеді. Өйткені гербарий деген сөз бізге ұнамады. Бізді тәртіпке шақырғысы келсе, Лидия үнемі осы оқиғаны көлденең тартады. Біз ол істі де нақ қазір Ионашты асырауға құлшынып отырғанымыз сияқты ықыласпен бастағанбыз. Бірақ көп ұзамай-ақ қызуымыз басылып, бәрін аяқсыз қалдырған едік.

	Енді мойнында қандай да бір тапсырмасы бар оқушылар жарты сағаттан кейін қайтып келіп, тындырған шаруасы жайлы хабарлайтын болсын.

	— Жүр, кетейік, Радко. Тезірек ұмыт болсыншы осы, – деді Ирка.

	Біз директордың кабинетіне барсақ, директор жоқ екен. Ал орынбасары мұндай шаруаны шеше алмайтынын, сондықтан ертең келу қажеттігін айтты.

	Рудо табысты оралды. Пан күзетші үйінде екен, жарайды деп келісіпті. Тіпті, мектеп үйі — үлкен үй ғой, кешке қарай серік іздеп жалғызсыраушы едім, бұл дұрыс болды деп қуанып қалыпты.

	Сол екі арада Милош, Карел Кубечек пен Алена үшеуі иттің күркесін де алып келді.

	Карел Рудоның орнына кеткен. Күркені пан күзетші көрсеткен жерге қойдық.

	Пехта балалардың қалауы бойынша алғашқы аптада Ионашқа тамақ тасу кестесін жасады.

	Тек мен ғана тапсырмамды орындамадым.

	«Менюді» ертең ілейік, бір панмен ақылдасуым керек еді»,— дедім.

	Бір пан деп жүргенім — бұрын маған күшігін бергісі келіп жүрген пан Проходка еді.

	Сосын біз Ионашты күркесіне салтанатты түрде әкелдік. Ал пан күзетші де біздің қасымызда жүр.

	—Байлап қоямыз ба? — деді Иржина.

	— Сендер өйтіп азаптамаңдар,— деді әңгімеге араласқан күзетші. – Иттің таңулы отырғаны дұрыс емес.

	— Қашып кетсе қайтеміз?

	— Қайда қашады? Айнала түгел жабық.

	— Бірақ таңертең жұмысшылар келіп болғанша қора ашық қалады ғой.

	Шынында, таңертең жұмысшыларды кіргізу үшін күзетші қораны ашуы тиіс.

	—Есікті ашардан бұрын оны өз қорама кіргізіп қоямын, – деп уәде берді қарт.

	Біз қайран қалумен жүрміз. Осы кезге дейін ол орынсыз ұрса беретіндей көрінетін. Бізді ұнатпайтын-ақ шығар деп ойлайтынбыз. Өйткені ылғи шулай бересңдер деп бізді қуалайтын да жүретін. Ол тіпті директордан да жайсыз сияқтанатын. Себебі – директорды сирек көретіндігіміз болар. Ал күзетшінің жанынан күніне кемінде бір рет өтуге мәжбүрміз. Және қашан көрсең де біреуге ұрсып жатады.

	— Сіздің ойыңызша қалай, пан директор таңертең көрсе, тыйым салып жүрмей ме? — деп сұрадық.

	Ол күлді:

	— Егер сендерге мен тыйым салмасам, пан директор да тыйым салмайды. Ал рұқсат етпеген күнде маған айтарсыңдар, онымен өзім сөйлесем.

	Біз өзімізді таңғажайып елге тап болған Алисадай сезіндік.

	– Бірақ сендер де маған бірдемеге уәде берулерің керек, – деді ол.

	– Не деп уәде берейік?

	– Біріңнен соң бірің шұбырып, ауланы ластамаймыз деп. Мұнда тек кезекшілерің ғана кіретін болсын.

	Мұнысы маған ұнаңқырамады. Мен енді Ионашқа қалаған уақытында келе беретін болдым ғой деп едім.

	Бірақ ештеңе демедім.

	Кешке үйге келгенде қайран қалдым. Папам үйде екен. Кіре беріс бөлмеден даусы шықты. Бірдемеге күліп жүр. Ол машина аламын деген азапты бастап, үйге өлердей шаршап, күлуге де шамасы келместей қалжырап қайтатын болғанша, нақ бүгінгідей жарқылдап күліп жүретін.

	Мамамның даусы шықпайды. Бірақ ол да іште болуы тиіс. Өйткені есі ауыс болмаса жалғыз адам өзінен-өзі күлмейді ғой.

	Мен де Ионаш сияқты құлағымды тіге қойдым. Үйде қонақ бар-ау деп қалдым. Бірақ іштен тек папамның ғана дыбысы шығады.

	Мен аяқкиімімді ауыстырып, ішке кірдім.

	Папам столдың жанында жұмыс киімімен тұр екен. Көңілді-ақ. Бірдеме ішіп алғандай көздері жалт-жұлт етеді. Бірақ столда ішімдік атаулыдан түк жоқ. Қолында бір кілттері бар. Соны шыр айналдырып, ойнап тұр.

	Мамам әдеттегіше плитасының жанында жүр екен.

	— Қане, бұған не айтасың?—дейді папам. Бірақ мамамның жауабын күтпестен:—Радко келді,— деді. Екі құлағы екі езуінде.

	Мен таңырқағанымнан көзім жыпылықтап кетті-ау деймін. Сол күнгі кикілжіңнен бері ол менімен жылы сөйлесіп, ойнаған жоқ-тын. Менен гөрі Шайтанға көбірек ықылас аударатын. Ал қазір бәрін де ұмытыпты. Түк көрмегендей.

	Мен мамама қарап едім, ол әкеңнің көңіл-күйін бұзып қойма дегенді көзімен-ақ аңғартты.

	— Қане, сонымен шаруаң қалай,— деп әңгіме бастады папам.

	— Жақсы,— дей салдым мен.

	— Мұныңа қуаныштымын.

	Мамамның екі көзі бізде. Біз осы сәтте жоғары дәрежеде келіссөз бастап, біріміздің біріміз не ойлап отырғанымызды тап басуға тырысқан дипломаттар сияқты едік.

	Ендігі сөз кезегі менікі. Бірақ мен әңгімені неден бастарымды білмедім. Ақыры әңгіменің төтесіне көштім де:

	— Бүгін өте көңілдісің ғой?— дедім.

	— Иә,— деді папам гүл-гүл жанған көңілді жүзіне сай жарқын дауыспен.— Мамаң да сондай көңілді,— деп және қосты жалма-жан.

	Мен мамама қарап едім, оның бетінде бәлендей өзгеріс жоқ сияқтанды.

	— Біз жаңа ғана келдік, — деп папам бір құпияның ұшын шығарды.

	Маманың көзі әлі менде. Бүлдіріп қойма деп тұр. Сосын мен папама:

	— Қайдан?— дедім. Папам қулана қалды:

	— Қане, тауып көрші!

	— Бірақ бұл таба алмайды ғой,— деп мамам да араласты енді.

	— Қайдан тапсын,— деді папам.— Онда мен әңгіменің атымен ғана сездірейін, өңгесін айтпаймын.

	Мен үнсіз күтіп отырмын.

	— Угржиновтен.

	Менің енді есіме түсті. Угржинов қант заводына сенбі және жексенбі күндері папам қызылша таситын.

	— Сіздер бригадаға бардыңыздар ма?— деп таңғалдым мен.

	Папамның жүзі ңұрлана түсті. Менің түк сезбей тұрғаным көкейінен шыққандай.

	— Қайдағы бригада. Онда әкемнің құны қалып па?! Не үшін барғанымызды тапшы?

	— Мен білсем, қант заводына бардыңдар,— дедім мен. – Қанттың қалай жасалатынын көріп келдіңдер.

	Папам кішкентай баладай мәз-мейрам болды.

	— Мұнда жуыспайды, маңайлаған жоқсың мүлде.

	— Біз бірдеме әкелдік сол жақтан,— деп мамам тағы килікті сөзге.

	– Сен табар ма екенсің, жоқ таба алмайсың ба, сонысы қызық болып тұр маған,— дейді папам.

	Мен қасақана әлі көзі ашылмаған соқыр күшік сияқтандым да қалдым.

	— Қане, ойлан,— деп асықтырды папам.— Бар ынты-шынтыңмен ойлашы. Егер тапсаң бірдеме сатып әперіп, сені де қуантамын.

	Енді мен де қызығайын дедім. Мен су астында жүзуді қиялдайтынмын. Өйткені мен дельфинмін ғой.

	— Не сатып әперетініңді өзім айтуыма бола ма?

	Бүгін папамнан жомарт жан жоқ тәрізді. Сәл ғана күмілжіді де, басын изеді.

	Мен су астына жүзуге қажетті әбзелдер керек деуге оқталдым да, кенет Ионаш есіме түсті.

	— Мен Ионашты алар едім.— Бұл Ионашты апарып тастағалы бері оның атын тұңғыш айтуым. Папам бір сәт қобалжып тұрып қалды да:

	— Сол-ақ па?— деді кекетіп. Өзінің маңдайы қатпарланып кетті.

	—Сен сол иттің соңында жүріп жынды болып кетерсің, — деді ол ренжіп.— Сол Ионашыңнан тәуір ештеме жоқ па дүниеде?

	— Сен өзің айттың ғой, сені де қуантамын деп.

	Мен үшін қуаныштың ең үлкені сол.

	Ол бейне қажап шыдатпай тұрғандай жейдесінің жағасынан ұстады да мамама қарады.

	– Сенбәрібіртаппайсыңбіздіңнеәкелгенімізді. Ал таба алмасаң кейін ренжіп жүрме, — деді мамам шиеленісіп бара жатқан жағдайды оңдағысы келіп. Папам мамамның бұл сөзін жұмбақ ойынды жалғастыра беру үшін жасалған қолдау деп ұқты да:

	— Жарайды, егер тапсаң сенің дегенің-ақ болсын,— деп, келіскенін аңғартты.

	Мен сол сәтте-ақ бәстесу үшін қолымды создым. Ол күрсінді. Мұнысына қарағанда жаңағы уәдені неге ғана бердім деп өкініп тұрған түрі бар. Ақыры лажы құрып, менімен қол соғыстырды.

	Құпия сырды табуға көмектесетін шығарсың дегендей үмітпен мамама қарадым. Бірақ папам бізді аңдып тұрды.

	— Мамаңа жалтақтай берме,— деп бұйырды ол.— Онда тапсаң да есептелмейді.

	— Немене, біздің не әкелгеніміз менің маңдайымда жазулы тұр ма екен?— деп жатыр мамам.

	— Олай деп тұрғаным жоқ. Дегенмен сен ымдап қоймау үшін қарамағаны әділ болады.

	— Кішкене ойлануға бола ма?— дедім мен.

	Папам жомарттықпен ұтылып қаламын ба деген үрейдің арасында құбылып тұр.

	— Болады,— деді ақырында ол.— Бірақ ұзақ ойланба.— Ол қол сағатын шешті де столдың үстіне тастады.— Ойлануыңа бес минут беремін.

	— Мен картоп әкелейін,— деді мамам.— Әйтпесе бірдемелеріңді бүлдіріп жүрермін.— Есіктен шығып бара жатып тағы артына қарады да:

	— Қиялда, Радко!— деді.

	— Дұрысы, сен кетші,— деді папам ұрсып.— Әйтпесе мен уәдемнен айнимын.

	Мамам шығып кетті. Папамның сағатының минуттық тілі безектеп барады.

	Мен мамам жаңағы сөзді неге айтқанын ойладым. Бірақ папамды бір-ақ нәрсе қуантуы мүмкін. Ол — автомобиль.

	Бірақ автомобиль деу үшін қанша қиял керек. Мұның үстіне жаңа машина алса, Прагадан әкелуі керек еді ғой.

	— Угржиновта да мототехника болғаны ма? Папам маған таңырқап қарады. Сосын ғана:

	«Жоқ!»—деп жауап берді.

	Папамның «жоқ» деген сөзі мен оның алдында біраз бөгеліп қалғанында бір сыр бар. Оның шектен тыс көңілділігі де осымен байланысты болуы тиіс.

	– Қиялда, Радко! – деді. Егер қиялдауым қажет болса, мен папамның Угржиновтан автомобильмен келе жатқанын көз алдыма елестетуім керек қой. Бәлкім, мамам да нақ осыны мегзеген болар.

	Бірақ ол автомобильге ақшаны қайдан алады. Жақында ғана соншама ақша жию үшін әлі қанша бейнеттенуім керек деп отырғаны қайда?!

	Тағы да бұрынғы қиялымды еске алдым. Автомобильге жететін ақша табу үшін папамның банкіні тонап жатқаны көзіме елестейтін.

	Екіншіден, ол ұтып алуы мүмкін. Спортлотодан ұтты да ешкімге ештеңе айтқан жоқ.

	Бірақ өткен жексенбіде сол туралы айтқысы келді ме екен. Ол жолы менің әңгіме тыңдауға зауқым жоқтығын көрген соң ыза болды да айтпай қойды. Бүгін мамама айтты да, екеуі барып келді. Бірақ сыртта ешқандай автомобиль тұрғанын көрмедім.

	— Қане, таптың ба? Уақытың өтіп барады,— деді ол. Енді олардың соңғы кезде не сатып аламыз деп жүргенін ойлана бастадым. Мәселен, мамам кірді өзі жуатын кір жуғыш машина туралы көп айтатын. Бірақ папам бетінен қайтпай: «Әуелі автомобиль алайық, автоматты кір жуғыш машинаңды сосын аламыз,— деп жүрген. Демек, кір жуатын машина екенін табу үшін де қиял қажет. Бірақ оған папам нақ мынадай қуанады дейсің бе? Керісінше, ренжір! Өйткені кір жуатын ол емес, мамам ғой.

	— Енді жарты минуттан кейін ұтылдым дей бер,—деді папам. Бағанағыдай емес, сенімі күшейе түсіпті.

	Мамам кірді.

	— Әлі отырсыңдар ма?—деді таңданып.

	— Он, тоғыз, сегіз...,— деп санап, әр санды атаған сайын қолындағы кілтін сылдыратып қояды папам.

	Мен өмірде жоқ мототехника мен банкіні тонаушы әкем туралы қиялымды тастай салып:

	– Автомобиль! — дедім айқайлап.

	Папам балықтың қылтанағына қақалып қалғандай «жеті» деген санды айта алмай тұрды да қалды. Бір қызарып, бір қуарды. Қуаратын себебі маған мәлім.

	— Мен ұттым, мен ұттым! Ионашты алатын болдым! – деп айқай салдым да, ас үйді айнала елеңдеп жүгіре бердім. Мамам күліп жатыр:

	— Сен қалай таптың?!—дейді.

	— Фантазияммен, қиялыммен ше!— деймін арқа-жарқа болып.

	Ал папам нақ қазір мұндай боларын білгенде автомобиль алып нем бар еді деп тұрғандай көрінді. Немесе бәсекеден бас тартқысы бар ма?

	Енді сол үшін сылтау іздей бастаған сияқты:

	— Сен қорадан көріп келген шығарсың? – дейді маған.

	— Жоқ, көре алмадым! – дедім мен мына сөзі намысыма тиіп. – Мен ойлап таптым, бұл жерде ешқандай көзбояушылық жоқ.

	Папам басын шайқады. Сірә, қызының қиялдай алатынына сене алмай тұрса керек.

	— Оныңды көрсетесің бе? — дедім мен. Алғашында автомобильді ауызға алудан қашпадым. Өйткені автомобиль болмағанда Ионашым да болмас еді ғой.

	Папам сәл көңілденейін деді.

	Біз сыртқа шықтық. Есіктің қарсы алдында «Эмбечка» тұр екен. Алды сәл майысыңқыраған, бүйірінің де бір жері сыдырылған екен, бояп қойыпты. Бұл — «Эмбечка» емес, екінші сортты автомобиль еді.

	— Түсті шөлмек түсті жасыл,— деді папам мақтанып.

	Шөлмек түсті жасыл деп тұрғаны қандай екен деп қарай бастадым. Сол сол-ақ екен ол маған топырақ астынан шыққан, бірақ әлі жуылмаған шөлмек сияқты елестеп кетті.

	— Апатқа ұшыраған ескі автомобиль ме? — дедім мен наразы болып. Оған жетерлік ақшамыз болмаса да, су жаңа автомобиль алудан дәмелі екенмін.

	Папамның жүзіне кірбің ұялады.

	— Қақтығысып қалғаны болмаса, жаңа автомобиль,— деді ол менің сөзімді түзетіп.— Жаңа, су жаңа! Мың тоғыз жүз жетпіс бірінші жылы шыққан. Ал биыл бір мың тоғыз жүз жетпіс екінші жыл.

	Мен автомобильді бір айналып шықтым да:

	— Ол жұмыс істемейді ме? — дедім.

	— Кімді айтасың? — деді папам таңырқап.

	— Мынаның иесін айтам, тірі ме?

	— Әрине, маған сатып жүрген сол ғой. Үрейі қалмапты. Ішіне кіруге қорқады.— Папам тағы көңілденейін деді.— Өте арзан алдым. Мынаусы түк емес. Жігіттер түзеп, бояп бергенде су жаңа болады. Моторы зақымданбаған. Новотныйға тексерттім. Моторды одан жетік білетін жан жоқ,— деп елпілдеп жатыр.

	Пан Новотный автобус шеберханасында істейді. Біздікінде бірнеше рет болған. Соңғы жолы папам мотоциклін сатқанда келді. Сатардан бұрын кем-кетігін жөндеп берген. Папам сосын мотоциклін жақсы сатты.

	Ішіне үңілдім. Орындығы тор-тор екен. Папам кілтін сылдырлатты.

	— Мінгің келе ме?— деді ол.— Мамаңның тамағы әзір болғанша екеуіміз бүкіл Толарыны аралап келеміз.

	Таңертеңгілік астан босап қалған консерві қалбыры секілді бірдемеге мініп алып, Толарыны аралағым келмеді.

	— Ол су жаңа сияқты болғанша мінбей қоя тұрайын,— дедім мен.

	Ол аздап ренжігендей болды. Іштей ойланып қалды.

	— Қанша тұрады?

	— Бұл құпия.

	— Айтуға болмай ма?

	— Иә!

	Маған осынысының өзі ұнамады. Мұны папам байқап қалып күліп жіберді. Ол барлық тісін ақситып күлді. Сол кезде ол әлгі суреттегі жүргізушіге ұқсап кетті. Бірақ оның үстінде шалбарының қыры пышақтың жүзіндей жап-жаңа формасы болса, папам әбден көнерген униформада еді. Оның автомобилі мерседес болса, папамның алғаны аварияға ұшыраған, бірақ моторы сау автомобиль.

	— Мен Ионашты ертең алып келемін,— дедім мен ол күлкісін тыйсын деп.— Бүгін ол мектепте. Қазір-ақ алып келер едім, жабық шығар.

	Ол күлкісін қоя салды да, таңырқай қарады.

	— Қайда дейсің?

	— Мектепте. Біз оны сен үйден қуып жіберген соң «Ұшқынымызға» қабылдағанбыз.

	Папам пионерлер өмірін мүлде аз білетін.

	Сондықтан тағы сұрады:

	— Немене етіп қабылдадық дейсің?

	— Комсомолецтердің ең кішкентай ізбасарларының қатарына алдық,— деп қайталадым Лидияға еліктеп.

	— Сен былай жөндеп айта алмайсың ба?— деп ашуланды ол.— Менің жылтырақ сөзді жек көретінімді білесің ғой.

	Әбден жауыр болған жаттанды сөзге шынында да папамның жаны төзбейтін. Көңілі түскенде газеттерден сондай сөздерді тауып алып, кекетіп-мұқатып отырады. Өз сөзімен айтқанда, «қандала сияқты ұстап алып» дауыстап оқып береді. Сірә, папамның бұл мінезі маған да ауысқан болуы керек. Өйткені Лидия сөйлегенде газет сөздерін қолдана бастаса болды мен сол сәтте-ақ сөзін қағып қайталап отырамын. Әрине дауыстап айтпаймын. Әйтпесе ол менің өзімді қағып жіберуі мүмкін ғой.

	— «Ұшқындар» дейтіндеріміз — бірінші және екінші сыныптарда оқитын балалар мен қыздар. Олар сосын ғана пионерлер болады, сосын комсомолға өтеді,— деп, комсомолдардың ең кішкентай ізбасарлары кім екенін түсіндірдім.— Бұдан былай Ионаш пионерлер иті, сондықтан оған барлық балалар қамқорлық көрсетеді.

	— Егер ол пионерлердің иті болса, неге үйге әкелгелі жүрсің? — деп таңғалды папам.

	Мен өзімнің тілімді өзім кесіп алғым келді. Аузына сөз салып бергенімді қарашы. Енді комсомолецтердің ең кішкентай ізбасарларына олай жасауға болмайды десе, құралақан қалатын болдым.

	— Өзге амалымыз қалмағандықтан жасалды,— дедім мен өз қателігімді өзім оңдауға әрекеттеніп.— Үлкендердің ағаттығын түзетеміз бе деп істегеніміз ғой,— дедім мен.— Ал қазір бәсекеде жеңіске жеткендіктен Ионашты әкелуіме болады ғой. Неге оны қаңғыртып қоюға тиіспін?

	— Егер солай деп жабыссаң әкелуіңе болар,— деді папам жақтырмай.— Папам уәдесінде тұрмайды деп жүрерсің, сөзімде тұрамын. Бірақ соншалықты ризашылығым жоқ. Бұған қосымша бұл қадамың достарыңа да ұнай қоймас. Әуелі сен итіңді өзің бердің де, артынша қайтып алмақшысың. Менімше, мұның көп адамның көкейіне қона қоймас.

	Мамам есіктен қарады:

	— Үйге кіріп сөйлеспейсіңдер ме, суық тиіп қалар біреуіңе,— деді.

	— Рақмет,— дедім папама.

	— Сен ұттың ба, жоқ па?—деді мамам. Папамның айтқаны келді. Ертеңіне мен

	Ионашты үйге алып кететінімді айтқанымда балалар қатты қарсы болды. Ең қызығы Ионашты «ұшқынға» мүше етіп алайық дегенде қарсы болғандар өңешін өзгелерден көбірек созды.

	Мәселен, Ионаштың тамақты көп жейтінін ұнатпаған Овечка енді оны асырағыш бола қалыпты. Және қалай үгіттесең де Ионаштан айрылатын түрі жоқ. Бірақ оның мұнысына мен бәлендей таңырқай қойғаным жоқ. өйткені ол бәрін де қасақана керісінше істейді. Мұның есесіне Пехта зығырданымды қайнатты. Ол көбіне-көп мені қоштайтын. Ал бұл жолы біреу балапанын әкетіп бара жатқан қаздай қаћақтады да қалды.

	Тек Рудо мен Милош қана ләм-мим деместен мені жақтады.Олар иттің он иесі емес, бір иесі болуы тиіс дейді. Ал он адам асыраған ит оңбайды.

	— Мәссаған! — деді Иржина қиямпұрыстанып.— Кеше басқаша сөйлеп едіңдер, бүгін сабындай бұзылдыңдар ғой.

	— Сенің айтып тұрғаның түгел шындық, Иржинка! —деді, Рудо қасарысып.— Кеше бұл күшіктің он болса да иесі болсын дегенбіз. Ал бүгін, түсіне білесің бе, он қожадан гөрі бір ие дұрыс деп отырмыз. Кеше Ионаш пионерлер иті болсын дегенім рас. Ал бүгін оны тек Радко асыраймын десе және қарсылығымыз жоқ!

	Иржинаның ыза болғаны соншалық тұтығып, қызарып кетті. Егер Рудо бір қызға істің мән-жайын тізіп айтып берсе, бұл оның сен ақымақ қыз екенсің дегені. Мұның үстіне ол тіпті Иржинканың бұл айтқандарын түсініп тұрғанына да күмәнданды. Ал Иржина айтқанды емеуріннен түсінетін адамдардың қатарына жатады. Оған тек мұғалімдер ғана ақыл айтады. Ал қазір бірнеше рет сыныптан сыныпқа көше алмай қалған біреу ақылдымсып отыр.

	Ол Рудоға айтып отырғаның дұрыс деудің орнына: «Флюгер сияқты неге шолталаңдай бересің»,— деп тастады.

	Рудо ештеме деп жауап қайтарған жоқ, мырс етті де қойды.

	Ал, бұл Иржинаны бұрынғыдан бетер қатты ызаландырды. Енді Иржина одан сайын шаптығып кетті.

	— Сендей құйтылар пионер бола алмайды,— деп айқайлады Рудоға.

	Бұған дейін өзге балалар мен қыздар бейтарап отырған, енді бейтараптықтан белгі де қалмады.

	Егер пионер бола алмайтын бір адам болса, ол сенсің, – деп айқай салды Карел Кубечек.

	Қалғандар да қарап қалмады. Өйткені пионерге қабылданғанда өнеге-өлшем Иржина болса, пионерге тек соның ғана қабылданатынын сезсе керек.

	Ионаш жайына қалды. Әңгіме кімнің дельфин бола алатындығы немесе бола алмайтыны туралы ғана.

	Балалар төбелесуге таяғанда қоңырау соғылды. Енді біз басқа нәрсені уайымдай бастадық.

	Ружичка жолдас біз үшін ойлап шығарған әдіс бойынша баға қойылатын болса күніміз не болар екен деп қобалжып отырмыз.

	Осыдан бес минут өткенде бір математикалық марафонға шыққан едік. Сабақ алдындағы ұрыс-керісті ешкім де есіне алған жоқ.





ОН БЕСІНШІ ТАРАУ


	Суық хабар



	Ионаш әлі мектепте. Оның тағдыры келесі жиналыста шешіледі. Мен жиналыстың шешіміне қарамай-ақ оны дереу үйге алып кетпекші болып едім, оның дұрыс болмайды деді Рудо. Онда ертең итті ұрлап әкеттің деген айып тағылуы мүмкін. Маған бұл сөз бір түрлі ерсі естілді, бірақ Рудоның тілін алдым.

	— Маған бірден бере салмады деп уайымдама. Олардың тез-ақ жеңсігі жериді де алып кеткенімізге қуанады,— деді ол менің көңілімді аулап.

	Сөйтіп, мен Ионашты тамақтандырудың бір аптаға арналған кестесін жасадым да (Рудонығ айтуы бойынша бұл тізімге кіл бақырауықтарды ілдім, Ионашты жақсы көрудің қандай екенін жұмыс істеп байқасын дедік), келесі сәрсенбіні тағатсыз күттім.

	Бірақ Ионаштың тағдыры бұған жетпей-ақ шешілді. Бұл аяқ астынан болды.

	Мен музыка мектебінен қайтып келе жатқанмын. Папам мен мамам столдың басында сөйлесіп отырған. Мен олардың Ионашты сөз қылып жатқанын естіп қалдым.

	— Ионашқа бірдеме болды ма?— дедім мен.

	— Оны эсанбе іздестіріп жатыр,— деді маған папам. Мұнысы төбемнен мұздай су құйып жібергендей болды.— Ионашты және оны ұрлап әкеткен адамды іздеуде.

	Менің үрейім ұшып кетті.

	— Ионашты біреу ұрлап кеткен бе? Мектепте түс кезінде бар еді ғой,— деппін.

	– Абыржыма! Бәлкім, қазір де сонда шығар. Ол жерден ешкім де ұрлаған жоқ. Поржичиден ұрланғанын айтамын.

	Айтып отырған ұрысы мен екенімді, мені мен Рудо екенімізді түсінгенімше біраз уақыт өтті.

	Әуелі мұны мен әзілге сайдым. Сөйттім де күліп жібердім. Бірақ папам да, мамам да күлмеді.

	— Егер сен мұны бірінші апрель әзіліне жорып отырсаң, қателескенің,— деді папам менің желігімді басып.

	– Сен мұны қайдан білдің? — дедім мен.

	– Поржичилік бір пани айтты. Ол Ионаштың иесімен көрші тұрады екен.

	– Бұрын Ионаштың иесі Прагада болған. Иттен безіп, Поржичиге әкеліп тастаған да сол. Оның бұрын иесі болғаны рас. Бірақ ол сен ойлағандай Прагада тұрмаған. Бір күні оны Толарыда тұратын қыз ұрлап әкетіпті.

	Мен аң-таңмын. Егер Ионаш Динго болмаса, Дингосы әлгі, маған ұнамаған екінші ит екен-ау.

	Менің ойланып қалғанымды папам көріп отыр.

	— Өзі қалай болып еді, айтшы?— деді ол маған.

	— Онда екі ит жүр екен,— деп мойындадым мен.

	— Тәңірім-ау, сендер неге сұрамадыңдар? — деді мамам еңіреп. Сірә, көзіне менің қамауда тұрған кейпім елестеп кетті ғой деймін.

	Мен Рудоны еске алдым. Ол рұқсат сұрайын деп еді, мен сұратпағам. Үндемедім. Себебі өсек айтқанды ұнатпаймын. Ал өзім өстіп едім, бүйтіп едім деп жатқанды мүлде жаратпаймын.

	Папам күрсінді:

	— Әйтеуір жұмыс тауып бересң ғой, қызым. Сен барда ішім пыспайды, әйтеуір.

	— Сен әлгі панға Ионаш осында дедің бе? Папам маған қарап тұрды да: «Жоқ», – деді кесіп алғандай. Мен «иә» дейтін шығар деп күтіп едім. Себебі ол Ионашты ұнатпайды. Одан құтылғысы келсе, сөйтуіне болар еді ғой, ол айтпады. Демек, Ионаш менде қала береді. Мен папамның мойнына асылдым. Ол мені итеріп жіберді.

	— Егер мен оның осында екенін айтпай қалсам, ұрлықы итті асырауға болады деген сөз емес.

	Мен сіресе бастадым.

	Ол әдеті бойынша жейдесінің жағасын көтеріп алды. Бейне біреу тұншықтырып бара жатқан тәрізді.

	— Менің ол итіңді жуытпай жүргенімнің бар себебі — үйге эсанбе келіп, сенен ұры ретінде жауап алуын қаламадым. Бірақ тек сенің ғана абыройыңды емес, мына шешең екеуіміздің де абыройымыз үшін сөйткем. Себебі сен бізден туған қызсың ғой, — деп тыжырынды әкем ащы бірдемені тістеп алғандай. – Үндемегенім де сондықтан. Ионаштың Толарыда қалуын қаламайтын адамның бірімін.

	Көзіме милиция машинасы елестеді. Әуелі ол біздің үйне келеді, сосын мектепке барады. Эсанбе біздің директорға: «Сіздердің ұшқындарың — Ионаш ұрлықы ит»,— дейді. Сосын көз алдыма дельфиндер келді. Олар осының бәрін бүлдірген, бар пәлені бастаған сенсің деп шұқшияды. Бәрінен де гөрі Иржина мен Овечек көбірек айқайлайды. Тіпті жарылардай болады.

	— Бұл иттің бір шикілігі барын білгем. Оны асыраудан бас тартқаным да сондықтан,— дейді Овечек.

	Осы масқараның бәрінен құтқарып қалған папама мың да бір рақмет айтуым керек.

	Бірақ өйтпедім. Бар болғаны:

	— Сонда не істеуім керек?— деп қана сыздадым.

	— Не істейміз? Мен сені Ионашыңмен бірге Поржичидегі аялдамаға алып барамын, сосын бәрін реттеуге жәрдемдесермін.

	Бұл ұсыныс анау айтқандай ұнай қоймады. Оны өзім де оп-оңай жасай қояр едім. Ионашты өзім алып кеткен жерге апарып жіберер едім. Сосын әркім өз жолын табар еді.

	Бұл менің маңдайыма жазылған шығар. Өйткені папам көргенділік туралы ақыл айта бастайды:

	— Оны апарып тастай салып тайып тұрғаның дұрыс емес. Сен болған істі түгел иесіне айтып беруің керек.

	— Әзілдің де орны болады,— деді папам тағы бір даналығын көлденең тартып.

	Осы оқиға кейінірек ойыма түссе, күлкіден жарылып өлетін шығармын. Қазір сондай күйдемін.

	— Олар осында келгенше істі кешеуілдете беруге болмайды.

	Олар деп тұрғаны — эсанбе.

	Мен бәрінен неғұрлым тезірек құтылу үшін қазір-ақ баруға әзір едім.

	— Ертең барайық,— деп ұйғарды папам.— Оны мектептен ала келуді ұмытпа.

	Сол түні дөңбекшіп ұйықтай алмадым. Түсімде біреулермен ұрсып төбелесіп шықтым. Ионаш пен мені алып кетуге келген эсанбактар да, ит ұрлағаным үшін шәкірттік кітапшама ескерту жазып берген директор да, бәрі көргісі келіп ентелеп барады. Ал Иржина мен Овечек мені пионер ұйымынан шығарып жіберуді ұсынды. Өйткені мен ұрымын ғой. Онымен қоймай сол ұрлықы итімді дельфиндер қатарына қабылдаттым. Ружичка жолдас: күрке бос қалмауы тиіс, сондықтан Ионаштың орнына Радконы байлап қою қажет деп қасарысуда. Айыбым үшін ит болып мектеп күзетуім керек. Мені енді тек тамаша принцке айналған Ионаш қана құтқара алады.

	Біреулер: «Үре ғой, Ионаш, үре ғой. Үрмесең тамақ бермейміз»,— деп айқайлап жатыр.

	Сосын кенеттен Поржичидегі аялдамадан бір-ақ шықтым. Автобустың аялдамасының қасы ығы-жығы халық. Қолдарына керме ұрандар ұстап алған. «Поржичилік Ионаш жасасын!» деп айқайлайды олар. Сосын олар пан Сухойдың гимн орнына бір дорба анекдот әкеле жатырмын дейтін әнін айтады.

	Бір кезде сөз кезегі ит иесіне тиеді. Ол менің итімді ауыстырып жіберіпті дейді. Мен жетегімдегі итке қарасам, шынында да бульдог тұр. Ол маған қадалып қалыпты. Тек әдемі иттерге ғана қарайсың деп кінәлап жатыр. Бірақ бұл өтірік. Маған мәселен Овечка Рудодан жүз есе сұлу болса да, Овечкадан гөрі Рудо көбірек ұнайды.

	Мен осы тесілген көзден қашып құтылайын деп едім, біреу иығымнан ұстап алыпты, жіберетін емес. Және өзі: «Оянсаңшы енді, тұр»,— деп жатыр.

	Көзімді ашып алсам, столда түнгі бұқтырма шам тұр екен, ал мамам менің диваныма отырып алыпты, мені жұбатпақшы екен.

	Қасында папам тұр.

	— Сен сұмдық айқай салдың, — дейді мамам.— Немене, түс көрдің бе?

	Мен жауап беремін дегенше, папам іліп әкетті.

	— Жоғалған иті кірген шығар түсіне,— деді ол.— Ертең тұрған бойда апарып таста да, тыншы біржола.

	Менің жылағым келді.

	Мамам папамды: «Сен ұйықтай бер»,— деп жіберді де, өзі менің қасымда қалды. Мен сондай қуандым. Егер ол қасымда болса, жаңағыдай үрейлі түстің бірін де көрмеймін.

	— Сен басқа бір жақсы нәрсені ойланып жат,— деді мамам.— Сонда сен тек жақсы түстер ғана көресің.

	Бір жақсы нәрсені ойлап жат дейді ғой! Мен Ионашты біздікіне алып келгенімді елестеттім көзіме. Ол үйшікте жатыр екен деймін. Мен де ауладамын. Ионашты шақырып едім, ол қасыма келді. Екеуіміз жүгіріп барып, жайқалған көк шалғынға шықтық. Айнала толы гүл. Олардың қандай гүл екенін, қалай аталатынын білгім келеді. Неғылған гүл екенін білемін деп жатқанда ұйықтап кететін шығармын.

	Әуелі өзіме жақсы таныс гүлдердің аттарын есіме түсіре бастадым: қазтабан, бақ-бақ, ақ гүл; құдай ана жүрегі, смолка, петушок, тас жарғыш... Ионаш. Осы кезде Ионаш түймедақ гүлдерінің арасынан жүгіріп шығып, шабаланып үре бастады. Сосын гүлдердің үстімен атылған оқтай зымырап келіп, менің бетімді жалап алды. Мен оған жат та ұйықта деп бұйырдым. Сосын өзім жүгіріп гүлдерге бардым. Енді шөптерге қарай бастадым. Түлкі құйрық, атқонақ, бидайық және... Ионаш.

	Ионаш бір мысықты көріп қалды да, қуа жөнелді. Олардың қарсы алдынан екі аңшы шықты да, мылтықтарын кезенді. Менің жаным шығып барады.

	— Не болды?— деп мамам қолымды қысты.— Ұйықтамай жатырсың ба?— деп сыбырлады. Онысы папам естімесін дегені болар.

	— Ұйықтайын деп жатырмын,— дедім.

	— Сен менің айтқанымды істедің бе? Жақсы нәрсені ойланып жат дедім ғой.

	— Гүлдерді ойлап жатырмын,— дедім оған. Ал Ионашты ойлап жатқанымды айтқаным жоқ.

	— Ертең мектебіңе барып, бәрін де мен өзім түсіндіріп берсем қайтеді?— деді мамам.

	Мен сәл қобалжып, бөгеліп қалдым да, сосын:

	— Жо-оқ,— дедім. Бірақ бұл шыным емес еді.

	— Егер солай еткенің дұрыс екен десең айтарсың. Менің көз алдыма тағы да жайқалған гүлдер елестеді. Мамам бұл гүлдерді менен жақсы білетін болуы керек. Өйткені арада бір минут өткенде мамам қорылға басты. Ал мен ұйықтай алар емеспін. Енді ертең не болатынын ойлана бастадым. Дельфиндерге Ионашты ұрлап алып едім деп қалай айтпақшымын. Сәлден соң тамағым мүлде кеуіп кеткендіктен су ішуге шықтым. Қаным кеуіп қалыпты. Су бейне Ниагара сарқырамасындай гүрілдейді. Ал папам мен мамам сезер емес.

	Төсегіме қайтып келіп жатқан соң «Қандай итті қалайсыз?» деген кітапшадағы иттерді көзіме елестете бастадым. Сөйтіп жатып, әйтеуір, ұйықтап кетіппін.

	Таңертең оянсам бәрі кетіп қалыпты. Өзім әбден терлеппін. Үсті-басым малмандай су. Еңкейе бергенімде басым мен тамағымның қатты ауырып қалғанын сездім.

	Ертеңгілік тамақ ішкім келмеген соң, қолтығыма термометр салдым. Өйткені қызуым бар ма, жоқ па соны білгім келді. Егер қызуым болса мектепке бармаймын. Онда дельфиндерге Ионашты тағы да жарнамалап жатпаймын және оны Поржичиден ұрлап әкеткенім үшін өзімді де табаламаймын. Әрі ауырып қалсам Поржичиге де бармас едім.

	Онда Ионаш үйде тым құрыса тағы бір күн қалар еді. Термометрді қолтығыма қысқан бойы тамағымды шаю үшін ваннаға бардым.

	Әзірше қызуымның бары-жоғын білмеймін. Мен аузымды шайып жатқанымда термометр қолтығымнан сусып түсіп кетіп, быт-шыты шықты.

	Осымен мен үшінші термометрді сындырдым. Енді сындырсаң ақшаңа сатып әкелесің деген соңғы рет сындырғанымда мамам. Мектепке кетіп бара жатып аптекаға кірейін де термометр сатып алып білдірмей орнына қоя салайын, соным дұрыс болар деп ойладым. Тым құрыса сөзден құтылармын.

	Термометрдің сынабы төгіліп қалды. Мен оның бәрін жинап едім, үлкен бір тамшы болды. Сосын оны колбаға салып қояйын десем, қайта-қайта төгіп ала бердім. Ақыры сабақтан қалатын болған соң мұны қойдым да, төгілген сынапты түгел сыпырып апарып тастадым.

	Бірақ термометрді сындырып қойғаныма әбден өкіндім. Ақшам шығын болатындығы үшін ғана емес, әсіресе өзімнің ауру екенімді немесе сау екенімді біле алмағаныма ашындым. Өйтпегенде ше? Егер қызуым бар екенін білсем үйде қаламын ғой. Ал енді қалуға болмайды. Себебі мамам тек термометрге ғана сенеді. Бірақ нақ қазір төсекте жататын-ақхалдеекенімдісезіптұрмын.Текмұның баспа екенін немесе бүгін соншалық қолайсыз істер орындауыма тура келіп отырғандығынан ба екенін білмеймін.

	Ақыры мектепке баруға бекіндім. Мектепке жеткенімше өзімнің де борша-боршам шықты. Сыныпқа да әзер үлгіріп кірдім. Демек, Ионаш туралы түк айтып үлгермедім.

	Тек Пехтаға ғана айттым.

	– Мәссаған! – деді ол төбесінен жай түскендей.

	Сосын бізге бір мұғалімнен кейін бір мұғалім кезек-кезек ұрыссын. Бүгін әбден жан терім шықты. Үлкен үзілісте дельфиндерге Ионаштың Ионаш еместігін, оның иесі бар екенін, оны бір емес бірнеше адам іздеп жүргенін айту үшін кафедраға шыққанымда терім судай төгілді.

	Әуелі сынып іші құлаққа ұрған танадай тыныш тұрды. Мына тыныштықтың өзі-ақ адамның тынысын тарылтып өлтіретін секілді. Арада бір минут өткенде балалар қалай дуылдады десеңші. Бұрын-соңды нақ осылай шуламаған шығар.

	Ақырында, бұл абыр-дабырды ең маңдай алды дельфин Ирка тоқтатты. Сол сәтте-ақ жағдайдың қалай болғанын түсіндіру үшін маған сөз берді. Бірақ бұдан мені Рудо арашалап қалды. Ол менің жер болып отырғанымды сезді де әңгімені өзі бастады. Көп сөйлеген жоқ.

	— Ол жерде екі ит жүр екен. Шамада дингосы екіншісі болу керек. Ал біз басқасын әкетіп қалыппыз. Бірақ оны біз қайдан білейік? Қайсың болсаң да сөйтулерің мүмкін, солай емес пе?

	— Немене, сендер сұрамадыңдар ма?— деді Овечек.

	— Қасымызда сен өзің болмадың, кіммен ақылдасайық сосын,— деді Рудо асықпай-саспай.

	Отырғандар ду күлді. Бірақ енді олар Ионашты алып кетеді дегенде ренжитінін бүккен жоқ.

	Бірақ бұл мен ойлағандай қиын болмады. Шамасы, олардың әлі Ионашқа бауыр баса қоймағандығынан шығар. Ионаштың уайымы жалғыз маған батып жүр.

	Мен келіп партама отырмай жатқанда Гавлова енді.

	— Не болып қалды?— деді ол кафедрада тұрған мені көргенде таңырқап.— Менің орныма сабақ жүргізгің келіп тұр ма?

	Сынып күлкіден жарыла жаздады.

	Мен дереу барып, партама отыра қояйын деп едім, бірақ Гавлова тоқтатып: «Егер саған осы жер ұнайтын болса, осында-ақ қала ғой»,— деді.

	Ол отырды да, дереу жаңа материалды жаза бастады.

	— Еркін тақырыпқа әңгіме. Не жазсаңдар да өздерің біліңдер. Бірақ тез жазыңдар.

	Еркін тақырыпқа әңгіме жазғызу мұғалім пани Гавлованың маманданған машығы. Тақ сағаттарды бес минуттық әңгімемен бастаймыз. Бұл кезде бәріміз де шешен боламыз. Жұп сағаттарда еркін әңгімемен айналысамыз. Мұның бәрі де әдетте алдын-ала белгіленген тәртіппен жүргізіледі. Кезегі келген оқушы үйінен мейлі әңгіме, мейлі ертегі әйтеуір өзіне ұнаған бірдемені даярлап келеді де, онысын кафедраға шығып, бүкіл сыныпқа айтады. Әлбетте жатқа айтады. Мұны мұғалім бізді есте сақтау қабілетін арттырсын, көпшілік алдында сөйлеп үйренсін деп жасайды. Пани мұғалім біздің әрқайсымыздың портфелімізде маршал белгісі жүргендей көреді.

	Еркін әңгімеге қашан да екі бала даярланады. Мұнысы біреуі ауырып қалса, екіншісі әзір тұрсын дегендегісі.

	Менің кезегім емес-тін. Мен осыдан бір ай бұрын ғана еркін тақырыпқа әңгіме айтып бергенмін.

	Енді сынып күлгенін қойды. Егер анық кезек сақталмайтын болса, еркін әңгіме айту бірінің мойнына ілініп қалуы ықтималдығын түсінді олар. Таңертеңнен-ақ ауырып жүрген тамағым ісіп, мүлдн сөйлетпей қойғандай көрінді. Мұның үстіне сөз бере қалса, не айтарымды да білмеймін.

	Сол сәтте менің басымда бір шайнам да ақыл жоқ тәрізді көрінді.

	– Байқа, байқа, егер бітірер ісің, айтар сөзің болмаса кафедраның басын ауыртқаның ұят-ақ,— деді сынып жетекшім.

	Басымда не бар екенін аңғара бастағанымда партама масқара болып оралмасам жарар еді деген қауіп қыса бастады. Мен сенбі сайын «Метеорды» тыңдағанды ұнатамын. Өйткені онда жануарлар жайлы алуан түрлі әңгіме айтылады. Мәселен, бір жолы қасқырлардың тіршілігі туралы, оларға адамдар жасайтын қиянат туралы жазылған кітапты бір апта бойы оқыды. Қасқырлардың бәрі қырылып, тек Овечка мен Барашкалардың қалғаны да қателік болар.

	Сосын мен ит туралы әңгімемді бастап кеттім. Бұл әңгімені де «Метеордан» тыңдағам. Бұл туралы бір студент айтып берді. Бұл өзі өте мұңды әңгіме еді. Тіпті, әлгі әңгімеші жігіт өксіп отырып айтқан сияқтанды. Егер менің көңіл-күйім дұрыс болса, бұл әңгімені бастамас едім. Өкінішті оқиғаларды еске алып жатқанды жаратпаймын. Бүгін бәрі де басқаша болды. Бүгінгі күн – бүкіл ғұмырымдағы ең қайғылы күн.

	Сондықтан да мен әлгі студенттің әңгімесін түгел айтып бергенім жоқ. Оның кешке үйіне қалай келгенін, қалай темір жол бойлап жүргенін, менің Поржичиден Ионашты тауып алғаным сияқты нақ осындай ит тауып алғанын жасырдым. Ол иттің мойнына ұзақ салып, иесі пойыздан лақтырып жіберген болатын. Ол қатты қыңсылап жатады. Өйткені пойыздан лақтырғанда омыртқасы сынып кеткен еді. Сонысы жанына қатты батса керек. Студент оны арқалап алады да мал емдейтін емханаға әкеледі. Жанын қинамай, тез өлтіретін укол салсын деп ойлайды. Себебі бұл ит үшін мұндай өлім — оған адамдар жасай алатын соңғы жақсылық еді. Ол жол бойы бейшара болған итті жұбатумен келеді. «Енді аз ғана шыда төбетім, сосын бәрі де тынады»,— дейді оған. Бұл сөзін ол сан рет қайталайды, «Енді аз ғана шыда төбетім. Сосын бәрі де тынады...»

	Сөйтіп ол екеуі қиналмайтын өлімге дейін жетеді. Хайуандар докторы жарақатты да, итті де ұмытуына көмектесті. Ақыры жаны қиналмай өлетін иньекция берілді.

	Хабардың соңында студент иелері құтылғысы келетін осындай иттер мен жануарларды аяңдар деп тоқтады. Оларды қаңғыртпаңдар, басқа да тәсілмен азаптамаңдар деп үгіттеді. Егер одан да мал дәрігеріне алып барсаңыздар, оған небәрі он кронға укол жасап береді. Сонда сіз де, құтыла алмай жүрген хайуаныңыз да азап шекпейді. Әлгі иесі пойыздан лақтырып жіберген ит сияқты азаптанып, қор болып өлмейді.

	Сөйтіп мен еркін тақырыпқа айтқан әңгімемді аяқтадым. Омыртқасы опырылған ит әлі де біздің сыныпта тісін қайрап жатқан сияқты. Оның даусы менің құлағыма келіп тұрғандай.

	Балалар мен қыздар отырған парталарға қарасам, олар да мен сияқты сезімде көрінді.

	Біз нақ қазір әдетте адамның құлағы есіте алмайтын диапозондағы дыбыстарды қабылдай беретін нағыз дельфиндер сияқты едік.





ОН АЛТЫНШЫ ТАРАУ


	Бақыттың аты — Ионаш



	Ақыры қоңырау да соғылды.

	— Радко, шәкірттік кітапшаңды әкелші,— деді маған Гавлова.

	Мен кітабымды алдым да, мас адам сияқты қисаңдап, қасына келдім.

	— Тәңірім-ау, сенің қызуың бар ғой, — деді Гавлова. Оның бұл айтқаны бейне күбі ішінде тұрып сөйлегендей күңгірлеп естілді. Әрі бұл сөздер маған емес, басқа біреуге айтылғандай көрінді. Бірақ ол менің қолымнан ұстап тұрды да, алақанын маңдайыма басып көрді.

	— Өрттей жанып тұрсың ғой.

	— Тамағым да, басым да ауырып тұр. Қол-аяғым сынып барады.

	— Сен жатуың керек,— деді ол.— Жатқанда да нақ қазір жатуға тиіссің. Қызуың отыз тоғыз. Үйіңе бір өзің бара аласың ба?

	— Жоқ,— дедім мен.— Егер мүмкін болса Пехтаны жіберіңізші.

	Мен Пехтаны бір сағатқа болса да өзіммен ала шығып, ішімдегі шерімді ағытқым келді. Пехта жымиып отыр. Бірақ Гавлова менің ұсынысымды қабылдамады:

	— Жоқ, оған сенің ауруың жұғып кетуі мүмкін. Одан да мамаңа, музейге телефон соқсам, өзі келіп алып кетеді. Оған дейін сен заттарыңды жинастыра бер,— деді.

	Мен заттарымды жинастыру үшін партама бардым. Бірақ оларымды Пехта жинап, портфеліме салып та қойыпты.

	Гавлова музейге телефон соғу үшін мұғалімдер бөлмесіне кетті.

	Мен партаның үстінде жатқан шәкірттік кітапшамды алдым да, портфеліме салдым. Пехтаның мектепке тастап кет дегеніне қарамадым. Жаңағы әңгімең үшін «бірлік» қояды дейді. Ол әңгімем үшін ешқандай жақсы баға дәме етпеймін. Менің бар мақсатым — ит туралы айтылған осы әңгіме балалардың естерінде қалып, олар ешқашан жануарларды азаптамаса екен деймін.

	Кенет менің тек портфелімді ғана емес, Ионашты да ала кетуім керек екені есіме түсті.

	_ Мен оны қазір апарайын ба, жоқ сабақтан соң апарайын ба?— деп сұрады Пехта.

	Менің қазір алып кеткім келіп тұр. Онымен ең болмаса біраз бірге болғым келді. Оны қасыма алып жатар едім. Баспа итке жұқпайды. Сондықтан папам келгенше бірге жата тұрар едік. Сосын папам өзі апарып тастар Поржичиге.

	Гавлова қайтып келді. «Бара ғой, қазір мамаң келеді», –деді. Мені бір қатты сырқат адамдай-ақ портфелімді көтеріп жүр. Мұнысын мен Пехтаны жібермеу үшін істегені деп ұқтым.

	Біз төменгі қабатқа түскенімізде есіктен бейне бірдеме өртеніп жатқандай мамам бізге қарай тұра жүгірді. Таңертең қызуыңды неге өлшемедің деп ұрсып жатыр.

	Мен термометрді сындырып қойғанымды пани мұғалімнің алдында мойындауым керек пе, жоқ оңаша шыққанша күте тұруым жөн бе? Соны білмедім. Мен сөйтіп бөгеліп тұрғанымда Ионаш кірді. Ол қарғыбауынан ұстаған Пехтаны сүйрелеп келеді екен. Ал дельфиндер онымен қоштасуға түгел дерлік шығыпты. Ионаш өзінің қайда екенімен шаруасы жоқ, үріп-үріп жіберді.

	— Қой!— деп ұрсып тастадым мен оған, өзін мақтағым келіп тұрғаныма қарамастан.

	Мамам біз үшін кешірім сұрай бастады. Бірақ пани мұғалім кешірімді еді:

	— Қазір үзіліс қой, балалардан артық шуламас,— деді. Бұл барып тұрған шындық еді. Бірақ сосын:

	— Дұрысы, кеткендеріңіз жөн болар, әйтпесе пан директор келіп қалар,— деді.

	Біз тез-тез шығып кеттік.

	Жолда келе жатып, термометрді сындырып қойғанымды айттым. Оған бұл туралы әдейі көшеде айттым. Бұл жөнінде менің тәжірибем бар. Бүлдірген ісің болса, төрт қабырғаның ортасында оңаша үйде айтқаннан көшеде айтқан дұрыс. Үйге жетемін дегенше мамамның ашуы басылып, ас үсті ғана ұрсады.

	Мамам жақтырмай қарады.

	— Мен сатып алып қоямын ғой деп едім, уақытым болмай қалды ғой, сен келіп қалдың,— деп түсіндірдім оған.

	— Ендеше аптеканың қасымен өтейік, — деді мамам.

	Аптекаға итпен кіргізбейді. Оның есесіне иттің суретін салып, оны екі қызыл жолақпен көлденең сызып тастаған. Мен Ионашты бағанаға байладым да, өзім мамаммен бірге ішке кірдім. Мен аптеканың иісін жақсы көремін. Нақ шабындықтық иісі шығады. Және онда бір жап-жас аптекарь отырады. Ол бір қызбен сөйлессе-ақ болды қызарып кетеді дейді. Пехтаның әпкесі. Әрине, бой жетіп қалған қызбен сөйлессе. Мен ылғи оның бетіне тура қараймын. Бірақ ол мені көргенде бірде-бір рет қызарған емес.

	Аз ғана кезек бар екен. Әрі қарт аптекарь тұр. Ол сірә, қызара қоймас. Шамасы, оның Пехта екеуімізбен қатар екі қызы бар шығар. Мен жақтауға отырып алып, кепкен шөптердің иісін иіскедім.

	Маған кезек келгенде пан аптекарь термометр жоқ деді. Бірнеше айдан бері болмапты.

	— Енді қызуды немен өлшеймін?— деп мамам өкініп жатыр.

	Пан аптекарь маған бір қарады да, қызыңызды ауруханаға апарыңыз деп үгіттей бастады.

	Біз көшеге шығып, Ионашты шешіп алған соң мен: «Ол жерде адам көп болады ғой, тағы бірдемені жамап алармыз»,— деп қорқыттым.

	— Одан қорықпа, қызуы бар адамды кезексіз қабылдайды,— деді мамам.— Сен қыз ұнамай жүрсің маған, мүлде ұнамайсың.

	— Бірақ жақсылап ұйықтап тұрсам, саған бұрынғыша тағы да ұнайтын боламын,— деп мамама ауруханаға бармайықшы дегенді сездірдім. Ол жауап берудің орнына мен бір қашып кететіндей қолымды қыса түсті. Бірақбір жолы олай да жасағам. Ол кезде кішірек едім. Тіс дәрігеріне бара жатқанбыз. Ал мен аузымда бірдеменің быжылдап жатқанын қаламаймын. Бірақ, қазір мамамнан қашып, ешқайда кетпейтінімді түсіндім ғой. Әрі қашатындай да шамам жоқ. Екі аяғымның жаны кетіп қалған тәрізді. Бейне басқа біреудің аяғындай ырқыма көнер емес.

	— Ұйқым қанса тәуір болып қалушы едім ғой,— деймін әлі өз пікірімді қайталап.

	Бұл — шындық. Ауырсам болды ұйқыдан көз ашпаймын. Сосын түк көрмегендей жылтырап шыға келемін.

	Мамам маңдайымды ұстап көрді де:

	— Кеттік!— деді. Сөйтіп жүріп кеп бердік.

	Мен өзімді өзім табалап келемін. Егер термометр сынбағанда бәрі де басқаша болар еді-ау деймін. Онда мен мектепке бармай-ақ қоятын едім немесе қазір тіке үйге тартар едік.

	Ауруханада ит алып кіруге болмайды деген белгі жоқ екен. Бірақ біз сонда да Ионашты сыртқа тастап кетуіміз керек.

	Оның іші моншадағыдай лып ете қалды. Бақытымызға қарай осында сестра болып істейтін пани Мартиновска қарсы ұшырады да, мамам дереу термометр сұрады.

	Бұл мен бұрын-соңды көріп жүрген сынаптардың ішіндегі ең бір жеңілтегі екен. Мен қолтығыма салар-салмастан-ақ ырши жөнелгенде мамамның басы айналып кетті. Бірақ пани Мартиновска мені мектепке барғысы келмегендіктен әдейі бірдеме істеп тұр деп ойлапты. Сондықтан болуы керек менің қолтығыма тағы біреуін қыстыра қойды. Бірақ ол да жаңағының істегенін істеді.

	Сөйтіп, қабылдау бөлмесіне бірінші кірдік.

	— Қане, Марженка, сенің қай жерің ауырады?— деді доктор Костечка.

	Пан доктор Костечка қыздардың бәрін де Марженка деп атайды.

	Қай жерім ауыратынын біліп тұрмын. Сәті түскенде әңгімеге мамам мен пани Мартиновска араласты. Пани термометрдің секіргенін айтса, мамам мұның ауырмайтын жері жоқ дейді.

	— Құсқан жоқсың ба?— дейді доктор.

	— Жоқ. Бірақ тамақты көргенде жүрегім айныды,— дедім сыпайы ғана. Айтарымды айтсам да мұныма өкініп қалдым. Пан доктор мені «зерттегіш» диванға жіберді.

	Бұл маған ұнай қоймады. Бір келгенімде сол жерден ауруханаға алып кеткені есімде. Ол кезде екінші сыныпта оқитынмын. Соқыр ішегім қабынған екен. Ауруханада оны сосын «тазартты». Ол жатқызып көретін диванды қаламағанымды байқады да, мені қайрай бастады: «Қорықпа,

	Марженка. Ешкім де сенің басыңды кесіп алмайды»,— дейді.

	Нақ бүгін соны кесіп алсаңдар да өкіне қоймас едім деп ойладым. Бүгін басым өзімдікі емес тәрізді. Бірақ менікі емес дегенім бекер екен. Сәлден соң ол басыма бірдемемен нұқып қалып еді, оның өзімдікі екенін бірден сездім. Ол: «Тіліңді көрсет»,— деді. Мен тілімді ықыласпен көрсеттім. Тілімді бірдемемен ұстап қалғанда лоқсып едім, өкпе-бауырым аузыма тығылды.

	Басымнан кейін кезек ішіме келді. Кей жері ауырмаса да, кей тұстарын басқанда ауырсындым.

	— Ішің ауырмай ма?— деді ол маған.

	Оның не сұрап тұрғанын бірден түсіндім. Сосын далаға қанша рет шығатынымды да сұрады. Мен дәретке жиі бармайтынмын. Бұл мен үшін жеңіспен бірдей еді. Егер әжетханаға жиі жүгірмесем, демек сау болғаным.

	Бірақ дәрігерге бұл тек түк те әсер еткен жоқ. Ол қолын жууға кетті.

	— Ескі құдықтан су ішкен жоқсың ба?— дейді маған.

	Біз біраз уақытқа дейін оның қайдағы ескі құдықты айтып тұрғанын таба алмадық. Толарыға су құбыры тартылмай тұрғанда бірнеше құдық болған. Мен оларды түгел дерлік білемін. Өйткені бірде біз су ішкіміз келгенде су дегустаторы болып ойнағанбыз. Бірақ біз бәрінің дәмін татып көргеніміз жоқ. Себебі кей құдықта су тартатын жоқ екен: немесе кетіп қалыпты. Қасақана істегендей. Оларды Толарыға қайта әкелу мүмкін емес-тін. Біз оны жиырмасыншы рет те тартып шығара алмаған соң қойдық. Күн де ыстық еді, өзіміз де әбден еріндік.

	Біздің барған соңғы құдығымыз орта мектептен алыс емес. Суы да жақын. Сондықтан одан су алуға бәлендей қиналмайсың. Орта мектепте істейтін пани мұғалім біздің су алуымызға рұқсат етпеді. Ол нақ осы кезде балаларды серуенге алып шыққан екен. Біздің су ішкелі жатқанымызды білген соң айқайға басты.

	— Ондай бәле қайдан ойларыңа келіп жүр? Біреуің өлмекшімісіңдер?— дейді.

	Бірақ ешкімнің де өлгісі жоқ еді.

	— Сауатсыз адам сияқтысыңдар,— деп ренжіді ол. Суы «ішуге жарамсыз» — деген жазуды неге оқымайсыңдар?—деп ұрысты бізге.

	Құдықтың басында «Техникалық су» деген жазуы бар тақтайша ілулі тұр екен. Біз әрқайсымыздың қанша реттен ұрттағанымызды санай бастадық. Мен үш рет ішкен екенмін.

	— Қане, Марженка, сонымен іштің бе, жоқ па?— деп қайталады төзімі таусылған доктор Костечка әлгі сұрағын.

	— Ішкем. Бір рет... үш рет іштім.

	Мамам құлап бара жатқан жоқ па екен деп мамама қарадым.

	— Бір рет іштің бе, жоқ үш рет іштің бе?— дейді доктор қалайда нақты білуге тырысып.

	— Бір-ақ рет, бірақ үш құдықтан іштім. Доктор Костечка ысқырып жіберді...

	— Бірден үш құдықтан ішкенің. Анау орта мектептің жанындағыдан да іштің бе?

	— Кішкене ұрттадым, бірақ дереу түкіріп тастадым.

	— Өзің сойталдай Марженкасың, осыншама ақымақ болармысың,— деді доктор.— Саған ол құдықтардың суын ішуге болмайтынын ешкім айтқан жоқ па?

	Мен үндемедім. Мұның есесіне мамамның төзімі де әбден таусылды білем.

	— Жай ма, доктор?— деді ентелеп.

	— Орта мектепте оқитын бір баланы ауруханаға жөнелттім. Мәжбүр болдым. Ол да құдықтан су ішіпті. Сүзек сияқты, – деді доктор.

	Біз қаншамыз жабылып су шығара алмағанда құйтақандай жалғыз бала суды қалай шығарғанына таңғалдым. Сосын оған су алуды үлкендер көрсеткен шығар деген ой келді.

	— Мен сіздерге санитарлық машина шақыртайын.

	— Әділет деген қайда? Біреу су ішеді. Оның орнына мені әкетеді. Мен тіпті жұтқан жоқпын ғой,— дедім мен ақталып. – Мен басқа құдықтардан ғана ішкем.

	— Оның бәрі бір,— деді доктор. Өзі орнына отырды да жаза бастады. Сестра санитарлық машина шақыруға кетті.

	— Бірақ біз суды баяғыда іштік қой,— деймін әлі мойынсұнбай.

	Ол енді жазуын доғарды.

	— Қашан іштіңдер?

	— Бір айдай бұрын.

	Мен бір ай жетер деп едім. Сосын ол қағазына қайта үңіліп, сыр-сыр еткізіп жаза бастады.

	Құрығыр диван! Осыған жатсам-ақ болғаны ауруханадан бір-ақ шығамын.

	— Пижамаңызды онда алып бармаңыз. Тек тіс щеткаңды, пастаңды, сабыныңды, тарағыңды ғана ал. Пәтерлеріңізге дезинфекция жасайтынын да мойындаңыз.

	Мамамның бұрынғыдан да ұнжырғасы түсіп кетті. Сірә, дезинфекциялайды дегенді көбірек уайымдады-ау деймін.

	Доктор оған бір қағаз ұстатты.

	— Қорықпаңыз,— деді ол. Сосын маған бір қарап қойды да:—Қалақай аяздан қорықпайды, солай емес пе Марженка? — деп, менің шашымнан сипады.

	Мен қуанып қалдым. Егер бұл сүзек болмаса үйде жатып ауыруға болады. Обалы не, пани доктор бірден-ақ ашып айтты.

	— Бірақ лабораториялық тексеру арқылы анықтағанша сен осында бола тұрасың,— деді.

	— Тағы бірдеме жұқтырып алып жүрмей ме? — деді, мамам үрейі ұшып.

	— Мұндайлар үшін арнаулы палатамыз бар,— деді пани докторша бізді уайымдамасын дегендей.

	Біз ұзақ қоштассақ керек, сестра: «Тезірек болыңыздар, менің жұмыстарым көп», — деп ескерту жасады.

	Палатадағы екі қыздың біреуі төсекте жатыр екен де, екіншісі төсегіне сүйеніп тұрды. Ол тіс щеткасын, пастасын, сабынын орап жатты. Өйткені ертең үйіне жібереміз депті. Сондықтан қуанып, өзін қоярға жер таппай жүрген сияқты. Басқа екі төсек бос екен. Терезеге жақындауына мен барып жайғастым...

	Төсекте жатқан қыздың аты Даша екен. Оның мұнда жатқанына бірнеше күн болыпты. Әбден ығыр болса керек. Мен сүзек дегеннің қандай болатынын сондай білгім келіп тұр. Рентгенге қай жерімді түсірер екен. Ішімді түсіретін шығар. Әлде тамағымды түсіреді ме? Өйткені бәрі де мойнымды қалай бұрып, қалай иетінімді көруге құштар болды ғой.

	Екі қыздың ешқайсысын да рентгенге түсірмепті. Олардан бірнеше рет қан және атын айтуға болмайтын бірдемелер алыпты. Ол жөнінде әдетте, көргенді адамдар сөз етпейді ғой. Бірақ ауруханада өйтіп сызылып, әдеп сақтап жатпайды. Аса тәрбиелі пан доктор мен сестраның өздері әр нәрсені анық өз атымен атап, дұрыстығын айтсаң дән риза болады.

	Егер лабораторияда бірде-бір бацияла ұстай алмаса үйіңе жібереді.

	Мұның бәрін барған күні-ақ Даша айтып берді. Ол маған басқа да талай әңгіме айтты. Бірақ менің ұйқым келгені сонша, оның даусы барған сайын еміс-еміс естіліп, алыстап бара жатты. Содан қанша ұйықтағанымды өзім де білмеймін. Біреу бірдеме сұрап оятқанда барып бір-ақ көзімді аштым.

	Жұрттың айтуына қарағанда мен сүзек емес, ұйқы ауруына ұшыраған болуым керек. Бірақ мен үйде жүргенде де солаймын. Әйтеуір, көп жатып ұйықтасам, ауру-сырқаудан да тезірек құтылатын сияқтымын. Әрі жаман нәрселер туралы ойлағым келмейді-ақ. Бірақ ол менің қолымнан келуші ма еді? Тағы да құдықтардан су ішіп, әлгі доктор Костечкаға жауап беріп жүр екенмін деймін. Ионашты иесіне қайтарып бермес үшін қырық сылтау іздеймін. Мен Ионаш жайын Дашаға да айтып бердім. Бірақ Дашаның бақыты басқада екен. Арманы – автомобиль көрінеді. Менің папам тәрізді. Итке әуестігі жоқ. Сондықтан әңгімені қойып, көбірек ұйқыға бастым. Сосын Дашаны шығарып жіберді де, тағы екі қыз келіп қосылды.

	Жаңа келген қыздың біреуінің аты — Ирина, үйінде шошқасы бар екен. Ояу жатқан кезде бір-бірімізге не Ионаш туралы, немесе теңіз шошқасы жөнінде сөз етеміз. Шошқасының аты — Кулиграшек екен. Ол өте сүйкімді аң дейді Ирина. Соңымнан ит сияқты ереді. «Кулиграшек» деп шақырсаң, жүгіріп келеді дейді.

	Осыдан шыққан соң папама егер Ионашты асырамайтын болсам, тым құрыса теңіз шошқасын әперші демекшімін. Ол бұған рұқсат ететін шығар. Өйткені теңіз шошқасы да қоян сияқты. Шөп және түрлі жапырақтар жейді. Аздап дән жейді. Бірақ оның дән жейтінін айтпай қоя тұрамын. Себебі оны сатып алу керек. Ал шөп пен жапырақ дегенің тегін ғой. Иринаның айтуына қарағанда теңіз шошқасы жүрген жерде қояндар өлмейді екен. Мұнысы тамаша болды. Папам асыраған қояндар өліп қалып жүр. Оның үстіне мен ауруханаға түскелі папам қайырымды болып кетіпті. Ол бұрын да мен ауырсам, жағдайымды жасап, бәйек болатын. Осыны пайдаланып, дереу үйге хат жаздым. Бірақ осы кезде мамамнан хат алдым. Папаң сені қуанту үшін бірдеме жасап қойды деп жазыпты. Енді сенің де қуанатын ретің бар. Ол көптен аңсап жүрген нәрсең деп аяқтапты хатын.

	Мен су астында жүзуге арналған әбзелдер алуды көптен армандап жүргем. Оны әперсе, су астын түгел көріп, нағыз дельфин болар едім-ау. Әрине, Ионашты да көп қиялдадым. Бірақ ол енді тынды ғой...

	Сосын екінші хат келді! Ол мен жазған хатқа жауап екен. Егер ауру атаулыны аластайтыны рас болса, теңіз шошқасын алып беремін деп жазыпты папам өз қолымен. Мен папамның ойындағысын тапқаныма қуанып қалдым.

	Демек, теңіз шошқасын әперетін болды. Су астында жүзуге керек әбзелдер де алынды.

	Құдықтардан су ішемін деп олжалы болдым-ау деп ойладым. Поржичиді ойламауға тырыстым. Теңіз шошқасын алатын болдым. Су астын нелер мекендейтінін де білдім. Әрі әбден ұйқым да қанды. Мен бұл хатты Иринаға оқыттым. Ол да қуанып кетті. Кулиграшка балалағанда оның бір күшігін беремін деп уәде етті.

	Бірақ басқа қыздар біздің бұл әңгімемізге құлақ та аспады. Олар теңіз шошқасын да, иттерді де жақсы көрмейтін тәрізді. Бар әңгімелері балалар, немесе Гете мен Павел Новак.

	Олар сірә, Ружичка жолдас айтқандай бір бала тұрғанын көрсе өртеніп кете жаздайтын тәрізді.

	Ақыры әңгіме анализге де жетіп, менің сүзек екенім, немесе еместігім айтылды. Нақ бүгінге дейінгі анализдерім сүзек емес деп келді. Бірақ бүгін лабораториядағы бір сестра менің қанымды басқа біреудің қанымен шатастырып, немесе басқа нәрселерімді қателестіріп ауыстырып алып жүрер ме екен деген ой келіп, түнімен ұйықтай алмадым. Содан ба қайдам, ауруым жоқ болса да қызуым төмендемейді.

	Ешкім ештемені шатастырмапты. Пан доктор бізді аралап, қараған кезде үйге жіберетінін салтанатты түрде жариялады. Ал сестра менің әке-шешемнің келіп әкететінін ескертті.

	Осы хабардан соң-ақ ұйқым қашты. Әлгі мен келгенде кеткелі жатқан қыз сияқты мен де тіс щеткамды асығыс-үсігіс орай бастадым. Киімдерімді түскі тамақтың алдында бір-ақ берді. Мені алып шығуға мамам келіпті.

	— Папаң төменде машинада,— деді ол бетімнен сүйген соң.

	Мен немене алып қойғандарын сұрағым келіп еді, бірақ шыдадым. Өйткені, уәденің аты уәде ғой. Ал папам: «Қап, бәлем»,— деп жүрген шығар. Бірақ енді ішімдегімді тап деп отыра алмаймыз. Барған бойда-ақ дегенімді істеймін.

	Мамам маған қарады да сәл қобалжыңқырап тұрып:

	— Сені төменде тағы біреу күтіп тұр,— деді.

	— Пехта ма?— дедім мен қуанып кетіп.

	Бірақ мамам «оны айтпаймын, ол сен үшін құпия болсын» деп тұрған сияқты.

	Мен үйде жоқ болған күндері мамам әбден-ақ папамның ыңғайына көшіп алыпты-ау деген ой келді. Әйтпесе мынаусы не, папам сияқтанып? Бірақ оның бұған икемі жоқтығы көрініп тұр. Бәрі айқын, көз алдыңда тұрған нәрседен құпия жасауға бола ма. Немесе сыртта кім тұрушы еді? Келсе, тек Пехта келеді. Мен осы ойымды бетіне айтып тастайын деп оқталдым да, көңіліне келіп қалар деп қоя салдым.

	Бізді төменге Ольга деген сестра лифтімен алып түсті. Мен бізбен бірге ол да ере шығып, папамның соғысып қалған автомобилін көріп қояр ма екен деп қатты қысылдым. Бірақ сәті түскенде оның екі қолы толы заттары бар екен, соларын құшақтап өз бетімен кетті.

	Папам біздің қағылған автомобильмен шеткерілеу тұр екен. Санитарлық машиналарға бөгет жасамайын деген болуы керек. Майысқан жерлерін түзеп, қоңыр түске бояпты. Енді жақсылап сырлауы ғана қалған сияқты. Бірақ Пехта көрінбеді. Соған қарағанда ол машинаның артқы орындығында жасырынып отырған болуы керек, мен есікті аша бергенде секіріп шықпақ қой, сірә. Сонда қорықсам ба екем, жоқ па? Өтірік қорыққан болайын, қуанып қалсын деп ойлап келем.

	Папам інжу-маржандарды жарнамалайтын қыздар сияқты көрініп кетті көзіме. Менің папамның ең әдемі жері – тістері. Ал басқа қыздардың папалары менің папамнан сұлуырақ. Бірақ менің папам күлген кезде ең сымбатты кісіңнен де ажарлы болып кетеді. Ал мамам ол қандай сиықсыз болса, соншалық сұлу – дейді. Оның сымбатты немесе көріксіз екеніне қуанып, не қайғырып жатқан мен жоқ. Маған бәрібір. Ол қандай болғанда да маған оның сараңдығы ұнамайды.

	Қазір папам күліп тұр, яғни нақ қазір сұлу еді.

	— Қане, келші тез, құлыным, күте-күте шыдамым таусылды ғой,— деп қатты дауыстаған күйі мені қатты қапсырып құшақтап алғанда сүйектерім күртілдеп кеткендей болды.

	— Қане, қайда отырасың? Менің жаныма ма, жоқ артына мамаңның қасына ма?

	— Артына,— деді мамам асығыс. Бейне папам менен емес, содан сұраған тәрізді.— Жүргізушінің қасында бала отырмауы тиістігін білмейтін тәрізді,— деп жатыр мамам.

	— Мен бір жерге соғып кетеді деймісің! — деді ол ақталып. Алдына отырса жан-жағын жақсы көріп отырады.

	— Қойшы,— деді мамам. Мен одан әрі шыдай алмадым.

	— Мен артында, Пехтаның қасында отырғым келеді,—дедім.

	— Пехтаның?!—дейді папам таңырқағансып. Егер Пехтаның келгенін білмесем, онда мұнысына сеніп те қалар едім. Және бір театрдың директоры болсам, оған қолма-қол-ақ халық артисі деген атақ берер едім. Немесе тым құрығанда еңбек сіңірген артисі атағын.

	— Оны менен жасырмаңыздаршы! Пехта, шық деймін!

	Пехта шыққан жоқ. Папам сен бірдеңе деп пе едің дегендей мамама қарады. Әлі таңырқаған күйі.

	— Мен оған сыртта сені біреу күтіп тұр,— деген едім деп түсіндіріп жатыр мамам.

	— А-а,— деп күлді де, бірден тынышталды.— Ендеше, артқы орындыққа, Пехтаның қасына бара ғой, сосын жүрейік. Сосын сен мамаңды ренжітпеуің керек,— деп жатыр тағы.

	Мен барып, артқы есікті аштым.

	— Мені таба алмайды ғой деп пе едіңдер,— дедім қуанып. Бірақ соңғы сөзімді айтып та үлгермедім. Артқы орындықта ескі көрпенің үстінде Ионаш жатыр екен! Басын аяғына салып ұйықтап жатыр!

	Менің жүрегім соқпай қалғандай болды.

	— Сен оны қайтарып берген жоқсың ба?!— дедім папама.

	— Қайтарып бердім,— деді ол.

	Папамның бетіне қарасам, ол тағы бірдемені бүгіп тұр екен. Мамам:

	— Тым болмаса бүгін басын ауыртпай қоя тұршы! – деп ұрсып тастады.

	Ол күрсінді де, келісті:

	– Ионаш шынында да Динго болып шықты. Қаңғыбас екені де рас. Эсанбе іздеу салып жүрген ит асыл тұқымды ит екен. Бульдог не бірдеме сияқты. Иесі ол үшін қыруар ақша төлесе керек. Бірақ, ол да табылды. Қасындағы бір деревняға кетіп қалыпты.

	Мен күлдім:

	— Мен оны білемін. Ионаштың қасында жүрген.Бізсәлболмағандасоныалыпкетежаздағанбыз. (сәл болмағанда деп әсірелеп айттым, әйтпесе соны алып кетейік деген тек Рудо болатын).

	— Онда нағыз тамашаны көретін едік,— деп күлді папам.

	— Демек, хатымда жазған жаңалығым елеулі нәрсе ме екен, балам?— деп жымиды мамам.

	— Әрине. Бұл енді біржола менікі бола ма? Асырауға рұқсат етесің бе?— дедім сенер-сенбесімді білместен папама қарап.

	— Сен мені ұтып едің ғой,— деді ол басын изеп. Мен не істерімді білмей кеттім. Әуелі папамды құшақтарымды немесе Ионашты құшақтарымды

	білмедім.

	Папамды құшақтай алдым. Оның нағыз адал, жақсы адам екеніне енді көзім жетті. Әйтпесе, ол Ионашты иесіне апарып бердім деп, бір жерге тастап кетуіне болады ғой. Онда бәрі де тынар еді. Бірақ папам олай істеген жоқ.

	— Жә-жә,— деді мен шөпілдетіп сүйе берген соң.— Одан да Ионашыңды оят та, келгеніңді білдір.

	Ионашты мамам оятып жатты:

	— Тұр, жалқау, Радканың келгенін көрсеңші!— деп, оның қарғысынан тартты.

	Ол мені танымай қалды ғой деймін. Маған қарап көзін сығырайтты. Сосын тұмсығын көтеріп ауаны иіскеп-иіскеп алды да, қаңсылап үрген бойы менің аяғыма жабысты. Сосын сол сәтте резина доптай-ақ кейін шоршып түсті де, мені айнала жүгіріп, билей бастады. Есі шығып секіргені сонша мені қалай жығып кетпегеніне қайранмын.

	Нақ сол кезде папамның ғаламат минуты соқты.

	Ол санын шапаттап:

	— Ионаш, аяққа!— деп бұйырды.

	Ионаш секіріп барып, папамның аяғының астына жата қалды.

	— Мен аздап үйретіп едім,— деп күлді папам. – Ол өте қабілетті ит екен.

	Мен жүрелеп отырып алдым да: «Ионаш» деп шақырдым.

	Ол папама бір қарап қойды да, қозғалмай отыра берді.

	— Мәссаған!— деп таңғалдым.

	Папам Ионаштың тіл алғыштығы мен менің таңғалғаныма рақаттана күліп отыр. Ол іші тар адам емес. «Бара ғой»,— деп рұқсат етті Ионашқа.

	— Сенің иең мен емес, Радко ғой. Мен де қарап қалмадым:

	— Біз екеуіміз де иесіміз! — дедім папама.

	Ионаш секіріп шықты да, менің тіземе бір-ақ қарғыды. Мен оның сабалақ жүнді басынан сипап, құлағын қасимын дегенше, Ионашым мені айнала жүгіріп, өзінің шаттық биін қайта бастап кетті.





	Оглавление

	БІРІНШІ ТАРАУ

	ЕКІНШІ ТАРАУ

	ҮШІНШІ ТАРАУ

	ТӨРТІНШІ ТАРАУ

	БЕСІНШІ ТАРАУ

	АЛТЫНШЫ ТАРАУ

	ЖЕТІНШІ ТАРАУ

	СЕГІЗІНШІ ТАРАУ

	ТОҒЫЗЫНШЫ ТАРАУ

	ОНЫНШЫ ТАРАУ

	ОН БІРІНШІ ТАРАУ

	ОН ЕКІНШІ ТАРАУ

	ОН ҮШІНШІ ТАРАУ

	ОН ТӨРТІНШІ ТАРАУ

	ОН БЕСІНШІ ТАРАУ

	ОН АЛТЫНШЫ ТАРАУ





Notes


	[←1]

Чех мектептерінде күнделік осылай аталады. (Ауд.)





[←2]

Чехословакия мектептерінде «5» пен «4» ең нашар бағалар. (Ауд.)





[←3]

Бес — екі сияқты ең нашар баға.





[←4]

Чардаш — венгр биі





