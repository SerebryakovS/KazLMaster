	Рахметолла Райымқұлов

	Суретші



	Повесть





Кептеу




	Сурет сабағы едi. Мұғалiм доп-домалақ резенке допты – кептеудi саусақтарының ұшымен ғана жоғары көтере ұстап, балаларға көрсетiп тұрды да:

	– Бұл не, балалар? – деп сұрады.

	– Кептеу ғой, аға, кептеу! – деп шу еттi балалар.

	– Ендеше, қазiр осының суретiн салыңдар. Мұғалiм солай дедi де, қолындағыны класс тақтасы алдында тұрған биiктеу стол үстiне қойды.

	– Көрiне ме?

	– Көрiнедi, аға, көрiнедi!

	Сол сәттен бастап бiр жағы қызыл, екiншi жағы көк кептеу көптiң көзiн тарта түстi. Қалам-қағаздарын дайындап отырған оқушыларға ол: «Иә, балалар, танисыңдар ма? Басымды тауға да, тасқа да соғып аяусыз қинайтын едiңдер. Қане, менiң келбетiмдi ендi дәптерлерiңнiң беттерiне түсiрiп көрiңдер?!» – дегендей, мелшие қалған. Және бұл кептеу: «Естерiңде болсын, бүгiн мен үшiн мұғалiмнен баға да алатын боласыңдар», – деп мақтанатын да тәрiздi.

	Иә, сабақтың аты – сабақ. Әркiм қолынан келгенiнше жұдырықтай ғана домалақ резенке кептеудiң кескiнiн дәптер бетiне түсiру қамына кiрiсiп кеттi. Оңай да емес екен.

	Бiрақ, кластың ең ақырғы жағына жайғасқан Қани көп әуре болған жоқ. Тапсырманы лездiң iшiнде орындады да, ешкiмге тиiспей өзiнше еркiн отырды.

	Сабағына кiм қалай қарайтынын бақылап, тақта алдында арлы-берлi жүрген мұғалiм Қаниға бiр рет қарап қойды. Екi қолын партаның астына жiберiп, кеудесiн сәл көтере түскен ол терезе жаққа үңiлiп алған екен. Мұғалiм ойланған түрi болар дедi де үндемедi. Сәлден кейiн тағы да қарады. Ендi бала ойынға көшiптi. Оң қолының саусақтары арасына қысып алған қаламын шыр айналдырады да, өзiнше ыржиып күледi. Қасында отыратын сүп-сүйкiмдi аққұба қыздың көңiлiн бөлiп, сурет салуына кесiр жасаймын-ау деген ойдан, тiптi, де аулақ сияқты.

	Мұғалiм ашуланып, қабағын шытты. Бiрақ, бiрден дауыс шығарып, жұрттың назарын аудармады. Ақырын жүрiп кеп Қанидың алдына тоқтады. Назары алдымен парта үстiнде жатқан сурет дәптерiне ауды. Оның бетiнде әп-әдемi салынған кептеу суретi жатыр. Мұғалiм Орын Таңқиев өз көзiне өзi сенбей қадала қарап қалды. «Сен баланы ма», – деп келген iштей ашуы су сепкендей басылып, Қаниге риза бола бұрылды.

	– Небәрi бес-ақ минутта салып үлгердiң бе? Қани «иә, аға» дегендей, мұғалiмге үнсiз басын изей жауап бердi.

	– Жаман емес. Қалайша тез салдың, ә? Әлде...

	Мұғалiм «бұл сенiң дәптерiңде бұрыннан жүрген сурет шығар», – деген ойын айтпай тоқтады. «Дегенмен, – деп тұрды iшiнен. – Қайта салғызайын. Содан ақиқатын көремiн!»

	– Иә, жаман емес, дедi ол Қаниға ендi тура қарап. – Бұл қырық бес минуттiк сабақ уақытында орындап шығатын тапсырма едi. Сен не бәрi бес-ақ минутта бiтiрiп қойдың. Қалған қырық минут бойы осылай босқа отырасың ба?

	– Қайдам, – деп Қани жымиды. Мұғалiм оның балғын өңiнен өзiне сенген еркiндiктi байқады. Ұясы үлкен қара көздерi жасаурай мөлдiреп, томпиған екi бетi қызара бөртiп, сәл күлiмсiреп тұр екен. Кең маңдайын алақанымен ұяла сипап, төмен қарай бердi.

	– Қайдамды қоя тұр. Қане, қайта сал, көрейiк.

	Мұғалiм осылай дедi де, партаға сүйене еңкейiп келiп, суреттiң о жер, бұ жерiнен кемшiлiктер тапқан боп жөндей бастады. Онсыз да қызылы қызыл, көгi көк боп көрiнiп тұрған кептеудiң бояулары үстiнен бiр-екi рет қалам жүргiзiп өттi.

	Шәкiрт бала еш нәрсе ойлаған жоқ. Мұғалiм қасынан кетеркетпестен-аң кептеудi қайта салуға кiрiстi. Ол үшiн бұл жолы да көп уақыт керек болмады.

	– Ағай, кептеуiңiз дайын. Көресiз бе? Ендi қатесi жоқ!дедi Қани. Бойында иненiң жасуындай қулық-сұмдығы жоқ әдетiне басып, класс iшiн дүрлiктiре қатты сөйледi. Оқушылар үрiккен бiр топ торғайдай дүр етiп оған қарасты.

	– Тсс! Ақырын! Неге айғайлайсың? Өзiң класта отырсың ба жоқ әлде.., – деген мұғалiм де оған көзiн қадап қалған.

	Балалар дүрлiге күлдi. Қани өзiнiң оқыс кеткенiн сонда ғана түсiндi. Екi бетi және дуылдап, қызарып кеттi.

	– Мен әшейiн.., – дедi ол тұтыға.

	– Ақырын сөйле? – деп мұғалiм тағы да ескерттi. Балалар класты бастарына көтере тағы да ду-ду күлдi.

	Көзiнен оты шыға ызаланған Қани не iстерiн бiлмей, әркiмге бiр жалтақтай қарады. Бәрi де оны мазақтап күлетiн сияқты көрiндi. Ол орнынан қалай тұрғанын бiлмедi. Және сол бойда далаға қарай зытты.

	– Қайда барасың, тоқта! – дедi мұғалiм. Оның даусы шаңқ еттi. Бiрақ, Қани тоқтаған жоқ. Сол жүгiрген бойы есiктен шығып та кеттi.

	Мұғалiм қайтып үн қатпады. Баланың қылығына долданып ашуланбады да. Қайта әлгi бiр өз жауабы мен көтерiлiп кет кен даусына ұялып тұрды. Тез-тез басып кеп Қанидiң партасы үстiнде қалған оның дәптерiн алды да, жоғары көтерiп барлық балаға көрсеттi.

	– Мiне, ол аз уақыт iшiнде бiр емес, екi кептеу суретiн салып үлгердi. Көресiңдер ме, қандай әдемi? Балалар және де шуылдап кеттi.

	– Қани ма? – дейдi бiр бала. – ол...

	– Е, ол.., – дейдi екiншiсi.

	– Ол суретшi ғой, суретшi! – дейдi көп дауыс. Тұс-тұстан сөйлеп кеткен балалар класты бастарына көтердi. Мұғалiм оларды тез тыныштандырды да:

	– Қане, кiм салып болды? – деп сұрады. Ешкiм жауап бермедi.

	– Ендеше, үндемеңдер. Бiткендерiң ақырын ғана маған көрсетiңдер. Ал Қаниға бiреуiң тиiсiп, сөз айтушы болмаңдар. Оның қазiр кластан шығып кетуге хақысы бар. Бiрақ, рұқсатсыз кетуi жарамайды. Ол жағын өзiм айтамын оған.

	Балалар ғана емес, осыдан кейiн сабақтың бiткенiн жария етiп соғылатын қоңырауды мұғалiм де асыға күттi. «Қап, мына баланы-ай, ә? Кластан өз бетiмен тұра қашқаны несi-ай. Сол күйi директорға барса немесе интернаттан тура үйiне кетiп қалса тiптен де ұят болады-ау!» – деп ойлады.

	Орын Таңқиев бұл мектепке жақында келген болатын. Жоғары дәрежелi бiлiмi бар жас маманның тәжiрибесi аз едi. Кластағы қай баланың нендей қабiлетi бар екенiн де әлi бiле бермейдi. Сол шалалығын қазiр өзi де сездi. Iстеген қателiгiне iшi тұз құйғандай ашып кеттi. Тек онысын ешкiмге сездiрген жоқ. Бидай өңдiлеу келген ат жақты жүзi құп-қу боп өзгергенiн өзi ғана сездi де, сәл тұнжырап тұрды. Қанидiң артынан барып, егер осы екi ортада жүрсе, ертiп келгiсi де келдi. Бiрақ,...

	Бұл кезде Қани де қатты өкiнiш үстiнде едi. Кластан тұра қашқанымен алысқа кете алмаған. Мектептiң арт жағындағы футбол алаңына шыққан. Оның көрiнген жұрттың көзiне түсе бермейтiн, жан-жағын өрiмдей көп ағаш орап алған бiр салқын бұрышы болатын. Әдетте сабақ уақытында айыбы үшiн кластан шығарылып жiберiлген балалар сол жерге кеп отыратын. Қани өз бетiмен сыртқа зытысымен оқыс кеткенiн түсiндi. «Әттең-ай, осы бiр ессiздiгiм-ай. Құрып қалғыр бұл мiнез маған қайдан жұқты екен?» деп ойлады. Бiрақ, ол ойының ақырына дейiн барып жатпады. Тура айыптылар бұрышына қарай тартты. Кластан шыққан сол екпiнiмен әлгi жердегi орынға келiп отырды.

	«Қап, дұрыс жасамадым-ау, жаңа келген мұғалiм алдында өлiм болды ғой, мұным!» деп өкiндi...

	Биыл Қани төртiншi класта оқитын. Өзi тәрбиеленетiн интернаттың бұл ең жоғарғы класы. Келесi оқу жылын ол бөтен мектептiң бiрiнде қарсы алады. «Төрт жылдың оқу мерзiмi бар мектептiң жоғарғы класының баласы бола тұра мынадай тәртiпсiздiк көрсету қандай масқара! Түу, таза күлкi болдым-ау!» – дейдi ол өзiне-өзi.

	Жегiдей жеген осы бiр ой Қанидi езiп барады. Өмiрiнде болмаған қылық көрсеттi ол бүгiн. Және қандай сабақ кезiнде? Өзiнiң сүйген пәнi сурет сабағы үстiнде жасады-ау! Мұғалiмi де жаңа. Бұрын-соңды көрiп жүрген сыралғы таныс адамдар да емес. Түу!..

	Қазiргi қылығын ойлаған сайын Қани езiле түстi. Бiр сәт аққұба жүзi құп-қу боп сiлейiп қалды. Бiрте-бiрте тап бiр от жалыны шарпығандай, тұла бойы дуылдап күйiп-жанып бара жатқанын сезiндi. Шекелерi солқылдап, басы да зырқырап, ауырған тәрiздi. Бала екi бетiн қос алақанымен бiрдей басып, үнсiз жылады. Көз жасы да дайын-ақ тұр екен.

	Солай отырған Қани үзiлiс қоңырауы созылғанын да естiген жоқ. Бәрiн ұмытып, орнынан атып тұрып, ойнап та кетпедi. Мойнын төмен салған күйi қалғыған адамдай, былқ етпей отырды. Бiр кезде иығынан бiреудiң ақырын-ақырын тербете қозғағанын сездi. Ол шырт ұйқыдан шошып оянғандай, басын көтердi.

	– О, жолың болғыр, неғып отырсың?

	Дауыс иесiне жалт қараған Қани сурет мұғалiмiн көрдi де, лып етiп орнынан тұрды.

	– Ағай, ғапу етiңiз? Мен тәртiпсiздiк жасадым, дедi ол. Даусы дiрiлдеп әрең шықты.

	– Солай ма? деп тұрды мұғалiм. Беттерi домбығып, көздерiнiң жиектерi қызарып кеткен балаға жаны ашыды. Оның көңiлiн көтере сөйледi.

	– Бәрекелде, өзiм де ұяты бар бала ғой деп ойлап ем. Солай болды. Ал суреттi жақсы салады екенсiң. Бүгiнгi сабақта сенен озғаны жоқ.

	Қани «мұғалiмiм ашуланып келедi. Ендi ол бас салып ұрсатын шығар» деп ойлаған. Жоқ, олай емес. Жүзiнен ашу дегеннiң iзi де көрiнбейдi. Қайта өзiн көпiрте мақтап тұр. «Сонда, қалай, шыны ма, әлде әшейiн алдаусыратып тұр ма?»

	Туасы Қаниқулық-сұмдығыжоқаңғалбалаболатын. Үлкеннiң де, кiшiнiң де айтқанына шын сенiп, оны дәл қабылдайтын. Содан ба, әйтеуiр, сәл бiр оғаш мiнездi көрсе күйiп-пiсiп қалушы едi. Сондай-ақ жақсы сөзге дереу жаны семiрiп, гүл-гүл жайнап та сала беретiн. Қазiр ол бағанадан берi өзi шеккен қайғы-қасiреттi сол замат ұмытты. Мұғалiмнiң бетiне көңiлi таси қарады.

	– Сiзге ұнады ма? – деп күлiмсiреп тұрды.

	– Ұнады, дедi Орын. – Суреттi қашаннан берi салып жүрсiң? Төртiншi кластың баласына бұл ауыр сұрақ едi. Мұғалiм сұрақты берерiн берсе де, артынан өзi қысылды. Бiрақ, Қани

	оның күдiгiн жуып жiбердi.

	– Суретшi болғым келедi, – дедi ол жаңа ұстазға жалтақтай қарап. – Тек бiр жаман жерi бар. Содан тайсақтай беремiн. Әйтпесе...

	Сөзiнiң ар жағын бала айтпай тоқтады.

	– О не? Тайсақтағаның қалай? – деп сұрады мұғалiм.

	– Әкем жақтырмайды. Суреттi жаны жек көредi.

	– Түсiнбедiм. Туған әкең сөйте ме?

	– Иә, мен одан жасырып жүремiн. Осылай дегенде Қанидiң екi бетi, тiптi, құлағына дейiн қызарып, көздерi жыпылықтап, жыламсырап кеттi.

	– Солай де? Iм.. м!.. – дедi Орын.

	– Рас аға, көп суреттерiм жыртылды.

	– Неге өйтедi, ә?

	– Бiлмеймiн, – дедi Қани иығын қиқаң еткiзiп. – Әйтеуiр, жаны жаратпайды. Ағаларым тимеңiз десе де тыңдамайды. Өзiме қатты ұрыспайды да. Тек салған суретiмдi көзi шалса бiттi, быт-шытын шығарып тынады. Мен ыза боп жылаймын. Сонда да илiкпейдi. «Саған мұндай шайтанның iсiмен айналыспа дегенiм қайда? Неге тыңдамайсың? Олай болса мә, саған!» – дейдi де жырта салады.

	Орын сендiре айтқан бала сөзiне таң қалды. Осы кезде тағы да көңiлi босап, көзi жасаурап бара жатқан шәкiртiн аяп кеттi да, оны жiгерлендiре тiл қатты.

	– Оқасы жоқ, – дедi баланың арқасынан қағып, – Суретшi болғың келсе ешкiмнiң бөгетiне елең етпей, сала бер.

	Жас ұстаз Орынның ойына өзiнiң балалық шағы түстi. Оның да басынан өткен хикаялары көп едi. Әсiресе, қарт әжесiнен көрген азабын айтсайшы? Әлiптi таяқ деп бiлмейтiн сол әже ақ қағаз бетiне түсiрiлген суреттi көрсе жаны тас төбесiне шыққандай зәресi ұшатын. Бұл әдетiне алғаш ешкiм түсiнбей жүрдi. Бiрақ, ақыры себебi ашылды. Сөйтсе, ауылда өзiндей бiр кемпiр бар едi. Оның шалы мешiтте жұртқа бастап намаз оқып беретiн де, өлгенжiткендерге құран түсiрiп жүретiн. Ескiше дiн жолы, шариғат бұйрығы деп сырқат адамдарды үшкiрген-түшкiрген боп, ақысына ақша, астық, тiптi, кейде тiрiдей мал да алып кететiн молда едi ол. Бәленiң бәрi сол адамнан шыққан екен. Бiр күндерi «сурет тұрған үйде намаз оқуға болмайды», – дептi. Сол сөздi молданың кемпiрiнен естiген Орынның әжесi әбден бәле болып едi. Сурет десе жаны қалмай, тұла бойы түршiгiп кететiн әдет пайда болыпты. Және де әлдеқашан еншiсiн берiп, өз алдына отау етiп шығарын жiберген үлкен ұлы – Орынның әкесi Таңқының құлақ-миын жейдi екен. Сондағысы: «Сенiң Орының үйде сурет салатын көрiнедi. Неге тыйып тастамайсың. Бүйте берсең үйiңе бас сұғуды қоямын, – дейтiн айғайлап. – Сурет тұрған жерде намаз оқу күнә. Ондай әдеттi кәсiп еткен адам мұсылман емес, нағыз кәпiр», – деп тепкiленетiн.

	Дегенмен, Орынның әкесi мықты екен. Әлгiндей ешбiр негiзi жоқ қаңқу сөзге құлақ аспаған. Әжесiнiң көзiнше баласына ұрысқан болып, ол кеткесiн: «Суретшi болғың келсе бетiңнен қайтпа, балам. Адамға керектi о да бiр өнер», – деп ұлының талабын құптап, шабыттандырып қоятын.

	Бiр сәт осылай ойлап кеткен Орын тағы да сөйледi. – Менi де бiр кезде жұрт қорқытқан. «Ана дүниеге барғаныңда, яғни өлгенiңде, әрбiр салған суретiңе жаныңнан бөлiп жан бересiң», - дегендердi де естiгемiн. Бәрi ескi мектептiң шала сауатты дүмше молдаларының өнер дегеннiң мәнiн түсiнбегендiгiнен шыққан бос сөздер едi. Мұндай нәрселер революциядан бұрын болған. Ендi қазiр, совет дәуiрiнде...

	Орын аз-кем тоқтап тұрды. Қани шыдамай кеттi.

	– Неге өйтедi олар? Менiң әкем молда емес. Сауаты аз кiсi ғой.

	– Намаз оқи ма?

	– Оқиды. Өне бойы емес. Жылда ораза айларында, әйтеуiр, намаз оқыған боп жүредi. Басқа уақытта неге оқымайсың десең:

	«Оның бәрiне уақыт қайда менде. Жұмыс iстеп сендердi асырауым керек емес пе?» – дейдi.

	– Е, түсiнiктi, дедi Орын езу тарта күлiп. – Бәрiн бүлдiрiп жүрген әкең емес, жаңағы сияқты дүниелер екен ғой! «Сурет тұрған жерде намаз оқуға болмайды», – деп құлаққа күнде құятындар да солар.

	Қани қуанып кеттi.

	– Рас, аға. Менiң әкем сондай сенгiш адам.

	– Сенен бөтен балалары бар ма? Өзi не жұмыс iстейдi?

	Маңдайын сипалап аз-кем мүдiрген Қаниге Орын күле қарады да, ендi әзiлдей тiл қатты.

	– Неге үндемейсiң? Әкең өзi ескi бай-кулак емес пе едi? – дедi күлiмсiреп.

	– Жоға, ол кулак та, бай да емес. Әшейiн...

	– Әшейiн? О не, жұмысшы ма?

	– Жай ғана, әшейiн арбаның дөңгелектерiн, тағы сондай сынған, жарылған нәрселердi жөндейтiн ұста. Оңды дүкенi де жоқ. Соңғы кезде оны да қойған.

	– Қойған?

	– Иә. Қазiр әр түрлi ұсақ-түйек жұмыс iстейдi.

	– Iм... м! Солай ма?

	– Солай. Тек оқта-текте ғана ұсташылық, жасайды. Екi аға, бiр әпкем бар. Үшеуi де мен сияқты жаңа мектепте оқыған. Әбiл биыл институтты бiтiрдi.

	– Еһе, жақсы екенсiң. Ендеше, уайымдама. Суретшi боласың!

	– деп Орын оның арқасынан және қақты. – Бiрақ, мақтанып кетiп жүр ме? Бұдан былай өзiм де үнемi жәрдемдесемiн.

	Жаңа ғана еңсесi түсiп, қара аспаны жерге құлап, ендi қайтып жөнделместей күйреп отырған Қани көңiлi шарықтап кеттi.

	«Менi жақтайтын кiсi мұнда да бар екен. Ол – ұстазым, сурет сабағының мұғалiмi Орын аға!» деп iштей толқып тұрды да:

	– Рақмет, аға. Тамаша болды. Бүгiн кешке үйге барып қайтамын. Алыс емес, осы арадан бiр-екi-ақ көше. Сiздiң ақылыңызды, ең алдымен, екi ағайым Әбiл мен Халелге айтамын. Олар менен суретшi шығатынын естiсе қуанады, – дедi.

	– Сенен бе, егер бара-бара өзiң айнып кетпесең, мiне, деген суретшi шығады. – Ол бас бармағын шошайтып көрсеттi. – Тек осы талабыңнан қайтпайтын бол. Өзiңе-өзiң берiк бол!

	Қани екi езуi екi құлағына жетердей жайнап кеттi. Қуанғанынан қайда барарын бiлмей, бiр сәт есеңгiреп тұрды. Жан-жағына жалтақтай қарады. Ендi бiр мезетте әлгi қашып шындап класына қарай жүгiрдi. Жаңа ғана дәптер бетiне қолымен келбетiн түсiрген домалақ доп-кептеудi қайта көруге, өзiн танытқан еңбегiм деп оны кеудесiне қысуға асыға түстi.





Техникум қабырғасында


	1929 жылдың күзi. Бұл күз Қаниге ғана емес, ол бiрге оқыған барлық класс балалары үшiн айрықша есте қаларлық боп келдi. Өйткенi, мектеп бiтiрген олар түгелiмен студент атанды. Ташкент қаласында бұдан бiр жыл бұрын ашылған Қазақтың педагогикалық техникумнiң бiрiншi курсына кеп отырды. Ешқандай сынақ-сұрақсыз, жеке-дара документсiз және қиындықсыз қабылданған балалар аса бақытты да, қуанышты болатын. Кешеғанаинтернаттатәрбиеленген, сондажүрiпоқыған бастауыш мектеп шәкiрттерi едi. Бүгiн, мiне, дыңдай техникум қабырғасында. Бұдан былай бұларды интернаттың қулары деп ешкiм де кемсiтпейдi. Интернат қақпасы ендi алыста. Ертелiкеш қақпайлап «олай етпе былай ет» деп отыратын аға-апайлар ендi жоқ. Тiптi,, оларсыз бұлардың бiрде-бiрi жүрiп тұра алмайтындай, қит етсе ақыл айтып бiтетiн. Ендi ондайлардың бәрiнен құтылды. Мүмкiн содан ба, кешеден берi бәрiнiң көңiлдерi ғана емес, тiптi, бойлары да бiр қарыс өсiп қалғандай.

	Қани әсiресе қуанышты едi. Қолына әдемi портфель ұстап, ине-жiптен жаңа шыққан костюм, көйлек, жылтыраған ботинке киген ол техникум жатақханасына да жатпай сабаққа үйiнен қатынап оқитын болды. Өзi де аққұба келген, дөңгелек жүздi, жазық маңдай, қою қара шашы толқындана бұралып кеп, самайынан түсiп тұратын әдемi бала едi. Оның үстiне жұнттай жаңа киiмдер, тiптi, сүйкiмдi етiп жiберген. Әлде содан ба, Қанидiң жүрiс-тұрысынан да соңғы күндерi көрген жан қызығарлық әлдеқандайсыпайылықпа, биязылықпа, әйтеуiр, кейбiреулердiң бойынан табыла бермейтiн бiр қасиет көрiнетiн.

	Қаланың дәл ортасынан кеп орын тепкен техникум даңқы бара-бара арта бердi. Мүмкiн онысы советтiк шығыстағы үлкен қалада қазақ тiлiндегi бiрден-бiр бiлiм ордасы болғандығынан да шығар. Өйткенi, оған студенттер жан-жақтан келетiн. Өзбекстанның өзiнде тұратын қазақтардың балалары ғана емес, бер жағы Қазақстан, ар жағы Қарақалпақ және басқа республикада, облыстарда өмiр кешетiн қазақ балалары ағылып жатты. Ал Ташкенттiң өзiнде туып-өскен Қаниға техникум ана тiлiнде оқып, ата-баба тарихын, елiнiң әдебиетi мен мәдениетiн терең түсiнiп, жетiле беруiне даңғыл жол ашты. Ол барлық сабақты жақсы оқи бастады.

	Бұйығы, өзiнен бөтендi жатырқайтын мiнездерi өзгерiп, көпшiлiкке үйренiп келе жатқан Қанидiң жақын жолдастары да бар. Солардың бiрi Рахыш дейтiн бала едi. Бiр күнi таңертеңгi сабаққа кiрiп бара жатқан Рахыш Қанидiң құлағына сыбырлады.

	– Бүгiн екеумiз класта қалайықшы?

	– Неге?

	– Бiрiгiп сабақ оқиық. Және де...

	– Мақұл. Оқысақ оқиық, – дедi Қани. Неге екенi белгiсiз, жолдасының өтiнiшiне өзi де қуанып кеттi.

	Киiмi жұпыны, жүдеу жүздi Рахыш техникумге жақын бiр ауданнан келген. Көп баланың ортаншысы есептелетiн ол әкесiнiң бiр жағы сүйiктiсi де екен. Әрi зерек, алғыр болғандығы үшiн шаруақор әке оны оқытқысы келген. Шымыр бала сәл демеумен-ақ оқып кеттi.

	– Ендi, балам, жолын тапсаң қайда барып оқысаң да қарсы болмайын, – дептi, Рахыштың әкесi баласы бастауыш мектептi бiтiрген күнi.

	– Жарайды әке. Ташкенге барам. Оқу iздеймiн.

	– Ташкенге дейсiң бе?

	– Иә, әке.

	– Ендеше, онда сот оқуына түс. Одан басқасы маған ұнамайды. Рахыш сот оқуын iздеп бүкiл қаланы шарлайды. Төрт кластық бiлiмi бар бала дереу сот болып шыға келетiн мектептi еш жерден таппайды. Сөйтiп жүргенде, медициналық техникумге келедi. Көп ойланып, өзi сияқты балалар документтерiн тапсырып жатқанын көредi де, ақыры тәуекел деп документiн бередi.

	Қабылдап алған егде тартқан әйел екен. Рахышқа ол мейiрлене қарап тұрады да, қашан емтихан тапсыратынын айтады.

	Қуанып кеткен бала елiне келедi. Екi езуi екi құлағында.

	– Иә, балам, таптың ба сот оқуын? – деп сұрайды әкесi Рахыштың қуанышы су сепкендей басылған.

	– Жоқ әке, таба алмадым, – дейдi мiңгiрлеп. – Бiрақ, басқа бiр оқу таптым.

	– Ол қандай?

	– Докторлық, әке.

	– А, не дейдi, доқторлық дейдi?!

	– Иә, әке. Мен сияқты балалар жапырлап документтерiн тапсырып жатыр екен. Менде тәуекел деп өткiзе салдым.

	Әкесi бұл оқуға мүлде қарсы болыпты. «Доктор, дәрiгер болған адамдар кiсi сояды. Ол күнә, деп баласын қорқытады.

	– Сот оқуы жоқ болса бөтен бiреуiн тап. Тек доктор болма», – деп тұрып алады.

	Ертеңiне Рахыш қалаға қайта салпақтайды. Содан тапқан оқуы – осы педтехникум едi...

	– Қане, Рахыш, не iстеймiз? – дедi, Қани кластан өңге балалардың бәрi шығып кеткен соң.

	Ендi Рахыш шынын айтты. Оны қабырға газетiне редактор етiп сайлаған. Сол сағаттан берi қолына бiрнеше мақала түстi. Мазмұндары әр қилы. Кейбiреуi тәртiпсiздiк көрсеткен балалар жайлы екен. Редактор Рахыш болғанымен, оның басқа да мүшелерi, редакция алқасы бар едi. Бiрақ, қолынан iс келетiндерi шамалы екен. Мақаланы қорытып жөндеудi бiлетiнi жоқ. Жазуы әдемi болғандықтан сайланған қыз – Сәния тек картон бетiне жөндеп берген мақаланы әдемiлеп көшiрудi ғана бiледi. Ал комсомол комитетiнiң секретары Рахышқа: «Газет шығару керек», – деп бүгiн де ескерттi. Сол жағын ойлаған Рахыш Қаниден бiр көмек күтiп едi.

	– Қолымнан мақала жөндеу келмейдi. Көркемдеу жағына шамам жетсе көмектесейiн, – дедi Қани.

	Рахыш қуанып кеттi.

	– Бәрекелде! Өзiм де ең болмаса, осы жағынан қол үшiн берер деп ойлаған едiм.

	Жүгiрiп барып, комсомол комитетiнен үлкен картон қағаз алып келдi.

	– Мiне, – дедi оны Қаниге жайып көрсетiп. – Газетiмiздiң аты «Жас талап» болады. Әуелi сол екi сөздi көркем етiп жазып алайық. Солай емес пе, Қани, ә?

	Жолдасының бәйек боп жүргенiн көрген Қани де оның сөзiн күлiмсiрей құптады.

	– Уақытым жоқ едi. Алыста тұрамын ғой. Трамвайдан трамвай ауысып жүрiп үйiме жеткенше қашан. Одан кейiн сабақ қарауым да керек. Тағы да...

	Қани ар жағын айтпады. Рахышқа қарап бiр сәт үндемей тұрды да, дереу iске кiрiсiп кеттi. Қолы-қолына тимеген Қани азғана уақыт iшiнде газеттiң атын керемет әдемi етiп жазды.

	– Осылай болғаны өзiңе ұнай ма? – деп сұрады ол Рахыштан.

	–Ұнағанда қандай. Өте жақсы.

	Алақанын шапалақтап ол риза болып тұрды.

	Үлкен картон қағаз бетi барған сайын көз тартып, әдемiлене түстi.

	– Өзiң достым нағыз суретшi екенсiң. Дұрыс болды. Бiздiң класымыздан да келешекте бiр суретшi шығады екен. Айтпақшы, осы сурет сабағы болған жоқ, ә? Сабақ кестесiнде сурет бар. Бiрақ, оның орнына қазiр биология болып жүр ғой. Неге олай екен?

	Рахыш таң қалған сияқты.

	– Оны менен сұра. Мұғалiм жоқ. Сiрә, табылмай жүрген шығар. Немесе, демалыста болуы да мүмкiн ғой. Бiр күнi суретшi ағайымызды да көрiп қалармыз. Расын айтсам, – дедi Қани жымия күлiмсiреп. – Сол мұғалiмдi көргенше асығып жүрмiн.

	– Мынадай өнерiң болғасын, әрине, асығасың. Мен бәрiнен әдебиет мұғалiмiн жақсы көремiн. Ағай класқа кiрiп келгеннен сабақ бiткенге дейiн ешбiр жалықпай тыңдаймын. Тiптi, қоңырау соғылмаса екен деп, тiлек тiлеп отырамын.

	– Ал маған күллiсiнен сурет сабағы жақсы сияқты. Күнде үйге барғасын да бiрер сағат уақытымды сурет салумен өткiземiн. Бiрақ, оны әкем жоқта, ол не жұмысында, не басқа бiр жақта жүргенде саламын.

	– Неге өйтесiң? Әкеңнен қорқасың ба?

	– Рас қорқамын. Ол суреттi жек көредi.

	Қани мұңайып, әлдене ойланып тұрды. Жолдасының кенет солғын тартқан жүзiне қараған Рахыш та күлкiсiн пышақ кескендей тынып:

	– Түсiнбеймiн. Жыртып тастағаны қалай? Баласының өнерлi болғанына қуанудың орнына... – дедi таңырқап.

	Осыдан кейiн Қани жолдасына себебiн айтып кеттi. Ең соңында:

	– Бәрiн бүлдiретiн ескi молдалар, дiн адамдары. Әкем ешкiмге сенбегенiмен соларға сенедi. Сөйтедi де, менiң үйде сурет салуыма қарсы болады, – деп бiтiрдi.

	– Қызық екен. Ешқашан естiмеген нәрсем, – деп таңданған Рахыш өзiнiң осы оқуға қалай түскенi туралы айтып кеттi. Қани жолдасының тарихын өз басынан өткендей аузын аша, берiле тыңдады. Оның көз алдына түнгi қала суретi елестедi. Қорқынышты түн қойнында мүлгiген қаланың толып жатқан алаң, скверлерiн бiледi. Солардың бiрiнде жападан жалғыз отырған бала суретiн ол көрiп те тұрғандай.

	– Қап, сонда менiң үйiмдi бiлмедiң-ау, ә?

	– Қайдан бiлейiн. Үйiң түгiлi, ол кезде өзiңдi көрiппiн бе?

	– Бiлсең барар едiң ғой, ә?

	– Әрине.

	– Мен қуанып қарсы алар едiм сенi.

	Достар кейде күлiп, кейде мұңайып отырып та жұмыс iстедi. Өз бастарынан кешкен сырларын әңгiмелеп көп уақыт өткiзгендерiн сезбей де қалысты. Бұл кезде болашақ газет бетi көркемделiп те бiтiп едi. Өз iсiне өзi сүйсiне қараған Қани орнынан тұрды.

	– Бүгiнгiсi осы. Ендi әрбiр мақалаға лайық сурет және тақырыптарын жазу ғана қалды.

	– Сенкеткесiн Сәниянышақырыпкелемдедайынмақалаларды жаздыртам.

	– Алтын қызға ма? – дедi Қани. Сәнияны балалар солай деп атайтын. Оның атын атағанда Қанидiң жүрегi лүп-лүп соғып кеттi. Бұрындары көп сезiле бермейтiн әлдеқандай бiр сезiм жiбi жүрегiне оралып қалғандай, абайсызда оған бiреу тиiп кетiп тыз еткiзгендей шымырлады. – Интернаттан бiз екеумiз техникумға де бiрге келдiк.

	– Өзi ақылды қыз ғой деймiн. Басқалардай селтеңдеудi де бiлмейдi. Қашан көрсең сабақ оқып отырады.

	– Бiзде одан өткен оқу озаты болған емес. Көрерсiң әлi Алтын қыз тағы да барлығымыздың алдымызда жүретiн болады.

	Бұлар бiрiне-бiрi қарап жымыңдасты. Осы екi арада екi бетi қызара бөртiп кеткен Қанидiң көз алдында және де Алтын қыз тұрды. Төрт жыл бiр партада отырып, әр сабақты бiрге оқып өскен қыз сырын ол жақсы бiледi. Екеуiн өңге жұрт егiз қозы дейтiн. Кейде балалар Қанидi әзiл-шыны аралас мазақтап «Сыңарың қайда?» деп те қоятын. Сонда екi бетi ду ете қалған Қани не айтарын бiлмей, мүдiре тұтығып тұрушы едi. Әрбiр жас бала, жеткiншекке тән, тiптi, өзi де түсiнiп жетпейтiн әлдеқандай намыс оты тұла бойын билеп кететiн де, әлгi сөзден ат тонын ала қашып, «ол менiң сыңарым емес» деп ашулана жауап қайыратын. Сондай сөздерден кейiн парталас қызға қарамай, абайсызда оның селтеңдеген тұлымшағына бiр жерi тиiп кетсе, бейне жалын шарпығандай шошып, бiреу-мiреу көрiп қалған жоқ па екен деп, жан-жағына алаңдай көз салып, әлек боп жатушы едi. Мұндайда өңге бала еш нәрсе емес-ау, әлгi бiтiк көз Пернештi айтсайшы. Аңдығаны осы екеуi. Сабақ кезiнде де бұлардан көзiн бiр алмайды. Қит етсе «Өлә, мыналар бiрiне-бiрi серт берiсiп жатыр», «Төлеген мен Қыз Жiбек» бiздiң кластан да шықты», – деп жар салады. Қайтерсiң, оның бейпiл ауыз есер екенiн кластағылардың бәрi бiледi.

	Бiрақ, сол әурелiктiң бәрi әрi кетсе бiр күннен арыға бармайтын. Аршыған жұмыртқадай аппақ қыз Қанидiң көрмей, қарамай отыра алмайтын сәулелi жұлдызы едi. Қыздың сүйрiктей әдемi саусақтарына ерiксiз көзi түседi. Сол-ақ екен, оған жалт қарайды. Мөлдiреп қана тұрған қыз Қанидi билеп кетедi. Қарлығаштың қанаты тәрiздi сәл иiлiп келген қасы, ұзын кiрпiктерi дiрiлдеп, көзi күлiмдеп тұрғандай. Сондай-ақ, жазық келген ақ маңдайы мен үлбiреген тамағы, оймақ ерiндер қандай тартымды едi. Әлдеқалай бiр жымия қалса күрiштей ақ тiстердi, екi бетiнiң екi ұшындағы шұңқырларды Қани әлi ешкiмнен көрген емес. Даусы қандай сүйкiмдi. Қашанда сызылып, ұялып тұрған сияқты жұп-жұмсақ, мiнезi-ай, шiркiннiң. Алтын қыздың осы сияқты сырт көрiнiстерi әрi асау, әрi ызақор бала Қанидi қашанда билеп кететiн едi. Қыз сөйлесе бiттi, Қани қоя қоятын. Олар бұл күнде үлкен қаладағы қазақ балалары үшiн бiрден-бiр бiлiм ордасы – техникумының студентi атанды. Интернат қабырғасында бiрге тәрбие алып және ондағы бастауыш мектептi бiтiргенше бiр партада қатар отырған қыз – Сәниядан бүгiн де ол алыс кеткен жоқ. Екеуi әлi жұбын жазбаған күйi жүр. Әлi де егiз қозыдай қатар отырады... Бiрақ, соңғы кезде бұлардың көз қарастарында әлдеқандай, өздерi де түсiнiп жетпеген, терең бiр сыр бар тәрiздi. Неге екенi тағы да белгiсiз, бiрiне-бiрi тура қараса бiттi, екеуi де қызарып кетедi. Тiптi,, Қанидiң жүрегi өзiнен-өзi лүп-лүп соғатын болды. Бара-бара сол нәрсе әдетке айналып та кеткен бе, қалай, әйтеуiр, басқа жақта жүргенiнде де Алтын қыз есiне түссе бiттi, жүрегi шiркiн беймаза күйге түсетiн болып алды. Мiне, қазiр де Сәния туралы арада сөз жүре қалып едi. Қанидiң iшкi сарайы тағы да шымырлап кеттi. Ол осы құпия сырымды сездiрiп алдым ба дегендей, Рахыштың жүзiне жалтақтай қарады. Солай тұрды да:

	– Сөйтiп, Алтын қызды мен кеткесiн шақырамын дейсiң бе? – дедi ол не айтқанын өзi де аңғармай.

	– Е, сөйтемiн. Жалғыз өзiм қалай жазамын. Әрине, Пернеш сияқты алаңғасарды шақыра алмаймын.

	– Ол жөндеп емес, бүлдiрiп бере алады. Ал Сәния... – деп тұрды Қани. Кенет оның екi бетi және де қызарып шыға келдi. Тұла бойында қызғаныш па, әлде қорқыныш па, әйтеуiр, әлдеқандай жайсыздық бар екенiн өзi де сезiндi.

	Содан ба, қазiр ғана кетуге асыра бастаған Қани лезде айнып, үйiне қайтып кеткiсi келмей қипақтады.

	– Асығып тұрсың ба? Онда Рақмет, кете ғой, достым. Ендiгiсiн Сәния екеумiз.., – дедi Рахыш.

	– Алтын қыз әдемi жазады, ә? Сен оны қалай бiлiп жүрсiң? Ойында еш нәрсе жоқ Рахыш ағынан жарылды.

	– Е, бiлмей. Алтын қыздың жазуы ғажап. Айттым ғой, бүгiн оған бiраз жұмыс iстеткiземiн. Ертең ары кеткенде түсте газеттi iлiп үлгеруiмiз керек. Әйтпесе болмайды.

	– Ендеше, дедi Қани қалам-қағаздарын портфелiнен қайта шығарып. – Газеттi бiтiрiспей мен де кетпеймiн.

	Рахыш досын қуана қостады.





Суретшi болғың келе ме?


	Ақыры сурет сабағы мұғалiмiн көретiн күнде жеттi-ау. Класта бұл пәндi iшiнен асыға күткен баланың бiрi Қани едi. Жасы сол кезде елудi еңсерiп қалса да жiтi қимылды, көзiне алақандай пенсне киген егде тартқан адамды ертiп, оқу бөлiмiнiң меңгерушiсi Мақан ағай класқа кiрiп келдi.

	– Сәләматсыздар ма, жiгiттер?

	Орындарынан атып-атып тұрған жас студенттер:

	– Сәлем бердiк! деп шу ете қалысты.

	– Отырыңдар, отырыңдар? – дедi қолымен ишарат жасаған Мақан ағай. – Бұл адам – Николай Иванович Рыков деген ұстаз. Бүгiннен бастап сендерге сурет сабағын бередi. Түсiндiңдер ме?

	– Түсiнiктi, аға!

	Бiресе Мақан ағаға, бiресе ыңғай жәудiреген қаракөз балаларға мейiрлене қарап тұрған мұғалiм қазақ тiлiн бiлмесе де, соған жақсы түсiнетiндей, басын құптай изеп, тiптi, күлiмсiреген тәрiздi. Кең маңдайынан жоғары қарай қайырған қоңыр шашы дәл ортасынан екi жаққа әдейi бөлгендей, қақ жарылып толқын атып тұр. Арықтау келген үлкен қыр мұрыны үстiнде жарқжұрқ еткен пенсне ат жақты, құмдағы iздей сирек әжiмдi арық бетiн ажарландыра түсiп, егде тартқан өңiне өң қосқандай. Жар қабағы астынан жылтыраған қоңыр көздерi адамға жылы, әрi күлiмсiреп қарайды. Жас студенттер оны көрген бетте-ақ iш тартып, бейне көптен бiлетiн белгiлi тәрбиешiлерiндей жылы қабылдады.

	– Көгершiндерiм! – деп бастады Николай Иванович сөзiн Мақан ағай шығып кеткен соң. – Мен бiлсем, бәрiңiзде сурет салуды сүйетiн сияқтысыздар. – Ол сәл езу тартып балалардың беттерiне жылы шыраймен қарады. – Солай ма?

	Балалар да бiрiне-бiрi күлiмдей көз тастасып, жымыңдасты.

	– Солай, Николай Иванович, – дедi артқы парталардың бiрiнде отырған Қани. – Сурет салуды бiз өте жақсы көремiз. Сiздi де күткенiмiзге көп болды.

	Кластас жолдастары дауыс иесiне дүр ете бұрылды. Бiрақ, ешкiм еш нәрсе деп сөзге араласпады. Қанидiң қатарында отыратын қыз Сәния да оған жымия көз қиығын салды да қойды.

	Николай Иванович кенет қатты шыққан дауысқа елеңдеп қалған-ды. Пенснесiн сол қолымен жоғары көтерiп тұрып Қаниге үнсiз назар аудара қарады. Баланы жек көрiп, немесе, жақсы көргенi белгiсiз. Пенснесiнiң өзi ұстап тұрған жағында жылтыр жез-бауы бар екен. Онысы терезеден түскен күн сәулесiне шағылысып жылт-жылт етiп тұрды.

	– Демек, қателеспеген екем, ә? – дедi ұстаз.

	– Иә, құрметтi ұстаз.

	Бұл жолы да Қани сөйледi. Бөтен үн есiтiлген жоқ.

	Содан кейiн мұғалiм стол үстiне қойған геометриялық фигураны қолымен нұсқап көрсеттi де:

	– Ендеше, осыған қарап салыңдар. Қане, бәрiңе де көрiне ме? – дедi.

	– Көрiнедi Николай Иванович, көрiнедi!

	– Сурет салғыш Қани, қане, көрсет бүгiн өнерiңдi? – деп жырқжырқ күлген Пернешке жұрттың бәрi жақтырмай қарады.

	– Не дедiң, а? – дедi мұғалiм. – Класта күлуге жарамайды.

	– Николай Иванович, ол өзi сондай. Өйтпесе отыра алмайды, дедi бiр бала.

	Қарт ұстаз үндемедi. Пернешке бiр-екi рет көз қиығын тастады да қойды.

	Әркiм ендi өз халiнше сурет салу жұмысымен шұғылданып кеттi. Мұғалiм балаларға қазiр не iстеу керек екенiн айтып қана қойған жоқ. Парталар арасымен ақырын жүрiп кiм қалай салып жатқанын бақылап қарап жүрдi. Ол аяғын бiртiндеп басып кеп Қани отырған партаға жақындады. Iшiнен: «Жаңа әзiрде даусың жаман шықпады. Қане, қолыңнан не келедi? Соны маған қазiр көрсетшi», – дегендей.

	Николай Иванович әркiмге жақындап барып өзiнше түртпектеп салып жатқан суреттерiмен танысты. Әркiм өз бiлгенiнше салып жатыр. Ал Пернеш әлi еш нәрсе бастамапты. Қаламын тiлiмен жалап қойып, дым сызбай отыр. Үшiншi бiреулерi тәп-тәуiр-ақ бастаған. Еш нәрсе жасай алмай, қолына қалам ұстап, әйтеуiр, шимайлағандардың бiрiне жәрдемдессе, екiншiсiнiң қатарынан жылжып өтiп те барады. Бiр кезде мұғалiмнiң көзi Қанидiң дәптерiне түстi. Замат iшi жылып сала бердi де:

	– Мынаны өзiң салдың ба? – деп оған сұрақты пiшiнмен қарады.

	– Өзiм, – дедi күмiлжи үн қатқан бала.

	– Онда нағыз суретшi екенсiң!

	Мойнын төмен салып жiберген Қани үндемедi. Бетi ду етiп ысып кеткендей болды.

	– Қане, тағы да, – ұстаз дәптер бетiн қолымен шұқып көрсеттi.

	– Мына жерге қайта салшы? Қани басын көтердi.

	– Тағы да осының өзiн бе?

	– Иә, осының өзiн, – дедi ұстаз сөзiн қайталап. – Қане, менiң көзiмше. Неге төмен қарайсың? Басыңды көтершi?

	Қани солай отыра бердi. Мұғалiм оны қыстап асықтырды.

	«Егер мына суреттiң иесi екенiң рас болса, онда қайта сал. Өз көзiммен көргiм келедi», – деп тұр. Қани солай отырған күйi күңк еттi.

	– Бәрiбiр мен суретшi болмаймын!

	– Неге?

	– Әкем рұқсат етпейдi.

	– Не дейдi?!

	– Сурет салуыма әкем қарсы. Ол маған: «Мұндай жұмыспен айналыспа. Суретшi болмайсың», – дейдi.

	Мұғалiм не есiтiп тұрғанын өзi де бiлмегендей, сол күйi қақшиып қалды. Төмен қарап бұрынғысынан гөрi де бүкшие түскен баланың иығына қолын салып, оны тербете үн қатты.

	– Түсiнбедiм. Жөндеп айтшы, қане? Әкем сурет салғызбайды дейсiң бе? Ол не деген сөз?

	– Иә, Николай Иванович. Мен қазiр солай дедiм.

	Мұғалiм қайтып балаға тiл қатпады. Үзiлiстi күттi. «Неде болса өзiмен жеке сөйлесейiн. Мүмкiн, мен түсiнбейтiн бiр себеп бар шығар», – деп ойлады.

	Шынында солай боп шықты. Үзiлiс кезiнде класта Қани екеуi ғана қалды. Бала салған екiншi сурет те жақсы екен. Николай Иванович Қанидiң бетiне таң қала қарап тұрды да:

	– Ты настоящий художник! – дедi. – Бiрақ, әлгi айтқан сөздерiңе түсiнбедiм. Қане, қайта айтшы?

	Бала жасырған жоқ. Суретшi болуына әкесi не себептi рұқсат етпейтiнiн түгел айтып бердi. Ықылас қоя тыңдаған Николай Иванович баланың бетiне қайта-қайта қараумен болды. Оқтатекте басын да шайқап қойып отырды. Қани тоқтаған соң ол бiрекi сұрақ бердi. Оның бiрi:

	– Үйiңде өзiңнен бөтен оқыған адам бар ма? – деген сұрақ едi.

	– Әбiл, Халел деген ағаларым бар, – дедi Қани.

	– Солай ма. Қайсысы саған көбiрек жәрдем ете алады?

	– Үлкенi. Иә, Әбiл тәтем.

	– Ендеше, сол ағаң маған келсiн, сөйлесейiк.

	– Жарайды, айтайын. Ол сiзге келедi.

	– Дегенмен, ағаңа хат жазып берейiн. Тiптi, ертең келсе де мейлi.

	Николай Иванович қалтасынан қойын дәптерiн алып хат жаза бастады. «Басқасын iнiңiз айтар. Ал мен сiзбен жолығуым керек», – деп бiтiрдi сөзiн мұғалiм.

	Үйiне мойына су кеткендей иығы түсiп қайтқан Қани ағасына мұғалiмнiң хатын көрсеттi. Iнiсiнiң түрiн байқаған Әбiл мәселенi кейiнге созған жоқ. Дәл ертеңiне-ақ Николай Ивановичтi өзi барып қонаққа шақырып қайтты. Қонақ келгенге дейiн әкесiмен сөйлесiп, бүгiнгi адамның кiм екенiн түсiндiрдi.

	– Менi күнәға белшемнен батырғың келе ме? – деп әуелi маңайына жолатпады әкесi.

	– Әкетайым-ай, тұп-тура ағаштың қисық өскен бұтағындай мiнезiңiз бар-ау. Қашан өзiңiзге бiр ой түсiп, ақыл кiргенше сол қисайғаныңыз қисайған ғой. Әйтпесе, бұл не қылық?

	Ақсақал бұрынғысынан бетер шамданды.

	– Адал бала болғың келсе бұлай менi үгiттеме. Оның әшейiн бекер далбаса. Сурет салу деген немене? Бiле бiлсең ол шайтанның iсi!

	Әбiл iшек-сiлесi қата күлдi.

	– Iм...м! – деп отырды әкесi. – Мазақтағың келген екен, ә?

	– Ол орнынан ашулана тұра бастады. Әбiл жалма-жан әкесiне жабысты.

	– Әкетай, отырыңыз, отырыңызшы? – деп жолына кесе көлденең тұра қап, жалына сөйледi.

	– Иә, отырдық. Ал бұдан бөтен айтарың бар ма?

	– Бар, – дедi ендi Әбiл күлкi жеңген бойын билеп. – Бүгiнгi үйге келетiн қонақ анау-мынау адам емес. Үлкен суретшi және жас өспiрiмдерге сол өнерден сабақ беретiн маман, әрi ұстаз. Сiздiң әлгi шала молдаларыңыз емес. Жасы да өзiңiз құралпы, ақыл-есi артық жақсы адам.

	Әкесi осы жерде тағы да шарт еттi.

	– Менiң адамдарыма тиiспе. Ақыл естерi шала ма, дүмше ме, онымен жұмысың болмасын. Бiлдiң бе! Ал келетiн адамың туралы...

	– Бiлдiм, – деп Әбiл әкесiнiң сөзiн бөлдi. – Бiрақ, әке, дүмше молда дiн бұзар, деген мақал бар. Ол мақалды шығарған мен емес, халық. Ал халық айтса, қалпы айтпайды дейсiз ғой өзiңiз де. Демек...

	– Қысқасы, – дедi Иле қарт сөзiн тұжыра сөйлеп. – Сенi дүниеге келтiрген мына, мен. Ақылың көп болса ендi бұл жалғандағы қылмыс-күнәлардан арылт менi. Әйтпесе, бекер далбасаңды қой. Өзiң жаңаша оқыған болып шолақ етек киiм киiп кеттiң. Бес уақыт намаздың не екенiн бiлмейсiң. Тапқаныңнан садақа беру жоқ. Мешiттiң ақысы – құдайдың ақысы.

	Әбiл шыдамай кетiп осы жерде тағы да күлдi.

	– Иттiң күшiгi! Сен неге күлесiң? – деп шарт сынды әкесi.

	– Ойбай-ау, бұл сөзiңiз құлқыны жаман молдалардың өз пайдалары үшiн әдейi шығарып алған сөздерi ғой. Осылай деп үгiттесек надан халық қолындағысын әкелiп қалтамызға төге бередi. Мешiтке әкелдiк, құдайдың өзiне бердiк деп түсiнедi. Ал шынында, сол бергендерiңiздiң бәрiн жиып-терiп ақыры кiм алады, соны айтыңызшы, қане? – дедi Әбiл.

	Иле бiр сәт үнсiз қалды. Маңдайын сипап төмен қарап отырды да, ақыры жауап бердi.

	– Мешiтке жиналғанды кiм алады дейсiң бе?

	– Иә, әке. Соны кiм алады?

	– Кiм болушы едi, молда және сондағы адамдар алат та.

	– Ә, солай деңiз. Демек, «мешiт ақысы – құдайдың ақысы» деген өтiрiк. Құдайға ешқандай ақы-мақы, садақа-мадақа керек емес. Дүмше молдалардың өз құлқындары үшiн әдейi шығарып алғандары.

	– Ал садақа ше? – деп, бұрқ еттi Иле ақсақал.

	– О да солай. Құдай бұйрығы деп жинап, қалталарына салып, байып жүргендер де дүмшелер.

	– Жоқ, – дедi Иле тағы да қарсы болып. – Құдай жолына әркезәркез барып садақаңды тапсырып тұруың керек. Расын айтайын, бүгiнге дейiн сендер үшiн де әрдайым мен төлеп келдiм. Бiрақ, балиғатқа жеткен бiреу үшiн екiншi бiреудiң бергенi қабыл болмайды, дейдi...

	– Бәрi дұрыс, әке, – дедi ол айтқанынан қайтпайтын қарт сөзiн құптаған болып. – Ал жас баланың келешегiн де дұрыс ойлаған жөн.

	Иле ақсақал одан бетер ашуланды.

	– Немене, мен балама жамандық ойлап жатырмын ба? Бұған дейiнгi айтқанымның бәрi оны шайтанның iсiнен аулақ жүр балам, дегенiм емес пе? Тұла бойы тұңғышым өзiңдi тия алмай қалдым. Жаңаша оқып өзiңше жол бiлген боп кеттiң. Ендi күнi ертең дара шаңырақ иесi болайын деп тұрған сүт кенжемдi де ауыздықтай алмаймын ба? Оны да жолдан тайдырмақ ойың бар ма? Ойлап тұрсам сондай жаман нәрсенiң бәрiн оған сен үйреттiң! Әбiл тағы да тоқтамай кеткен қарттың қызуын басудың амалын iстедi. Дiннiң зияны туралы айта бастады.

	– Ақылың өзiңе. Ал Қанидiң тәрбиесiнде жұмысың болмасын! – деп әкесi қолын сермедi. Шоқша сақалын сипай бердi. Аққұба келген жүзi бозарып алған едi. Әжiмдi кең маңдайына түсiре киген қазақы тақиясын бiрде жоғары көтерiп, ендi бiрде төмен түсiрiп қойып отыр.

	– Сiзге сонша не болған? Суретшi деген сөз, бiлесiз бе, үлкен өнер адамы деген сөз! деп едi, Әбiл әкесi:

	– Айттым ғой, Қани суретшi болмайды. Саған ондай шайтанның iсi аса қажет болып бара жатса, онда өз балаңды үйрет те, соны суретшi ет. Бiлдiң бе? Әйтпесе басымды қатырма? Орыс жолына өзiң түстiң ғой, балаңды да аяма. Шайтан тойына қарай бастай бер!

	Осылай қасарып, қатуланып алған әке көпке дейiн илiкпедi.

	Қайта Әбiлдiң өзiне ауыз салып, бет бақтырмады.

	Дегенмен, Иле қарт бүгiнгi келетiн адаммен үйде отыруға уәде бердi. Әбiл ендi бұл қартты қолға түсiрудiң екiншi жолын iздей бастады. «Қайтсем екен? Бұрын мұндай әдетi жоқ едi. Соңғы кезде осындай бiр жолға түстi. Кiм екен мұны үгiттеп жүрген?.. Әйтеуiр, тегiн емес, деп ойлады. Егер осының бәрiн Николай Ивановичке айтсам қайтедi. Мүмкiн ол кiсi екiншi бiр жолын табар!» Қанша дегенмен Әбiлдiң әкесiмен сөйлескенi босқа кеткен жоқ. Николай Ивановичтi Иле ақсақал көңiлдi қарсы алды. Онымен кәдiмгiдей қол ұстасып амандасты. Сөйтiп тұрып, екi қолын дәл кеудесiне қойып «рахым етiңiз. Қане, төрлетiңiз», деген ишарат көрсеткен жылы шырайын да аяған жоқ. Осы шал бүлдiрiп масқара етпесе едi деп, iштей қауiптенген Әбiл қатты қуанды.

	– Николай Иванович, мiне, бiздiң әкемiз. Танысып қойыңыздар, – деп жалпақтаған ол қонағының да, әкесiнiң де асты-үстiне түсiп жатты.

	Олар стол басына отырысты. Күнде үйде жүргенде де жұмысшы киiмiн тастай бермейтiн Илекең бүгiн жұнттай боп киiнiп алған. Өзi ұнатпайтын қонақ келгенде көзiнше еш нәрсе деп жатпағанымен, жүрiс-тұрысынан бiр сыр берiп қалатын жат әдетi бар едi, бүгiн о да жоқ. Стол басына көңiлдi қалыппен келгенше Әбiл тағы да қуанды.

	Дастарқан үстiнде тамақтың түрi көп-ақ едi. Құрметтi адамның сиына қойылған жақсы шараптар да тұрды.

	– Ақсақал жақсы екен. Тiптi, мен айтсам, осы күннiң адамы екен, – деп көңiлденiп қалды Николай Иванович те.

	Қонақ та, қонақ иелерi де орағытып, әңгiменi әр жақтан қиыстырып отырды. Кейде қаланың өзiн де, күнделiк болып жатқан әр қилы жаңалықтар жайларын да сөз етiп кетiстi. Бұл жөнiнде Иле ақсақал бәрiнен көп бiлетiн боп шықты. Бiр ғана өздерi тұратын орамда соңғы күндерде аз жаңалық болмапты. Бiреулер қыз ұзатып, ендi бiреулер келiн түсiрiп жатқандары өз алдарына, тiптi, жаңа ат-арба сатып алғандар да көп екен.

	– Арба болғасын, – дедi ол қыза түсiп, – оны тартатын күштi ат та керек. Кәдiмгi извозщиктiң жалаңдаған жүйрiгiн жүк таситын арбаға жеге алмайсың.

	– Әрине, – деп ақсақалды Николай Иванович те қостап қойды.

	– Өйткенi, – дедi Илекең қостаушысына қарап. – Екi-үш батпан жүктi арбаға басып алған соң оны қаңбақтай көрмей тартып кететiн ат керек. Ондай аттар табыла да бермейдi. Осы соңғы айларда бiздiң орам тұрғындарының жолы болып жүр. Бiр емес, үш ат-арба пайда болды. Мен аттардың үшеуiн де табалап, арбаларын мықтап тұрып жөндеп бердiм.

	– Өзiңiз ұста екенсiз ғой? – дедi қонақ.

	– Сондай бiр ұсақ-түйектi жасай алатын әдетiм бар.

	– Жоқ, ол әдет емес – шеберлiк.

	Иле ақсақал қонағына «өзiң не деп отырсың?» дегендей басын көтерiп тура қарады.

	– Рас айтам, – дедi Николай Иванович те оған пейiлдене қарап. – Арба жөндеп, жаңадан арба жасау көрiнгеннiң қолынан келе бермейтiн шаруа. Аттың тұяғына дәл келетiн тағаны соға бересiз ғой, ә?

	– Е, ол деген қиын емес қой.

	– Есiңiзде болсын, ол сiзге ғана қиын емес шығар. Көрiнген жан төс пен балғаның күшiмен, қане, сондай сурет салып бере берсiншi?

	– Сурет дейдi?! – деп, Иле ақсақал қонағына бағжия қарады.

	– Әрине, және сурет болғанда қандай! Қып-қызыл шоқтай болған темiрдi қамырдай илеп жасаған сурет. Солай ма?

	– Солай, әрине, – деп күмiлжи жауап қайырды Иле ақсақал.

	– Кетпен, шот, орақ-балға да жасай бересiз ғой?

	– Өнерiм сол болғасын жасамай қайтемiн. Николай Иванович осы жерде жарқылдай күлдi. Оған Әбiл де қосылды. Орамалымен жасаураған көзiн сүртiп отырды да, тоқтамай сөйлеп кеттi.

	– Мiне, маған ендi бәрi де түсiнiктi. Сiздiң кенжеңiз Қанидiң суретшi болайын деп жүргенi де тегiн емес екен. Өйткенi, оның әкесi шебер, тiптi, барып тұрған суретшi адам. Мұндайды халық әке кәсiбiнiң баласына жұққаны, яғни ауысқаны дейдi.

	Иле ақсақал шошып кеттi. Оның даусы қатты шықты.

	– Не дейдi мынау? Менi суретшi дей ме?!

	– Солай дейдi, әке. Шынында да сiз суретшiсiз ғой.

	– Сiздiң ұстаған балғаңыз – қаламыңыз, ал темiр төс – қаразыңыз. Қазiргi Қанидiң құрал-сайманынан айырмаңыз сол-ақ, дедi Әбiлдiң сөзiн жалғастырған Николай Иванович.

	Қарт Иле қатты ашуланды. Сурет салу дегендi жаны жақтырмайтын едi. Сол үшiн өзiнiң сүйiктi кенжесiн қанша рет ренжiттi. Салған суреттерiн жыртып тастап жүрдi. Сондай асау, ислам дiнi жолдарына қарсы келетiн әдеттiң бәрiне барынша қарсы адамды мыналар не деп отыр-ай! Суретшi дейдi! Тiптi, соның нағыз өзi дейдi. Түу! Не деген ақымақтық, ә?

	Iшiнен осылай күйiп-пiскенiмен Иле аузынан сөзi түсiп, иығы салбырап кеттi. Солай бiр сәт отырды да:

	– Мен суретшi емеспiн. Мен адам баласының қажетiн өтейтiн, не бәрi ұста ғанамын. Анау дүниеге барғанда жанымнан жан бөлiп беретiн сурет салған емеспiн! – дедi. Ашуға булыққан ақсақал ентiгiп те қалды.

	Қарттың iштей өртенiп отырғанын Николай Иванович жақсы түсiндi. Қаниден, оның ағасы мына, отырған Әбiлден естiген сөздерi ойына оралды. Онда ақсақал сурет салған адам ислам дiнiне қарсы жүредi. Сурет тұрған жерде намаз оқу да күнә, деген сияқты ақылға тура келмейтiн жорамалдарды есiтiп бiраз күлiп те алған-ды. «Әй, Махамбет, Махамбет», деп мұсылмандардың пайғамбары Мұхамбеттiң дiни салтына күлген де болатын. Қазiр сол салттың үлгiсiн көзi көрiп, құлағымен де тыңдады. Өзi өнерлi адам бола тұра, өнердiң не екенiн түсiнбеген бұл қарт, әлдекiмнен естiген ешбiр негiзi жоқ нәрселерге сенедi екен. Сөйтiп, туған сүйiктi баласының жолына көлденең тұрып келген.

	Шалға осы қателерiн анығырақ етiп түсiндiрмек болған Николай Иванович ендiгi сөздi тура оның өзiнен бастады.

	– Сiздiң темiрден соққан орақ, балғаларыңыз, кетпен, шотыңыз, ағаштан жасаған арба, тағы басқа заттарыңыздың бәрi сурет. Алданған түсiнiгiңiз бойынша олардың әрқайсысына анау дүниеге барғанда жаныңыздан бөлiп жан беруге тиiстiсiз.

	Қарт шошып кеттi. Николай Ивановичке үрейлене қарады.

	– Бiрақ, – деп, сөзiн Николай Иванович жалғай бердi. – Оның ешқайсысында негiз жоқ, әшейiн бос сөз. Жоқ нәрседен бар жасап адам баласының игiлiгiне қызмет еткен адамды негiзсiз түкке тұрмайтын қоқыс сөздермен шошытуға болмайды. Қайта ондай өнер иесiн қолпаштап, өзгелерден мәртебелерiн жоғары көтерiп отыру керек. Ал сiз бар ғой, ақсақал, бiлгiшсiнген арамза надан балгерлердiң сөздерiне түкiрiңiз. Өзiңiз сияқты өнер иесi болғалы туған Қанидi ренжiтпеңiз? – деп тоқтады.

	Төмен иiлiп кеткен басын кенет көтерiп алған Иле ақсақал жан-жағына томағасын алған бүркiттей алақтай қарады.

	– Мен не есiтiп тұрмын? – дедi ол. – Тоба не дейдi мына ұстаз? Бүгiнге дейiн өзiмдi өзiм кемсiтiп, өнерiмдi әшейiн нан табудың ғана амалы деп келген едiм. Қазiр айтып отырғандарың рас па? Ой, тоба!

	Әбiл мен Николай Иванович оның еңбегiне тағы да жақсы теңеулер келтiрiп, әдемi сөздермен марапаттап бердi. Қарт ұста барған сайын жiгерлене түстi. Бiрте-бiрте ол ұшатын бүркiттей қомданып, отырған орнынан тұрып кетердей бiр-екi рет көтерiлiп те қойды.

	– Мiне, сiз нағыз өнер адамысыз. Қазiр арқаңыз қозып, шабыттанып кеттiңiз. Құттықтаймын! – деп, Николай Иванович орнынан тұрып барып Иле қарттың қолын алды. – Шынымды айтсам, Сiз менiмен замандас екенсiз. Алпысқа әлi келмеген шығарсыз. Менде сол шамадамын. Осы жасымда талай өнер адамын тәрбиелеп шығаруға көмегiм тидi. Болайын деп тұрған балаңызды көргенiмде қатты қуанып едiм. Ал оған сiз тарапынан жасалған үлкен тосқауылды естiгенiмде көңiлiм қараңғы көрдей болып жаман ренжiдiм. Бiрақ, балаңыз Әбiл менi иландырды. Сiздей әкесi бар екенiне мақтана тұрып, бүгiнгi дастарқан құрметiне шақырды. Мен көп ойлап, қатты толғандым. Бұрын танымаған, бiлмеген үйiме тамақ жеу үшiн барам ба? Оған орай қисық ағаштай қыңырайған әке сөзге түсiнiп, азын-аулақ айтқаныма көнсе жақсы, егер сол қыңырайған бетiнен қайтпай, өнер иесiнiң кiм екенiне түсiнбей, өзiнше қатып қалса не болам? Онда жердiң үстiмен барып, астымен қайтамын-ау, деп те ойладым. Мiне, сiз мен ойлағандай болмай шықтыңыз. Өнер адамына лайық мiнезiңiзге рақмет! – деп барып сөзiн аяқтады.

	Әбiл қатты риза болып Николай Ивановичтiң қолын алды.

	Осы кезде қарт әке орнынан тұрды. Ерiндерi дiрiлдеп, әлдене деп күбiрлеген болды. Бiрақ, онысын үйде отырған Әбiл де, Николай Иванович те естiмедi. Солай өз қимылына өзi ие бола алмай тұрған Иле ақсақалдың даусы ендi анық есiтiлдi.

	– Менiң Қанижаным қайда, Әбiл? Өзiн шақыршы! – дедi.

	Әбiл орнынан қарғып тұрып өздерi отырған қонақ бөлмесiнiң есiгiн ашып:

	– Қани, ау Қани, қайдасың? деп дауыстады. Екiншi үйден Қанидiң даусы шықты.

	– Мен мұндамын, тәте! Не iстейiн? – дедi.

	– Бәрi кел. Әкең шақырып жатыр.

	Үйге бет-аузы боп-боз боп, қорқып кеткен Қани кiрдi. Оны көрген әкесi жұрттан бұрын тiл қатты.

	– Сен немене, суретшi болғың келе ме? – деп сұрады.

	Суретшi бала әлi де жүрегiн баса алмай тұр едi. Әкесiнiң сурет дегенде қатал екенiн бiлетiн ол әлгi сөздердi естiгенде не дерiн бiлмей, қатты да қалды.

	– Саған айтам! – дедi әкесi екiншi рет сұрап. – Суретшi болғың келе ме?

	– Айт, айта ғой, Қанижан? дедi ағасы Әбiл.

	– Иә, болғым ке... келедi! – дедi Қани әркiмге бiр жалтақтай, тұтыға әрең үн қатып.

	– Ендеше, менен рұқсат. Жарқырап маңдайың ашылсын, балам. Батамды бердiм! – дедi қарт. – Бола ғой суретшi, бола ғой, құлыным!

	Қани жүгiрiп келiп әкесiн құшақтады.

	Жаман дәрiгер болғанша, жақсы етiкшi болған абзал

	Қарт ұстаз – Николай Иванович баланы бiр көргеннен-ақ танып едi. Болайын деп-ақ тұр екен, деп ойлаған. Сондықтан да үндемей жүре алмады. Қанидiң ағасымен де, әкесiмен де жолыққанда iштей бiр ойы болды. Жас талант Қани Илеевтiң қолтығынан демегiсi келген. Даладағы бiрден бiр Бейнелеу – көркемөнер училищесiне кiргiзiп жiберсем, деп жүрген едi. Қарт ұстаздың өзi де сондағы өнер иелерiне сабақ беретiн. Қанидiң әкесi ағынан жарылып, баласының суретшi болуына бұдан былай қарсылығы жоқ екенiн бiлдiрген соң, Николай Иванович оған өз пiкiрiн де ашық айтты.

	– Ақыр келген соң, – дедi ұстаз адамға қарағанда жарқылдап тұратын пенснесiн тап-таза қол орамалымен сүртiп отырып. – Өз ойымды сiздерге ақтармай кетпейiн. Далада Қани сияқты жас таланттарды тыңдай түсетiн, өнерiне өнер қосатын бiр оқу орны бар. Қарсы болмасаңыздар баланы сонда түсiрейiк?

	Қарт ұстаз жүзiне үйде отырғандар елеңдей қарасты. Қани шектен тыс қуанышқа бөлендi. Сондай училище жайлы өткен жылы интернатта жүргенiнде сурет мұғалiмi Орын Таңқиевтың да айтқаны бар едi. Соны есiне алған Қани әкесi мен ағасынан бұрын үн қатты.

	– Иә, Николай Иванович, ондай оқу орны бар екенiн бiлемiн, – дедi, – Бiрақ,... iм.. м., қайдам... менi онда кiм жiбередi?!

	– Iм.. м! – дедi Николай Иванович те қысыла ыңыранып. – Училищеде оқитындардың бәрi болашақ суретшiлер. Бейнелеу – көркемөнер училищесi деп атайды. Тәрбиеленушiлерге өзiм де сабақ беремiн.

	– Онда Қани қазiргi оқып жүрген техникумiн тастай ма? Әкесiнен бұрын сөйлеген Әбiл, қарт ұстаз Николай Ивановичке сұрақты кейiппен қарады. Ұлының сөзiн iштей құптап отырған Иле ақсақал да сондай ойда едi.

	– Иә, сол жағы қалай болады? – дедi о да.

	Николай Иванович техникумде де, одан шыққасын Бейнелеу – көркемөнер училищесiнде де оқуға болатынын айтты.

	– Өйткенi, – дедi ол, – училищеге бөтен оқу орындарынан да балалар келiп жүредi. Күнiне техникумдегi сабағы бiткен соң сонда барса болғаны. Үш-төрт сағат оқып, сурет салу сияқты жұмыс iстейдi. Кейде одан да аз уақыты кетедi. Сiздердiң балаларыңыз үшiн онда қиналатын еш нәрсе жоқ. Тек ынтасы болса жетiп жатыр.

	– Мен оған барамын. Әке, рұқсат етiңiз? Техникумде де, әлгi училищесiнде де оқи аламын, – деп қолын шапалақтап қуанып кеттi Қани.

	– Жарайды. Мен ендi сенiң жолыңда көлденең тұрмаймын. Оқығың келсе, оқи бер. Ағаң Әбiлге ұнаса, маған да ұнап жатыр, – дедi әкесi де риза болып.

	– Мен бе, мен қарсы емеспiн. Тек екеуiне бiрдей қатынап оқып үлгере алар ма екен? Аралары да едәуiр алшақ жер ғой.

	Қани ағасына жауап беруге асықты. Оның даусы қатты шықты.

	– Үлгеремiн, тәте! Екеуiнде де жақсы оқитын боламын!..

	Сөйтiп, ертеңiне Николай Иванович бала шәкiрт Қанидi даладағы Бейнелеу – көркемөнер училищесiне өзi апарып түсiрдi. Қанидiң екiншi мамандығы – суретшiлiк осылай басталып едi.

	Бiлiмге, сурет өнерiне ынтасы арта түскен бала екi оқу орнында да жақсы үлгерiп жүрдi. Бiр қызығы, училищеге барып түскен күнi оның алдынан Орын Таңқиев та шыға келдi.

	– Оу, балақай, қайдан жүрсiң мұнда? – деп таңқалып тұрды ол.

	– Мен бе? – деп екi езуi құлағына жеткенше ыржия күлген Қани бұрынғы сурет мұғалiмiне сәлем бердi де, арт жаққа бұрылып қарады. – Әне, ана кiсi менi алып келген.

	Жалт қараған Орын Таңқиев анадай жерде тұрған Николай Ивановичтi көрдi.

	– М-ә-ә! – дедi ол қуана. Сөйттi де жүгiрiп барып қарт ұстаздың қолын алды. – Бiлдiм, бiлдiм Николай Иванович. Мұндай нәрсе тек сiздiң ғана қолыңыздан келедi. Мiне, тағы да бiр суретшi болайын деп тұрған баланы тауыпсыз. Құттықтаймын!

	– Немене, оны сен де бiлетiн бе едiң?

	– Солай едi. Ол интернаттағы балалар iшiндегi ең жақсы суретшi болатын. Өзiн осы жерге әкелiп түсiрер ме едi, деп ойлайтынмын. Бiрақ, – деп ол Николай Ивановичке және қарады.

	– Баланың бұл өнердi жек көретiн әкесi бар деп едi. Оны қалай көндiрдiңiз?

	– Қалауын тапса, қар жанады. Қарттың iшкi дүниесiне жол аша бiлдiк.

	Қатты қуанған Орын қарт суретшiнiң қолын тағы да кеп қысты.

	– Рақмет ұстаз!

	– Ол үшiн айтқан рақметiңе рақмет, – дедi Николай Иванович Орын Таңқиевтiң аңқылдап кеп, адал жүрегiнен айтқан рақметiне риза боп.

	Орын ендi Қаниге бұрылды. Оның арқасынан қағып тұрып:

	– Жаман дәрiгер болғанша, жақсы етiкшi болған абзал! – дедi.

	– Түсiнесiң бе? Бiрақ, жауабын қазiр айтпай-ақ қой.

	Николай Иванович талантты жас суретшiнiң қанатты, мағынасы кең сөзiн iштей құптап едi. Сонда да әңгiмеге араласты.

	– Солай, әрине. Дегенмен, ол сөздiң мәнiн сен бұрынғы шәкiртiңе жөндеп түсiндiр. Әйтпесе, бала басқаша ойлап қалар, – деп ескерттi.

	– Иә, оныңыз да дұрыс екен, ұстаз. Тоқсан ауыз сөздiң тобықтай түйiнi – еңбек ете бiл деймiн!

	– Онсыз өнер жоқ. Талант деген әркiмдерде-ақ бар және бола бередi. Ал оның гүл жайнап ашылуы үшiн тоқсан тоғыз процент еңбек керек. Талант сонда ғана нақты iспен көрiнедi.

	Туасы қайсар, өз дiттеген бетiнен қайтпайтын мiнез иесi Қани жүрегiне осы жерде тағы да бiраз ақылды сөздер ұялаған. Екi ұстаздың еңбек туралы айтқандары оның кеудесiне кеп, қорғасындай құйылып жатты. «Иә, көп еңбек етуiм керек екен. Оған шыдаймын. Суретшi ғана емес, еңбек адамы боламын», деп күбiрледi бала iшiнен.

	Ендi бiр кезде Орын Таңқиев пен Николай Иванович училище қорасындағы көп скамейкалардың бiрiне барып отырды. Қарт ұстазды Орын ежелден жақсы көретiн. Бүгiн егер аздап көзiн ашуға қол ұшын жалғаса бiттi, саулап кетейiн деп тұрған қайнар бұлақтай мына жас балаға iстеген жақсылығын көргенде, оған бұрынғыдан да iшi елжiрей түстi. Сондықтан да қартқа сүйсiне қарап отырып, тiптi, кейбiр өзi жақсы бiлетiн мәселе жайлы оны еркiн сөйлеткiсi келiп сұрақ бердi.

	– Сiз, Николай Иванович, дедi ол және еңбек туралы әңгiме қозғап. – Шын талант, ең алдымен, еңбек сүйгiш болуы керек дедiңiз бе жаңа?

	– Тап содай дедiм. Ерiншек адамнан түк те шықпайды. – Ол жадырай жымиды.

	– Бiздiң қазақта, дедi Орын сөз ыңғайына қарай сөйлеп. – Бiлiм соңына түсу – инемен құдық қазғанмен бiрдей, – деген мақал бар. Сiрә, осы сөз бiздiң суретшiлер үшiн айтылған болса керек, – деп күлдi.

	– Мүмкiн, – дедi Николай Иванович. – Өзi тым терең екен. Орын да басын құптай изеп жымиды.

	Екi ұстаздан сәл арағырақ барып отырған Қаниге осы Орын ағаның жүрiс-тұрысы, сөйлеген сөзi, әрбiр қимыл-қозғалысы қатты ұнайтын едi. Кейде сол аға сияқты сөйлеп, оңашада сол сияқты жүрiп-тұрып та көретiн. Қазiр алысырақта отырса да оған қадала қарап қалған. Iшiнен: «Мен де осы ағадай адам болсам. Салған суреттерiме жұрт осы ағаның суреттерiне қарағандай қарап қызығатын болса», дейтiн.

	Қани көз қиығын Николай Ивановичке аударды. Әне, ол кiсi де көзiнен пенснесiн алып, өзiнiң жаны сүйетiн әдетiнше Орынға мойнын сәл қисайта, үлкен де кең маңдайлы басын аздап шайқай қарап отыр. Демек, Орын ағаға Қани ғана емес, жұрттың бәрi қызыға қарайды. Ол бiлiмдi, үлкен суретшi.

	Николай Иванович сол қалыпта ойлы көзiн Орыннан бiразға дейiн алмады. Әлдеқандай қиялға шомып кеткен қарт ұстаздың жұқа ерiндерiнде қазiр айтылуға тиiстi сөздер кезек күтiп тұрғандай да тәрiздi едi. Көп күттiрмедi. Ақыр сыртқа шыға да бастады.

	– Иә, не деген ақылды мақал. Оқып бiлiм алудың қиындығына қандай теңеу тапқан. Инемен құдық қазғандай дейдi, ә? Гипербола! Бiрақ, шындығы шырқап тұрған сөз. Мұндай теңеуден кейiн еңбек туралы мылжыңдаудың не қажетi бар? Ойлай алатын адамға осы мақал да жетедi, – деп елпiлдеп сөйлеп, бiраз толғанып барып тоқтады.

	Бүгiн Орын Таңқиев Қаниге өзгеше көрiндi. Өзiне алғаш рет: «Сенен суретшi шығады» дегендi осы аға аузынан естiп едi. Бiрақ, әкесiнiң қылықтарын ойлағанда, бұл өнерге өмiрде бара алмайтынын iштей ұғатын да, ары қарай жүрем деп ойламайтын. Сондай аспаннан күткенi жерден шыға келгенiн бүкiл жанымен ұққан Қани қазiр мүлде басқа дүниеден келгендей болатын. Ол осы училищенi қол жетпес сонау ғарышта шығар деп те ойлаған. Сол шеберлер үйiнде сабақ беретiн адамдар мүмкiн бiз сияқты кәдiмгi кiсi емес, дене құрылысы мүлде басқаша бiреулер шығар, дейтiн кейде ойға батып.

	Қани бүгiн, мiне, қол жетпес сол бiлiм ордасының ауласында отыр. Кеше ғана өзi тәрбиеленген интернатқа келiп, суреттен сабақ беретiн Орын да, техникумге кәдiмгi басқалардай жүрiп баратын Николай Иванович те осы Бейнелеу училищесiнiң ұстазы екен. Ертең Қаниге және сабақ беретiндер де осылар.

	Суретшiлер жайлы Қанидiң ойы бүгiнге дейiн ертегiдей едi. Ендi, мiне, қазiр сол адамдардың ортасында отыр. Оны да бұдан былай ертеңгi белгiлi суретшi деп атауға болады. Өйткенi, ол бүгiннен бастап осы қаладағы Бейнелеу – көркемөнер училищесiнiң оқушысы!

	* * *

	Талабы зор болғанымен, Қани әлi кiп-кiшкентай бала едi. Оған әсiресе қыс күндерi қиын-ақ. Сонда да мойымады, екi оқу орнында қатар оқыды. Техникумде сабақ таңертең басталатын да, училищеде түстен кейiн едi. Жұдырықтай болып екеуiне бiрдей қатынайтын Қанидiң қай кезде жатып, қай кезде тұратынын өзiнен бөтен ол үйде анасы ғана бiлетiн.

	– Жаным балам-ай, қиын болды-ау. Елдiң бәрi рақат ұйқыда жатқанда көзiңдi тырнап ашып орныңнан тұрасың да оқуыңа кетесiң. Түнде де сол. Күллi жұрт тынығуға кiрiскенде сен сабақ әзiрлеп отырасың. Бұ несi, құдайым-ай! Өстiп жүрiп ауруға шалдырып кетер ме екенсiң?

	Қамқоршы ана Ханымгүлдiң биылғы үлкен қайғысы осы. Бұл үйде Қани тұрса онымен бiрге тұрып, отырса отыратын ғазиз жан. Кейде баласы оған әзiлдей сөйлеп те қояды.

	– Немене, апа, – дейдi Қани анасына күле қарап. Дәл бiр маған жабысып қалған көлеңке сияқтысың. Қайда жүрсем соңымнан iлескенiң iлескен.

	– Жә, жә, балам! Менiмен жұмысың болмасын. Бiле бiлсең қимыл-қозғалысымның бәрi сен үшiн. Қамыңды жеп, тамағыңды да, киiмдерiңдi де дайындамасам бола ма? Қарашы, үстiндегi костюмiңнiң мына жерiне бiр нәрсе тиiптi. Көйлегiңнiң жағасы кiр емес пе? Кеше ғана жуып, өтектегем. Ботинкең таза ма? Оны өзiң-ақ жылтыратып сүртiп жүрсейшi. Менiң жүрiсiмдi сынағанша, тазалыққа үйрен! – дейтiн ана.

	Қани анасының мойнына еркелей асылатын. Сөйте тұра:

	– Дәл бiр жыбырлап, ешбiр дамыл таппай жүрген құмырысқа сияқтысың, апа. Мен кеткесiн жатып бiр дем алшы. Қарашы, әлi дала қап-қараңғы. Сабаққа барам деп асықпайсың ғой. Әне, трамвайдың даусы. Алғашқысына үлгеруiм керек. Сонда техникумге сабақ басталмай жетiп барамын.

	Анасы оның маңдайынан сүйетiн. Жаңа ғана тамақ iшкiзсе де, соның растығына сенбегендей:

	– Қарның тоқ па? Портфелiңе май, нан орап салдым. Жұмыртқа және пiскен ет те бар. Соларды уақытында же. Есiңнен шығып, бiр жерде қалдырып кетiп жүр ме? – деп астыүстiне түсiп жататын.

	– Әрине, жолда лақтырып тастаймын, – деп күлетiн Қани. Баласымен бiрге ана да сыртқа шығатын. «Ия, шынында да, әлi қап-қараңғы екен. Жарықтық қыстың қысқа күндерi-ай. Азанғы алтыда жүретiн трамвай шамы жылтырап келе жатыр. Егер уақыт жаз болса ғой, қазiр күннiң де көзi жарқырап тұрар едi», – дейдi қамқор ана iшiнен.

	Қақпадан шығар-шықпастан трамвай аялдайтын жерге қарай томпаңдай жүгiрген Қани алыстап та кетедi. Бiрақ, оның iзiнен қолын маңдайына күн қағар сияқты қойып қараған ана сол күйi тұра бередi. Бiр кезде ұлы көрiнбей кетедi. Аңырайған ана сонда да бiраз тұрады. Бейне баласы кенет үйге қарай қайтып келе жатқандай боп көрiнедi оған.

	Ханымгүлдiң бұл күндегi әдетi. Баласын жазы-қысы бiрдей қақпадан шығарып салмаған күнi болған емес. Әйтеуiр, осы үйдiң үй боп атануы үшiн не қажет екен, бәрiне Ханымгүл араласпаса болмайды.

	Ұзын бойлы, талдырмаштау келген ананың жұмысы бұл ғана емес. Жасы егде тартып қалса да әдемi, салалы саусақтары майысып кесте тiгiп, көрпе қайып отыратын кездерi де көп-ақ.

	Сөйтiп жүрiп кiлем, алашалардың неше түрлiсiн тоқиды. Күнде таңертең Қани техникумнiң өзiнде жатып оқитын балалардан бұрын класқа келiп отыратын. Сонда да ол мойымайтын. Екi жердегi оқуына жету үшiн көбiне трамваймен қатынайтын, көлiктiң бiрiнен ауысып, екiншiсiне мiнетiн. Сөйтiп жүрiп сабағына елден қалыспай жетушi едi.

	Қани училищеге барып түскеннен берi техникумдегi бiраз жолдастарынан да қол үзiп бара жатты. Бiр партада отыратын Алтын қыз – Сәнияны да, Рахышты да сирек көредi. Сабақ бiтiсiмен алды-артына қарамай зытып бара жататын Қаниды жолдасы Рахыш соңғы кезде ешбiр тоқтата алмай-ақ қойды. Қолы-қолына тимей әп-сәтте газет бетiн жайнатып беретiн кәдiмгi суретшi Қани керек. Бiрақ, ол соңғы кезде айнып жүр. Бiр күнi Рахыш оған газет шығару қажет екенiн ескертiп, сабақтан соң қалуын сұрады. Қани үндеген жоқ. Қабағын түйiп Рахышқа қарады да қойды. Томпиған толық аққұба беттерi қызарып, мөлдiр қара көздерi әлденеге жасаурағандай.

	– Неге қарайсың? Комсомол комитетiнiң тапсырмасы менiң айтып тұрғаным. Соңғы кезде өзiңе не болған? Қоғам жұмысынан қашатынды да шығарып алдың ғой?

	Сонда да Қани не қалам, не қалмаймын демедi. Партаның қақпағына сүйенiп отыра бердi. Айтқан уақытта Рақыш оның жеңiнен тартып жүр-жүрдiң астына алды.

	– Тұра тұршы.

	– Не дейдi? Қабырға газетiн шығарамыз дедiм ғой.

	– Бармаймын. Менсiз-ақ шығара бер! – деп жұлқынды Қани. Себебiн айтпады. Мүмкiн ол қазiр үйiне емес, тағы да сабаққа барамын десе қайтер едi? Қани олай демедi. Ол да өзiнше ой құшағында едi. «Бүгiнгi сабақ шеберханада болады. Мұғалiмнен бұрын жетуiм керек. Орын аға ондай бос белбеулiк сияқты әдеттi жек көредi. Сәл кешiксең-ақ оқығың келмесе жүре бер! Айтып ем ғой: «Жаман дәрiгер болғанша, жақсы етiкшi болған абзал» дегенiм қайда? – деп қарап тұрады. Жоқ, мен басқаға кешiксем де оның сабағынан бiр минут қалуға тиiстi емеспiн!».

	Осылай ойлаған Қани училищеге қарай жүгiре жөнелдi.





Қызғаныш


	Қани да ер жетiп келедi. Жолдастарына қанша айтпаймын, бiлдiрмеймiн дегенiмен оның суретшiлер училищесiнде оқитынын класта бiлмеген адам қалған жоқ. Бiреулер таң қалып, бiреулер оған әшейiн қарады да қойды. Бәрiнен Алтын қыз – Сәнияның қарасы қатты әсер еттi.

	– Iм... м! – дедi Сәния бiр күнi Қаниге көз қиығын қызыға тастап. – Жұрттың бәрiне неге жат болып бара жатыр десем... Себебiң бар екен ғой!

	Қани не дерiн бiлмей тұрды.

	– Рас па айтып жүргендерi? дедi қыз тағыда өзi сөйлеп. – Суретшiлер мектебiнде де оқисың ба?

	– Солай, оқимын, – дедi Қани Сәнияға пейiлдене қарап. – Сондықтан да көбiне уақытым жетпей жүремiн.

	– Е, бә-се! Ыңғай асып-сасып кетушi едiң. Содан екен ғой. Құтты болсын! Екi жеп биге шығатын адамдар осылай болады екен-ау!

	Сәнияның бұл не дегенi екен? Астарлап сөйлейтiн оның әдетi. Бiржола жек көрiп қалған адам сияқты ғой өзi?! Мына сөзiн қалай түсiнуге болады? Иә, оған еш нәрсе айтпайтыным рас. Бұл неге бүйтедi, дейдi екен ғой, сiрә?

	Осылай ойлаған Қанидiң ойына ана бiр күнгi оқиға есiне түстi. Кәдiмгi тынышсыз Пернеш қу мен Сәнияның, тiптi, ауыз жаласардай сөйлесiп тұрғанын көрген. Су жұқпас Пернеш қыздың қолынан ұстап алыпты. «Алтынжан, Алтын қыз!» – деп езеурей күледi. Сәния да кет ары демей сықылықтайды. Жылпос Пернеш одан сайын елiредi. «Сәния деп басымда сенi дұрыс атамаған. Турасы Алтын қыз ғой», – дейдi ол емiрене, елжiрей сөйлеп.

	Асығып бара жатқан Қани екеуiнiң тұсынан өтiп кеткен. Бiрақ, қайырылып бұрыла алмады. Бұрылса сөзсiз бiрер минут болса да тоқтап қалуы мүмкiн едi. Бiрақ, о да қолайсыз ғой. Екi адам сөйлесiп тұрса, үшiншi бiреудiң келiп қосылуы дұрыс емес. Солай ойлаған Қани кете бердi. Бiрақ, iшi әлденеге қылп еттi. Неге екенiн әлi өзi де жақсы түсiнбейдi, әйтеуiр, осы қызды жанындай жақсы көредi. Екеуiнiң бiр-бiрiне көңiлдерi ала бөтен жақын. Алтын қыз да бұған ол мiнезiн талай-талай көрсетiп жүредi. Кейде бұған жаны ашып тұратынын да сезедi.

	«Техникумнiң жатақханасында неге жатып оқымайсың? Барып келетiн жерiң алыс көрiнедi. Мұнда жатсаң жақсы болар едi. Екеуiмiз сабақты да бiрге оқып, бiрге дайындалар едiк», дегенi де бар. Ал сол қыз Пернешпен сонша ауыз жаласа қойғаны несi екен? Мүмкiн олар күнде Қани кеткесiн сабаққа бiрге дайындалып, әрбiр кеш сайын бiрге жүрiп серуен құратын шығар?

	Үлкен жолда Бейнелеу – көркемөнер училищесiндегi сабағына асыға желе-жортып бара жатқан Қани сол сәтте осылай ойлаған. Аялдамаға жетiп, трамвайға мiнгенiнде де Сәния мен Пернештiң әлгi тұрыстары көз алдынан кетпедi.

	Алтын қыз бен Пернештен бөтен дүниеде еш нәрсе жоқ сияқты. Қайда қараса да екеуiн көредi. Бiрiне-бiрi күлiмдей түсiп, ұстасқан қолдары да бiрiге жабысып қалғанға ұқсайды.

	Сол сурет Қаниге тыныштық бермедi. Училищенiң қорасына қалай кiрiп барғанын да бiлмедi. Әйтеуiр, сабағына кешiкпептi. Екiншi сағатта шеберханада жұмыс iстеуi керек едi. Көптен айналдырып, аспай-саспай салып жүрген полотносы бар. Өзiн ойдағыдай жасап бiтсе екен? Училище қабырғасында жүргенде жасаймын деп, сұрап алған сол еңбек, егер тәуiр шықса, Қанидың келешегiне де келелi даңғыл жол салар едi.

	Жас суретшi өз қолымен бастаған еңбегi алдына барды. Бiрақ, еш нәрсеге зауқы шабар емес. Көзi полотнода болғанымен, ойы әлдеқайда. Бiресе алыстан, бiресе жақыннан жалт берген Алтын қыз, оның қолынан ұстап шат-шадыман күлiп мәз болған Пернеш жанары алдынан кетпей-ақ, қойды. Кластағы ең жексұрын, сүйкiмсiз бала едi Пернеш. Онымен ешкiм ойнамайтын да, бiрге жүрмейтiн де. Сабақтан шыққаннан кейiнгi кәсiбi асыр салып ойнау ғана едi. Ендi сол тигенге де тимегенге де су бүркетiн Пернештi қарашы? Алтын қыз атанған Сәнияны соған қию мүмкiн ба?

	Қани шеберханада жұмыс iстей алмады. Қолына қыл қаламын ұстаса болды, қолымен қатар, жүрегi қоса дiрiлдей бердi. Ол қатты қиналды. Бiр кезде қасындағы орындыққа сылқ етiп отыра кеттi. Содан көпке дейiн тұрмады. Кенет портфелiнен ақ қағаз алды да, қолдары жыпылдап сурет сала бастады. Лездiң арасында ойына алғанын қағаз бетiне түсiрiп те үлгердi. Ендi қараса дәл екеуiнен айнымай қалыпты. Алтын қыз – Сәния деген паң қызды қара. Бiтiк көз, томпақ мұрын, беттерi быттиған Пернешке ғашық жандай ыржия күлiмдеп қарап қалған. Ал қыздың қылығына масаттанған Пернеш, тiптi, тасып төгiлiп кетердей, маңдайымен қасы-көзiнiң, арасы бiр-ақ тұтам домалақ басын жоғары көтерiп, шiренiп тұр.

	Екеуiнiң түрлерiне iшi аши көз салған Қанидiң құлағына есiк жақтан кiрiп келе жатқан бiреудiң тысыры жеттi. Артына жалт бұрылды. Орын аға екен.

	– Қалай, бала? Еш нәрсе шығатын ба? – деп келедi ол кәдiмгi ақ жарқын әдетiне басып.

	Шошып кеткен Қани не iстерiн бiлмей састы. Қалбалақтай орнынан тұра бердi де, қолындағы суреттердi аяғы астына тастай салды. Сөйттi де, ұстазына қалың қара шашы таралмай дудыраған басын иiп ақырын ғана: «Есенсiз бе» – деп сәлем бердi. Даусы болар-болмас шықты. Орын Таңқиев оған жақындап келдi.

	– Түрiң құп-қу боп кетiптi ғой. Немене, ауырып отырған жоқсың ба? – дедi. Даусы жаңағыдай емес, сондай бiр жұмсақ, мүләйiм есiтiлдi. Қанидiң есiне күнде өзiн сондай жылы үнмен қарсы алатын анасы түсiп кеттi.

	– Иә, аға, бабым болмай тұр, – дедi. Көңiлi де босап бара жатты.

	– Қай жерiң ауырады? Қани не дерiн бiлмедi.

	– Немене, жүрегiң бе? Ол қалай ауырады. Әлде бiреуге ғашық боп қалғаннан саусың ба? – деп ойын әзiлге бұрды.

	– Жоқ, аға, жүрегiм емес, басым ауырады. Екi шекем қысып жеп барады, – дедi.

	– А-а, солай де? Онда мәселе басқа. Суық тиiп, немесе ұшынып қалған шығарсың. Дем ал. Тiптi,, үйiңе барып жат. Қимылдама. Жазылғасын келерсiң.

	Орын солай дедi де, Қанидiң салып жүрген суретiне қарады. Жалпы нобайы жаман емес екен. Үлкен суретшi ағаға ұнап та тұрған сияқты. Ол қолдарын жүгiртiп, полотноның о жер, бұ жерiн шұқып-шұқып қойды. Сонысына қарағанда әлi жазылатын, өнер көрсететiн тұстар екен деп ойлады Қани. Бiрақ, ұстаз аға Қаниге еш нәрсе деп ескерткен жоқ. Сөйтiп тұрғанда оның көзi аяқ астында жатқан бiр парақ қағазға түстi. Еңкейiп еденнен көтерiп алды да, мырс-мырс күлдi.

	– Мынауың не? Әдемi қызға сондай жап-жаман баланы тең еткенiң қалай? – дедi Қаниге жымия қарап.

	Тағы да не дерiн бiлмей қысылған Қани қып-қызыл болып кеттi. Өтiрiк айта бiлмейтiн ол:

	– Ол жаман, алдамшы қыз, – деп күбiрледi.

	– Алдамшы дейсiң бе? Кiмдi, сенi алдады ма?

	Қани басын құптай изеп төмен қарады. Аяғымен жер шұқылап, әлдене деп тағы да күбiрледi. Бiрақ, ұстазы Орын оны естiген жоқ.

	– Еш нәрсе емес. Ондай-ондай бола бередi, дедi Орын әлi де жүзiнде жылы күлкi ойнап. – Қайта болашақ суретшiге бiр тамаша тақырып табылыпты. Мынаны жоғалтпа. Келешекте керек болады. Мүмкiн бiр кезде осының негiзiнде үлкен бiр шығарма жазарсың!

	– Осының негiзiнде дейсiз бе?

	– Солай деймiн. Әрбiр туындының тарихы болады. Кейде ол автордың өзiне әлi қараңғы, көзiне көрiнiп тұрған бiрер фактыдан ар жағы түсiнiксiз де болуы мүмкiн. Ал келе-келе сол тақырып суреткердiң миында әбден пiседi. Ойға ой жалғасып тақырып шоңдана, сомдана, iрiлене бередi. Зор идея пайда болады. Сюжет, композициялар туындайды. Сол сюжет ақыры қыл қалам иесiн, яғни тыныш қана жүрген суреткердi ерiксiз шеберханаға жетелеп алып келедi. Бiлдiң бе?

	– Түсiндiм, – деп, Қани басын изедi. Оның қабағы да ашылып, жадырай бастады. Көңiлiне қыз қайғысы емес, бөтен бiр оқиғалы сюжет түскендей, көздерi жасаурай күлiмдедi.

	– Мүмкiн, – деп сөзiн жалғады ұстаз. – Бiр күндерi осы бiр асыға-аптыға отырып сыза салған күлдi-көмешiң сенi зор бiр идеяға сүйрер. Сонда жаңа өрiс алған ойыңды, ең алдымен, маған айтарсың, ә? Тағы да бiр ескертерiм, мұндай жел өкпелердiң әлi талайлары-ақ жолында тұрады. Ал үлкен өнер иесi болу жолы, оны табу жолы оңай емес. Ол – өте қиын, көп тер төгудi керек етедi. Ұстаз осылай дедi де асыға бастады. – Егер ауырып отырсаң бүгiн үйiңе қайта ғой. Ертең тың баспен кеп iстерсiң.

	Қайтып шығып кеткен Орын Таңқиевтың соңынан Қани ұзақ қарады. Ол көрiнбей кетсе де есiк жақтан көзiн алмады. «Ұят-ай! Аурумын дедiм, ә? Бiрақ, ол бәрiн бiлдi. «Ғашық емессiң бе бiреуге?» – деп те сұрады ғой. Қап, өлтiрдi-ау!»

	Қани стол үстiнде жатқан Сәния мен Пернештiң келбеттерiн паш еткен қағазды қолына алды. Быт-шытын шығарып жыртты. Күлдей болған қағаз ұнтақтарын қоқырсық тастайтын жәшiкке апарып лақтырды. «Кетiңдершi, көз алдымнан. Көрмегенiм ендi сен екеуiң болсын!»

	Дегенмен, Қани сөзiнде тұра алмады. Сәлден кейiн әлгi екi субъект оның қайтадан мазасын алды. Полотноның бетiне қараса бiттi, Сәния мен Пернеш көз алдына кеп тұра қалады. Қани көзiн жұмады. Сол кезде аналар бiрiне-бiрi ыржақтап күле бастайды. Сiрә, Қанидi мазақтап күледi ғой деймiн. Кенет: «Е, бә-се! Ыңғай асып-сасып кетушi едiң, содан екен ғой. Құтты болсын! Екi жеп биге шығатын адамдар осылай болады екен-ау!» – деген, Алтын қыз сөзi ойына оралды.

	Қыз сөзiн есiне түсiрген Қанидiң iшi тағы да әлем-жәлем боп тұрды. Ендi бiр сәтте ол шеберханадан шығып тура үйiне қарай тартты. Күндегi уақытынан ерте оралған баласын айналыпүйiрiлiп қарсы алған Ханымгүл ана бiр жағы аң-таң едi. Қанидiң қабағына қарады. Солғын екен.

	Көзi iлiнiп кеткен Қани шошып оянды. Әкесi мен анасының даусы екен. Ол тыңдап жатты.

	– Екi бiрдей мектепке оқуға рұқсат етiп, баланың түбiне жететiн болдың. Әне, зорығып ауырып келдi! – деп жатыр анасы. Қани шошып кеттi.

	– Мен бе, Қанидiң өзi ғой екеуiнде де оқимын деген! – дейдi әкесi. – Зорығып жүрсе бiреуiне жiбермей-ақ қояйық. Менiмше оны қинап жүрген сурет мектебi. Ертеңнен бастап оған бармай-ақ қойсын.

	Әкесiнiң мiнезiн Қани жақсы бiледi. Айтса бiттi. Сол күйде қатып қалады. Одан соң қош бол сурет!

	Жатқан орнынан атып тұрған ол тез-тез киiнiп, сыртқа шықты.

	– Мен ауру емеспiн. Мiне, сап саумын!

	– Жо-жоқ. Өңiң қашып тұр балам, – дедi анасы. Әкесi еңкiлдеп күлдi. Содан соң Ханымгүлге бұрылды.

	– Сенiң әдетiң ғой. Сәл бiр елп еткен желге қарадауыл боран соқтырып жiберетiн. Адам деген темiр емес. О да шаршайды. Ұйқтағанның бәрi ауру бола ма екен? Ал сен болсаң... – деп Иле әйелiне қарап басын шайқады. – Егер көңiлiңе күдiк келе берсе тағы да сөйлесейiк. Кешке балалар тегiс келедi ғой. Сонда келiсейiк. Қанидiң өзi де болсын. Екi мектепте оқу ауыр боп жүргенiн жасырмай айтсын.

	Бұл сөзден Қанидiң зәресi ұшты.

	– Ешқандай қиналып жүргемiн жоқ, – дедi.

	Осы әңгiмеден кейiн ол ертеңгi сабағын әзiрлеу үшiн столға отырды. Бiрақ, қалай отырса, солай Сәния мен Пернеш есiне қайта түстi. Екеуiн қанша ескермейiн десе де болмады. Әрiберiден соң көз алдынан кетпей қойды. Қани басқаның бәрiн ұмытып, бағана күндiз салған қыз бен бала суретiн қағаз бетiне қайта түсiрдi. Сөйтiп екеуiне кiжiне қарап отырды. Ең соңында осы суреттi ертең Сәнияның өзiне бермек болды. «Мейлi, ендi бiттi. Алтын қыздың бiлгенi сол болса, барсын», – деп түйдi ойын.

	Бiрақ, ертеңiне Қани ол суреттi Сәнияға ұсына алмады. Бермек боп қанша оқталса да, батылы жетпедi. Өйткенi, өзiмен қашаннан бiр партада қатар отыратын Сәнияның көңiлiн қалдырғысы келмедi. Ежелгi ыржақай, еш нәрсенiң парқына бара бермейтiн Пернешке сүйкiмдi қызды теңей алмады. Сөйтiп отырғанында үзiлiс болды. Балалар асыға басып сыртқа шықты. Қашанда арсалаңдап көрiнгенге соқтығып жүретiн Пернеш сызыла басып бара жатқан Сәнияға кеп тиiстi. Қыздың алдына келiп тұра қалған ол:

	– Әй, қыз, айта қойшы, сен сұлу ма, мен сұлу ма? деп ыржалақтады. Ешқашан бiреуге қол жұмсап, немесе қатты сөз айтып көрмеген Сәния осы сапар бiр қылық көрсеттi. Пернештiң быттиған бетiне шапалақпен салып қалды да:

	– Кетшi өзiң. Не деген беймаза адам едiң! – дедi.

	– Әй, сен қыз..., – деп, Пернеш оның алдына кес-кестеп қайта тұрды. – Бетiмдi осып жiбердiң ғой. Кеше де сөйтiп ең. Неғылған тәкаппар едiң. Бәлем сүйгенiңе шағыстырып, өшiмдi алармын!

	Осы бiр сөздердi өз құлағымен естiген Қани жүрегi дiр еттi. Мына есер не деп тұр, деп ойлады. Түу, анау суреттi қызға бермегенiм қандай жақсы болған!? Пернештiң әлгi сөзiне қарағанда Сәнияға өкпелеуiм дұрыс емес екен ғой, деп ойлады. Сөйттi де, көңiлiндегi барлық күдiктi сыпырып тастады.

	Ол оқиғадан берi де бiраз уақыт өттi. Алтын қыз бен Қани бiрiне-бiрi ашып еш нәрсе айтпағандарымен, iшкi дүниелерi әлдене деп сайрап тұратынын екеуi де сезедi. Ал сондай, тонның iшкi бауындай жақын санайтын қыздың бүгiнгiсi несi? Кекетiп, мазақтап тұрғаннан сау ма? «... Құтты болсын! Екi жеп биге шығатын адамдар осылай болады екен-ау!» дегенi қалай?

	Қани басын көтермей сәл ғана мойнын бұрып, қашанда өзiнiң оң жағындағы Сәнияға қарады. Қыз еңкейе үңiлiп конспект жазып отыр екен. Ұзын кiрпiктерi қағаз бетiне жебедей қадалып, әдемi қастары да қиыла түсiптi. Қанидiң iшi тағы да қылп етiп, жүрегi өзiнен-өзi лүпiлдеп кеттi. Ол жалт етiп Пернеш отырған парта жаққа бұрылды. Бұларға қадала қарап қалған Пернештi байқады. Қанидiң бетi ду еттi. «Мынау сонша неге қадалады?»

	- деп ойлады. Сол екi ортада Пернеш қолын шошайта ербеңдеттi де, Қаниге ернiн жыбырлатты. Өңi сұрланып кеткен. Артынша сойдақ тiстерiн ақсита ыржаңдады. Оған қараған сайын Қанидiң де өңi бозарып бара жатты. Ол мұғалiмге көз қиығын тастады. Жоқ, еш нәрсе сезбеген сияқты.

	Пернешке Қанидiң жүрегi жiбiп, аяп кеттi. «Демек, Сәнияны о да жақсы көредi екен. Әйтпесе өлердей неге өзеуреп қарайды? Жарайды, қарасын-ақ. Сонда қыздың көңiлi ше?» Қани қызға батылдана бұрылды. Ол әне, қаннен-қанерсiз сол күйде бұрқыратып жазып отыр. Мұғалiмнiң айтқан сөздерiнен қалып жатқаны жоқ та шығар. Қыздың сүп-сүйкiмдi келбетi Қаниге бұрынғыдан да әдемi көрiнiп кеттi. Бала жiгiттiң көңiлi тағы да қобалжып, жүрегi лүпiлдедi. Кеудесiн әлдеқандай бiр қызғаныш оты шарпыды. Кенет Алтын қызды Пернештен, тiптi, көрiнген жанның көз оғынан қорғағысы келiп, жан-жағына ерiксiз алаңдап қарады.

	«Бұ несi, жүрегiм неге дiрiлдейдi?» – деп ойлады ол солай отырып.





Ел арасында


	Күндер бiрте-бiрте өтiп жатты. Күн өткен сайын өмiр де өзгере беретiн әдетi. Техникум мен Бейнелеу – көркемөнер училищесiн қатар бiтiрген Қани де ер жеткен. Ауылға бет бұрған замандастарымен бiрге о да кеткен. Бұл күндерi Жоғарғы өзен деп аталатын ауданда мұғалiм. Орта мектеп балаларына суреттен сабақ бередi. Ұстаз алдында көп болған Қани ендi өзi ұстаз. Сурет сала бiлетiн балаларды бұ да жақсы көредi. Бiрақ, қиыншылықта жүрiп оқыған Рахыштай емес, көп нәрсенiң парқына бара да бермейдi. Жасынан жоқшылықтың не екенiн бiлмей, дүниеде не бар, не жоғын онша сезе қоймай өскендiгi бадырайып-ақ тұрады. Әке-шеше қамқорлығы ғана емес, институт бiтiрген екi аға және әпкесi алдарында шолжаңдап ерке өскен баланың оқудан бөтен қайғысы болған емес-тi. Ендi өзi еңбек етiп, дүние таба бастаған кезiнде де ол бөтен қайғы-ойдан таза, алаңсыз едi. Өзiндей Рахыш қандай пысық. Ол тапқан айлығының ең кемi тең жарымын әке-шешесiне жiберiп, немесе өзi апарып берiп отырады. Ал Қани ше?.. Оқта-текте болмаса ата-ана қамын жеудi ол бiлмейдi. Бұған Рахышпен теңелу қайда? Бiр емес, екi оқу орнын қатар бiтiргенiмен ауданда дереу ауызға iлiнiп, күннен-күнге өрлеп бара жатқан Рахышқа жетер түрi жоқ. Ол кейде бұған ақыл айтады.

	– Қани, көп сандала бергенiң дұрыс емес. Одан да дайындал сенде. Келесi жылы мен институтқа түсейiн, сен өз мамандығың жөнiнде жоғары оқу орнына бар, дейдi досына. Екеуi бiреудiң кең, мол бiр бөлмесiнде тұратын.

	Бiрақ, мұндайды Қани онша жақтырмайды. Сыры-жыры бiр жолдасын қайырып тастайды.

	– Немене, сен менiң жол көрсетерiм бе едiң? – дейдi ол шамданып. – Қайда оқитынымды, оған қашан барарымды бiреуден сұрамаймын!

	Рақыш оның мiнезiн бiледi. Сондықтан ренжiмейдi де, шамданбайды да. Ыржиып күледi де қояды. Жұмысынан келген соң күнде iзденiп, күнде кiтап қараумен болады.

	– Бiз мұнда екi жыл жұмыс iстеуге тиiстiмiз. Одан кейiн кетуге еркiмiз бар. Өзiм әдебиетшi, не журналист боламын. Ал сен ше? – дейдi Рахыш. – Әрине, өнер қуасың ғой. Суретшiлер институтына барасың, ә?

	Қазiр Қанидiң ойында ондай нәрсе жоқ. Әлi де оқу керек. Алда бұларды институт бiтiретiн күндер күтедi. Сол бiр қуанышты сәттердi еске салған Рахышқа алғыс айтудың орнына ол...

	– Осы сен-ақ өрлей бершi. Қорқытқанда райком боларсың! – дейдi жолдасына.

	Қанидiң бұл осы ауданға келгеннен бергi үйренген әдетi мен афоризмi.

	Жөн-жосықсыз айтыла салған осы iспеттi қыршаңқы сөздерге Қанидiң жаны құмар-ақ. Алғаш естiгенде оғаш көрiп күлiп жүредi де, келе-келе өзi де қолданатын болады. Әлде қызық көре ме немесе шыны солай ма, әйтеуiр, бiреудiң, не сөзi, не өзi жақпай қалса бiттi, әлгiндей деп қарап тұрады. Есiттiң бе, ендi қалайсың? – дегендей оған мәз бола жымияды.

	Дегенмен, ауданда Қанидiң жолдас-жоралары көп едi. Өзiнен екi-үш жас үлкен болғандарымен, техникумда бiрге оқып бiтiрген бала жiгiттер бар. Солардың iшiнде Шындәу мен Құтмырзаның Қани дегенде жандары бөлек-тi. Қаладан келген жiгiт ел әдетiне, өмiрiне төселе алмай жүр ғой деп оған iстемейтiн жеңiлдiгi жоқ. Қаниден жасы кiшi Рахымбек те солай. Көрген жерде жалпақтап хал сұрап жатқаны. Бәрi де осы ауданда туып-өскендiктен араларына келiп қалған Қанидi кезекпе-кезек қонаққа шақырып, барын алдына тартады. Мәпелеудi, асты-үстiне түсiп тұрғанды жақсы көретiн Қанидiң әдетi. Оны жасынан сондай етiп үйреткен әсiресе Ханымгүл анасы едi. Ертелi-кеш айналып-үйрiлiп жүретiн ғазиз ана қайда қазiр. Әрине, алыста емес. Үлкен далада тұрады. Ауданмен екi орта жап-жақын. Кейде демалыс күндерi зып етiп қалаға кетiп қалатын Қанидiң ертеңiне ауданға қайтқысы келмейтiн-ақ. Бiрақ, мектептегi сабағын ойлаған ол ерiксiз жолға шығатын. Сонда әкесiн, ағаларын қиғанымен, ол анасын тастап кете алмай тұратын. Құлыным, ботам, айым да күнiм деп, шылауына оралып жүрген ана Қанидiң өткендегi ерке күндерiн есiне түсiрiп, оны қайтадан бала етiп жiберетiн едi. Сөйтiп жүрiп, ол кейде ертеңгi машинадан қалып қоятын да, сабаққа кешiгiп келетiн.

	Ондай кездерде мектептiң оқу-бөлiм меңгерушiсi Рахыштан жақсылық жоқ едi. Жалғыз өзiн мұғалiмдер бөлмесiне шақырып алған Рахыш оған ұрсатын да, ақыл да айтатын. Қани болса кiнәсiн мойындай отырып тулайтын.

	– Сен әдейi iстеп отырсың. Жұрт алдында беделiмдi түсiру үшiн жасаған айлаң бұл, – дейтiн сонда Қани.

	– Жаппа жала. Бүйте берсең мектептен қуыласың. Одан кейiн не боларыңды бiлесiң бе?

	Қани ерегiсе түседi. Тағы да баяғы сөзiн айтады.

	– Қуа ғой. Менiң сабағымды сонда өзiң берерсiң. Қорқытқаны құдайдың қос айдаһары ма? Болсын айтқаның? – деп қасарысатын.

	Өзi жүрген жерде сурет сабағын беруге ешкiмнiң батылы жетпейтiнiн Қани жақсы бiледi. Ақыл айтып, тәртiпке шақырған Рахышқа ол әдейi солай дейдi. «Қолыңнан, әйтеуiр, сөз сөйлеп, бiреудi қорқыту келгенiмен, сурет салу келмейдi. Балалардың алдында тұрып, тiлiңдi қанша безесең де оның бәрi сурет болмайды. Сондықтан қолың көтере алмаған шоқпарды белiңе байлама», дейтiн бетi бүлк етпей.

	– Сен, дейтiн сонда ренжiген Рахыш. – Бұл Жоғары өзенде менен бөтен суретшi жоқ, деп көки бер ме? Керек болса сендей мұғалiм толып жатыр.

	– Тап. Тауып ал. Мен кете қояйын!

	– Қане, оңда жаза ғой өз қолыңмен арызыңды.

	– Жаз дейсiң бе?

	– Иә, солай деймiн. Сөйт те, кете бер.

	Тоқталып қалған Қани арыз жаза қоймайтын едi. Бiрақ, оқытушылар бөлмесiнен ашуға булығып шығатын. Екi бетi қызара бөртiп, көздерi жасаураған Қани ол күнi ешкiммен сөйлеспей дүрдиiп жүретiн. Кейде бұрын әдет етпеген нәрсесi – арақ iшiп, онысын жұрттан жасырып әуре болушы едi. Олай етпеген күнде ауданнан шығып кететiн де, жақын бiр колхоздың бастауыш мектебiн басқарып, әрi сабақ беретiн Сәнияға қарай тартатын. Қыздың әке-шешесiн бiлетiн. Тек үйлерiне барып көрген емес. Сәния да жүре ғой демейдi. Ондай нәрсе ауыл, ел адамдары дәстүрiне жат. Қыз бала үйiне ер баланы ертiп келу деген бұл жерлерде ақылға симайтын оқиға.

	– Үйiңдi көргiм келедi. Әке-шешеңдi, бөтен туыстарын да көргiм келедi. Ертiп баршы? – дейдi кейде Қани қызға қолқа салып. Қыз ұялып жерге қарайды.

	– Қорқамын, – дейдi ақыр болмаған соң Сәния. – Менiң туыстарым жақсы адамдар. Олар, тiптi, маған еш нәрсе демеуi де мүмкiн. Сенi құрметтi қонақ та етiп жiбере алады. Бiрақ, жаман жерi бар. Ол – сырт көздер.

	– Пәлi! Сырт көздiң бiзде не шаруасы бар? – дейдi Қани алқына сөйлеп.

	– Бар болғанда қандай. Менiң үйге жiгiт ертiп келгенiмдi көрсе бiттi. Ауыл арасында өсек оты шарлайды да кетедi. Пәленшенiң қызы үйiне еркек ертiп келiптi. Некесiз көп байларының бiреуi екен. Пәлен екен, пұстан екен, – деген қаңқулар үйден-үйге көшiп жүретiн болады. Сондықтан, Қанижан, өйтiп менi қинама.

	– Түу, не деген қорқақ едiң. Менiң махаббатымсың ғой. Қарсы болмасаң бүгiн-ақ үйленуге әзiрмiн. Бiлдiң бе? Әке-шешеме барамын да, айтамын. Олар ертең-ақ құда түсуге келедi. Тек өзiң мақұл дешi?

	Сәния мақұл демейдi. Бiрақ, кет деп те айта алмайды. Қанидi бiрер күн көрмесе iштей қайғырып та бiтедi. Оны сағынып жүредi. Кейде ешкiмге көрсетпей, сездiрмей көз жасын төгiп те алады. Сөйтiп жүрген қыз сүйген жiгiтiнiң ұсынысына басын шайқайды.

	Бiрақ, үйiне баруға рұқсат етпеген Сәнияның мектебiне Қани еркiн едi. Кейде тура баратын да оның сабағына да кiрiп отыра беретiн.

	Бүгiн де бiр себептер жiгiттi Алтын қызға, ол iстейтiн мектепке ерiксiз алып келген едi. Қани бұл жолы тура класқа кiрiп барған жоқ. Сәнияның мектебi сыртынан торып, ауыл айналасында арлы-берлi жүрдi де қойды. Алтын қыз тұратын үй сыртынан да әлденеше рет қырындады. Колхоз ортасын қақ жарып өтетiн ескi тас жолдың екi жақ бетi де қаз-қатар ел. Бiрiне-бiрi егiз қозыдай ұқсас үйлердiң қақпалары жол жаққа қарағандарымен, әрбiр тұрғын үйге, қораға енген соң ғана кiредi. Онда да аула iшiнде не оңға, не солға қарай жүрiп бару керек.

	Сәния туып-өскен үйдiң сырт құрылысы да солардан айнымайды екен. Iшiне кiрiп көрмегенiмен, оның құрылысын сонда тұратын адамдардан Қани кем бiлмейтiн сияқты. «Әне, қақпасы. Әне, кең ауласы, – дейдi ол iшiнен. – Қорасында өскен бiр түп жүзiмнiң жайылып кеткен бұтақтарын-ай! Сабазың сондай кең ауланың бiр жақ бұрышын түгел көмкерiп алыпты. Қалың көлеңкесi астында ұзын-ұзын тақталардан жасалған кереует те тұр. Өзiне шығып-түсетiн жағынан басқа жақтауларында да ағаштан өрнектеп жасаған қанаттары бар екен. Үстiне төселген алаша, кiлемдер, киiздер жатыр. Оларды бастыра ұзынша көрпешелер төселiп, шынтақтап жату не отыру үшiн жұмсақ жастықтар қойылған. Жайшылықта он адам еркiн сиятын кереуеттiң үстiнде салқындап отырып ас-ауқат жеуге де болады». Қанидiң өз көңiлiнде болашақ ата-енесiнiң үйi дәл жоғарыда суреттелгендей. Ал болашақ күйеу бала ол үйдiң тұсынан әр өткен сайын солай ойлайды. Оның көңiлiн бұл үй қатты-ақ тартады. Кейде ешбiр рұқсатсыз кiрiп барғысы да келедi. Бiрақ, солай ойлағанымен, артынша өзiн-өзi басатын. «Мәссаған сонда не деп барамын. Сәнияның жiгiтi едiм деймiн бе?»

	Ендi ойласа өзi де жүрген ашық ауыз екен. Қыздың өзiмен тетелес ағалары да бар. Бiреуi, тiптi, аудан орталығында жұмыс iстейдi. Тым болмаса есебiн тауып сонымен танысуды да бiлмейдi-ау! Түйенiң танығаны жапырақ деп, әйтеуiр, Сәния ғана есi-дертi. Мүмкiн, Алтын қыз осылай да ойлайтын шығар?

	«Ағаларыммен таныс деп қалай айтамын? Өзi неге ойламайды?» – десе, әрине, қыз ойын кiнәлау дұрыс емес.

	Қани ауыл ортасында көп жүрдi. Сырт қараған кiсiге жiгiт жүрiсi жол құрылысын зерттеп, оның адыр-бұдырларын есепке алғалы келген адамға ұқсайды. Солай сандалған ол осы мекен жайдың бiресе о шетiне, бiресе бұ шетiне шықты. Етек жағы үлкен өзенге барып тiрелетiн колхоз ауылының бас-аяғы адам шаршарлық созылып жатқан жер де емес едi. Соңғы жылдарда өзен суы да тартылып, тiптi, азайып кеткен-дi. Бұл күнде оның өзiнен гөрi, қайта шеңгел, шеттiк және сондай толып жатқан жабайы жиде тәрiздi тiкендi ағаштар қаптаған арасы үлкен болатын. Жаздың көп айларында кең арнасы құрғап та жататын бопты. Сәнияның мектебi жанынан әлденеше өттi. Бiрақ, кiрудi ойлаған жоқ.

	Ендi бiр кезде Қани шығыс жаққа қарады. Сонау алыстан бұлдырап көрiнген Қаратау шоқылары суретшi алдына үлкен картина келбетiн тарта қойды. Биiк мұнарадай болып алдымен көз тартқан Сүрен ата шоқысы қандай биiк едi?

	Сол Қаратау көрiнiсi Қанидi бiрте-бiрте қызықтыра бердi. Суретшi назары қараудан талар емес. Ол аздан кейiн төңiрегiне қалың көлеңкесi түсiп тұрған үлкен бiр қарағаш түбiне барып тұрды. Отырмады. Бiрақ, әлгi тау сiлемiнен көзiн алмады. Суретшi жанары алып тауға қараған сайын, оның қарауытқан қойындарынан өзiне аса қажет бiр нәрселер тапқандай, қызыға ынталана түстi. Қатулы өңi жұмсарып, көңiлi де босай түстi.

	«Қандай әдемi картина! Түу, тiптi, не деген ғажап дүние! Бұрын-соңды қалайша байқамағанмын. Суретшiлiк көзiм бүгiнге дейiн не көрген, ә? Түу, ұят-ай!»

	Қани ойы осылай деп жатты да, қолы қойын қалтасында жүретiн жалпақтау келген қара мұқабалы блокнотқа жүгiрдi. Замат оның қаламы ақ қағаз бетiнде лып-лып ойнағандай, ондысолды бiр шимайлар жасап, тың жерге түскен алғашқы бораздадай, ирек-ирек жолдан түсiре бастады.

	Қани айналасындағы дүниенi мүлде ұмытқан. Бiресе блокнот бетiне, бiресе алыстан бұлдыраған Қаратау сұлбасына қараған суретшi сол тұрысында өзi де әлi ешкiмге белгiсiз бiр қоладан құйған жаны бар ескерткiш сияқты едi. Барған сайын оның жүзi жайнап, ерiндерi дiрiлдей қимылдап, топ-толық екi бетiне қан жүгiрiп, көздерi күлiм қақты. Көңiлiнде шаттық ұялатқан әлдеқандай сенiм оты жалт етiп, өзiне-өзi:

	«Табылып келедi. Картина, панорама, полотно!» – дейдi ол күбiрлеп. Ойы да, өз көңiлi де өнерi де шарықтап кеткендей.

	Қаратау картинасын жасау идеясы Қаниге осылай аяқ астынан туған едi. Ел арасына келгеннен бергi оның ең iрi табысы. Ендi ол бұл зор дүниенi аяқсыз қалдырмайды.

	Қазiр болашақ картина ма, полотно ма, әйтеуiр, ғажап шығарманың сюжетi басына ендi. Жүрегi лүпiлдеп соғады. Көздерi жаңа туындыға күлiмдей қарайды. Сұлу қыз аулынан сұлу идея тапқан Қани қос қабат қуанышты.

	Бұл ауылға Қани келгенде түс кезi болмаған едi. Қазiр күн екiндiден төмен құлап кеткен. Ағаштардың көлеңкелерi ұзарып, шығыстағы сонау тауға қарай құлаш жая асыға жылжитын тәрiздi. Бiрақ, ақ қағаз бетiндегi өз қолымен түсiрген алғашқы эскиз иесi сол қалпында әлi тұр... Осы кезде оған бiрте-бiрте әлдекiм жақындап келе жатты. Кiм екен ол?

	Әуелi бұл адам Қанидi алыстан көрiп шырамытты. Сөйттi де, үлкен жолдан бұрылып, жағасын қалың шөп басқан арықтан өтiп сырт жағынан келiп тұрды. Ап-анық өзi екен. Жаңа әзiрде Рахыштың сөзiне сенбеп едi. Қани келдi ме, қайда жүр, деп сұраған ол, Сәния аң-таң болған. Ешкiмдi көргемiн жоқ, деген.

	Күлiмсiреп тұрғап Рахыш бүгiн Қанидiң кластағы сабағына да кiрмей, жоқ болғанын айтты. «Не мектеп директорына, не маған еш нәрсе демей кеткен. Ренжiсе маған ренжiген шығар. Ал мектептiң, оқушылардың не айыбы бар? Таңертең үйден шығып кеткен. Содан жоқ, саған келген шығар деп ем. Ендi қайдан iздесем екен? Әлде Шындәу мен Құтмырзаға кеттi ме екен? Рахымбектiң үйiне барып жатуы да мүмкiн-ау?»

	Сәния сұрақ, жауапсыз тұрған. Оның бетiне жалтақтап қараған Рахыш ендi үндемей кете бердi. Бiрақ, анадай жерден қайтып оралды. Екеуi көшеде қатар жүрiп бара жатты. Кенет олардың, көзi қарағаш түбiнде жалғыз тұрған Қаниге түстi. Рахыш қуанып кеттi де, кешiрек қайтып соғатын болып уәде еттi. Сәния келiп, Қанидiң желке жағынан қараған-ды.

	«Не iстеп тұр өзi? Ғажап? Берiлiп кеткендiгi сонша, тiптi, басынан қойып қалғанша еш нәрсе сезер емес! – деп ойлады.

	– Суретшi, жазушы дегендер осындай қияли адамдар болады дейтiн. Сiрә, рас екен-ау! Ойына бiр нәрсе келсе бiттi, сонымен әуре боп жүредi. Үй-жай, бала-шағасын да ұмытып кететiн адамның түрi ғой мынау!»

	Әйтеуiр, бiр кезде сәл кейiн шегiнiп барып жөтелген боп дыбыс бiлдiрген Сәнияға Қани жалт бұрылып қарады. Ол, тiптi, қуанып кеттi.

	– Сәнияш, қалай, көрдiң? Апырым-ай, сенiң көзiңнен..! – деп құшағын жая жүгiрдi ол қызға.

	– Тсс! Ақырын, Қанижан бiзге қарап тұрған сырт көз бар.

	Бiрақ, Қани оны тыңдаған жоқ. Қызды бара құшақтап алды да, бетiнен сүйдi. Алтын қыз шошып кеттi. Сонша жыл жақын жүрген Қаниге ұқсамайды. Мұндай әдет бұрын-соңды ол көрсетпеген. «Иә, мынау Қани емес. Сұмдық!» – деп ойлады Сәния. Жiгiт құшағынан өзiн әрең босатты. Қанидiң бетiне таңдана қарады.

	– Қани, мұның не? Саған мұндай әдет... «Алтын қыз» сөзiнiң ар жағын айта алмады, көзiнен ыстық жас ытқып кеттi.

	– С... с... сен, ө... өзiң! – деп тұтығып, екi бетiн қолымен басып жылады.

	– Иә, мен, Қани! Бетiңнен сүйдiм. Келшi, тағы да сүйейiн? Қандай тәттi едiң. Бетiң қандай жұп-жұмсақ. Ернiмде, тiлiмде бiр балдай дәм қалып қойды ғой. Қане, келшi, Сәнияш, жақындашы? дей бердi Қани де.

	Күн батып бара жатты. Қыз бен жiгiт көптiң кезiне алдымен шалынатын Қарағаш түбiнен кетiп, арағырақтағы ойыстау жерде отырды. Қани көңiлдi. Тiптi, шешен де боп кеткен. Қызды қапсыра құшақтап алған ол бүгiн iзет-аяттың бәрiн ұмытыпты. Алғаш оның бүгiнгi оқыс қимылдарынан шошынған қыз да қазiр үйренiп қалыпты. Күштi бiлек өзiне қарай тартқан сайын сынып кетердей иiле майысып барып жiгiт құшағына енiп, бiр сәт өзiнiң қайда екенiн ұмытқандай, тұншыға елтiген сұлу жылауын да қойған. Қайта осы бiр құшақ менi әлi де өзiне тарта түссе екен дегендей, жiгiтке екi бетi оттай жанып қарайды. Кенет қасы, көзi қиыла төмен сүзiлген ол үнсiз күрсiнедi. Күрсiнедi де, жiгiттiң кеудесiне бетiн басып отырады. Жiгiт тағы да жылап отыр ма дегендей, қызды сәл босатып, оның от боп жанған қызылшырайлы жүзiне көзiн қадап отырады. Екеуiнде де тiл жоқ.

	Ақыры Қани сөйледi.

	– Бүгiн мен таптым. Бүгiн мен бәрiн де тартым. Сенi де бүгiн ғана анық көрiп бiлгендеймiн! – дедi Қани.

	– Неге олай дейсiң?

	– Көптен iздеген тақырыбым бар едi. Кейде елең етiп ол бiр көрiнетiн де жоқ боп кететiн, басын көрсем аяғын көрмей, немесе аяғын көрсем басын байқамай қалатынмын. Сөйтiп жүрген үлкен картина сенiң ауылыңа келгенiмде алдымнан шықты. Қазiр ол менiң қолымда. Миымның қақ төрiнен орын алып, ендi менi жаз деп тұр.

	– Солай ма? Сен оны бүгiн таптым дейсiң бе? – деген қыздың даусы да қатты шықты.

	– Айттым ғой. Оны да, сенi де тап осы жерде таптым. Мен бүгiн осы жерде жатамын. Таңмен бiрге тұрып қараймын оған. Өйткенi таңғы тынық ауа менiң ғашығымды көз алдыма жақындата түседi. Ол кезде барлық табиғат тұп-тұнық күйiнде көрiнедi. Барлық түр-түсi, бояуы, кереметтерi анық та, айқын да боп тұрады. Сол сәтте мен оның әдемi кескiнiн миыма жаттап, орамалға түйгендей етiп түйiп аламын. Содан соң қағаз бетiне қандай белгi салсам да бейне артынан туындаған бейнелер, бояулар айқындалып бiрiнен соң бiрi тiзбектелiп келе бередi, сөйтiп, картина келбетiн iрiлендiрiп ұлғая бередi.

	Қани тоқтар болмады. Ол ыңғай осылай сөйледi.

	– Сөйтiп, осында жатамын дейсiң бе?

	– Иә, жатамын. Таңертеңгi әдемi уақытта тау суретi бұрынғыдан да көркем, әдемi болады, – деп, Қани жаңа бiр әзiрде айтқандарын қайталады.

	Алтын қыз оның себептерiн сұраған жоқ. Ол үшiн Қанидiң қазiргi сөздерiнiң бәрi әшейiн бiр жай нәрсе сияқтанды. Ал Қани тоқтамады.

	– Соңғы кезде менен ең жақын жолдастарымның өздерi де безе бастаған-ды. Ендi көр де тұр. Бұл картина туралы ертең Рахышқа да, Рахымбек және Шындәу, Құтмырзаларға да айтамын. Әрине, олар менiң идеямды құптайды. Әсiресе, Құтмырза қуанады. Бiлесiң ғой, оның жүрегi ақ. Ат ерiндi, ер мұрынды келер дей ме? Құтмырзаның дөң мұрыны, кең маңдайы, аздап еңкiштеу келген орта бойлы мықты тұлғасы маған қатты ұнайды. Оған кейде еркелегiм келiп кетедi. Мойнынан құшақтап отырсам, деп ойлаймын. Неге олай, ә? Сәнияш, себебiн бiлесiң бе? Иә, сен бiлесiң. Кiсi жақсы көрген адамына солай болады. Өзiңдi де сондай жақсы көрем. Сондықтан, мiне, мен сенi сүйемiн! – деп Қани Сәнияны шөпiлдетiп сүйе бастады. Осы кезде:

	– Ой, мынау қайтедi-ей! Немене, аузың сылпылдап сүт iшiп отырсың ба? деген бiр дауыс екеуiн де жалт қаратты. Әсiресе, Алтын қыз шошып кеттi. Ол жiгiт құшағынан босанып орнынан қарғып тұрды.

	– Бұл кiм? – дедi үрейлi үн қатып. Артынша даусы мүләйiм естiлдi. – Рахыш, кiсiнi қатты қорқыттың ғой!

	Замат орнынан ыршып тұрған Қани да бұл кезде состиып қалған едi. Үстерiне келген адамды Рахыш болар деп, ол сiрә да ойламаған. «Қыздың бiр туысы екен ғой. Ол ендi өлтiредi. Аулы құрысын, ауылда ондай әдет бар», – деп ойлап үлгерген. Алтын қыз Рахыш деп жатқан соң ғана қуанып кеттi де, кенет ашуы келдi.

	– Бүгiн осы сен-ақ менiң соңыма түсiп алдың-ау! Бұл жерге ендi неге келдiң? – дедi. Рахыш әуелi рақаттана күлдi.

	– Сенi iздеп жүрмiн, дедi одан соң.

	– Немене, менiмен кiндiгiң бiр ме едi? Бағана таң атпай қорқыта бастап ең. Ендi кеш батқанға дейiн де сол ойдамысың?

	– Ей, сен! – деп, Рахыш оған жақын барды. – Соған әлi тоңқылдап жүрсiң бе? Сенi жек көрсем жаман әдеттен сақтан дер ме едiм? Өзiңдi ренжiтiп алдым-ау деп, күн бойы жаным жай таппады. Содан, мiне, iздеп жүрмiн. Қане, жүр кетейiк? Ә, Сәнияш, сен қарсы емессiң бе?

	– Рақмет, сiзге, – дедi Сәния. – Жолдастың төресi ғана солай жаны ашиды. – Ол Қаниге жақын барды. – Менiмше Рахышқа сен алғыс айт. Ал ертеңгi тау көрiнiсiне өздерiңiз тұрған жерден де көз салуға болады.





Сергелдең


	Мiнез құлықтары бiрден өзгерген Қанидi көрген жұрт таң қалатын болды. Бұрын не болса соған ашуланатын, сөйтiп, жолдас-жораларына терiс қарап жүретiн ол қой аузынан шөп алмайтын момын боп кеттi. Мектепке қашан келiп, қашан кеткенiн де кейде жұрт бiлмей қалады. Ең жақсысы, сабақтан қалу немесе кешiгу дегендер жоқ. Мектептегi ол басқаратын сурет үйiрмесiнiң жұмысы да жақсара түскен.

	Жолдасының адам сүйсiнерлiк мұндай iсiне ең алдымен қатты қуанғанның бiрi – Рахыш едi. Әлi де екеуi бiр пәтерде өмiр сүредi. Екi көзi сонау алыста жатқан Қаратауда. Ашық күндерi тау суретiнен көз алмайтын ол дәл бiр сол алыптың iшiн аралап жүргендей сезiнедi. Үйге келiсiмен қыл қаламын қолына алады. Сырт көзден жасырып, бетiн ақ матамен жауып, кереует артына тығып қоятын үлкен картон қағаз алдында жас суретшi ұзақ-ұзақ тұратын. Демалыс күндерi, тiптi, күн бойы тiк тұрып жұмыс iстейтiн Қаниге Рахыштың талай-талай таң қалғаны да бар. Сонда ол: «Бұл не деген адам? Тiптi, аяғы да талмайды-ақ екен!» – деушi едi iшiнен.

	Әрине, басқаға солай көрiнгенiмен iстеп жүрген жұмысына Қанидiң өзi қатты риза едi. Күннен-күнге картинасы да жанданып қараған жанды қызықтырып бара жатты. Кейде ол қу тiлденiп Рахышпен әзiлдесiп ойнайтынды да шығарды. Нешеме сұлу қыздардың суретiн салып, Рахыш жоқта аса бiр әдемiсiн кереуетiнiң үстiне қойып, өзi түк бiлмегенсiп отыратыны бар.

	– Көрдiң бе? – дейтiн содан кейiн ол жолдасына күлiмсiреп.

	– Бұл дүниеде саған ғашық қыздың, бiрi осы екен. Неге қарамайсың? Обал ғой. Бiр күнi сенiң қасiретiңнен Қарасуға кетiп өлсе, махаббат алдында қылмысты боп тұрарсың әлi?

	Рахыш шынында да қыз суретiне қызыға қарайтын да:

	– Кiм өзi бұл? – деп сұрайтын.

	– Бiлмейтiн шығарсың, тiптi. Қандай қусың, ә? – дейтiн ол Рахышқа және ыржақтап.

	– Өңiм түгiлi, түсiмде де көрген адамым емес. Өзiңнiң, бiр ғашықтарың шығар, деп оған қарай қыз суретiн шүйiрiп тастайды Рахыш.

	Қани бәрiбiр қылжақтай бередi.

	– Көрген адамым емес дейсiң бе?

	– Мен өтiрiк айтпаймын. Және әйел аламын деп жүргемiн жоқ. Институтқа түсiп оқимын. Егер қазiр үйленсем, онда оқымауым керек. Бiлдiң бе?

	– Неге олай дейсiң? Оқыған адам әйелсiз өтуi керек пе? Институтты бiтiрмей үйленетiндер мендей болмайды.

	Олардың арттары, яғни тылдары мықты келедi. Артынан азықауқат, уыс-уыс ақша құйылып жатады. Ал менде ондай тыл жоқ. Ата-анам нашар тұрады. Және менен басқа да балалары жетедi. Оларға қайта мен көмектесуiм керек.

	– Iм... м! – деп ойланып қалған Қани көзi жасаурап жолдасына қарап отырады.

	– Дегенмен, уақыт та өткiзу керек емес пе? – дейдi күбiрлеп.

	– Тым болмаса әлгiбiр күнде өзi соңыннан қалмайтын қара торы қызға көңiл бөлсейшi? Ол бейшараның сен дегенде шығарға тек жаны ғана бөлек екен. Тiптi, мен үшiн өле қал десең мыңқ етпей өлiп кетуге дайын тәрiздi.

	Қани ол туралы айтып қана қоймай, жастығы астынан сол қыздың суретiн де суырып алды.

	– Мiне, дейдi ол Рахышқа ұсынып. – Көршi өзiң? Сен деп қана тұр.

	Рахыш терiс қарап кетедi.

	– Жоқ, дейдi ол ат-тонын ала қашып. – Болмайды. Әрине, қызды аяймын. Бiрақ, өзiнен тартына беремiн. Тым жақын жүргесiн әрине, үйлену керек, алу керек. Ал одан соң?..

	– Е, несi бар.

	– Жоқ, дейдi Рахыш тағы да басын шайқап, – институтты еркiн жүрiп бiтiрiп алмайынша үйленбеймiн.

	– Ал сонда мынаны қайтесiң? – деп әлгi өзi ойдан салған қыз суретiн Рахышқа қарай қайта лақтырады Қани. – Сен үшiн суға кетiп өлемiн деп жүр. Егер айтқанын iстесе бәрiбiр институт жоқ саған.

	– Ой қойшы. Көрмеген, бiлмеген қызды таңа бермешi? Мынау өзi сенiң Алтын қызыңа ұқсайды екен.

	Қани рақаттана күледi. Сөйтiп отырып халықтың әзiл өлеңiн айтады.

	– Өзiң сурет салуыңды қойып, ақын боп кетпесең жарар едi. Кел, одан да екеумiз де пединституттың әдебиет факультетiне түсейiк.

	– Ол жағын қоя тұр. Әуелi мына сыртыңнан көрiнбей жүрiп ғашық болған перизатқа жауабыңды бер. Мүмкiн бұл қыз саған әйел де болар, оқытар да, асырар.

	Екеуi кейде бөлмелерiнде осылай күлiп-ойнап отыратын. Кейде техникумде оқыған уақыттарын еске түсiрiп, мәз-мейрам болушы едi.

	Бiр күндерi Қани қайта бұзылды. Жұмыстан үйге қашан да Қаниден кеш келетiн Рахыш кейде жолдасын танымай қалатын. Iшiп алған суретшi сүлесоқ отыратын болды. Салып жүрген суретi де көрiнбей кеттi. Есiктен төрге, төрден есiкке дейiн оның қыл қалам мен басқа құралдары, картон қағазы мен бояулары шашылып жататын. Оларды Рахыш жинап қояды.

	– Ей, Рахыш, оны неге терiп жүрсiң! – дейдi ол ыржақтап. – Маған олардың ендi керегi жоқ. Өзiң айтқандай суретшi емес, ақын боламын. Мақұл ма? Қатарыңа аласың ба?

	Жолдасына аң-таң боп қараған Рахыш не дерiн бiлмей тұрады.

	– Немене, менi қатарыңа қосқың келмей ме? Әлгi Шындәу де кеше сен сияқты мұрнын көтерiп қарады маған. Аудандық газетте оның да өлеңдерi басылып жүр ғой. Соған мақтанама өзi, қалай? Әй, қойшы! – Ол қолын жақтырмай сермейдi. – Жақсы емессiңдер. Тек Құтмырза ғой жiгiт. Оның ешкiммен жұмысы жоқ. Өз iсiне пысық. Одан соң анау Рахымбек Дәуiтов те адам. Көрерсiң әлi, бәрiңнен түбiнде сол озады. Райком секретары болады... А, болмайды дейсiң бе? Әкел қолыңды! Бәстесейiк! Сен басыңды шайқайсың ғой. Демек, ол бола алмайды дегенiң. Ал мен айтқан сөзiмде тұрамын. Қане, бәске не тiгемiз? – деп екiленiп кетедi. Ыза болған Рақыш оған және не дерiн бiлмей тұрады да, ақыры тiл қатады.

	– Бос сөз неге керек, Қани? Түбiнде осы ауданға Дәуiтов секретарь болса нұр үстiне нұр. Оның талапты екенi рас.

	– Ә, солай ма? Талапты ма? – деп, Қани тағы да елiрiп кетедi.

	– Маған қосыласың ғой. Ол ертеңгi райком, ә? Рахыш күлiп жiбередi.

	– Неге күлесiң? – деп, Қани оған шап бередi және.

	– Мен бiлсем Дәуiтов партия қызметкерiне лайықты жiгiт. Ал Бiрақ, жұрттың бәрi секретарь бола беруi шарт емес. Одан да бөтен жұмыстар көп. Жә, оны келешек шешедi. Сен өзiң, достым, әнеугүнгi жұмысыңды аяқтасаңшы? Әлгi Қаратау көркiн айтамын. Бiтiрдiң бе?

	Қанидiң қабағы түйiлiп кетедi.

	– Онымен ешқайсыңның жұмыстарың болмасын, – дейдi бiраз үндемей отырып. – Картинаны көрмейсiң, көрсетпеймiн! Кеше әлгi Шындәу де сұрап жатыр. Сендердiң сонша не қималарың қышиды осы, ә? Сурет салу, салмау менiң жеке басымның жұмысы. Ал оқушыларды, сабақ берудi ұмытып жүргем жоқ. Сонда маған артатын кiнәң не осы, ә?



	Рахыш қайтып үндемейдi. Бiрақ, iшi ашиды. Жолдасының күннен-күнге кегi кетiп бара жатқаны жанына батады. Сөйтiп жүргенде, бiр күндерi Қани кетемiнге көштi.

	– Директор да бiледi, саған да айтарым сол, Рахыш. Менi босатыңдар? Арызым директорда жатыр. Бұл жерден кетемiн!

	Арада бiр жетiдей ғана уақыт еттi. Қаладағы үйiме барып келемiн деп кеткен Қани қайтып оралмады. Сол кеткеннен мол кеттi. Туған қаласында да тұрақтай алмай, бiр республикадан екiншi республикаға тартты. Облыс орталығы Шымкент сияқты қалада да тұрақтай алмай, тағы да әдемi қала, ауылдарға сапар шектi. Сұлу жер, көркем пейзаж iздедi. Бiрiнен-бiрi өткен табиғат көрiнiстерiн айдағандай. Дәл солай ма, жоқ әлде бөтен бiр себептер бар ма, әйтеуiр, көп уақыт бiр жерде табан тiрей алмады. Үйiне, қарт әке-шешесiне баруды қойды. Үлкен ағасы Әбiл қайтыс болғаннан берi қарттардың да күштерi қайтып қалған едi. Әдебиетшi ағаның өз қолынан шыққан талай-талай қолжазбаларын ол көрген. Бәрi де сандықта жатыр. Қанидiң оларды саралап қарауға да шамасы келер емес. Оны қоя тұрғанда не бәрi он тоғыз жасында Орта Азияның мемлекеттiк университетiнiң физика-математика факультетiн үздiк бiтiрген ағасы Халел қайда? Бiреудiң жаласына ұшырады. Тағдыры не болғанын сұрап бiлетiн кiм? Қани ма? Ал оның жүрiсi мынау?..

	Iшiнен Қани осылай да ойлайды. Үйiне барса ата-анасы құлақ миын жейдi. «Жұрттың сендей балалары-ақ бiлмегендi бiлiп, iстемегендi iстеп жүр. Ал сен...» дейдi ата-ана.

	Әсiресе Халелдiң тағдыры Қанидi қинайды. Оны ойласа басы айналып кетедi. Әжептәуiр жұмысын тастап, тiптi, Қаратау панорамасы сияқты еңбегiн де бiтiре алмай, сандалып кеткен оның қолынан не келедi? Әбiл бар болғаны отыз төрт-ақ жасында дүние салды. Ол не ойлады, не қойды? Халелдiң халi қалай? Өз көлеңкесiнен өзi қатқандай елден-елге, даладан қалаға зытып жүрген Қанидiң ойында не бар?

	Еш нәрсенiң есебiне жете алмаған жас жiгiт қаңғуын қоймады. Ақыры ол шаршағанын сездi. Қарағаш ауданына келiп тоқтады. Бұл күнде тұрмысқа шығып, бiрнеше балалы да болған әкпесi Махбуба осында тұратын. Бiр кезде кекiлi желкiлдеген асау қыз, ерке iнiсiн көргенде шыдай алмады. Жылап жiбердi. Қанидi құшақтап көп өксiдi.

	– Айналып қана кетейiн бауырым. Сенi де көрер күн бар екен. Әбiл мен Халел ағаларым бар кезде менен артық бақытты жан жоқ деушi ем. Бiрi оң, бiрi сол қанатым едi ғой.

	Екi бiрдей ағажаным барда қалай шырқап қанат қақсам да жарасушы едi-ау.

	Жан көкем Әбiл қайда? Өнерлi, өткiр тiлдi едi-ау, о да. Аз күндiк ауру алып кеткеннен берi менiң де тiлiм қысқарды ғой?

	Махбуба әпкесiн Қани бұрын бiлмейдi екен. Әшейiн бойын түзеп сылаңдаған, сылқым сұлулардың бiрi ғой менiң де әпкем дейтiн. Қазiр байқап отырса, олай емес. Тiлдi де ақылды адам боп шықты.



	Неге сонша сергелдең болып алдың?

	Маңдайына бiткендей соры бардың.

	Өнерлi-ақ боп жаралған бауырым-ай,

	Өрге баспай өрлемей кейiн қалдың? –



	деп әпкесi өлеңдетiп, жылап-сықтап әзер тоқтаған.

	Мұнысы Қаниге қатты әсер еттi. «Сергелдең» деген сөз былайда жанына батып жүретiн. Ендi, мiне, жалғанда жалғыз жақыны әпкесiнiң аузынан да есiттi. Томаға көзi төңкерiле, кiсiге керiле қарайтын Махбубаны Қани таныр емес. Сұңғақ бойы толысқан ба, әлде кiшiрейген бе, әйтеуiр, екi-аяғын ерiне басатын бiр кездегi сылқым қызға ұқсамайды.

	– Жә, әпке, үйiңе жар-жар есiтейiн деп келгемiн жоқ. Әлдеқашан өлiп кеткен тәтелерiмнiң де басын ауыртпа, – дедi Қани.

	Әпкесi сөзiнен жаңылысып, тұтығып тұрды.

	– Өзiң өзгергенмен, мiнезiң сол қалпы қалған ба?

	– Бiлмеймiн.

	– Әке-шешелерiңнiң халiнен хабар алдың ба?

	– Алдым. Бүгiн солардан шықтым. Саған сәлем айтты.

	– Iм... м! Мұның бiр жақсы жоралғы екен. Бейшаралар ыңғай сенi ойлап, қайық үстiндегi жандардай қалтылдап жүрушi едi. Өздерi ауырмай ма? Үйде көп болдың ба?

	Ендi тергеушiдей сұрақты жаудырып кеткен әпкесiне Қани қысқа-қысқа жауап қайырып отырды.

	– Соңғы кезде үнемi бiрге болдым.

	– Дұрыс екен. Жұмысқа тұрған да шығарсың?

	– Тоқыма комбинатында бас суретшiнiң жәрдемшiсi болып бiраз iстедiм.

	– Бiраз дейсiң бе?

	– Иә. Көп iстей алмадым.

	– Неге?

	– Кiтап баспасында жұмыс жақсырақ деген соң комбинаттан кетiп қалдым.

	Махбуба не дерiн бiлмегендей, төмен қарап отырған iнiсiне ықылассыз қарады. Iшiнен жақтырмай қалғанын бiлдiрмедi де:

	– Немене ол, тоқыма комбинатынан жақсы жер дейсiң бе? – деп сұрады. Қани кiтап басып шығаратын баспаның бас суретшiсiне шәкiрт боп iстегенiн айтып кеттi.

	– Шәкiрт дейсiң бе? Қап, бас суретшiнiң жәрдемшiсi боп жүрген жерiңнен шәкiрттiкке бiр-ақ құлдиладың ба?

	– Несi бар. Жақсы суретшi болу үшiн шәкiрт болу да қажет кейде.

	– Жарайды, құр сандалғаннан о да жақсы. Әйтеуiр, қазiр сонда iстейсiң бе?

	– Е, жоға! – дедi Қани терiс қарап. – Қойшы өзiң басымды ауырта бермей. Үйiңе келгенiмдi жақтырмай отырсаң қазiр көзiмдi жоғалтайын!

	Махбуба шошып кеттi. Әлi де әдемi жүзi құп-қу болып iнiсiне жыламсырай бұрылды.

	– Дап-дардай жiгiтсiң. Бiр емес, орта дәрежелi екi бiрдей мектеп бiтiрген адамға жараспайды-ақ қой бұл жүрiсiң. Сөйтiп, содан берi бос жүрсiң бе? – дедi. Оның толық келген әдемi саусақтары мен оймақ ерiндерiнде әлдеқандай дiрiл тұрды. Қани тағы да дүңк еттi.

	– Жоға! – деп әпкесiне жалт бұрылды. – Кейiн сол даладағы опера театрында iстедiм. Онда да бас суретшiге шәкiрт болдым. Бiрақ,...

	Қани ар жағын айтпады. Махбуба iнiсiн қинаған жоқ. Бұл айтып отырған жерiнен де кетiп қалғанын сездi де, сәл күлiмсiредi.

	– Жарайды. Әуелi шәкiрттiк те жаман емес. Адам бiрте-бiрте өседi. Бiр күнi одан да жоғарылап бас суретшiнiң өзi боларсың. Солай ма?

	– Е, жоға! деп, Қани тағы да терiс қарады. – Операның өмiрi ұнамады. Тастап кеттiм. Жалпы қала деген өзiмдi сондай тойдырып жiбердi. Жоғарғы өзен ауданына қайтып барғым келмедi. Онда...

	Тағы да Қани ойын бүгiп қалды. Есiне сол ауданда өмiр сүретiн Алтын қыз – Сәния, бiрге жұмыс iстеп, бiрге жүрген жақын жолдастары Құтмырза, Шындәу, Рахымбектер түстi. Әсiресе Рахышты айтсаңшы! Бұған бейне бiр туған аға сияқты едi-ау! Солардан бұл неге қашты екен, ә? Жәудiр көз Сәнияны қалай қиып кеттi? Алтын қыз бұл туралы қазiр қандай ойда жүр? Бар сырды iшi ғана бiлетiн сол перизатқа тым болмаса хат та жазбапты-ау! Түу, не боп кеткен өзi? Ағаларынан айрылғаннан бергi оның өмiрi осылай мәнсiз боп барады. Ал аңсап келгендегi әпкесiнiң түрi мынау. Бейне бiр тергеушi iспеттi.

	– Дегенмен, мұндакелгенiңжақсыекен. Жездеңдекөмектесер. Егер орналастырса мұғалiм боласың ба? – деп сұрады Махбуба.

	Қани үндемедi. Боламын деп қалып, артынан үйренiп қалған әдетiне басып кетсе өтiрiкшi атанады. Не де болса әпкесiнiң өзi шешсiн.

	– Егер мақұл десең сабақты өз мамандығың суреттен беретiн боласың.

	Махбуба орнынан тұрды. Тұп-тура аяғы әлi де сол қалпы екен. Қап-қара қолаң шашын желкесiнен төмен түсiре өрiп қойыпты.

	– Сен жиендерiңдi таныр ма екенсiн – деп сұрады ол Қаниден.

	– Неге? Танимын ғой. Сұлушаш қайда?

	– Қабыш екеуi ойнап жүр далада. Мынау Амантай деген батыр.

	Бесiкте жатқан сәбидiң бетiн ашқан әпкесi iнiсiне қарап күлдi.

	Қани де езу тартып жымиды.

	– Амантай дейсiң бе?

	– Әдейi солай атады жездең. Қабыштың соңынан аман-сау боп жүгiрiп жүрсiн дегенi ғой. Қалай, ұнай ма?

	– Жақсы ат. Жездем қайда, жұмыста ма?

	– Жұмыста.

	Бұдан кейiнгi сөздер сұрақ, жауап сияқты болмады. Қани да бiр тергеуден құтылғандай өзiн-өзi еркiн сезе бастады. Ойлап қараса сергелдеңмен өткен соңғы жылдар, шынында да, оған еш нәрсе әкелмептi. Қайта қолы жеткен өнерiнен бiрте-бiрте алыстап бара жатыр екен. Соңғы кезде оны өзi де сезiнiп жүрген едi, бүгiн әпкесi алдында отырғанда дозақ отына түсiп шыққандай болды.

	«Жетер. Ендi жүрiстi қысқартайын. Сурет сабағынан мұғалiмдiк жұмыс табылса iстейiн. Өнер қуған адамға солай жүрiп те өмiрден көп нәрсе қарпуына болады», – деп отырды ол стол басында.





Суық хабар


	Рахыш төсегiнде аунақшып жатты. Ауыра ма, әлде қиын бiр түс көре ме, әйтеуiр, қиналып, қысылып жатыр. Көзi шырт ұйқыда. Көңiлiнде, көз алдында адам айтып жеткiзiп болмастай қорқынышты тажалдан да жаман нәрселер. Рахыштың қысылған, шаршаған даусы булыға шықты.

	– Ұрыңдар, соғыңдар! Әне, әне, қиралаңдап қалды! – дейдi айғайлап. – Ай, бәрекелде, нағыз батыр екенсiң. Күйредi, басы мыжылды, әлсiз денесi зорға қимылдайды... Әне... бiттi. Демi таусылды!..

	Шырт ұйқыда осылай қиналған Рахыш оянып кетiп орнынан қарғып тұрды. Көзiн ашып жан-жағына қарады. Түсi екен. Терлеп-тепшiп қалыпты. Бастырылып, шаршаған денесiнде дiрiл бар. Аяқ жағына серпiп тастаған ақ жаймасы анадай жерде жатыр. Рахыш оған және жан-жағына қарады. «Сұмдық-ай, бұ не деген пәле едi», – деп күбiрледi.

	Ендiгi минутта ол орнынан тұрды. Көрген түсiн бiреулерге айтпақ болды. Бiрақ, жанында ешкiм жоқ екен. Бұл үйдiң адамдары қайда кеткен? Иә, көршi бөлмедегi пәтер иелерiнен де ешкiм көрiнбейдi.

	Асыға басып сыртқа шыққан Рахыш аула iшiнде тұрды. Таң атып келедi екен. Ендi аңғарды, әлi жұрт орындарынан тұра қоймапты. Рахыш жүгiрiп үлкен көшеге шықты. Онда да қыбыр еткен жан көре алмады. Бүгiн демалыс күн екенi есiне түстi де, бөлмесiне қайтып келдi. Жатқысы келмедi. Үй iшiнде әрлi-берлi жүрдi де қойды. Солай жүрiп таңның әбден атқанын да байқады. Радионы қойып, музыка тыңдағысы келдi. Бiрақ,...

	Ендi бiр сәтте киiнiп алған Рахыш терезеден сыртқа қарады. Таң атпақ түгiлi, бағана шыққан күн, тiптi, жоғары көтерiлiп қалыпты... Кенет радио саңқылдап кеттi. Тыңдаңыздар, тыңдаңыздар!.. Бүгiн таңертеңгi сағат...

	Рахыш радиоқабылдағыштың түбiне жетiп барды. Радио даусы бұрынғысынан да қаттырақ шықты.

	– Немiс фашистерi бiздiң шекарамызға лап қойды!..

	– Соғыс! – дедi Рахыш.

	Осы сәттен кейiн не боп, не қойғанын байқамаған Рахыш ендi бiр кезде көшеде жүгiрiп бара жатты. Бет алысы өзi жақында ғана институт бiтiрiп келiп жұмысқа орналасқан кеңсесi. Жасырынып кеп жариясыз тасадан тап берген жауға қарсы барлық амал-айла, күш-қуаттың бәрi бейне сол кеңседе тұрғандай, жас жiгiт зыр жүгiредi. Бiрте-бiрте ол өзiндей асыға-аптыққан, тұла бойын ашу кернеп, өңдерi бұзылған адамдарды кездестiре бастады. Бәрi де үнсiз. Бiрақ, тас түйiнген. Асыға басқан аяқтары тегеурiндi-ақ.

	Жұрттан бұрын есiтiп, кеңсеге де бұрын жеттiм деген Рахыш қателесiптi. Өзi сияқты жолдастарының бiразы оны есiк аузынан қарсы алды.

	– Келдiң бе?

	– Сенде осындасың ба?

	Бiрiне-бiрi қабақтарын түйе қарасқан олардың ауыздарынан шыққан алғашқы үн мен сөздер осындай болды. Жүз шайысып, ұрысып қалған адамдар тәрiздi. Рахыш сол түйiлген күйiнде көпке дейiн сөйлей алмады. Жiгiттер кабинеттерiнде үнсiз сандалып кеттi. Кейбiреулерi кең коридорда жүр. Осы кезде радио қайта сөйледi. Үлкен залға жиналған қызметкерлер – еркек, әйелдерде де әлi бiр бөгде сөз жоқ. Сiлтiдей қатып тұрып тыңдаған адамдардың тiстенiп алған кейiптерiне мұз қатқандай. Июнь айының жылы жұмсақ күндерiнде қабақтарынан қар жауған жұртты бiр дауыс елең еткiздi.

	– Қазiр сыртқа шығыңыздар. Қалалық паркке барамыз. Онда жиын болады! – дедi ол дауыс иесi. Мекеме бастығының жайшылықтағы жылы жұмсақ үнi де қазiр қатайып кетiптi. Сарт-сұрт еткен қысқа сөйлемдер кiп-кiшкене адамның аузынан атылған оқтай боп есiтiлдi.

	Лезде парк iшi иық тiрескен адамға толып кеттi. Ауық-ауық оқылып, соғыс жайын хабарлап жатқан репродуктордан ауықауық патриоттық музыкалар, революциялық жалынды әндер шырқалып та жатыр.

	– Бiздiң iсiмiз ақ. Жау күйрейдi, бiз жеңемiз! – деген ұран тұр айналада. Әрбiр совет адамының пәк жүрегiнде де сол ұран, сол сөздер.

	Жиын басталып та кеттi. Азғана кiрiспе сөзден кейiн жеке адамдар мiнбеге шықты. Жұмысшылар, ауылдан келiп жеткен колхозшылар халық атынан партия, отан шақыруына үн қосып жатыр. Бәрi де майданға бүгiн аттануға әзiр екенiн бiлдiредi.

	Бәрiнен Рахышқа қарттар сөзi қатты әсер еттi. Сақалдары ағарған, жалтырбас шалдар Совет өкiметiн қалай орнатып, оны iшкi-сыртқы жаулардан қалай қорғап қалғандарын айтып жатты.

	– Бiздiң қанымыз қай жерде төгiлмедi?! – деп тұрды бiр шал. – Сонда да жауды жеңгенбiз! Сөйтіп жүрiп орнатқан жаңа мемлекетiмiздiң аялы алақанында сендер өстiңдер, балаларым! Бүгiн қас дұшпан тағы да кеп килiктi. Ал ендi, қорғаңдар отандарыңды. Қиыңдар желкесiн жаудың!

	Содан кейiнгi сөздердiң көбiн Рахыш естiмедi. Тура аудандық соғыс қомиссариатына қарай тартты. Кенет ол:

	– Рахыш? Сенбiсiң, тоқташы?! – деген дауыс иесiне жалт қарады. Қарсы алдында тұрған жiгiттi таныды.

	– Ау, Илеев, иә, Қани?! – дедi о да. – Қайда бара жатырсың?

	– Жиынға келiп ем. Өзiң ше?

	Бұлар бiрiн-бiрi көптен көрмеген едi. Үлкен қаланың өмiрi аудан, ауыл сияқты емес. Кiмнiң қайда жүргенiн тез бiле қоймайсың. Кездейсоқ қарсы келiп қалмасаң ең жақын адамың да осылай алыс боп кетедi. Жазғы демалысым едi, елде мұғалiммiн, деп жатты Қани.

	Бұлардың сөздерi көпке созылмалы. Биыл институтты бiтiрген Рахыш қайда iстеп жүргенiн айтты да, қоштаса бастады.

	– Ендi қаскүнем жауды жеңген қуанышты ұлы тойда кездесейiк. Ал аман-сау бол.

	Рахыш жолдасына қолын ұсынды.

	– Бүгiн мен де елге қайтамын. Келгенiм де кеше едi.

	Қани де содан кейiн жалғыз кеттi. Баста да жалғыз жүрген. Бұл қалада не кеңсе, не үйi жоқ. Кеше қонақ үйiне де тоқтамай, немере әпкесiн iздеп тапқан едi, ол ешқайда жiбермей қонақ еткен. Таңертең тау жақта бiр курортқа баруы керек-тi. Отан басына мынадай қауiп төнiп тұрғанда, жұрттың бәрi ендi қолға қару ұстау керек деп жүрсе, қайдағы курорт?

	Рақыштан бөлiнгеннен кейiн үлкен қаланың орталық көшелерiнiң бiрiнде келе жатқан Қанидiң ойы осылай дейдi. Екi қолын қайда қоярға бiлмеген ол шалбарының қалтасына сұғып алған, басы салбырап қою қара шашы кең маңдайын жаба түсiптi. Жауырыны қақпақтай аққұба жiгiттiң үстiне киген костюмiнiң түймелерi ағытылған. Өзiнiң аяқ басысы осы сәтте дәл бiр бағытынан айрылған есалаң бiреу сияқты едi.

	– Мә, деген! Қанисiң бе-ей?! Бiреу қарсы алдына кеп тұра қалды.

	– Соғыс қасiретi жалғыз сенiң ғана басыңа түскендей тiптi.

	Салбырап кетiпсiң ғой. Менi танисың ба?

	– Е, танып тұрмын.

	– Танысаң сол, баяғы Пернешпiн. Өзiңдi бөтен далада тұрады деп есiтушi едiм, – дедi ол ыржия түсiп.

	Кәдiмгi Пернештiң дәл өзi. Сығырайған көзi, быттиған бетi, өтiрiк күлiп кiсiнi алдарқатып тұратын сол баяғы әдетi Қанидiң түп-түгел есiне түстi. Қазiрде ол ыржия жымиып тұр.

	– Қане, жүршi былай. Жұрт көзiнен аулағырақ тұрып сөйлесейiк. Бiр-бiрiмiздi көрмегелi де бiраз жыл өтiп кетiптi-ау. Алтын қызың қайда? Үйлендiң бе?

	– Үйленген жоқпын.

	– Неге? Алтын қызды әлi алған жоқсың ба? Не дейдi-ай? Маубас едiң ол кезде. Қазiрге дейiн жүргенiң, демек, әлi де сол күйiңнен өзгермеген екенсiң.

	Қани ерiксiз езу тартты.

	– Қыз қайда кетер дейсiң. Әуелi...

	– Немене әуелi? Аузыңа өзi кеп түсiп тұрған жемiстi жемей қор еткен сенен не үмiт. Мiне, жiгiт деп өзiмiздi айт. Еш нәрседен құры қалмаймын. Пайдасыз жерге аяқ басу менде болмайды. Ол үшiн әуелi есеп керек.

	– Әй, Пернеш, оларды қоя тұршы. Мына нағлет соғысты айтсаңшы? Ендi күш-қуаттың бәрi сол, фашистердi қирату жолына арналуы керек, – дедi Қани. – Сен өзiң осы далада iстейсiң бе?

	– Ендi қайда iстейдi деп едiң?! Қазiр қатыным да, балаларым да бар. Соғыс дейсiң бе? Иә, ол жаман болды. Қане, өзiң былайырақ жүршi?

	Олар қатар жүрiп екiншi көшеге жете бергенде Пернеш Қанидiң иығынан қағып қалды.

	– Кел, мына үйге кiрiп шығайық. Құрғақ қасық ауыз жыртады. Тамағымызды азырақ майлап алмасақ болмас, – дедi.

	Тоқтайқалған Қаникәдiмгiкөкүйшiктердiңбiрiнкөрдi. Ондай жерлерде ыңғай iшкiштер жүредi. Пернеш мұны сол үйшiкке сүйреп тұр екен. Бармаймын деуге Қанидiң тiлi оралмады. Сонау педтехникумдi бiтiрiп кеткеннен берi бiрiншi рет көрiп тұрған кластасы. Жаман-жақсы болсын пәлен жыл бiрге оқыды. Бүгiн мынадай бiр халықтың, байтақ Отанының басына зор сын сағаты төнiп келгенде көрiп тұр. Бармаймын десе қайтедi? Тиын санап қалған екен деп кетедi-ау! Қап, бұлай боларын бiлгенде жаңа Рахышты қайтсе де жiбермес едi ғой. Әттең-ай, өзiмен жолығып тұрып неге шақырмадым, ә? Мұндай жер емес, ресторан сияқты беделдi бiр орындарға барып дәм татысуларына да болар едi ғой. Қап!..

	– Ау, Алтын қыздың жiгiтi? – дедi Пернеш оның қолтығынан түртiп. – Неменеге сонша жүнжiп тұрсың? Жүр, кiрейiк. Қазiр-ақ көңiлiң жүйрiк атқа мiнгендей раушан боп кетедi. Бәрiбiр соғысқа жүремiз. Онда барған соң кiм бар, кiм жоқ дейсiң. Оған дейiн бiр жасап қалайық.

	Кәдiмгi Пернештiң өзiн көрiп тұр Қани. Бейпiл ауыздығы да сол баяғы. Бiреу-мiреу есiтсе ұят болады-ау дейтiн емес. Сапырып сампылдайды. Көзi жыпылықтап күледi. Қани ендi алдыартына қарамады. Iшке ендi.

	– Бiз келдiк, – деп ымдады көк үйдiң сатушысына Пернеш. Оған қарап бұл, бұған қарап ол жымыңдап қойды. Екеуi бiр анадан туғандай екен.

	– Қазiр, – деп сарышұнақ секiлдi селтеңдеген сатушы алдында қаптаған адамдарды қоя тұрып Пернештерге құя бастады. – Толығынан ба?

	– Солай, толтыра құй.

	– Құп болады.

	Дiрiлдеген тола екi стақан ақ арақ және ет салған тарелкенi пирожкилердi бұрышта тұрған стол үстiне қоя салды.

	– Мiне, осы жерге жайғасыңыздар?

	– Жарайды бауырым. Әзiрге жетедi. – Пернеш Қаниге қарады.

	– Көрдiң бе, жақсы досым менiң. Бұдан былай менсiз келiп Пернештен сәлем десең бiттi. Қалған iсiңдi өзi бiтiрiп жiбере бередi. Мен дегенде қолы да берекелi. Қане, «Көрмегелi көп айдың жүзi болды; аман-есен жүрмiсiң қалқатайым?» дегендей, бүгiн жүз көрiсiп тұрмыз. Аман болайық! – деп Пернеш стаканды көтердi.

	- Iркiлмей тарт.

	– Ендеше, жауды тез жеңуiмiз үшiн деп iшейiк? – дедi Қани.

	– Қас дұшпан жеңiлсiн!

	– Дұрыс. Ал кеттiк!

	Қани көзiн жұмып тұрып тартып жiбердi. Стаканды стол үстiне қойып бiр түйiр еттi аузына салды.

	– Түу! Тiлiп жiбердi ғой. Көптен аузыма алмай кеткен едiм.

	– Жiгiт болғаныңа! деп сақылдап күлдi Пернеш. – Мұндайды бiздiң жiгiттер кабинетный дейдi. Яғни әр күнi жұмысқа кiрiсер алдындағы доза. Былайша айтқанда ұйқы ашар деген мағынада.

	– Ұйқы ашарларың мынадай болса, басқасын қалай деп түсiну керек екен?

	Пернеш аузына бұралақтап тыға салған бiр пирожкидi жұтып жатып сөйледi.

	– Ұйқы ашардан кейiнгiлерi өзiнен-өзi жалғаса бередi. Сауда да достық жоқ. Бiздiң қызметкерлер тәспиғынан жаңылыспайды.

	Қазiр мына тұрған көкең де ешкiмге ақысын жiбермейтiн болып алған.

	– Ол қалай? Сауда жағына өтiп кеткенсiң бе?

	– Немене, сенiң сол қатып қалған айлықтан бөтен бiр түйiр тамшысы жоқ мұғалiмдiгiң кәсiп пе екен? Оны әлдеқашан-ақ мынадай майлы бармақты үйлердiң инспекторлығына ауыстырып жiбергенмiн. – Пернеш жыпық көзiн қыса түсiп жымысқылана күлдi. – Өзiң қалай, мектепте мұғалiмбiсiң?

	Қани басын изеп жауап қатты.

	– Суреттен беремiн. Басқа да суреттер саламын. Уақыт жетсе, жұмыс жетедi. Өнер қуған адамға тек уақыт керек. Бiр үлкен картина, немесе, сондай көлемдi еңбек жазу үшiн көп тер төкпей болмайды.

	Пернеш қолын сiлтеп мысқылдады.

	– Сонша жан қинағанша, әрi оңай, әрi ақшалы, мына мен сияқты, – деп, ол кеудесiн қағып қойды. – Пайдалы да жылы орын тауып алмайсың ба? Егер қаласаң көмектесемiн.

	– Рақмет. Ондай жұмыс қолымнан келмейдi. Алтынды үстiмнен үйiп қойсаң да керек емес, – дедi Қани. – Тек мына соғысты қарашы? Бейбiт өмiрдiң быт-шытын шығарды ғой.

	Осы екi ортада тағы да мөлдiреп арақ кеп қалды. Көзi бұлдырап, бетi қызарып кеткен Қани бiр-екi рет: «болады, заказ берме!» дегенi бар едi, Пернеш қоймаған. Мiне, ендi алдында мөлтiлдеп тұрған араққа қол созып қалғанын Қани байқамады да.

	– Пернеш. Мен бүгiн елге қайтуым керек. Дем алуға келiп ем. Болмады ғой. Осыны iшейiк те шығайық бұл жерден, дедi ол.

	– О жағын көрермiз. Мынаны алып қояйық дегенiң дұрыс.

	Қане, не деп iшемiз?

	– Жаңа айттық қой. Қайта-қайта бiр сөздi...

	– Жоқ, сен тыңда. Сенiң Алтын қызың үшiн iшейiк. Осыдан бара сен оған үйленетiн бол. Жарықтық, ондай перизатты осы күнге дейiн зарықтырып қойғаның-ай. Обал-ақ екен. Өнер қуам деп жүрiп бiр күнi ажырап қаласың әйтпесе.

	Сәлден кейiн Қани қайда, не iстеп жүргенiн бiлуден қалды. Пернеш оны ары жұлқылады, берi жұлқылады. Сөйтiп, тiптi, сүйрелегендей етiп сыртқа шықты.

	– Ақшасын төледiң бе? Мә, ақша, – дейдi Қани. Көзi жұмулы. Қалтасына қолын салып ақша алады да, Пернешке ұсынады. Быттиған екi бетi қара күрең боп бөртiп алған Пернеш қой демейдi. Алады да, өз қалтасына сүңгiтедi.

	– Жете ме? дейдi Қани. – Жетпесе тағы да мә? Бiрақ, осы жерден ертерек кетейiкшi. Вокзалға менiмен бiрге жүр. Поезға билет алайық. Бүгiн отырсам бiр тәулiкте үйге жетiп барамын. Барамын да Рахыш сияқты майданға сұранамын. Бiздерге ендi бетiмiз қып-қызыл болып елде жүруге болмайды. Тезiрек қолға қару ұстау керек. Бiлдiң бе, Пернеш? Сен қашан кетесiң. Иә, кешiкпеу керек. Рахышты айттым ғой. Ол аудандық соғыс комиссарына бүгiн-ақ кеттi.

	Қанидi қолтығынан сүйеп алған Пернештiң ондай нәрсе ойында жоқ. Қайта Қаниге ашулана қарайды.

	– Ақымақ. Неменеге асығасың? Кезегiң жеткен соң барсаңда үлгересiң. Ал мен сендей емеспiн. Пайдасы аз жерге жуымаймын! - дейдi Қанидiң салбырап кеткен басын көтерiп. – Қазiр бiздiң үйге барайық. Замандасың бiр сайыпқыран адам. Ол ыстық сорпа жасап бередi. Кешiрек поезға өзiм шығарып саламын.

	Жолдасының «поезға өзiм шығарып саламын» деген сөзi Қанидiң миында қалып қойды.

	– Рақмет, – дедi ол тiлi бұралып, – Көп iшiп қойдық. Екiншi стақан, тiптi, артық болды. Бүгiнгiдей күнi сонша арақ iшiп не керек едi. Үйiме жүр дейсiң бе? Қайда үйiң? Замандас және балаларыңа бiр сыйлық алатын жер бар ма жолда. Құр қол көрiскенiм ұят болар. Бұл неғылған сараң жан деп қалмасын замандас.

	Қани қалтасына тағы да қолын салды. Бiраз ақша алды. Пернешке ұсынды. Қой деген Пернештi ол көрген жоқ. Ақшаны алды да, өз қалтасына тағы да жымқыра салды.

	– Сен мына скамейкада отыра тұр. Мен жүгiрiп ана бiр дүкенге барып келейiн, – дедi Пернеш.

	– Е, бар, бара ғой.

	Қани отырып қалды. Көзi жұмулы. Тап-таза ақ көйлегiнiң жағасы костюмiнiң жағасын басып тұратын едi. Қазiр арсаарса боп кеткен. Костюмiнiң түймелерi ағытылып, екi етегi екi жағында жайылып жатыр. Жанынан өткен адамдар оған одырая қарасып кетiп барады.

	– Қайтсiн. Күйгенiнен iшкен ғой, дейдi бiреулер күбiрлеп.

	Оны есiтiп жатқан Қани жоқ. Көз жұмулы. Екi қолы шалбарының екi қалтасында. Скамейкаға арқасын тiреп талтая түсiп отыр.

	Қани сол жұмылған көзiн Пернештiң үйiне кiрiп барғанда бiр ашты.

	– О, амансыз ба, замандас. Келiңiз, үйге кiрiңiз? – деп жылмаңдаған шикiл сары келiншек Қанидiң асты-үстiне түсiп жатты. – Шаршап қалыпсыз ғой. Қане, костюмiңiздi де шешiп қойыңыз. Өз үйiңiздей еркiн болыңыз.

	Екiншi бiлетiнi дастарқан басы. Стол үстiнде көп нәрсе бар екен. Қани әсiресе ыстық сорпаға ықыласы арта түстi.

	– Қайтемiз. Заман ақыр соғыс дегендi де естiдiк. Ер-азаматтың басына күн туды. Әйтеуiр, аман болыңыздар, – дейдi әлгi келiншек.

	– Қане, құрметтi Қани. Ас алдында мынаны тартып жiберейiк, – деп Пернеш отыр жанында. Қани оның бетiне қарады. Кәдiмгi қалпы. Ыржия күледi, быттиған жылтыр бетiнен бiтiк көзi болар-болмас қана көрiнедi. Ол келiншекке көзiн салды. Оның да балғадай добал бармақтары рюмканi ұстап тұр екен. Қани араққа ерiксiз қолын созды.

	– Ендеше, көрiскенiмiз үшiн, – дедi ол.

	– Бәрекелде замандас. Жөн бiледi екенсiз, – деп көтермелеп жатыр келiншек.

	– Өнер қуған, сөз қуған жүйрiк қой бұл, – дейдi Пернеш.

	Олар алып жiбердi. Содан кейiнгi тостардың да аттары жаман болмады. «Бақыт үшiн», «Жеңiс үшiн», тағы, тағы ыңғай бiр iшпей қоя салуға болмайтын тостар. Бiраздан кейiн Қани, тiптi, батыр боп кеттi. Қайта-қайта сөз сөйлеп, бiр екi рет келiншектiң ұсынған қолдарын да сүйiп алды. «Менiң кластас досым», – деп Пернештi де құшақтап отырды. Пернеш Алтын қыз туралы айтты. Қыз атын естiген сайын Қанидiң екi езуi екi құлағына жеттi.

	– Ол бiр перизат қой, деп қопаңдап, мақтана сөйлеп отырды. Стол тола дәм. Жылы жүздер. Қани шалқып, шарықтай түстi. Кейде қыза сөйлеп-ақ кететiн едi. Бүгiн сол әдетiне басты ол...

	Иә, дәл солай болды...

	Бiр кезде көзiн ашқан Қани басын көтерiп алды. Терезеден күн түсiп тұр екен. Иә, сәске түс. Аржағын, кешеден берi не болып, не қойғанын ойлатпады. Аңдып тұрған бiр. Дауыс жалт қаратты.

	– Пәлi, ұйықтайды-ақ екенсiң. Дәл баяғының батырларынша аяқ серiппедiң!

	– Солай ма? – дедi Қани. Қасында құйған қоладай тып-тығыз, доп-домалақ боп жымиып тұрған Пернешке қарады. – Күн көтерiлiп қалған ба?

	– Қане, тұр. Дайын тамақ столда күтiп қалды. Сен тұрмаған соң менде әлi дәм татып, ешқайда кете қойғамын жоқ. Бiрақ, билет дайын. Жаңа вокзалдың тура кассасына телефон соқтым. Барлық жерде отырған таныс жандар ғой. Поезд келерде жетсеңiздер болды деп жатыр.

	– Бұл бiр дұрыс болған екен, – дедi Қани. – Кеше кетуiм керек едi. Жарайды, бүгiн болса да кеш емес.

	Асыға жуынған Қанидi сондай тездетiп Пернеш стол басына алып келдi. Жылмаңдаған келiншек кешегiден де көңiлдi сияқты. Ыстық тамақ алдында айтылып бiтпей қалған тостар тағы да көтерiлдi. Бiр кезде келiншек сөйледi.

	– Бiздiң Пернеш түн бойы ұйықтамады. Ақыры елге кетпек боп бекiндi. Сiздi де бiрге жүр демек ойы бар, – дедi ол.

	– Иә, Қани, облыстың бiр дөкейi менiң қайнағам, мына замандасыңның туысы болады. Соған тез жету керек. Ол бiздi сақтай алады. Өйтiп-бүйтiп соғысқа бармай, жан сақтасақ бiттi емес пе?

	Қанидiң көзi бақырайып кеттi.

	– Не соғып отырсың өзiң? – дедi ол Пернешке бағжия қарап.

	– Несi бар. Тiрi жүргiң келмей ме? Онда кете бер. Қазiр поезға шығамыз. Ал өзiм ертеңнен қалмай бұл қаладан көшiп кетемiн. Әрине, мұндағы жұмысым жақсы-ақ едi. Амалым жоқ. Жан үшiн бәрiн де қиюға болады.

	Бетi бүлк етпеген Пернешке ендi қайтып қарай алмаған Қани орнынан тұрды.

	– Қош болыңдар! дедi ол анадай жерде iлулi тұрған костюмiн алып жатып. – Баяғы Пернеш күнiңде қалған екенсiң! Сенен осындай пасықтық қана шығады.

	Жылмақай келiншек те, Пернеш те сол отырған қалыптары қала бердi. Қани олардың есiктерiн қатты жауып шығып кеттi.

	* * *

	Поезд зымырап келедi. Түн жамылған жол шеттерiне, тiптi, одан да арғы жаққа терезеден көз салған Қани түк те байқар емес. Бүкiл дала қап-қараңғы екен. Ақыры сыртқа қарауды қойды да, орнына қайта барып үн-түнсiз отырды. Бұрын осындайда әрбiр купелер мен жалпы бөлiмдерде гу-гу әңгiмеден құлақ тынатын. Бiреу тыңдап, бiреу жырлап дегендей, әйтеуiр, көңiлдi-ақ тәрiздi көрiнетiн едi оған. Бүгiн олай емес. Ыңғай бiр аузын буғандай мыңқиған жандар. Вагондардың iшiнде ғана емес, станция бастарында да сондай. Кеше басталған соғыс ылаңы бұл. Бүгiн, мiне, әрбiр станция басы толған жан. Өтiп бара жатқан эшелондар да көп-ақ. Бет алыстары батыс жақ. Жол берiп тоқтап тұрған кез келген составы басып озып зымырап барады. Көрген жандар көздерiн сүзе қарап, үнсiз қоштасып қалып жатыр. Ал әрбiр станция басында майданға аттану үшiн эшелон күткен адамдар қанша десеңшi? Олардың көбi кеше мен бүгiн армия қатарына шақырылғандар. Өздерi әлi бұрынғы бейбiтшiлiк кездегi киiмдерiн әскери формаға ауыстырып үлгермептi де. Ендi ғана жасақталған майдангерлердi шығарып салып тұрған қатынбала, ер-азаматтардың да түстерi ызғарлы, көздерiнде, өңдерiнде қатқыл қатұлық бар.

	Ел басына кенет қара көрпесiн бүркей салған осы қайғы-қасiреттi станция сайын көрiп келе жатқан Қанидiң де ойы шар тарапта едi. Бара-бара ол поезд тоқтаған елдi пункттерге шығып жүрудi де қойды. Кеше ғана осы жолмен, осы поезбен өткенде станция сайын жаздың жарқын гүлiндей жайнаған өмiр оны зор қуанышқа бөлегендей едi! Арада не бәрi екi-ақ күн. Мұндай болар деп ойлап па ол? Атың өшкiр соғыс-ай, халықтың шат-шадыман өмiрiне дереу-ақ қандай қайғы-қасiрет төгiп үлгерген!

	Қани бiр сәт мүдiрiп, терең ой тұңғиығына бата түстi. Бiрақ, станция сайын көргендерi көз алдында тұрды да қойды.

	Мөлдiреген қарақат жанарлардан аққан ыстық жас бұршақтары көңiлiн кейде босатып та жiбередi. Кенет көзiне Алтын қыз – Сәния елестеп кеттi. Әттең-ай, дәл ертең майданға аттансам оны көре алмаймын-ау! Егер жақын жүрсек әлгi жол бойында көрiп келе жатқан қайғылы сұлулардай менi шығарып салар едi-ау! Мүмкiн о да егiлiп жылар ма едi, қайтер едi, ә? Қап, әттең-ай!

	Қанидiң ойы өзгере бердi. Ертең қаладан қашып кетемiз деп отырған жылмаңдаған шикiл сары келiншек пен әшейiн бер жағынан ғана өтiрiк ыржиятын Пернеш қазiр қайда екен? Облысқа келемiз деп едi, мүмкiн мұның артынан жетiп те қалар? Иә, Пернеш қу қайынағам облыстың бiр дөкейi едi, соның қанаты астынан пана табамын. Ол менi майданға жiбермей сақтап қалады, дедi-ау!

	Жиырыла түршiккен Қанидiң жүрегi толқып кеттi. «Дүниеде қандай адамдар болады, ә? Осыдан кейiн солар да ұялмай жер басып жүредi-ау!» – деп отырды. Оның ойы кеңи бердi. Не бәрi бiр түнде сонша тоналғанын да есiне алды. Бағана ол Пернештiң үйiнен шығып вокзалға жеткен. Кассир қыздан билеттiң жайын сұрады.

	– Ендi бiр қырық минутта поезд келедi. Билет кесейiн бе? – дедi қыз. Қани қуанып кеттi.

	– Иә, қарындас, бiр билет кесiңiз? – дедi.

	– Пернеш ағайың айтқаны да сол бiр билет. Бөтен орын жоқ. О да болса жалпы, көпшiлiк отыратын вагон.

	– Жарайды, рақмет қарындас.

	Билет ақысын төлемек болған Қани қалтасына қолын салды. Мәссаған! Сонша ақшадан не бәрi елу-алпыс сом ғана қалған ба? Басқасы қайда? Қанидiң тұла бойы шымырлап кеттi. Дереу басқа қалталарын аударыстыра бастады. Документтерi қолына iлiктi. Олардың iштерiне дейiн бiр-бiрлеп тiнтiп қарап жатыр. Және бәрi де түгел екен. Ал ақшалары қайда? Керек деген көйлеккиiмдерi кеше немере әпкесiнiң үйiнде қалғанын бiледi. Ондағы кiшкентай сандыққа ақша да, документ те салған емес. Курорт путевкасына дейiн жан қалталарында болатын. О да жоқ.

	«Ақша өз алдына. Ал путевка қайда?» – деп ойлады Қани.

	Осы кезде:

	– Мiне билетiңiз, – деген кассир қызға Қани жалт қарады.

	– Қанша тұрады?

	– Қырық үш сом.

	– Е, дұрыс екен, алыңыз?

	Қолында ұстап тұрған ақшасын Қани түгел бере салды. Қыз санады да:

	– Артығын қалтаңызға салып қойыңыз, керек боп қалар, – деп күлiмсiреп қарады.

	– Рақмет қарындас. Өзi қалғаны да сол екен. Пернеш пен оның келiншегiн көрсеңiз сәлем айтыңыз? Жолға жетерлiк тиын-тебен қалдырғандарына да рақмет. Егер бұ да болмаса қайтер едiм? – деп ыржия жымиды. – Сiз Пернештiң кiмi едiңiз?

	– Көп бiлгiңiз келедi екен. Онда тез қартаясыз. Қош, жолыңыз болсын. Пернеш пен күлекеш жеңгейдiң қармағына iлiнгенiңiздi байқап тұрмын, – дедi қыз.

	Кассир қызға аңырая қараған жiгiт қайтып ауыз ашып еш нәрсе деген жоқ. Бұрылып алып жүре бердi.

	Қазiр Қанидiң есiне сол бiр өткен iстер түстi. «Ой, тобай, мұндайда қызықтар бола бередi екен-ау!» – дейдi жiгiт өзiне-өзi. Түн қараңғысын тiле түскен поездың жүрiсi де суретшi ойын құптағандай: «Ол рас, ол рас!» дейтiн сияқты. Қани әлгi ырғаққа қайта құлақ салады. Иә, дәл солай. Шынында да: «Ол рас, ол рас!» деп барады енеп жүйткiген поезд.

	Қани қолын бiр сiлтеп орнынан көтерiлiп барып вагон терезесiнен сыртқа қарап тұрды. Көзi түн қараңғысындағы далада болғанымен, шикiл сары келiншек пен Пернеш есiне қайта-қайта түсе бердi. – «Құрысын, өздерiмен кетсiн ондайлар, – дейдi оның ойы. – Бiреудi тонап жинаған дүние не болар дейсiң? Ерте ме, кеш пе оның өзi де тоналады, дейтiн едi ғой әкем. Мүмкiн Пернешке де сондай зауал бар шығар!»

	Қанша ойламайын десе де болмады. Әлгi екеуi ерiксiз ойын бөлуiн қоймады. Сiрә, мал ашуы, жан ашуы, деген осы ма екен!

	Солай бара жатқан Қаниге кенет бiр ой келдi.

	Жүгiрiп орнына барып отырған жiгiт қойын дәптерiн ала салып жаза бастады. Бiрте-бiрте блокнот бетiнде адам суретi пайда болды. Ол ұлы байтақ Отан күзетiнде тұр. Қолында қару. Қайтпас, қажымас қас батырдың келбетi айқындалып келедi. Суретшiнiң де ойы кеңiп, табылған сюжет оны iштей тербетiп, қуанышқа бөлей түскен. Өзiне-өзi риза бола күлiмсiрейдi. Жасаураған көздерiнде болашақ бiр патриоттық үнге толы картина портреттi көрiп тұрғандай, аса бiр шаттық оты жарқылдайды.

	Бара-бара жадырап жайнай берген суретшi басын ақырын көтердi. Жан-жағына қарады. Жасаураған көзi өзiн айнала қоршап алған үлкен-кiшi адамдарға түстi.

	– Сiздер? – дедi Қани. Одан кейiн не дерiн бiлмей бөгелiп тұрды. Осы кезде бағана күндiзден қатарында отырған егде тартқан ана, орыс әйелi тiл қатты.

	– Өзiң суретшi екенсiң, балам! – дедi. – Мына жұрт саған қарап тұр. – Қарт сөзiн көп дауыс қостап кеттi.

	– Рас, апа дұрыс айтады! – деп жатты бiр дауыс иелерi.

	– Менiмше ол әлi сурет емес. Тек эскиз ғана, – дейдi бiреу.

	– Сiздiкi дұрыс, – дедi Қани әлгi адамды қостап. – Әшейiн тек бұрқ еткен ой ғана ғой. Естен шығып кетпесiн деп түртiп қойып жатырмын.

	Соңғы сөз иесi де орта жасқа кеп қалған жiгiт ағасы адам едi.

	Орнынан көтерiлiп Қаниге жақын кеп отырды.

	– Жiгiтiм, суретшi екенiң көрiнiп тұр. Және болашақ бiр плакат, картина сияқты мынауың. Солай ма? Жауап орнына Қани iзет тұта күлiмсiредi.

	– Байқалып тұр ғой. Нағыз өзi, – дейдi ендi бiр адам.

	– Менiмше бұл болашақ портрет – картина!...

	Ең тәуiрi бағанадан берi артық-ауыз сөз де сөйлемей тұнжыраумен келе жатқан адамдар арасына әлдеқандай бiр жылы леп пайда болып, iште шеменденген мұз ери бастағандай. Әркiмге тiл бiтiп, бiр сәт өзара ежiл-күжiл сөйлесiп кеттi. Сурет туралы, суретшiлер туралы да айтылып жатыр.

	* * *

	Түн қараңғысын тiлгiлеп алға тартқан поезд зымырай бердi. Қатты жүргенi сонша, отырған адамдар тербетiлiп, иықтары бүлкiлдеп келедi. Қани бiр сәт сол жүрiске көңiл бөле тыңдады. Құлағына бағана бiр әзiрде жеткен үн қайта естiлдi. «Ол рас, ол рас!» Қазiрде солай тақылдай келедi екен. Кенет Пернеш пен қара келiншегi көз алдына кеп тұра қалды. «Мiне қызық, – дедi ол өзiне-өзi iштей күбiрлеп. – Адам не ойласа, бөгде үндерде сенi қостап отырады-ау!»

	Қани құлағын қадап поезд жүрiсiнен есiтiлген әлгi үндi тыңдады. Шынында да солай екен. «Ол рас, ол рас!» деген сөз түн түндiгiн түре түсетiн сияқты.





Жау жағадан алғанда


	Қани өзi қызмет iстеп жүрген кiшкене қалаға келген соң да жер-көкке сыймады. Аудандық соғыс комиссариатына бiрнеше рет барды. Әр барған сайын ол менi майданға жiберiңiз дейтiн. Сол сөздер қалай аузынан шықты дегенше, көз алдына жолдасы Рахыш кеп тұра қалатын. «Мен әлi жүрмiн. Өзiмдей Рахышты айтсаңшы. Ол болса ғой әлдеқашан-ақ майданға кетiп қалған. Тiптi, ұрыс басталған күнi-ақ емес пе едi аудандық соғыс комиссариатына асығып бара жатқаны?»

	Бiрақ, Қани асыққанмен аудандық әскери орындар асыққан жоқ. Әр барған сайын: «Кезегiңiз келген күнi өзiмiз-ақ шақырамыз», – деп қайтарып отырды. Соңғы бiр барғанында Қани өзiнiң суретшi екенiн айтты.

	– Комиссар жолдас, осы майданға өзiмнен бұрын менiң мамандығым керек емес пе екен? – дедi.

	Комиссар оның бетiне жалт қарап отырды да:

	– Қандай едi мамандығың? – деп сұрады.

	– Мен суретшiмiн.

	– Iм-м, солай ма едiң?

	– Иә, жолдас комиссар. Комиссар көп ойланған жоқ.

	– Ендеше, ертең кел. Сонда толық сөйлесемiз.

	Жалт бұрылған Қани есiктен шыға бердi. Бұл күндерi аудандық соғыс комиссариатының iшi-сырты толған адам болатын. Бiреулермен қағысып, бiреулермен қол алыса табысып, ендi бiреулерiмен иiн тiресе қалып бара жатқан Қанидi бiреу артынан кеп қапсыра құшақтай алды.

	– Ой, қоя бер?

	– Қоя бермеймiн!

	Күштi қолдан босанып жалт қараған Қанидiң, даусы ендi оқыс шықты.

	– Мәссаған, сен өзiң... ей, Рахыш?!

	– Амансың ба, Қани?

	Екеуi құшақтаса кеттi де, сүйiсе бастады.

	– Апырым-ай, ә. Сен әлi кеткен жоқ па едiң? – дедi Қани ентiге, тұтыға сөйлеп. – Мен сенi...

	Рахыш жолдасының сұрағы мен оның аптыққан түрiн көрiп мырс-мырс күлдi. Содан кейiн Қанидi қолтықтап адамдар аз жаққа қарай алып шықты.

	– Мен әскер қатарына сол өзiң көрген күнi-ақ алындым. Сөйтіп, қысқа мерзiмдi бiр айлық оқу-үйрену курсында болдым. Қазiр, мiне, лейтенантпын. Осында қызмет iстеуге жiбердi.

	– Осында дейсiң бе? Мұнда не бар?

	– Иә, дәл осы жерге. Мұнда халық жасағы батальоны ұйымдасып жатыр. Соның бiр командирi боп келдiм. Өзiң не ғып жүрсiң? Повестка алып па едiң?

	– Жоқ. Майданға сұранып келiп ем. Ыңғай айтатыны асықпа. Өзiмiз бiлемiз дейдi. Бiрақ, осы жаңа ғана комиссар жүзiме қарап тұрып, ертең кел дедi. Ертең де құр сөзбен шығарып салмаса жарар едi.

	– Жақсы болды. Комиссар да дұрыс iстеген екен. Асықпай тұра тұр. Амандық болса майданға ендi бiрге барамыз.

	Қани жолдасының сөзiне онша түсiнбедi. Оның бетiне бағжия қарады. Iшiнен: мынау не деп кеттi деп ойлады да:

	– Бiрге барамыз дейсiң бе? – деп сұрады.

	– Солай деймiн. Ал жарайды, қалғанын ертең толық сөйлесемiз. Қазiр асығыспын. Иә, достым, майданға ендi бiрге барамыз, – деп, Қанидiң қолын ол қатты қысты да асыға басып кете бердi.

	Түс көргендей болған Қани аң-таң. Не алға, не кейiн жүрерiн бiлмей, сiлейдi де қалды. Барлық ойлаған ойы, мақсаты құмға сiңгендей, әп-сәтте жым-жылас ғайып болды да кеттi. Ендi бұл қайда барады, не iстейдi? Онсыз да қолы жұмыстан қалғалы бiрнеше күн. Жаза бастаған картина, плакаттары бiтер емес. Әй, қайдам, олар бiтер-ақ едi-ау, бiтiрмей жүрген осы енжарлық қой. Майданға бүгiн кетем, ертең кетеммен жүрiп өзi әуейi де болып барады. Жалқаудың ертеңi таусылмас дейтiн едi. Сол қазiр дәл Қанидiң басында. Күнде бүгiн, ертеңмен уақыт өткiзген ол соңғы кезде не қилы әдемi ойларынан ажырап та қалыпты. Бүйте берсе жұмыс бөлмесiндегi басын бастап, аяғына жете алмай жүрген еңбектерi де көрiнген жерде құрып бiтедi ғой. Бүгiнгi қаһарлы күндердiң келбетiн паш ететiн қатал бояулар, өмiр мен өлiм бетпе-бет келген ақырғы шайқасты баяндайтын сюжеттi картина-плакаттар неге аяқталмай жатыр? Тек ұлы жеңiске ғана шақырған шындығымен есте қалатын сондай құнды еңбектер анадай жартыкеш күйiнде кiмге керек?

	Қани қайтып келедi. Жүрiсi бiр түрлi. Көшеге сыймай, аяғын әлтек-тәлтек басқан мас кiсi сияқты. Иығы түсiп, басы былқсылқ етiп салбырап кеткен. Сол халде үйiне жеткен ол күндегiдей шешiнiп, үй киiмдерiн киiп жатпай, тура столына барып отырды. Сәлден кейiн орнынан қайта тұрды. Барып радиоқабылдағыштың құлағын бұрады. Совет информбюросының хабарын берiп жатыр екен. Бар естiгенi: «Кескiлескен шайқастан кейiн бiздiң әскерлер тастап кеттi», деген сөйлем ғана. Ол не? Қала ма, жоқ кiшкене бiр елдi пункт пе? Әйтеуiр, тастап шығыпты. «Қап, – деп санын соғып қалған Қани репродукторды кеудесiмен басып өтердей ентелей оған жақындап барып тұрды. – Келе сала жалпиып отыра кетпей, неге ғана мынаны сөйлетiп қоймадым екен?!».

	Ол қанша тыңдап әуре болғанымен, қасарысқан радио соғыс жайынан қайтып ләм деп аузын ашпады. Шыдасаң да, шыдамасаң да ендiгi соңғы хабарды беретiн уақытқа дейiн айтарым жоқ дегендей, әңгiмесiн бөтен тақырыпқа бұрып кеттi.

	Осындай әрi-сәрiмен Қанидiң ол күнi де өттi. Ертеңiне ол комиссариатқа тағы барды.

	– Келдiң бе, жiгiтiм?

	– Дәл солай, жолдас комиссар.

	– Онда мәселе былай. Бүгiннен бастап осында ұйымдасқан халық жасағына барасың.

	– О не екен? – деген Қанидiң ойына кеше жолдасы айтқан әңгiме түстi. – Лейтенант Рахыш Барлыбаев осында бiр батальон ұйымдастырып, жатырмыз деп едi. Сол емес пе?

	– Дәл өзi. О да кәдiмгi әскер. Тек айырмасы құрамындағылар жұмыстан қол үзбей жүрiп соғыс өнерiн оқиды. Күнде кешкi сағат жетiден түнгi он екiге дейiн, ал демалыс күндерi ертеңнен кешке дейiн жаттығады. Мылтық және бөтен құралдарды атып үйренедi.

	Сол күннен бастап Қани халық жасағының қатарында тұрды. Саптағылар iшiнде жасы үлкен ағалар да, өз қатарлары да бар екен. Үстерiнде әскери киiм ғана жоқ. Басқасының бәрi кәдiмгi жауынгерлерден бiр де кем емес. Күнде қызметiнен кейiн жасақшылар жиналатын жерге барады. Бұларға әскери өнер үйрететiннiң бәрi де сол жерден табылады. Лейтенант, аға лейтенант, тiптi, капитан, майорлар да бар. Батальон командирi әуелi рота командирлерiн жинап алады да, бүгiнгi сабақ жайын түсiндiредi. Олар келiп өз роталарын қатар тұрғызып қойып, не iстейтiндерiн айта бастайды.

	Қанидiң взвод командирi Рахыш Барлыбаев едi. Әшейiнде моп-момын жолдасын соғыс әдiсiн үйренiп жүргенде ол, тiптi, танымай қалады. Сөзi де, өзi де, тiптi, қатал боп кетедi екен. Сол кезде кәдiмгi жiбек мiнездi Рахышқа ол таңдана қарайды. Сарт-сұрт еткен даусы, не iстеу керек екенi жайлы берген командасы әрi қысқа, әрi айқын. Жұртпен қатар командир бұйрығын орындауға кiрiскен Қани да өлген-тiрiлгенiне қарамай, ұмтылып бағады. Тер одан да, бұдан да кетедi. Кейде зорығып, жығылып та қала жаздайды. Сонда да сыр бермейдi.

	– Ал, қане, мына бiр тосқауылдан өтiңдер! – дейдi Рахыш таулы-тасты жердiң бiр биiк шоқысын қолымен нұсқай көрсетiп.

	– Естерiңде ұстаңдар, бұл жерде қазылған ор, солқылдақ көпiр, бетiн болар-болмас етiп жауып қойған апандар бар. Солардың бәрiнен құламай және көп аялдамай өту керек.

	Командир бұйрығын орындауға жұрт кiрiсiп кетедi. Шоқы басына шыққанша қанша тосқауыл – шұңқырлар болса, одан ары төмен қарай түскенде де сонша тайғанақ тастар, оқыршоқырлар, әдейi қазылған орлар жатады. Бәрiнен жаманы биiктiң ең аяғында ұзын бiр қалт-құлт еткен ағаш қана қойылған ор. Әрбiр жауынгерлерге қиынның қиыны сол едi.

	– Жығылмай өту керек, – дейдi Рахыш.

	Иә, жығылмау керек! Бiрақ, солқылдап тұрған жалғыз ағаш үстiнен жығылмай жүгiрiп кететiн бұл жұрт мысық емес қой.

	Әркiм-ақ қиналады. Көбi қалт-құлт етiп жүрiп, аяғын бiрбiрлеп басып жүрiп, әрең-әрең өтедi. Кейбiреулер ағашқа ат сияқты мiнiп алып құйрығымен жылжып жүрiп, өлдiм-талдым дегенде арғы бетке шығады. Намысқа тырысқан Қани тiке тұрып, әйтеуiр, құламай өтетiн болып алды.





Таң атардағы шабуыл


	Содан берi де екi жылдай уақыт өтiп кеткен-дi. Қазiр Қани шыныққан жауынгер болып алған. Оттан, судан өтпегенмен, әскери өмiрдiң ұңғыл-шұңғылдарына түсiнiп, кездейсоқ жайжапсарлардың бәрiне де байсалды қарап, шамасы келгенiнше байыпты болуға үйренiп те қалған.

	Осы екi жылда ол бiраз әскери бөлiмдерде болды. Ең алғаш Горький қаласынан алпыс шақырым тұратын 107 атқыштар полкiнде қызмет еттi. Сол әскери бөлiмде жүргенде ол полктiң клубына аға суретшi етiп тағайындалды. Ол клубтың iшi-сыртын безендiруге бар бiлiмiн, өнерiн жұмсады.

	* * *

	Бiрақ, бiр нәрсенi Қани iштей үнемi асыға күтетiн едi. Сонау соғыс басталған кезден бергi сол арманы әлi орындалмай келедi. Мынау өз қолымен безендiрiп, кiрсең шыққысыз етiп қойған клубтың iшi-сырты, анау жауынгерлер жаттығатын алаңда тұрған әр қилы плакаттар, панорамалық көрiнiстер, әдемi пейзаждар, майдан даласын көз алдыңа келтiретiн картинасуреттердi көрген сайын өз еңбегi өз жанын тербеп, сезiмiн, жүйке тамырларын жан рақатқа батырады. Сонда ол өзiне өзi риза болғандай бiр сәт мақтаныш сезiмiне бөленiп тұрады. Мұның өзi де жауға берген соққы. Жауынгерлердiң дұшпанға деген өшпендiлiгiн арттыра түсетiн көрнекi құрал, деп iштей көңiлi толады. Бiрақ,... Иә, бiр арманы орындалмай қойды ғой. «Бәрi жақсы-ау! Ал фашист басқыншыларымен бетпе-бет айқасатын күндерге қашан жетем», – деп жүретiн ол.

	Ақыры Қани сол күнге де жеттi. Қысқа мерзiмдi кiшi командирлер курсын бiтiрдi. Бiрiншi Украин майданының 272-гвардия миномет полкына келiсiмен оны орудия командирi етiп тағайындады.

	... Таң атып келе жатты. Айнала тұман. Сентябрь айы болса да Россияның ызыңдап, ысқырып тұрған қара суық бiр күнi едi. Төңiрек күңгiрт тартқан. Көңiлсiз, жым-жырт. Бар әлем әлдененi, тынысын iшiнен алып, асыға күткендей. Тек ауықауық бет қаратпай соғып өтетiн үскiрiк жел ғана жаман. Ол – айналаны темiр сыпырғымен сыпырып өткендей, онша қалың да емес қараған бұталарды, қураған – түбi бос қурай, шөп шалам жуанды-жiңiшкелi ағаш бұтақтарын жұлқи тартып, мүлгiген табиғат дүниесiн дүр сiлкiнтiп тұр. Түнерген тұңғиық аспаннан кейде қалықтап кеп жапалақ қар ұшқыны түседi. Окоптарда беттерiн жау тарапқа бұрып алған жауынгерлерде де үн жоқ. Тек Қаниге жақын жерде жатқан бiр жас солдат қана сергек. Ол жүзiне жақындап келген қар ұшқынына аузын тосып үргiлеп жас баладай ойнап қояды.

	«Шiркiннiң шын-ақ ойнағысы келiп бара ма екен!» – дедi әлгi жауынгерге ерiксiз қараған Қани iшiнен күбiрлеп. Ол жау шебiне қайта бұрылады. Дүрбiсiн көзiне апарып, алға қарап едi, түк көрiнбейдi. Рауандап атар таң белгiсi әлi сол бұлыңғыр қалпында. Жан-жақ, құлаққа ұрған танадай бейбiт тыныштықта тұрғаны сонша, бейне осынша кең алаңда оған өзiнiң расчетынан бөтен ешбiр бөлiм, не бiр жан жоқтай көрiндi. Қани елегiзе елеңдейдi.

	Дегенмен, Қани сол күңгiрт қараңғылықтан күткен нәрсесiн қайта-қайта үңiлiп қараумен тұр. Бiрақ, дүрбiнiң әйнегiне iлiнер әлi еш нәрсе жоқ. Қаншалық жоқ болған сайын мынау мылқау тыныштық бiр түрлi қорқынышты, үрейлi боп барады. Қай жерден, қай саңлаудан шыға келер екен?

	Осы бiр бекiнiске бүгiн түннен келiп берiк орнығып алған Қанидiң расчеты да үнсiз. Не жау жағынан, не бiздiң жақтан мыңқ еткен бiр дыбыс болса ше? Осыдан бiраз ғана бұрын лек-лек боп келiп жатқан, пулеметтерiн сүйретiп өтiп жатқан, табаны астында қытыр-қытыр сынған шөп дыбысынан бөтен адам даусы есiтiлмеген көп әскер, тағы да сан қилы қару иелерi қазiр бу боп ауаға сiңiп кеткен бе? Солардың бiразы, тiптi, өздерiне жапжақын жерге кеп-ақ орналасқан сияқты едi ғой. Әлде бәрi де қарға батып, су боп ерiп бiткеннен сау ма? Әйтпесе, қайда олар?

	Өзiнен-өзi осылай ойға шомған Қанидiң жүрегi лүпiлдей соқты. Ол бұрылып кеп тып-тыныш жер бауырлап жатқан өз жауынгерлерiне қарады. Әй, шiркiн, өмiр-ай! Өлiм мен өмiр шаппа-шап келiп айқасқа түсер алдында да кейбiреулер қалғып кетiптi. Жаңағы бiр әзiрде ғана қалықтап ұшқан қар ұшқынымен ешбiр қауiп-қатерден азат жүрген сәби балаша алаңсыз ойнаған адамның түрiн көре ғой! Автоматын кеудесiне қысқан күйi былқ етпей сазара қалыпты. Қалың тұман қаптап алған аспан кенересiне қасқая қараған қызылшырайлы дөңгелек жүзi әлi де күлiмдеп тұрған сияқты. Әдемi қиғаш қасы кейде жыбырлап қояды. Әлде ажалменен бетпе-бет келетiн қырғын соғыс соқпағына тағы да түсер алдында сүйген қызын қиялдап отыр. Жоқ, әлде мәңгiге қоштасып тұрып, сонда да бiрiн-бiрi қиып кете алмай қинала ма екен жас қыран? Бәрiн iстеген соғыс-ау!

	Әне, ажал мен адам арпалысқа түспек боп тұрған осы бiр тұста мызғып кеткен жас солдаттың автомат ұстаған барбиған күштi саусақтары дiрiлдеп, қаруының құндағын қыса түстi. Ашық маңдайына әлденеше қыртыстар шыға келiп, бетiнiң бұлшық еттерiмен қоса ендi ғана тебiндеп келе жатқан қияқтай мұрты да жыбырлап кеттi.

	Жас жiгiттiң қазiргi түрiне Қани аң-таң бола қарап тұр едi. Өзiнiң оң жақ кiрпiгiне бiр түйiр қар ұшқыны кеп жабыса қалды. Суретшi кiрпiктерiн қатты қағып-қағып жiбердi де, әлгi солдатқа қайта қарады.

	Жаңа бiр әзiрде ғана жауынгердiң осы бұршақ қармен ойнап жатқаны және есiне түстi. Замат ол, тіптi, езу тартып күлген сияқтанды.

	Осы бiр сәтте Қани өзiнiң сұлу Сәниясы – Алтын қызды еске алды. Бiраздан берi хат алған жоқ едi, кеше осы күнгi тұрақ жайын көрсетiп хат жазған. Ол хат барып, қашан жауап келгенше де бiраз күн өтедi ғой. Перизатым-ай, қазiр қай күйде, не тiршiлiк етiп жүр екен? Әрине, бұл мезгiлде, ол жақта таң әлдеқашан атқан. Мүмкiн тас төбеңнен шақырайған күн алтын нұрын төгiп маужырататын да шығар.

	«Өзi аздап сырқаттанып жүрмiн деп едi соңғы бiр хатында. Жазылды ма екен? Суық тигiзiп алған. Өкпеден тиген дей ме, қалай? Ондайды қиын ауру дейтiн едi жұрт. Асқындырып алмаса жарар едi!»

	Өз ойымен өзi болған Қани артқа бұрылып кеттi. Орудие тұрған және оқ-дәрiлер жатқан жер өзiнен екi аттамдай ғана едi. Солардың қасына барып жау шебiне және сыналады. Дүрбi салды. Қылт еткен еш нәрсе сезiлер емес. Сөйтiп тұрып үстiндегi әскери жылы тонының көкiрек түймесiн ағытып жiберiп, сол жақ төс қалтасына қолын салды да, бiрнеше рет бүктелген алақандай ақ қағазды суырып алды. Бүктеулерiн жазды. Оның арасынан Сәнияның суретi шыға келдi. Қасы, көзi қиылған, кең маңдай, сүмбiл шашты қыз Қаниге жымия қараған сияқты. Жәудiреген мөлдiр көзi «Амансың ба, майдан даласына бiр жетсем дейтiн едiң, тiлегiң орындалды ма? Ендеше, сөзiңе берiк бол. Жауды тезiрек жеңiп қайт! Мен сенi сағындым. Келiсiңмен той жасаймыз», – деп тұрғандай. Қанидiң да жүрегi елжiреп кеттi.

	Iшiнен күбiрлеген Қани Сәнияның суретiн төс қалтасына қайта салуы-ақ мұң екен, жер дүниенi солқ еткiзген зор зеңбiрек үнi оны да селк еткiздi. Соғыс тәңiрiсi артиллерия сөйледi. Лезде бiр емес, жан-жақтан, тiптi, бұлар тұрған жерге алысырақтан да гүрс-гүрс еткен дауыстар бiрiнiң үнiне бiрi қосылды. Осы сәттi күткен расчет жауынгерлерi орын-орындарына барып тұра қалысты. Қани қай кезде не iстейтiнiн бiлетiн. Ол адамдарына бұрыннан белгiлеп, әрбiр жауынгерге айтып қойған нысанаға атуды бұйырды. Лезде оның да минометi «сөйлеп» кеттi. Суретшi расчетының нысанасы – жаудың алдыңғы шебi. Жаудың солдаттары жатқан окоптарына атқан миналарын дәл түсiрсе болды. Өзiне айқын тапсырма сол.

	Жау жақтан әлi хабар жоқ. Мыңқ еткен бiр үн шығармай жатыр. Мұнысы несi екен? Әлде бөтен бiр айла ойлап үлгердi ме екен? Әйтеуiр, қызық. Қарсы оқ атып, өздерiнiң әлi тiрi екенiн бiлдiретiн емес. Ал зеңбiректер, әр түрлi калибрлi минометтер тынбай атқылап жатыр. Алғашқы кезде құлақ жаңғырып, адамның тұла бойын тiтiреткен дауыстар қазiр жоқ. Айналада жай бiр бытырлаған үн ғана тұр. Ал Бiрақ, адамның табан асты – кәдiмгi қара жер емес, әлдекiм әдейi тербеп тұрған ағаш көпiр тәрiздi бүлк-бүлк, солқ-солқ етедi.

	Табан астындағы жердiң лып-лып бүлкiлдеп, кейде қатты солқ ете қалып та жатқаны, ойлап тұрса, сол күштi құралдардың жаппай атылысынан пайда болған дүмпу екен.

	– Жолдас командир, қараңызшы, жан-жаққа? – деген дауысқа Қани жалт қарады.

	Бағанағы жас солдат екен.

	Нағыз қандыбалақ соғысқа бүгiн бiрiншi рет қатысып тұрған Қани үшiн бұл көрiп, бiлгендерiнiң бәрi алдынан ашылған сыры терең кiтаптай болатын. Соғыс туралы қанша оқып, қанша бiлгiштер сөзiн және лекциялар тыңдағаны бар едi. Бiрақ, солардың бәрi де оған мынадай әсер етпеген. Қазiр өз көзiмен көрiп, жанымен сезiнiп тұр. Соғыс даласы деген осы екен ғой. Адам түгiлi, жер де iшiн тартып төңбекшiп жатыр!

	Кешiкпей жаппай атудың бәрi кiлт тоқталып, алдыңғы жақтан гүрiлдей шындап танкiлер көрiндi. Қанидiң көзi атыздай болды.

	– Ау, бұлар қайдан? – дегенiн сезбей де қалды.

	– Иә, ғажап! Мен бұған дейiн талай шабуылға қатысып едiм.

	Бүгiнгi майдан олардың бiрiне де ұқсамайды!

	Бұлай деп тұрған бiр қарт солдат. Жасы қырықтар шамасында болса да тосыннан қараған кiсiге қарт көрiнетiн Иван Шпарейчук деген адам едi.

	– Соғыстың бiрiншi күнiнен берi-ақ қатысып келемiн. Екi рет жараландым. Немiстер өлтiрем дегенмен, өлтiре алмады, – деп күлетiн ол кейде. Өзi көп те сөйлемейтiн. Әлдеқалай көңiлi түскенде, онда да майданды жаңа көрген солдаттар сұрап қоймаған соң солай ғана жауап беретiн. Қазiр ол миномет оқтаушының бiрi. Асып-сасу, күйiп-пiсу дегендi бiлмейдi. Жұрт оны Ваня ағай дейдi. Қани расчетындағы ең бiр сыйлы адам. Суретшi қарт солдат бетiне қарап тұрды да:

	– Танктер қайдан кеп қалған? – деп сұрады.

	– Танктер ме? Бiздiң алдымызға шамасы бiзден бұрын кеп орналасқан ғой. Әне, жаяу әскерлердi қара. Танктердiң тасасымен кетiп барады. Олар да бiзден бұрын кеп жатқан екен. Шабуыл басталды деген осы. Ендi көп ұзамай бiз де солардың артынан алға жылжитын шығармыз.

	– Бiзде ме? дедi Қани.

	– Әрине, солай. Оқ-дәрiлердi жинастырып дайын тұрайық?

	Көп ұзамай-ақ қарт солдаттың айтқаны келдi. Алға жылжу туралы Қани бұйрық алды. Сол екi ортада рота командирiнiң өзi де келiп қалды. Шабуыл басталды. Бiз де орын ауыстыруымыз керек, – дедi ол.

	Сөйтіп, таң атар алдындағы шабуыл осылай басталды.

	– Алға тарт, жолдастар, алға! – деп ұран тастады командир.





Ұмытпастай сабақ


	Миномет расчеты командирi боп жүрген Қанидi гвардиялық 272 полктiң штабына қызметке алды. Штаб бастығы капитан Карпенко суретшiнi бiрден жақсы көрiп кеттi. Iске тындырымды, алғыр жiгiт оған керек-ақ екен. Қанидi бөтен ешқайда жұмсамай, тек штаб жұмысын ғана iстеттi. Күндiз-түнi ол неше түрлi чертеж-сызықтар сызумен, топографиялық карталарға белгiлер жасаумен әуре едi.

	Штабта да тыныштық болмай кеттi. Абыр-дабыр әңгiме бiр тынбай қойды. Алдыңғы бөлмеге бiрi кiрiп, бiрi шыққан жұрттың тарс-тұрс басқан аяқтарының дыбысы түннен кiрпiгi кiрпiгiне тимеген, көзiнiң жиектерi қызарып кеткен Қанидiң әбден берекесiн кетiрiп бiттi. Құлағы елеңдейдi, Бiрақ, көңiл бөле алмайды. Бiр чертежды өлiп-талып ендi бiтiрсе, екiншiсi дайын тұрады. Немесе бiтпей жатып оны қой, мынаны сыз дейдi капитан. Бәрi де тығыз. Тек қазiр орындау керек.

	Соғыс, майдан даласының әрбiр қимылы, оның мақсатқа жетуi осы белгiлерге байланысты. Қайда не бар. Жау бөлiмшелерiнiң орналасқан жерi. Онда қандай күш тұр. Тағы тағылардың бәрiн картаға, бөтен документтерге сызықпен көрсету керек. Топографиялық карталарға түсiрiлген белгiлер өте дәл, ешбiр қатесiз болуы шарт.

	Стол айналасы сондай қағаздарға толып кеткен. Бiресе ана картаға, бiресе мына картаға белгi салған, чертеж сызған Қани әлi отыр. Алдыңғы ауыз үйге жайғасқан штаб бастығы капитан Карпенко және штабтың басқа да оперативтi қызметкерлерi едi. Қанидiң үстiне қашқаннан бөлек бiрi де кiре алмайды. Оның iстеп отырған жұмысының құпиялылығы қандай екенiн осының өзi-ақ аңғартқандай. Кеше ғана келiп орналасқан бұл бөлмеде бұрын кiм болғанын Қани бiлмейдi. Алайда, немiс сигаретiнiң түтiнi сiңген-ақ екен. Оның үстiне әлдеқандай дәрi-дәрмектiң де қолаңса сасыған иiсi кейде, тiптi, мүңкiп кетедi. Немiстер қашып бара жатып асығыс өрт салған үйдi кезiнде жетiп үлгерген бiздiң әскерлер аман алып қалған. Дегенмен, шала жанған еденнен сөндiрiп алған шала иiсi де мүңкидi. Бiрақ, соның бәрiне көңiл бөлер уақыт қазiр жоқ едi.

	Соғыс жүрiп жатқан Украина жерi, Белоцерковский қаласының маңы.

	Бiр тығыз тапсырманы жасап болып, қайта қарап үлгергенi де сол едi, капитан Карпенко кiрiп келдi.

	– Дайын ба, жолдас старшина? – деп сұрады. Орнынан қарғып тұрған Қани:

	– Дайын, жолдас капитан, – деп қолын шекесiне апарып iзетпен сыптай тартыла қалды. Мұндай сөздi естiгенде мұртынан ғана күлiп, қолына тиген iстi мұқият қарап шыққанша үндемейтiн әдетi едi капитанның. Бұл жолы да солай түрегелiп тұрып тексердi. Тапсырма дұрыс, дәл орындалғанына көзi анық жеткесiн Қаниге риза бола қарады да, есiкке беттедi.

	– Қазiр тамағыңды iш те маған кел, – дедi.

	– Жақсы, жолдас капитан!

	– Тезiрек қимылда. Бүгiн бiздiң жаудың сазайын беретiн күн. Соған сенiң де үлесiң аз болмайды, – дедi. – Белоцерковский қаласының маңында екенiмiздi бiлесiң бе?

	– Бiлемiн жолдас капитан.

	Тамағын iшкен соң Қани капитанға қайта кiрдi.

	– Жолдас капитан, не бұйырасыз?

	– Мына бiр маңызды қағазды батальонға апарасың!

	Әр қилы ойға батқан Қани батальон штабына да жеттi. Капитанның тапсырмасын орындауға көп уақыты кеткен жоқ. Барлығын қағазға түсiрiп алған старшина қайта жолға шықты. Штабтан тура тартқан ол жүрiп келедi.

	Алдынан бiр қиын өткелдер, ескi траншея, окоптар да кездестi. Бәрiнен өткен Қани ашық далаға шықты. Алдында кiшкене бiр қырат жатыр. Содан өтсе полктың штабы тұрған жер көрiнiп те қалар деп ойлады.

	Бағанадағыдай емес, шайқас күшейе түскенге ұқсайды. Ана жерден де, мына жерден де азынаған снаряд құралдар даусы тiптi, жақындап қалғандай. Қырат басына шыға келгенде оның көзi кенет атыздай боп кеттi. Қайдан жеткенi белгiсiз, сай бауырлай жылжыған жау танкiсi таяп қалыпты. Не iстеу керек? Тек қашу керек. Бiрақ, мұндайда танктен алыстап кетсең пулемет қиып түседi. Жақындап кетсең танктың астында қаласың.

	Осы кезде аяқ астынан гүрс еткен дауыс шықты. Бiттiм деп ойлаған Қани әлгi алыптың қазiр үстiнен төнiп кеп таптауын күткен. Алайда, ол жуық арада келе қоймады. Ептеп басын көтерiп қарап едi, ажал боп төнген қара пәленiң лаулап жанып жатқанын көрдi. «Бұ несi-ай, қандай ғажап!» деуге де шамасы келген жоқ. Замат сол от жалынға оранған аждаһа iшiнен қолдарын көтерiп шығып келе жатқан үш немiске көзi түстi.

	– Өлә, мыналар қайда барады-ай? – деуге ғана тiлi келiп, автоматын соларға қарай оқтала берген Қани дереу бiздiң адамдарды да байқап қалды.

	– Атпа, атпа! – дедi олар айғайлап. Оқталған қолын төмен түсiре берген Қаниге әлгi жiгiттердiң бiреуi әзiлдей:



	– Иә, жолдас старшина, қатты үрейлендiң-ау, – деп күлiп тұрғанын байқады.

	Қани намыстанған жоқ. Еш нәрсе демедi де. Езу тартып жымиды да, жүгiрiп барып тұтқынға түскен немiс танкистерiнiң қолын байласты.

	– Сендер қайдан шықтыңдар? – дедi ол жаңағы өзiн мазақтай күлген сөздi де кек тұтпай.

	Сөйтсе, бұлар жаудан бетiн жасырып, команда күтiп тұрған өзiмiздiң зеңбiрекшiлер екен.

	* * *

	Айдан анық өлiмнен қалай аман қалғанын Қани әлi ойлап келедi. «Егер жаңағыларға тура кеп қалмасам ғой бiтiп едiм. Сүйегiмнiң қайда қалғанын да бiр жан бiлмес едi-ау! Әрине, осындай ойда жоқта жаудың қаңғып жүрген танкiсiне тап келiп, оның табанында жаншылып өлдi деп ойлай қояр ма едi жұрт? Ондай деп жорыса жақсы ғой. Жо-оқ, тiптен де бұлай ойламас едi. Өйткенi, Қани өлген жерде соғыс жүрiп жатқан жоқ. Ең кемi екi километр алыстағы полктың штабта отырғандарды ешқандай жау жей қоймайтынын қай майдангер бiлмейдi? Әуе шабуылына душар болмағаны анық. Ал ендi, сонда мұның өлiмiн қалай деп жоруға болар едi?»

	Қанидiң жүрегi дiрiлдеп кеттi. Көз алдына елде өзiн жеңiспен оралуын күтiп отырған қарт ата-анасы келдi. Жүрегi қайта дiрiлдедi.

	Дереу адам баласына сырын сездiрмей жылай-жылай көзi ағарған Сәния елестеп кеттi Қаниге. Сұлу қыз бұған қарап сөйлеп тұрғандай.

	Ойлаған сайын Қанидiң көзi алақтай бердi. Ұйқысыз өткiзген бүгiнгi түннен шаршаған, қалжыраған денесi тiптi ширап кеткен сияқты. Аяғын сыдырта жиiлеп басып келедi. Капитан Карпенконың алдына тезiрек жетсе екен. Бiрақ, оған не дейдi? Осындай өлiмнен қалдым дей ме?

	Замат оның ұнжырғасы түстi. Алға басқан қадамы ендi кейiн кеткендей, тiптi, ұзай алмай кiбiртiктей беретiн сияқты. Әлгi Суздаль қаласында оқыған кезi есiне түстi. Сонда кiшi командирлер дайындайтын қысқа мерзiмдi курста жүргенде тепсе темiр үзген күш-қуаты қайда кеткен? Бұларды Суздаль қаласынан Украинаның жау тырнағында қалған жерiн, оның iшiнде Киевтi азат ету үшiн әдейi жiбергенi қайда? Соғыс тактикасын аз уақыт iшiнде оқып үйренген, ыңғай 20 мен 30-дың арасындағы күштi де, дайындығы мол үш мың қыршын жастар сапта тұрған қуанышты күндi айтсайшы бәрiнен?

	«Жолдастар, жас майдангерлер! – деп едi ғой сонда бұларды ұлы жорыққа аттандырып тұрған басшылар! – Сендер бiрiншi Украина майданына қарасты бөлiмдерге, кей бiреулерiң танк армиясы қарамағына барасыңдар. Жауды аямаңдар, өлтiре соққы берiңдер!»

	Үш мың комсомол мүшесiнiң iшiнде: орыс пен украин, қазақ пен қырғыз, грузин мен өзбек, тәжiк және түркпен мен қарақалпақ ұлттарының перзенттерi болды. Олар сол күнi отыз километр жаяу жүрiп келiп, Владимир станциясынан эшелонға отырды. Содан кейiн үшiншi күнi Курск станциясына жеттi. Майдан болып өткен жердiң келбетiн Қани сонда iлкi рет көрдi. Қираған, бұзылған үйлер жаралы жауынгерлердiң, жау қолынан азат етiлген совет адамдарының аянышты халдерi жанын түршiктiрдi. Сөйтiп, арада төрт күн өткен соң бiр орман iшiнде бұларды соңғы рет сапқа тұрғызып, жаңа командирлер қарамағына табыс еткен.

	Бiрақ, орудие командирi боп көп жүре алмады. Сумск қаласына шабуылдаған таңертеңгi мезгiлде полк командирi гвардия майор Иванов оны саптан шығарып алды да, «Сiз суретшi ме едiңiз?» – деп сұрады. «Иә», дедi Қани. «Ендеше, жолдас Илеев, сiздi штабтың аға чертежнигi етiп тағайындаймын. Жұмыс түрiмен штаб бастығы капитан Карпенко және оперативтi бөлiмнiң бастығы таныстырады. Бұйырамын: дереу жұмысты қабылдап алып, тапсырылған мiндеттi орындауға кiрiсiңiз!» Өз орнында қалдыруын өтiнiп көрiп едi, полк командирi: «Сiз аға чертежник болып отырғанда Отанға көбiрек пайда келтiресiз. Ешқандай бөтен сылтаудың керегi жоқ», – деп, майор сөздi шорт кесiп тастады.

	Содан берi штабта отырған Қанидi бүгiн не қара басқанын ойлап тауыса алар емес. Өзiн-өзi соттап, өзiн-өзi балағаттап келедi. Әне, штабқа да жеттi. Оның жолына қарап тұрған капитан Карпенконы көрдi.

	– Жолдас капитан! – деген старшинаны штаб бастығы онша құлықсыз тыңдады. Бұл баяндап болар-болмастан:

	– Демек, сенi жалғыз жiберу қиын екен. Жау танкiне кез келмейтiн жерлерде кез келiп жүргенiң... – деп тұрды да, сөзiн жалғады. – Егер өлiп кетсең жұрт қайда қалғаныңды да бiлмес едi. Зеңбiрекшi жiгiттерге рақмет.

	– Айыптымын, жолдас капитан. Бұл мен үшiн өмiр бойы ұмытпастай сабақ болды.

	* * *

	Совет армиясының Украин майданындағы бөлiмдер Днепр өзенi бойына жетiп қалған. Үнемi алға жылжыған 272 гвардия миномет полкi де түн iшiнде үлкен өзен жағасына келiп тоқтады. Қашанда өзiнше бiр ойда жүретiн, сәл еңкiштеу келген жауырынын кейде қиқаң еткiзiп қойып, басқа бiреуге айтайын деген сөзiн содан кейiн ғана бастайтын капитан Карпенко өз қарамағындағы штаб адамдарына жағдайды қысқаша түсiндiрдi.

	– Бiз қазiр, – дедi ол оперативтi картасын ашып. – Киевтiң сол жағында, дәлiрек айтсақ, даладан 55 километр жерде тұрмыз. Қарсы алдымызда жаудың генерал-фельдмаршалы Манштейннiң мақтаулы армиясы.

	Содан кейiн капитан тағы да бiраз әскери бөлiмдердiң аттарын атады. Үзенгiлес келе жатқан Совет бөлiмдерiн де еске түсiрдi.

	– Ал ендi бүгiн түнде Днепрдiң арғы бетiне өтiп, әлгi айтылған жау күштерiмен шайқасамыз...

	Бұл жағдай ешкiмдi де шошындырған жоқ. Бүкiл бөлiмдердiң адамдарындай штаб жiгiттерi де тынбай жұмыс iстедi. Бөлiмдерде бiр батарея қарсылық көрсетiп жатқан жау шебiне оқ нөсерiн жаудырса, басқалары Днепрден өтетiн үлкен-үлкен салдар жасады, ескi қайықтарды жамап-жасқады. Резинке қайықтарды үрiп қатар-қатар қойып жатты. Ендi бiр тобы орудияларды тәртiпке келтiрiп, миналарды қауiпсiз жерлерге апарып жинастырып жүр. Жан-жақ, айнала гу-гу.

	Түн бойы сол қарқын, үнсiз жандай iске өңмеңдей кiрiскен адамдардың қауырт қимылы бiр сәтте тоқтаған жоқ. Жау жағынан болып жатқан қарсылықты елең де еткен ешкiм көрiнер емес. Таң рауандап келе жатқан кез едi. Артиллериядан ату басталды. Тұс-тұстан гуiлдеп түсiп, гүрс-гүрс жарылған снаряд астында қайықтар мен салдарға паромдарға отырып алған жауынгерлер өзеннiң арғы бетiне қарай қара құрым боп лап қойды. Қарулы әскерлер Днепрдiң дәл ортасына жеткенде дұшпандар да жанталасып ата бастады. Әр қилы қару-жарақ тiлге келген осы минуттарда бiздiң, жақтан тағы бiр қарудың қысқа-қысқа сыңсыған сыбызғы үнi естiлдi. Бұл «Катюша» едi. Оған қоса көк бетiн қаптаған штурмовиктер қаптап кеттi. Бәрi де айқасып жатты. Осы дүрмек кезiнде полктың штабы да Днепрдiң арғы бетiне өтiп үлгердi.

	Қанидiң жан сезiмiнен кетпестей орын алған бұл күндер 1943 жылдың 15 және 16 сентябрi болатын. Осы екi күнде соғыс бiр сәтте толастаған жоқ. Танкiге қарсы танкiлер шықты. Кейде оқ ату тоқтап, жаяу әскерлердiң қолма-қол соғысы аса қатты да, аянышты едi. Қарумен де, қанжармен де қағысқан адамдардың бiр-бiрiне кiрш-кiрш кiрген суық қарулары, тiптi, алыстан естiледi. Бiрiн қарып, бiрiн аударып тастап жатқан қиян кескi қырғынға араласпай қарап тұру мүмкiн де емес. Оқта-текте ғана булыға шыққан үндер, ырс-ырс еткен, ентiккен, өшiккен, адам түсiнбестей бiр тағы жыртқыштың ыңыранғанындай – одағай, оғаш дыбыстар ғана тұр айналада.

	– Отан үшiн, партия үшiн! – дейдi бiр дауыстар ауық-ауық.

	– Ур-ра-а! – деп жауап бередi оған көп үн. Шабуыл үстiне шабуыл. Айқас үстiне айқас. Сөйтiп, 17 сентябрь күнi жау әскерлерi талқандалып, Совет Армиясы Днепрден өттi.

	* * *

	Арпалыс, айқасқа айналған түндер мен күндер осылай өтiп жатқан-ды. Ауыр майдан азабын бастарынан өткерiп жүрген жауынгерлердiң түрлерi мүлде өзгерiп кеткен. Ұйқысыз өткiзген түндер таңбасы қатайтып, аққұба өңi көкпеңбек боп, дөңгелек қара көздерi шүңгiлденiп кеткен Қани немiстерден қазiр ғана азат етiлген Святошино деген деревняға жеткенде машинадан секiрiп түстi.

	– Мыналар не iстеп жүр? – деп сұрады ол шоғырланған жаяу әскерлердi көрiп.

	– Қойма iшiн тазартып жатқан жауынгерлер ғой.

	Қани жүгiрiп барды. Азық-түлiк және киiм-кешек толып тұрған қоймасын немiстер тастай қашқан екен. Ол қайтып штаб бастығы капитан Карпенкоға келiп анда не болып жатқанын баяндады.

	Көп ұзамай олар тағы да алға жылжыды. Майдан жолы бұл сапар Киевтен де асып кеткен едi. Қызыл армияның үздiксiз шабуылына төтеп бере алмаған жау шебi бiрiнен соң бiрi ыдырап, тозған бөздей жамауға келмей жатты. Соққы үстiне соққы алып, еш жерге табан тiрей алмай зытты. Қашқан жауға тыныс алдырмай қуған 272 гвардия миномет полкi де соңғы күндерде жүздеген километр жердi азат еттi. Қашанда дүрмектiң артын ала жүретiн штаб кешке қарай Фастов қаласының маңындағы Лазаревка деген деревняға жетiп тоқтады. Штаб бастығы кеңсе үшiн мықтырақ бiр үй табуды бұйырды. «Мүмкiндiгiнше подвал болғаны жақсы», – дедi.

	Қани писарь Казаков екеуi қаңырап бос тұрған бөлмеге кез келдi. Штабты осы жерге орналастырсақ болар деген оймен, олар үй iшiн жiтi қарай бастады. Кенет бiр бұрышта бүрiсiп жатқан адамға көздерi түстi.

	Алғаш шошыңқырап жақын жуымай тұрған Қани қолындағы шамын көтере үн қатты:

	– Кiмсiң, дыбыс бер? – дедi.

	Жауап орнына әлсiз адамның ыңыранған, үнi естiлдi. Тағы да жақынырақ барған Қани ақ шашты, бет-аузын қалың әжiм басқан кемпiрдi көрдi.

	– Сiз кiмсiз?

	Кемпiр жауап орнына қолтығына қысып алған кiп-кiшкене баланы кеудесiне басып бүркей бердi.

	– Бұған тимеңдер. Мұның ешкiмге жазығы жоқ. Жүрегi суылдап кеткен Қани қарт ананы құшақтай алды.

	– Ана, сiз не айтып отырсыз? Бiз өз балаңызбыз. Жау кеттi, ендi келмейдi олар.

	Қарт әже сонда да берi қараған жоқ. Күбiрлеп тағы да сөйледi.

	– Жасым сексенге келдi. Адамнан туған адам менiң тiлiмдi кесе алмайды. Өлтiрем деп қол көтерсең барлық ана бiткеннiң аруағы атады. Қолың сынып түседi. Тiлiң байланады, жолың болмайды. Мына тiрi жетiмнiң шешесiн айдап кеткелi талай күн өттi. Есiтуiнше Германияға әкетiптi. Оны қайтедi? Өлтiре ме? Байы партизан екен деп кiнәлады. Болса ше? Өзiнiң үйiн өртеп, бала-шағасын қырған, елiн тонап, туған-туысын қан қақсатқан жендеттер алдында қол қусырып тұра ма?

	– Шеше! – деп иығынан сипап құшақтаған Қаниге кемпiр әлi қараған жоқ.

	– Қайдағы шеше мен саған. Етер шын айтсаң мына сәбидiң шешесiн әкел осында. Сонда менен жөндi жауап аласың. Рас, екi ұлым басқыншыларға қарсы соғысамыз деп, әскер қатарына осы әбiгер басталған күнi-ақ кеткен. Бiреуiнiң әйелiн, екiншiсiнiң балаларын қарақшылар атып өлтiрдi. Жазықтары не едi олардың?

	Бетiн бұрмай, кiшкене сәбиiн құшақтаған күйi солай сөйлеп отырған қарт ананың халiн түсiнген Қани писарь Казаковке бұйыра сөйледi.

	– Бағанағы нәрселердiң бәрiн алып кел! – дедi.

	Лып етiп шығып кеткен еңгезердей Казаков сәлден өтпей-ақ машинаны есiк аузына әкелiп тоқтатты да, азық-түлiктiң бәрiн үйге кiргiздi.

	– Мiне, шеше! Мына азықты, көрпелердi алыңыз. Бәрi сiз немереңiз екеуiңiзге, – дедi.

	Азық-түлiктi және одеялдарды көрген кемпiр белi бүкшиiп орнынан тұрды.

	– Сендер кiмсiңдер? – дедi былшық басқан көзiн жыртита ашып.

	– Бiз өз балаңызбыз. Ал туған балаларыңыз да ендi келедi.

	Оған дейiн мыналарды талғау етiп, керек ете тұрыңыз.

	Қарт әже Қани мен Казаковке тiссiз қызыл иегiн көрсетiп анықтап қарап алып орнынан бүкшеңдеп тұруға талпынды. Осы кезде оның бауырына тығылып отырған әлгi сәби де қыбырлап тұра бастады.

	– Сiздер кiмсiздер? – дедi ол. Нәзiк дауыс өте ширақ шықты.

	– Бiздi немiстер ыңғай ұрсып-ұратын едi....

	Сәлден кейiн Қани осы жағдайды капитан Карпенкоға баяндады. Ол еңкiштеу иығын бiр қозғап қойып, кең маңдайын салалы саусақтарымен сылай сипады да:

	– Өте жақсы iстегенсiз жолдас старшина! – дедi.

	* * *

	Ұлы Октябрьдiң 26 жылдық мерекесiн капитан Карпенко бастаған штаб қызметкерлерi сол Лазаревка деревнясында қарсы алған-ды. Ертеңiне 8 ноябрьде штаб сол күнi азат етiлген Фастов қаласына келiп, оның мықты бiр үйiне орналасты. Қызметкерлер жұмыс iстей бастады.

	Әрi мейрам, әрi жау қолынан азат етiлген қала халқының қуаныштарында шек жоқ едi. Осы қалаға келген соң Қаниды армия штабына ауыстырды.

	Қани үшiн бұл жаңа орын оңай болған жоқ. Жеке басының мiндетi бұрынғыдан ауырлап кеттi. Рас, қарамағында көрсетiп бергенiн көшiрiп отыратын писарь да, топограф та бар. Бiрақ, майдан даласында сағат сайын болып жатқан үлкен өзгерiстер, жау әскерлерiнiң бiр орыннан екiншi орынға тез ауысып кетуi оперативтi және топографиялық карталар жасауды қиындатып жiбердi. Қазiр бiтiрiп үлгерген ондай документтер ат айланбай пайдасыз қағаз болып қалып жатты. Штабқа сағат сайын ең соңғы жаңа мәлiметтер кеп түседi. Онда жау шебi өзгерiп шыға келедi. Соңғы сағатта орын тепкен позициясын тастай қашқан дұшпан бөлiмдерi әлдеқайдан барып қорғаныс жасап жатады. Қанилер ендi ескiнi тастап, жаңа карта, жаңа сызықтар сыза бастайды. Олар бiткенше майдан даласында тағы да әлденеше өзгерiстер болып кететiнi анық. Ал олай деп отыруға болмайды. Жаңа белгiлер керек-ақ. Бiр емес, танк армиясы штабынан шығатын бұл сияқты қағаздар әлденеше қағаздар бетiне көшiрiледi. Қараған бойда жау бөлiмдерi тығылған соңғы үңгiрi қайда екенiн бес саусақтай бiле қоятын қағаздың құны зор. Ендiгi қимыл-қозғалыс дәл сондай карталар мен сызықтар арқылы жүретiн болғандықтан, әрбiр белгi соншалық анық та, дәл түсiрiлуi керек. Қаламың абайсызда сәл тайып кетсе, қатенiң көкесiн жасайсың. Бұл қате – штабта отырып жау пайдасына жұмыс iстеумен бiрдей.

	Әрбiр қалам түрткен сайын Қанидiң есiнен мұндай жауапкерлiк бiр сәт те кетпейдi. Жау шебiнiң панорамасын қолға ұстатқандай етiп жасау – тек суретшiнiң ғана қолынан келетiн iс.

	Күндiз-түнi көз майын тауысып, жүйке тамырын жеп жатқан жұмыстың шегi жоқ. Бұрын полк штабында қызмет етiп жүргенде барлық iстi капитан Карпенко арқылы iстесе, ендi армия штабында полковник Дядечкосыз бiр парақ қағаз бетiн шимайлай алмайды. Барлық оперативтi iстi басқарып отыратын полковник былай жай көзбен қарағанда иi жұмсақ адам сияқты болғанымен, нақтылықты талап еткенде қатал-ақ. Қолына кеп түскен мәлiметтiң бәрi сол бойда тиiстi қағаз бетiне түсiрiледi де, содан кейiн дереу командованияға апарады. Ол мақұлдап бекiткен соң штаб қарамағындағы әскери бөлiм басшыларының бәрiне жетерлiктей етiп көбейтiлуiн талап етедi. Әрбiр сызылған сызық пен карта бетiне белгiленген белгiлердi түпкi негiзiмен өзi салыстырып шығады. Дәлдiгiне, тура iстелгендiгiне көзi жеткесiн ғана рұқсат етiп, тиiстi бөлiмдерге өте құпия түрде жiбередi.

	Бұдан гөрi Қани кей кездерде тура майдан даласының өзiнде болғанын жақсы көрiп кететiн. Соны көп ойлайтын ол бұл күнде өзi бағынатын гвардия полковнигi Дядечкоға әлденеше рет келiп, тура алғы шепке жiберуiн де сұраған. Бiрақ, үнемi қарсы болған жауап алып жүрдi. – Сенiң бiтiретiн iсiң дәл осы жерде. Бұдан былай мұндай өтiнiшпен келушi болма! Егер қайталасаң шара қолданамын, – дегендi де естiдi.





Ақ қағаз


	Соғыста тiрi жүрсең есте қалатын нәрсе көп. Соның iшiнде, әсiресе алғашқы күнгi әсерiң көңiлiңде мәңгi сақталады. Қанидiң де сонау уақтағы алғашқы сезiнгенi әлi ойында.

	Бүгiн есептесе сол күндерден кейiн де бiраз уақыт өтiп кетiптi. Үнемi шабуылдан шабуыл, жорықтан жорық үстiндегi армия суретшiсiне жұмыс оңай да тиiп жүрген жоқ. Мұрын сiңбiруге мұршасы келмедi. Сүйген қызы Сәния – Алтын қызға хат жазуға да қолы тимейтiн боп кеттi. Тамақ iшу, бiрнеше сағат ұйықтап тұрудан бөтен уақытының бәрi жаңа-жаңа схема, чертеждер сызумен өтедi.

	Бiр күнi ол гвардия полковникке тағы да жетiп барды. – Иә, жолдас гвардия старшина, не боп қалды? – дедi ол.

	– Жолдас гвардия полковник!

	Қанидi кейде өз баласындай жақсы көретiн және жұмысына тиянақты екенiне риза болып жүретiн полковник Дядечко оны жылы қарсы алды. Күле қарады да:

	– Бiр нәрсенi қате сызып қойдың ба? – деп сұрады.

	– Жоқ. Бәрi де жақсы орындалды. Ал Бiрақ, менi бұрынғы миномет батареясына жiберсеңiз. Жаумен қолма-қол соғысқым келедi.

	Полковник жымия күлдi де:

	– Түсiр қолыңды. Есiңде болсын, алдыңғы шепке жiбере алмаймын. Мен түгiлi, ендi сенi генералдың өзi де жiбермейдi. Себебiн сұрама. Иә, Бiрақ, оны өзiң де бiлесiң. – Полковник тағы да жымиды. – Егерде өлiп қалсаң, сол үшiн әуелi менiң басым жазаға тартылады. Не үшiн екенiн сен сұрама, мен де айтпай-ақ қояйын!

	Әрине, полковник өлiп қалсаң дегендi әдейi күлдiру үшiн айтты.

	– Дереу орныңа барып отыр. Ендiгәрi мұндай арызбен келушi болма! Және есiңде болсын, гитлершiлердiң төбелерiне дәл түсiп жатқан мыңдаған миналар, авиабомбалардың iшiнде сенiң де үлесiң зор. Полковник өз сөзiн құптай жымиды. – Иә, солай, таңданбай-ақ қой. Сенiң жұмысыңа генералдың өзi де риза.

	Гвардия полковник Дядечко бала сияқты ендi жарқылдай күлдi. Содан кейiн Қаниге жақындап келдi де, оның иығына қолын салды.

	– Бiздiң генералдың есебi мықты. Сенi алдыңғы шепке жiбермейтiн себебiн ендi түсiнген шығарсың. Iстеп отырған жұмысың жауынгерлiк тығыз тапсырмадан әлдеқайда жауапты да, бағалы екенiн ұмытпа.

	Қани ендi бөтен сөз айтудың артық екенiн түсiндi де, жалт бұрылып шығып кеттi.

	* * *

	Генерал Рыбалконың 3-екпiндi танк армиясы Бердичов қаласы маңында жаумен шайқасып жатты. Қала бiр күнде төрт рет қолдан қолға өттi. Екi жақтың да әскерлерi табан тiресiп баққан. Осы тұста танкистер арпалысы ғаламат болды. Жаудың бiрнеше ондаған «Тигр», «Пантерлерiн» жойып жiберген Совет танкистерiнiң өздерi де қансырап, қалжырап қалған-ды. Қалың оттың қақ ортасында жүрген полк командирi капитан Жигарев бастаған жиырма бiр танктiң халi де мүшкiл едi.

	Суретшi Қанимайдандаласындаболыпжатқаносы жағдайдың бәрiнен де хабардар едi. Өйткенi, суретшiге кейде болып жатқан көп жағдайды ақпейiл полковник әдейi түсiндiрiп те қоятын едi.

	– Есiңде болсын, ұлым, – дейтiн ол майдан даласына көз жiберiп. – Анада сызған схема және оперативтi карталарды ұмытқан жоқсың ба?

	– Мен сызған нәрселер көп қой, – дейтiн Қани жымиып.

	– Ендеше, әне қарашы, суретшiнiң қолы майдан даласында не iстей алады екен?

	Iшi жылып, бойын мақтаныш билеген суретшi полковник көрсеткен жаққа рақаттана қарап қалатын.

	– Бiрақ, оның бәрi менiң ойымнан шыққан ақыл емес қой.

	– Дұрыс айтасың, ұлым. Не iстеп отырғаныңның бәрiн бiле берсең, онда керемет болар ең ғой.

	Полковник солай дейтiн де, о да мейiрлене күлетiн. Егде тартқан жылы жүзi суретшiнi қолтығынан бiр көтерiп тастағандай, шабыттандыра, рухтандыра түсетiн. Сонан соң ол соғыс қимылдарының әр түрлi бағыт-бағдарын түсiндiре бастайтын.

	* * *

	Қани Илеевтi генерал Рыбалко өзi жiберген едi. Жақсылап оқып қайт. Келген күнi атқаратын қызметiң осы штабта болады, – дедi ол Қанидiң бетiне жылы шыраймен қарап. – Ал қандай орын болатынын өзiң де бiлесiң.

	– Жақсы оқуға күшiмдi саламын, жолдас қолбасшы.

	Бiрақ, Қани айтқанындай оқи алмады. Әрине, ол өзiн аяп қалған жоқ. Ауыра беретiн боп кеттi. Кейде күрк-күрк жөтелетiндi шығарды. Қысқа мерзiмде өтетiн офицерлiк курстың сабағы да оңай емес едi. Таңның атуы, күннiң батуында тыныштық көрмейтiн. Тек тамақ iшетiн уақытта ғана болмаса, қалған кездiң бәрiнде сабақ, шынығу, жаттығу сияқты офицерге керек әрекет үстiнде болатын.

	Соғыс тактикасын үйрену, қарамағындағы адамдарды басқара бiлу сияқты соғыс әдiсiн меңгерудi жаны жақсы көрген Қани бiр күндерi, тiптi, мәңгiрiп қалды. Қысқа-қысқа жөтелмен қатар, шаршауық та бола бастады. Сәл ғана артық қимыл, қозғалыстан кейiн ентiгiп, терлеп-тепшiп қалатынды шығарды. Сөйтiп жүрiп бiр күнi сапта келе жатып басы айналып құлады да, содан төсек тартып жатып қалды. Көтерiлген ыстығы түспей, қалпына келмей қойды. Ал уақыт өтiп бара жатты. Курсанттар бiтiретiн уақыт та жақындап келедi. Қани ауруханадан ауруханаға көшумен әуре. Ақыры ол басын көтерiп, өз аяғымен жүрiп тұратын болды. Бiрақ, оңалып кетпедi.

	– Маған ендi сабаққа баруға рұқсат етiле ме? – деп сұрады ол өзiн емдеп жүрген дәрiгерден.

	Дәрiгер суретшiнiң бетiне көз қырын салып тұрды да, жай сөйледi.

	– Сабақ емес, сiрә, үйiңiзге қайтатын шығарсыз. Қани дәрiгерге аң-таң бола қарады.

	– Солай жас жiгiт. Ауруыңыз ендi бұдан былай артық қимыл жасамай, тек күтiнiп жүрудi ғана керек етедi. Шаршапшалдығатын әрекеттiң бәрi сiз үшiн зиянды. Өкпеңiзге тиген салқыннан пайда болған сырқатты жазып алмай жатып, оқу бiтiру үмiтiн ұмыта тұратын шығарсыз.

	Бәрi түсiнiктi болды. Қанидiң көз алдына мөлдiреген бiр тамшы жас оралды.

	Дәрiгер шығып кеттi. Төсегiнде қалып қойған Қанидiң жаны тыныш таппады. Дөңбекши бердi. Генералға берген уәдесi есiне түстi. Көз алдына жылы жүздi, мығым денелi, кең маңдайлы қолбасшы келiп тұра қалды. «Қалай, жақсы оқыдың ба. Алғыстарың көп пе?» – деп тұрған сияқты ол.

	Қанидiң екi бетi ду еттi. Замат оның көзi үнемi бұған күлiмсiрей қарайтын полковник Дядечкоға түстi. «Қалай ұлым, жақсы жүрiп келдiң бе? Жақсы да оқыған шығарсың? Оған мен сенемiн. Ал соғыс та көпке созылмайды Гитлершiл армияның күннен күнге халi бiтiп, соңғы демi таусылып барады. Жеңiс күнi алыс емес!» – дейтiн сияқты.

	Ал Қанидiң жатысы мынау. Ол бiресе оң жамбасына, бiресе сол жамбасына аунап түседi. Көз алдына туған елi, жерi келедi.

	Көп ауырмай әкесi қайтыс болғанын естiгенiне де бiр айдай болған. Бара алмады. Қысқа мерзiмдi офицерлiк оқудың сабағын қимағандықтан емес, өзi де төсек тартып жатқандықтан жүруге дәрiгерлер рұқсат етпедi. Бүгiн сол әкесi де көз алдына әлденеше рет келдi. Жұрт оны өлiп қалды деп хабарлады. Бiрақ, Қани сенбейдi. Түсiне енсе де, былай ойына алса да, тiрi сияқты. Кәдiмгi аңқылдаған ақ көңiл түрi. «Балам! Оқуың қалай, халiң қалай? Әлi де сурет салып жүрсiң бе? Иә, сала бер суретiңдi. Сенiң жаратылысың сурет үшiн жаралған. Жас кезiңде сол сүйген өнерiңдi жаратпай бiраз ренжiтiп едiм. Ойымды ұмыт ендi. Жарай ма?» – деп тұрғандай.

	Тағы бiр сәтте Сәния – Алтын қызбен сөйлесiп кетедi. Баяғы техникумде оқып жүргендегi қалпы. Бiр шоқ қызыл гүлдей жайнай түскен. Бұған қасы-көзi қиыла қарап күлiмсiрейдi. Аппақ тiстерi қызыл ернiнiң ар жағынан жарқырап көрiнедi. Желкесiнен асыра өрiп тастаған қос бұрымы аш белiне түсiп тұр. Ақ маңдайы, сондай аппақ тамағы ерiксiз назар аударады.

	Қани төсегiнде аунақшиды. Қани жолдастарын да есiне алады. Олар бұл күнде қайда екен? Сәнияның хаттарынан Шындәу мен Құтмырзаның майданда екенiн бiлетiн. Ал Рахымбек ше? Мүмкiн ол ауданда шығар? Жоқ, мүмкiн емес. Қап, Сәниядан солар туралы анық-анық етiп жазып жiбер деп, осы күнге дейiн неге сұрамаған? Жасынан бiрге өскен жолдастарын ұмытқаны қалай? Майдан өмiрi ойыншық емес. Ешкiмдi дұшпан оғы аяп, есiркеп тұрмайды. Соғыс даласынан алыстағы ауруханада өзiнiң жатысы мынау. Олар ғана емес-ау, Рахыш қайда? Жоғарғы өзен ауданында тұратын әлгi жолдастарынан алыстап кеткенiне көп болған едi-ақ дейiк. Ал Рахышты соғыс басталған күнi көрiп едi ғой. Кейiнiрек халық жасағы батальонында да бiр-ай бiрге болды. Майданға қарай бiр эшелонмен тартқаны қайда едi? Бүгiнге дейiн сол жолдасынан да еш хабары жоқ. Бiлсем деген сөз ойына да кiрiп шықпапты-ау! Әйтеуiр, қайда жүрсе де бар бiлгенi Сәния – Алтын қыз. Одан бiраз күн хат келмей қалса жүдеп бiтедi. Көңiлi қобалжып, iстеген iсi де өнбей жүредi. Ех, шiркiн, жүрек оты-ай!

	Мiне, ендi жатысы мынау. Алтын қыздың ауруы дәл өз басына да келiп қалыпты. Жап-жас болып мұндай кәрiптiкке не деуге болады? Елге не деп барады? «Соғыстым» дей ме? Тiптi, дұрыстап жау солдатын да көрген жоқ. Салпақтап штабта жүрдi. Онан ауырып қалды. Отанымды қорғаймын деп өз еркiмен сұранып, белсенiп шыққандағы бар бiтiргенi осы болғаны ма? Құр босқа бас сауғалап жүрiптi. Сонда елдегi есебiн тауып, соғысқа бармай қалған Пернештен несi артық? Тфу!

	Қанидiң көзiнен ыстық жас бұрқ еттi. Көрпесiн бүркей жамылып алды. Содан көпке дейiн басын көтерген жоқ. Қасында қатар жатқан аурулардың бiрде бiрiне сырын да айтпады. Айтқанда қайтедi? Олардың бұған не деп жауап беретiнiн бiледi. Бәрi де сәуегейлене бастайды. Кейбiреулерi ендi соғысқа бармайтының жақсы екен деп салуы да мүмкiн. Ондай сөз Қанидi атқанмен бiрдей.

	Дегенмен, басқа түскесiн шыдамай болмайды екен. Арада бiрнеше күн өткен соң Қанидiң қолына қағаз тидi. Онда ауруы себептi әскери қызметтен босатылды деген сөз жазылған едi.





Ұстаз алдында


	Мойны салбырап кеткенiн оның өзi тiптен де сезген жоқ едi. Аудан орталығына алып баратын жол шетiнде сылдырап қана ағатын бiр Құлақ мөлдiр суға қарап келе жатқан. Аяқ басысы тым сылбыр. Бейне сол судың iшiнде тулап жүзген балықтарды тамашалаған жанға ұқсайтын едi. Тасырлата қарсы алдынан келiп қалған салт аттыға ерiксiз жалт қарады.

	– Ау, сен өзiң Қанимiсiң-ей! Апырым-ау, қан майданғасоғысқа кеткен емес пе едiң?!

	– Кеткен болсам ше?! – дедi Қани қараған бойда-ақ аттының кiм екенiн танып. – Пернешпiсiң, о соққан-ай, ә әлi жүр ме едiң елде!

	– Тiрi екенсiң ғой, келiпсiң ғой! Бiржола ма, жоқ...

	Кәдiмгi жылпос Пернештiң дәл өзi. Сөзi де, едiреңдеген түрi де сол қалпы. Қайта бұрынғысына қосқан сияқты. Бiр сәтте адамның алды-артының бәрiн байқап алғыштығы да көзге ұрып тұр. Быттиған қалың бетiнен кейде бар-жоғы белгiсiздеу де боп тұратын бiтiк көзi жылтырап, тесiп барады. Қани көрмеген үш жылда әлдеқайда толыпты. Желкесi күжiрейiп, май басқан денесi iрiленiп, қарны да шертиiп кетiптi.

	– Апырым-ай, бауырым-ай, әйтеуiр, тiрi екенсiң! – дейдi ол әлi де Қаниге таңдана қарап. – Өзiңмен бiрге кеткендердiң көбiнен қара қағаз келген.

	Қани ерiксiз бұрқ еттi.

	– Сен, немене, соғысқа кеткеннiң бәрi өледi деп ойлайтын ба едiң? Сондықтан екен ғой қашып-пысып, бұғып жүргенiң?

	Пернештiң түсi өзгерiп кеттi. Сасқанынан атынан секiрiп түстi. Жылмаңдап, ыржалақтап кеп Қанидi құшақтап сүйе бастады.

	– Баяғыда да мiнезiң сәл нелеу, иә, шатақтау болатын. Кiсiнiң бетi жүзi демей айта салушы ең ғой. Әлi де өзгермепсiң. Сiрә, өзiм де байқамадым ба деймiн. Кешiр артық айтсам, кешiр! – деп аймалады.

	Семiз денесi iркiлдеп, майлы бетi жылтырап тұрған Пернештiң демi де сасық-ақ екен. Қани әрең деп одан бойын тартып алды.

	– Оқа емес, аман-сау келiпсiң. Мынау кеудеңдегi медалың да майданда жасаған ерлiгiңнiң куәсi ғой. Құтты болсын. Ендi ұзамай-ақ бiр үлкен дәрежелi жұмыстың басын ұстайтыныңа сенемiн. Сонда саған да қанат, құйрық керек. Бiр ат байларсыз жүрмессiң. Сол ат қосшың, мiне, мен деп бiл. Ертеңгi қанатқұйрығым деп бiл! Өзiң қашан келдiң? Қайда бара жатырсың?

	Замат асты-үстiне түсiп бәйек болған Пернештiң түрiне таңданып қалған Қани қапелiмде не дерiн бiлмей састы. Бас жоқ, көз жоқ бұл неге бүйтедi? – деп ойлады. Бiрақ, Пернеш оған ерiк берген жоқ. Қанидiң асты-үстiне түсiп, мақалдай сөйлеп кеттi.

	– «Асқа тойып өскен – тойшыл, ақылға тойып өскен – ойшыл» келедi деген. Сен мендей емессiң. Жастайыңнан-ақ ақылды едiң. Ойшылдығың да содан. Ал ендi бiздi сұрама. Мына қарын, – деп ол өз қарнын нұқып-нұқып қойды. – Ақылға емес, асқа қампиған қарын ғой. Ана бiр соғыс басталған жылы бiздiң үйден ренжiп аттанған едiң. Қазiр со да есiме түсiп тұр. Ұмытқан жоқсың ба?

	Қани оны ұмытқан едi. Қазiр Пернештiң өзi айтқанда есiне түстi. Мырс етiп күлiп жiбердi.

	– Сонда, әйтеуiр, ақшам мен курорт путевкасынан бөтен документiмнiң бiрiне де тимеген екенсiңдер. Бәрiнен соған қуанып едiм.

	Пернеш сылқ-сылқ күлген болды.

	– Жақсының шарапаты деген солай ғой. Иә, жақсы адам кешiрiмпаз болады. Ар жағын айтпай-ақ қой. Ендi ойласам о да балалық екен ғой. Үйге келген қонақтың қалтасына түсу....

	Түу!.. Бiрақ, бiздiң қазақ «баға бiлген бала – бала боп өседi, баға бiлмеген бала – шала боп өседi» демей ме? Иә, солай дейдi. Жеңгең бола ма, әлде құрдасың ба, бiздiң үйдегi замандасыңның бiр әзiлiн кешiре сал бұдан былай да. Шала боп өскен жан ғой. Ер мойнында қыл арқан шiрiмейдi. Сол қателiктiң орнына бүгiн мен де бiр қажетiңе жараймын.

	Осыдан кейiн Пернеш өзiнiң облыстық сауда орнында көрнектi iс атқаратынын айтып кеттi. Үйi сол облыс орталығында екенiн, әйелiнiң де жұмыс iстейтiнiн, сонымен қатар, ыңғай бiр отан солдаттарын көбейтiп жатқанын да ұмытпады.

	– Өзiм бұл соғысқа бара алмадым. Бiрақ, құр қарап жүргемiн жоқ. Болашақ, жауынгерлер тудырып жатырмын. Қазiргi заманда бұ да керек қой, ә?

	Қанидi күлдiрем дедi ме, әйтеуiр, өзi осылай дедi де, жырқжырқ күлдi. Қани езу де тартқан жоқ.

	– Сөйтiп, өзiң, майданнан қашан келдiң? Бұл ауданда кiмдерiң бар едi? – деп сұрады ендi ол.

	Майданнан келгенiне бiр жетiдей болғанын, бүгiн аудандық орындарға кетiп бара жатқанын айтты Қани.

	– Ендеше, – дедi Пернеш жұлып алғандай. – Мен бiреуге қағаз жазып берейiн. Әуелi тура соған бар.

	Қани үндеген жоқ. Қалтасынан блокнотын суырып алып бұрқырата жазып жатқан Пернештiң бiтуiн күттi.

	– Мiне, – дедi ол төрт бүктелген қағазды Қаниге ұстата берiп.

	– Аудандық сауда бөлiмi бастығына жаздым. Ол өзiмiздiң қолмен қойған күшiк. Ұялмай тура алып бар. Жақында сен үшiн осы ауданға әдейi келемiн. Сонда не керегiңнiң бәрiн түгендеп бергiзем.

	Пернеш атына мiнiп жүрiп кеттi. Қани аудандық партия комитетiне жақындап келгенде әлгi Пернештiң хатын жазып оқыды. Өз көзiне өзi сенбедi. Қайта оқыды. Бәрi рас. Былай дептi. «Ей, Әбдiман! Мына барған жiгiтке не сұраса, соны бер.

	Егер олай етпесең, құрыдым дей бер. Елекеңе айтамын да, тура майданға, анау оқ пен оттың ортасына айдатып жiбере саламын! Ал сөз осы, Пернеш!»

	Жүрегi суылдап кеткен Қани алды-артына жалтақтай қарады. Бейне желке жағынан әлдекiм сығалап тұрып оқып қойғандай қауiптендi. Бiрақ, айналасында ешкiм жоқ екен. Қағазды жыртып-жыртып лақтырып жiбердi. «Мынадай хатты алып барып қор болғанымша...»

	Өзiнен-өзi түңiлiп, не ары, не берi кете алмай, тiптi, не болғанын бiлмей тұрған Қани көшеде бiраз кiдiрiп қалды. Есiн әрең жинағандай. «Бұ несi? Пернешке қалған билiктiң нарқы осы болғаны ма?»

	Көк езу, сөз құмар Пернештi көз алдына қайта-қайта келтiрiп, аудандық партия комитетi есiгiнен аттаған Қанидiң жүрегi әлi лүп-лүп соғуда едi. Бұл үйде де менi сондай адамдар күтiп отыр ма екен? Онда не iстеймiн? Халiм не болады? – деп бара жатты.

	Бiрақ, ондағылар Қанидi басқаша қарсы алды. Шетiнен кiшiпейiл, жылы жүздi жандар екен. Майдангердi қолдарын кеудесiне қойып, қарсы алды. Сөздерiмен де, өзiне ұсынған қызметтерiмен де мұның жүрегiн жылыта түстi. Жұмыспен қатар, өзiне материалдық жәрдемдi де тәуiр көрсеттi.

	* * *

	Туған анасы мен туыстарына қайтып оралғаннан берi Қанидiң бiр жақсы ұйықтап тұрған түнi едi бұл. Кеше үйiне де талтаңдай мақтанып кiрген.

	– Мұндай жақсылықты өмiрiмде ұмытпаспын, – деп лепiре сөйледi ол анасы мен әпкесiне. Солай тұрып әкелген нәрселерiн бiрiнен соң бiрiн көрсете бастады. – Бұл магазиннен өзiм көтергенше алғаным. Әлi де киiм-кешекке берген талондары бар. Ұсынған қызметi де жаман емес. Ертеңнен бастап жұмыс iстейтiн боламын. – Құлыным, балапаным! – деп жүгiрiп жүр анасы. – Мұның бәрiн қалай көтерiп жеттiң? Үйге келе қойсаң ғой тiптен екеуiң барар едiңдер.

	– Ой, апа, әкелетiн нәрсе әлi де аз емес. Қап алып барып магазиннен ұн алу да керек.

	Махбуба да қуанышты. Оның көптен берi жадырағаны осы едi. Жап-жас болып үш бiрдей баласымен жесiр қалды.

	Соңғы кезде Махбуба әкесi өлген соң Ташкент қаласынан осында көшiрiп әкелген кәрi шешесiмен, жастай әкесiз қалған балаларын қайтсем аздырып, тоздырмаймын деумен әуре едi. Күн демей, түн демей жас жанын отқа да, суға да салып еңбек ететiн. Туған iнiсi Қани келгенде қуанғаны сонша, бiр өлiп, бiр тiрiлгендей болды. Екi аға, бiр iнiден қазiргi үйге аман оралғаны осы. Күйеуiнiң тағдыры анау болды. Қас қылғандай әкесi де көп ауырмай дүние салып едi. Сөйтiп, барлық қиыншылықты жалғыз өзi көтерiп жүргенде Қанидiң жарқ етiп келе қалғаны мұндай жақсы болар ма?

	– Шырағым, Қанижан, ендi өлмеспiз. Отан үшiн шайқаста құрбан болғандардың имандары салауат болсын, – деп қуанды ол. Мiне, бүгiн iнiсiнiң туысқандық алғашқы көмегiн көрiп, балаларының маңдайларынан қайта-қайта сүйдi. – Шөп қағарларың бар екен құлындарым. Нағашыларың Қанижанның аман оралғаны тек сендердiң ғана бақыттарың!

	Осы қуанышты көзi көрiп, қатты сезiнген Қани да сол күнi өзiн қайда қоярға бiлмедi. Көптен берi көңiлi күптi боп, бiр жағы өзiнiң де денсаулығын ойлап қайғыратын едi. Бүгiн сырқатынан бiр жола жазылып кеткендей сезiндi. Бұл семьяда соңғы жылдарда болмаған көңiлдi у-ду болатын.

	Тәттi ұйқы құшағында жатыр едi.

	«Қарғам-ау, сен бүгiн жұмысқа барам деген ең ғой!» – деп келiп оятқан анасының даусынан атып тұрды.

	– Ұйықтап қалыппын ғой. Түу! – деп киiне бастады.

	– Күндеертетұрыпалатынедiң. Бүгiнтырпетпейұйқтадың-ау, балам!

	Қанидiң есiне бала кезi түстi. Анасының күнде таңертең жұлқылап оятатыны көз алдына келдi. «Шiркiн өмiр-ай, десейшi. Оқудан бөтен ешбiр қайғы-қасiрет жоқ сол бiр дәуiр ендi қайтып келмейдi ғой. Киер киiмiңдi күнде әзiрлеп қойып, таңертең маңдайыңнан сипалап ұйқыңнан оятатын ана алақанын айтсайшы? Стол үстiнде iшер асың да дайын тұратын. Бейне бiр ата-анаң үшiн, әсiресе анаң үшiн оқып, сол үшiн өмiр сүретiндей шолжаңдап, төсектен бiр тұрып, бiр жатып былқ-сылқ етiп өткiзетiн уақыттар едi-ау, ол!»

	Қазiр сол анасының аялы алақаны тағы да оны тәттi ұйқыдан тұрғызды. Ертеңгi шайын асыға iшiп есiктен шығып кеткенiнде де сол бiр жылы жүздi ана мейiрiнен алған әсерi Қанидiң есiнен кетпедi.

	Жаңа қызмет орны да жаман болмады. Қани коллективпен тез-ақ тiл табысып, жақсы iстеп кеттi. Күннен-күнге беделi де арта түстi. Аз уақыт iшiнде-ақ үй-iшiнiң, жиендерiнiң, өзiнiң үстiн бүтiндеп алды. «Бiрақ, – деп жүрдi ол iшiнен. – Бәрi жақсы-ау, тек сурет өнерi естен шығып барады! Оны не iстеу керек, ә?»

	Кейде Қани жаны сүйген өнерi – сурет салуды қатты ойлайтын. Шеберхана сияқты ең қажет нәрсе былай тұрсын, кәдiмгi қыл қалам, бояу, қағаз дегеннен емге қалмапты. Бұларды сатып алатын жер де жоқ. Аудан орталығынан табылады-ау, деген орындардың бәрiне барып көрдi. Оқушылар үшiн болмаса, нағыз суретшiлерге керектi құралдардың бiр де бiрiн көре алмады. Қанидiң күннен-күнге иығы түсiп, көңiлi бәсеңдей бердi.

	– Саған не болды, балам. Бiр жерiң ауырып жүр ме?

	– Жоқ, апа еш жерiм де ауырмайды, – дедi Қани. Бiрақ, әйтеуiр, бiр нәрсе жетiспейтiндей болады да тұрады. Кейде Тiптi, отыра қалып сурет салғысы келедi. Абайдың, Шоқан Уәлихановтың және басқалардың қара қаламмен портреттерiн жасады.

	* * *

	Көктем таңы атып келедi. Жер бетiне бiртiндеп жарық сәуле ендi.

	Сонау биiк, кенересi кең аспанда тозығы жетiп, ыдырай жыртылған шүберектей жалбыраған ала бұлттар жүр. Таң атарда ғана құйып өткен нөсер жаңбырдан кейiнгi дала құлпырып, сан алуан балауса шөптер, түрлi ағаш жапырақтары, әр қилы гүлдер иiсi жұпар аңқиды.

	Жаңбыр көп жаумаса да бiраз құйып берген екен. Қора iшiнде, жол бойында, тұнып қалған қақтар, көлшiктер әлi жатыр. Әне, шығыс жақта созыла көлбеген қарт Қаратау тұр. Ол баяғы сол бұрынғы өз орнында, қаз-қалпында екен. Таң қылаң бере жатқан төсегiнен тұрып кетiп далада жүрген Қанидiң көзiне Тiптi, жапжақын жерден кәдiмгi өзiнiң бар тұлғасымен көрiнген таныс тау, суретшiнiң көзiне барынша жылы ұшырап кеттi. Әне, Сүрен ата шоқысы. О да шаршап, шалдықпай қырымнан көз тартатын тәкаппар басын көкке созған қалпы маңқиып әлi тұр екен. Әсiресе, күн шығар алдында оның жақпар тасты биiк шоқысы жалтырап, қызыл арайлана құлпырып кететiн едi. Қазiр де жанжағын шапақты нұр сәулеге орап алған биiк Сүрен өзiнен аласа шоқыларға: «Ояныңдар, мiне, таң атып күн шынды!» деп тұрған тәрiздi.

	Суретшi Қанидiң есiне өткен өмiрiнiң аса бiр қызық көзi түстi. Қазақ педтехникумi мен суретшiлер училищесiн бiтiрген соң осы Жоғары өзен ауданында сурет мұғалiмi боп iстеген кездерi Тiптi, кеше ғана емес пе едi? Сондағы өзiнiң тырнақ, алдыларының бiрi Қаратау көрiнiсi деген панорамасы қайда? Күндiз түнi көз майын тауысып жүрiп салып бiткен едi ғой. Бiрақ, оны өзiнен бөтен ешбiр жанға көрсетпеген. Жан-жолдастары қанша сұраса да болмай қойнына тыққан күйде кетiп едi-ау!

	Осы сәт ол көзi жасаурап, сол кездi бүкiл жан-жүрегiмен сағына еске алып, толқып тұрды. Ол таңертеңгi тынық ауада өзiне өте жақын жерден көрiнген тауға ынтыға қарады. Қолына қыл қаламын алып, оған ұзақ-ұзақ телмiрiп, ақ қағазға таудың ғажайып тұлғасын түсiргенi жадына оралды. Сол бiр жаздың дiр-дiр ұйыған ақ таңы Қани үшiн қандай қуаныш әкелiп едi?

	Әйтеуiр, күмiс дулығалы кәрi Қаратаудың таң алдындағы ап-айқын, асқақ та айбарлы тұлғасы жас суретшiнiң жүрегiне мәңгi-бақи ұялап, бал тұндырып кетiп едi.

	Көктем! Жеңiс көктемi! Дүн-дүние ауыр тыныстап, бусанып, еңсесiн басқан зiл батпан зұлматтан арылғандай ендi-ендi бой көтерiп, құлпырып келедi. Қанидiң жан-дүниесiнде де қияға, қиянға бастайтын асқақ арман, әлдебiр үмiт ұшқыны, ордалы сезiм бастау алып, қордаланып келе жатқандай.

	Таң атып келедi... Жеңiс таңы!..



	Алматы

	2 январь 1978 ж.





	Оглавление

	Кептеу

	Техникум қабырғасында

	Суретшi болғың келе ме?

	Қызғаныш

	Ел арасында

	Сергелдең

	Суық хабар

	Жау жағадан алғанда

	Таң атардағы шабуыл

	Ұмытпастай сабақ

	Ақ қағаз

	Ұстаз алдында





