	Пернебай Дүйсенбин

	Шуақты белес





I БӨЛІМ


	ЖҰМБАҚ ЖҰЛДЫЗ СӘУЛЕСІ





СОЛ БIР АСУ


	ХИКАЯ



	Кертай қараңғылық түсе ауыл шетiндегi бұзылған тамды ықтай бiраз тұрды. Денесi тоңазиын дедi. Iш тарта ысқырынған өкпек желге жыртық тамның пана болар түрi көрiнбедi. Ыстық астан көптен берi жетiмдiк көрiп келе жатқан iшi де сыр алдыра бастағандай. Ұзақ жолда сирек қоныстанған жұртты сырт айналып, сырғақтай қаша жүрген көп күнгi үрдiс сапар да сансыратып жыққандай.

	Шағын ауылдан сәл алшақ, оқшаулау үйдiң кiшкене терезесiнен әлсiз көрiнген сәулеге телмiре қарады. Анда-санда күңгiрт қарауытқан мұржадан жұлқына қашысқан тiкше ұшқындар жылы ұя, жайлы төсектi ерекше сағынтып, сезiмдi арбайды…

	Есiк алдына аңдай басып, сақ таянды. Екi ұдай сезiм еркiнде елерген қолы есiктiң темiр тұтқасын қорқақтай әрең ұстады. Жүрегi аузына тығылды.

	«Еркегi болмаса жарар едi. Кемпiр-шал болса бiр сәрi. Әйтеуiр, күдiктен аулақ болатын жандар ғой. Бiрақ елде iске жарарлық еркек те қалды деймiсiң». Ол өз күдiгiн осылай ширатты. Нар тәуекел, келiстiрiп, жайымды сендiре айтсам, құны бар ма менде. «Колхоздың ығып кеткен жылқысын қарап шыққан едiм. Бұта түбiнен атыла қашқан қояннан үрiккен атым жығып кеттi. Құлан түздi бетке алып, ұстатпастан безiп кеткен жайы бар». Айтар айғағы осы болмақ. «Одан әрi кiм қазбалай бермек? Қиыстырып айтсаң, құдайды да сендiруге болмай ма».

	Ол сыртқы есiктi ақырын ашып, iшке ендi. Қараңғы, аласа дәлiздiң қотыр қабырғасына арқасын сүйеп аз тұрды. Iшкi есiктiң қай тұста екенiн барлады. Саңылаудан сыртқа қашқан сәуленi ұшыратам ба деп маңдай алдын, жан- жағын көзiмен тiнттi. Тыныс тартып, iшке құлақ тiктi. Құлаққа қайтқан қайырым дыбыс жоқ. «өлiп қалған ба тегi, адамдары қайда кеткен?» Қарманып жүрiп, есiктi тауып алды. Сыртын киiзбен қаптаған екен. Есiктi аша бере, «суық жүрiстi жандай сыр алдырып қоймасам болғаны» деп iштей ой түйдi. Iшке енгенде, жүзiне жылылық табы ойнап шыққанын өзi де сездi.

	– Ассалаумағалейкүм-ау!

	Жатаған пеш алдындағы шоқтан қара шәйнектi көтерген жас әйел бұған тосырқай қараған күйi ернiн жыбыр еткiздi. Шарасы үлкен көзiнде үрей де, тосырқау да, таңдану да бар. Сырланбаған аласа үстелге иық түйiстiре отырған екi жас бала да үркiңкiреп қалғандай.

	– Жаяу қалған жай бар, келiн, шырақ. Тосын келiп қалған екен деп тосылма, шырағым. Атымнан айырылып қалдым. Жоқ қарап жүрген едiм, – дедi бейбiт, момақан пiшiнде. Балаларға қарап әлсiз езу тартты. Сол сәтте баланың бiреуi:

	– Әликiсалам, ата, – деп орнынан атып тұрып, сәлем бердi. Делдиген танауының өзгеше сүйкiмдiлiгi бар екен. Ұшқын ойнаған көзiнде жаңа келген жанды жат болса да жақын көрген қалпы бар. Өзгеше сенiм, мейiрмен қарайды.

	– Аға, жоғары шықпайсыз ба? – деп төрдi нұсқады. Кертай қасына келген баланың басынан сипап, арқасынан қақты. Екiншiсi ұяңдау екен. Ұяла төменшiктей, ол да қол ұсынды. Әйел өзiнiң үнсiз қалған қылығының ағаттау болғандығын ендi ұғынғандай үнмен: – Иә, жоғары шығыңыз. Нұржан, атаңның киiмiн iлсейшi, неғып тұрсың? – дедi.

	Кертай қаудыраған қалың шекпенiн шешiп, балаға бердi. Керзi етiгiн тастап, төр алдындағы көнелеу құрақ көрпешеге жайласа отырды. Нұржан шекпендi iле салып, мұның қатарына лып етiп, жайғаса кеттi.

	Көзi тым сүйкiмдi, анасына тартқан екен. Мұның келгенiне барынша қуанып жүрген де осы.

	– Ата, қалай адасып кеттiңiз? Атыңыз қайда? – Сөз саптасы тап бiр ересек адамдардiкiндей.

	– Е, жылқысы құрғыр ығып кетiп, соны iздеп жүргенде, бiр қоян баялыштың түбiнен ата жөнелмесi бар ма. Әйтеуiр құдай сақтап қалды.

	– Iмм… Еш жерiңiз ауырған жоқ па?

	– Жоқ.

	– Баялышқа жығып кеттi ме, әлде жерге жығып кеттi ме? Кертай мырс-мырс күлдi.

	– Баялышы не, жерi не, бәрiбiр емес пе, балам-ау.

	– Неге, баялыш кiшкене жұмсақ болмай ма?

	– Ә, солай ма едi, жер ғой деймiн ұмытпасам, – дедi Кертай.

	– Соны да ұмыта ма екен, ата-ау. – Бала сықылықтап мәз бола күлдi. Кертай ерiксiз жымиды. Шешесi балаға жекiдi. Нұржан тосылып қалды. Жүзiне жеңiл кiнам табы ойнап шыға келдi.

	Кертай көз қиығын әйелге тастады. Жас шамасы отыз-отыз бестерде болар деп шамалады. Ажарында жеңiл кiрбiң табы бар. Мұның келгенiн ұнатпады ма, әлде өзге себебi бар ма, келген мейманмен тiл қатысуға құлықты емес сияқты көрiндi. Кертай араға орнаған келеңсiз үнсiздiктен құтылғысы келгендей Нұржанға еңсерiле бұрылып:

	– Балақай, әкең қайда? – дедi. Бағанадан қыстығып отырған бала iле жауап бердi.

	– Немiстермен соғысып жүр.

	– Қалай, хат келiп тұра ма? Аман ба екен?

	– Аман. Анада хат келген. Орден алыпты. Бала көзiндегi ұшқын қайта жайнап қоя бердi. – Самолет атып түсiрiптi.

	– Түу, сенiң әкең жарамды соқты ғой, онда!

	Бала бiраз уақыт үнсiз отырды да, сәлден кейiн мұңая:

	– Ата десе, хат таситын шолақ Асан бiздiң үйге неге келмей жүргенiн бiлмейсiз бе? – дедi.

	– Жоқ, қалқам. Ол оның жүзiн жанап өткен кiрбiң көлеңкесiн тез аңғарды. Yмiт үнiн өшiрмес жұбату айтуды құп көрдi. Сәл жөткiрiнiп қойып: – Мен ол антұрғанға айтайын: « Нұржанға соғып жүр», – деп.

	Бала бiр түрлi масаттанып қалды. Артынша:

	– Ата, сiз немiстермен соғысуға неге барған жоқсыз?

	– Е, мен бе? Жоқ, менiң жасым асық, жаратпады. Колхозда жылқы бағамын.

	– Мақаттың да көкесiн әкеттi ғой. Ол кiсiнiң де сiз сияқты үлкен сақалы бар, үлкен, – деп, қолын сермей көрсетiп қойды. Отырғандар ерiксiз езу тартысты. Кертай әйел қолынан кесенi алып жатып:

	– Ауылымыз мына төменгi Қаратас жақта едi. Ендi соған жету уайым болып отыр. Бастықтарыңыз ауылда ма едi? Бұл сөздердi әдейi айтты. Әйел көңiлiне күдiк ұяламасын дедi.

	– Ауылда болатын. Одан әрi тiл қатқан жоқ. Ашылып сөйлесуге құлықсыз сынды. «Ұнатпағаны ма, әлде күйеуiнен хат-хабар болмағанына қапалана ма екен. Иә, солай да шығар». Оның ойын бала бөлiп кеттi.

	– Ата, сiз бiлесiз бе, шолақ Асанның қолын не жұлып кеткенiн?

	– Жоқ. Не жұлып кетiптi?

	– Оқ дейдi. Өзi қызық, саусақтары жоқ. Мынадан жоқ, – деп қолының қоспадан жоғары тұсын алақанының қырымен кесе көрсеттi. – Балалардың бәрi сол кiсiден жаман қорқады. Жеңiнiң iшiнен шошаң еткiзгенде, зәрең ұшады. Басы қып-қызыл бiрдеңе, – деп өз-өзiнен үрейлене сөйледi. Кiп- кiшкене денесiмен бүрiсе, Кертайға қарай тығыла түстi. Ол қозғалақтап, қолайсызданғандай бала жүзiнен көзiн тайдырып әкеттi. Жеңiл ғана жөткiрiндi.

	Кертай өзiнiң әйел назарының нысанасында отырғанын айқын түсiндi. Оның бойын күдiк биледi. «Сескенiп отырған сияқты ма, өзi». Әйел қабағынан қараша күздiң қырбық қырауындай бiр кiрбiң кетер емес.

	– Ерiңiздiң кеткенiне қанша болып едi?

	Әйел жеңiл күрсiнiп қойды да, мұның жүзiне шарасы үлкен көзiмен тiктей қарап:

	– Екi жылдың жүзi болды. Дауысы жұп-жұмсақ, жағымды естiлдi.

	– Хат алып тұрасыз ба?

	– Келiп тұрған. Соңғы екi айдан берi еш хабар болмай тұр. Не болғанын бiлмеймiн. Бiрақ еш жаманаты жоқ. Бiлетiндер жұбатып жатыр. «Мүмкiн жарақат алған шығар», – дейдi. Бiреулерi: «Қолы тимей жүрген шығар», – дейдi.

	Бұдан соң әйел үнсiз қалды. Кертай тiлеулестiк пиғыл танытқандай:

	– Е, келiн, жаман ойдан аулақ болғайсың, үмiт шiркiнге не жетсiн. Сол қолы тие бермейдi дегендерi құлаққа қонады. От пен оқ арасында жүру кiмге оңай дейсiң, – дедi қоштаған үнмен.

	– Лайым солай болғай! Әлсiз шоқтан от алып, ендi коздап келе жатқандай болған әңгiмiненi бала сөзi бөлiп кеттi.

	– Ата, айтыңызшы, менiң көкем ендi қашан келедi? Бала көзiндегi тiл жеткiзiп айтқысыз бiр ересен мұң мұның тұла бойын тiлiп өткендей.

	– Қайдам, қалқам… Асықпасаң әлi-ақ келедi, ендi аз шыда.

	«Менiң Естайым да осылай сағынып жүдеп жүрген шығар-ау». Елiне жеткенде еркiн жүрiп, еркiн тұра алмайтынын ойлағанда, iшiн жалын жалап кеткендей сезiндi.

	Ауылдың бәрi де мұны Қарағандыға жұмысшы батальонына кеттi деп отыр. Жаманат жата ма? «Кертай жұмыстан қашып кетiптi», – деген хабар аз- ақ күнде аласұрған құйындай ауылға да жетер… Алдымен өзiмен бiрге барған Жантастың өзi-ақ хатында бәлен де түген, үйткен де сүйткен деп бұрқыратып-ақ жазып жiберген шығар. «Ол,сөз жоқ, сөйтедi. Сорлы-ай, жұмыстан озық бәйге алып, мүйiзiң шығатын болса, баяғыдан берi-ақ шығатын уақыты болды ғой. Әлгi бiр жалтырақ жазуы бар қағаздан басқа алған сыйын көрсемшi. Өзi дүниеде қорқақ болар ма. Қашсақ қайтедi дегендегi зәресiнiң ұшқаны-ай. Әй, жазса жаза берсiн! Ел шетiне бiр iлiксем болды ғой. Құдайдың басқа салғанын көре жатармын Қаратастың қалың жықпылы мен қауы аман болсын. Әйтеуiр соғыстан қашқан жоқпын ғой. Ел аяғы басылғанша, бiлдiрмей бой таса қыла тұрсам болды емес пе? Қараңғы көрге түсiп, көмiр күлiн жұтып, тар казармаға қамалғаннан осы күнiм әлдеқайда артық шығар»… Ол өзiн осылай жұбатты. Бiрақ артынша өз ойынан өз шошынғандай селк ете түстi. «Естайға қалай көрiнбекшi? Шешесi оған не деп ұғындырмақ? Менi көрдiм, кездестiм деп айтса бала неме шыдай ма? Қанша жасырғанмен көргенiңдi ешкiмге айтпа десе де бола ма? «Менiң әкем бар, сенiң әкең жоқ», – деп балалармен көп қажасқан сәтте, шыдамсыз бала намысы сыр алдырып қояр. Бала тiлiне бұғау салсаң да болмайды. Баланың аты бала, содан соң бiттi дей бер… Осы реуiштi ой шиыры Кертайды өз кемерiнен көпке дейiн шығармай, шырмап ұстады да отырды. Өзге ойлар алыс өрiске ұзап кеткен сынды.

	Кертай сыртқа шығып келген соң, бұрышқа салынған төсек жанына таяп, шешiне бастады. Пеш түбiне өз төсегiн жайлап болған әйел пеш маңдайшасында тұрған қоңырқай сарғыш қалтаны бұрыштағы көне кебежеге апарып салды. Кертайдың танауын қуырған бидайдың қоңырқай хош иiсi мен жас әйел тәнiнен сәуiрдей ескен сүйкiмдi леп қытықтап өттi.

	Сырт киiмiн тастаған соң жастыққа барып жантайды. Жартымыз қатыққа шылап, ұннан жасаған ыстық көже бойын манаурата бастады. Тұла денесi тыншуды, ұйқыны тiлеп жатыр.

	Аунап түсiп, ұйқтап қалған кенже ұлын көтерiп жатқызғалы жатқан әйелдi назарлады. Сирек гүлдi, кең етектi шыт көйлегiнiң тасасынан ақ балтыры арагiдiк жарқырай көзге шалынады. Етжеңдi, жұмыр, толықша. Кертай қытықшыл бiр қылықтың құйтың етiп тал бойымен жүгiрiп өткенiн аңғарды. Бойды арбаған ұйқысы бел асып, безiп кеттi. Әлгiнде тыншу бермей, ұйтқи жанған ойдың отын өзге ой, өзге тiлектiң ынтығы лып өшiргендей.

	Әйел шамды өшiрген жоқ. Жеңiл қозғалып барып, балаларының бер жағынан төсекке жантайды.

	«Шамды неге өшiрмедi екен? Тегi дiнi қатты әйел болар».

	Кертай бұған кәдiмгiдей таңдады. «Екi жыл бойы жар құшағын көрмеу қай әйелге оңай дейсiң? Қанша дегенмен де әйел емес пе? Балаларынан қымсанатын да шығар. Үлкен ұлы ұйқтаған да жоқ қой».

	Ол ойраншыл ой арбауында осылай ұзақ жатты.

	Әйел де, балалар да тәттi ұйқы құшағына енгелi бiраз уақыт болған. Кертай тiреуге талақша жабысып тұрған бiлте шамға жеп қоярдай жек көре қарады.

	«Өй, осы бұлтиған бүйiрiнен бiр-ақ ұрып, быт-шыт қылар ма едi». Аунап түстi де, басын бүркеп алды. Ұядай саңылаудан көне кебежеге көзi түсiп кеттi. Тот басқан тұтқасы тiреу көлеңкесiнен ерекше қарауытып көрiнедi екен. Танауына қуырған бидайдың хош иiсi қайта келгендей болды.

	Ұйқы арбай бастаған жанары жұмылып-жұмылып кете бередi…

	Ызың-ызың еткен бiр үн сонау көз ұшында көрiнген буалдыр сағымға сiңiп бара жатыр.

	Көктегi күн бар мейiр шуағын Қаратас қойнауындағы Кертай аулына төгiп тұр.

	Бәрi өз орнында. Көкке әуелеген теректер неткен сүйкiмдi едi! Жылт-жылт етiп мың құбыла бұлықси аққан Бүркiттiнiң ағып жатысын қара. «Беу, айналайыным-ай, сенi де көрер күн бар екен-ау!»

	«Апыр-ау, ауыл адамдары қайда кеткен? Ешқайсысы көзге көрiнбейдi ғой. Не болған? Е, аңғармаған екенмiн-ау, ә? Мынау бергi етекке көз салмаппын ғой. Ауыл әйелдерiн қара! Бәрi қаз-қатар тiзiлiп тұрыпты. Оу, мына қызықты қара, барлығының бұған қарай терiс, арқасын берiп тұрғаны несi? Бәрiнiң үстiнде аяқтарына дейiн төгiлген ұп-ұзын, қап-қара жамылғы. Еш қимылсыз қалт етпей тұр. Тап бiр тас мүсiн дерсiң. Анау ортасындағы өзiнiң әйелi секiлдi. Иә, иә, дәл соның өзi! Үстiндегi жамылғысы сұмдық ұзын, жерге төгiлiп жатыр. Иығы тiптеп салыңқы, басы төмен түсiп кеткен. «Райхан. Мен тiрiмiн ғой, жаным-ау! Қара жамылып тұрысың не мынау? Мiне, аман-есен келдiм, берi бұрылсаңшы, басқа әйелдерге iлесiп нең бар?!» өзге бiреулер естiп қоймасын дегендей үздiге, сыбырлай сөйледi. Бiрақ Райхан бұрылған жоқ. Тап бiр естiмеген меңiреу адамша, сол қалпы тұра бердi. Ызға булыққан Кертай бар даусымен ышқына айқайлап жiбердi: «Райхан, Райх-а-аа-н. Не сұмдығың бұл, құдай-ау?! Мен тiрiмiн ғой, мiне, аман-есен келдiм!» Тауға жаңғырыққан үнi ызың-ызың етiп, сонау алысқа, құмға ұзап кетiп бара жатты. Әрi айқайлауға үнi бiтiп, тұншығып шықпай қалды.

	Ол бетiндегi көрпенi серпiп тастап, басын жастықтан жұлып алды. Әйел де барлығып айқайлаған мұны оятпаққа оңтайланып, төсегiнен сытыла алға ұмсынып түрегелмек болған екен. Үрiккен көзiнде үрей ойнайды.

	– Шошыдыңыз ғой, ағай, – деп ашылыңқырап қалған кеудесiн төсек шетiмен қымтады. Аз уақыт бұған аңтарыла қарап қалған Кертайға аяушылық еткендей бiр пiшiнде көз салды да, жастыққа қайта жантайды.

	Кертай қобалжыңқыраған үнмен:

	– Қарағым, алаңдама, осындай шошып оянатын бiр жаман әдетiм бар едi, айып етпе, – деп маңдайын қыса ұстаған күйi есеңгiрегендей отырып қалды.

	«Ойпырым-ай, қандай жаман ырым едi». Көз алдында көлбеңдеп әлгi ұзын қара шәлi жамылған әйелдiң суық мүсiнi тұрып алды. Қайта жатты.

	Кiрпiктерi еш айқасар емес. Күңгiрт қабағының өн бойы қаптай қатар тұрысқан әлгiндей суық түстi бейнелерге толып кеткендей.

	Көзiн қайта жұмып ала қойды. Тағы сол бейнелер.

	Өзге ой сорабына ауыспаққа бекiнiп, басқа бiрдеңелердi ойлауға оңтайланса да, әлгi көлеңкедей көлбеңдеген күңгiрт бейне алдынан кес- кестеп тұра келедi. «Не болды маған, қу шұнақ құдай-ау, мұндай да мазақ болады екен, ә!».

	Кенже ұлын қапсыра құшақтап, тәттi ұйқы аясына тез берiлген әйелге бiр түрлi қызғанышпен қарады. Балалардың пыс-пыс еткен дыбыстары құлақты қытықтайды. Жамбасына тас қойғандай әрi аунады, берi аунады.

	Орнынан ақырын көтерiлiп, асықпай баппен, еш сыбыссыз киiндi. Тар терезеден баспалай тысқа көз салды. Түсiнде көрген әйелдердiң қап-қара киiмдерiндей қою түн бұған түнере көз салып, түйiле қарап тұрған сықылданды. Тiптен ашулы дерсiң. Iштен сыртқа әлсiз себездеген солғын сәуленi де тұншықтырғысы келетiндей.

	Неге екенi белгiсiз, Кертайдың көзi бұрыштағы көне кебежеге тағы түсiп кеттi. Үй ортасындағы тiреудiң бөлекше жуан көлеңкесi – iшiнде осы үйдiң қоңторғай ырысын ұялатқан кұт кебежесiн сырт көзден қорғаштап тұрған қамқоршысындай.

	Осы мезетте оның көкiрегiн адам тәнiн жанай өткен түн құсының суық бiр суылындай мазаң ой шалып өттi. Жымысқы түлкiдей ұры күлкi езуiне үйiрiле кеттi. Қақпақ аузына қолының қалай барып қалғанын аңғармай да қалды. Тұтқаға қол ұшы тигенде, алғашқы батылдығынан айырылып қалды. Жүрегi дүрсiлдей соқты. Екi шекесi шыңылдап, көз алды айқыш-ұйқыш шарпысқан шыны сәулелерге толып кеттi. Тот басқан тұтқа аяздай суық екен…

	Сыртқа шыққанда, «уҺ» деп кеуде кере бiр-ақ дем алды. Шып-шып етiп шыққан суық терiн жең сыртымен сылып тастап, ауыл сыртындағы сайға қарай жүгiре жөнелдi… Қуырған бидай толы қалтасы қара тастан да ауыр көрiндi.

	Кенет құлдырай жүгiрiп келе жатқан ол бiр түбiртекке сүрiнiп мұрттай ұшты. Бидай толы қалта жұлқа солқ еткiзiп, ұшып кеттi. Орнынан тұра берген бетте жанталаса қалтаны iздедi. Бұлдырап кеткен көзiне тап сол сәтте ештеңе шалынатындай емес-тi. Жүрелей отырып, алқынын басып, айналасын барлай, тiнте қарады. Қараңғылыққа ендi қалып ала бастаған жанары анадай жерде әлсiз бозаң тартқан әлдененi көзi шалды. Жүрелеген күйi елпелектей барып, қолымен ұстай алды. Бiрақ уысы толмады. Сояу бұтаққа салбырып, iлiнiп қалыпты.

	Кертай құлақшынының қос құлағын шеңгелдей ұстап, басын шайқай, ернiн қыршып алды. «Құдай-ай, менi не қара басты, артымнан сонша жау қуғандай болып не көрiндi?» – деп түкiрiп жiбердi.

	Жан-жағын қармалап, шөп-шалам, жусан арасын қуалай қыдырып кеткен бидайды қайырмалап, топырағымен қоса, шекпенiнiң қалтасына тоғыта бердi, тоғыта бердi. Бұйырмайын дегенi-ау.

	Ескi ырымға елiккiш жүрегiн садақ жебесiндей өткiр де суық күдiк тiлiп өттi. «Әлгiлердiң көз жасы ма, қарғысы ма, бұл несi?» – деп күбiрлей бердi.

	Қыраулы қара жерде Кертай қолынан тамған жылымшы, жiпсiк қан iзi қалып жатты. Әрi жаурап, әрi ашыған қолын демiмен үрлеп, топырағын тiзесiне сүрттi. Тамағы кеберсiп, темiр татыды.

	Шабылған жыңғылдың түбiртек сояуына аңдамай бетiн де соғып алды. Долырған бiр халде содырлы сояуды керзi етiгiмен қайқайта келiп бiр тептi. Аузынан ашына шыққан ащы боқтықпен бiрге қусақ жыңғыл да күтiрлей сынып түстi. Кеудесiндегi iрiңдей iркiлген ашуының уыты кәдiмгiдей-ақ қайтып қалғандай. Қос қалтасына лықай салынған құм аралас бидайдың сыртынан сипады. «Мейлi бұған да шүкiр, бұл болмаса, қайтер едiм. Аз-ақ қалды ғой, жолды оңғарса. Алдыңғы күнi қасқырдан қалған киiктiң жырынды бөксесiнен жақсы ғой». Сексеуiл шоғына қанша пiсiрiп жесе де, сасық демiнен қатты секем алып едi. «Аш өзекке бәрi де ас, бiрақ адам қолынан шыққан асқа не жетсiн. Топырағын үрлеп жiберiп күтiрлете соққанда, дәмi қандай жарықтықтың!»

	Кертай бiр сәтте әйелдiң таңертең тұрған кезiнде нендей халде болатынын көз алдына елестеттi. Мүмкiн дауыс айтып жылар. Жер-жебiр, жекен суына жете қарғайтын да болар. «Сөз жоқ, сөйтедi. Өзi болса қайтер едi?! Бiрақ қарғыстан өлген адам жоқ. Қарғаса қарғай берсiн. Өлейiн бе ендi». Ол iштей мырс еттi де, көкейiнде тыпыршыған мазасыздықтан тәсiгөй арылғысы келгендей кеуде кере дем алды.

	Орнынан көтерiлiп, өзен аңғарына көз тастады. Өзен бетi сирек жұлдыздардың сәулесiне шағылысады.

	Ойға қарай түсе берген Кертай кенет селк еттi. Төбе құйқасын темiр топшылы құс тұяғы бүре түскендей сезiндi. Өзен бетiн тұмшалай қара жамылған әлгi сұсты бейне тағы да алдынан көлбеңдеп шыға келдi. Кертай қаққан қызықтай қатты да қалды. Көзiн тарс жұмып ала қойды да, қол сыртымен көз аңғалағын уқалап-уқалап жiбердi. Әлгi бейне суға сiңiп кеткендей зым-зия жоқ. Өрекпи ойнақшыған жүрегiнiң дүрсiлiн ол ап-анық естiдi. «О, құдая тоба, бұл не сұмдық?!» Буынында ойнаған аз дiрiлдi әрең басты.

	Ол ойға қарай ауыр аяңдай басып түсе бердi…

	Қарағандыдан қашып шыққалы жолының онша оңғарылмай келе жатқанына өзi де қапаланғандай болып келе жатқан-ды. Ендi мына бiр жаман ырымға бастағандай елес сурет адымынан алып жүргiзбейiн дегендей.

	Көрген түсiн ойлағанда денесi түршiгiп кеттi.

	Бiраз уақыт өткеннен соң үркек ой өз арнасынан ойысқандай болған. Жолының сәтi болар-болмас, басында нар тәукелмен беттеп шыққан соң… басқа салғанның бәрiн көру керек қой. Азабының ауыры кетiп, азы қалды. Сергек сезiм солқылдақ ойды осылай ширатты.

	Не көрмей келе жатыр; қоңыз терiп жегендi де көрдi, аласапыран болған заманның шет пұшпағының куәсi де болды. Ақтылы жылқы мен қалың малды жаңа келген үкiметке алғызып, мол дәулеттен бiржола айырылған әке- шешесiмен бiрге жер ауып, сонау жер шалғайы Атырау жақтың да дәмiн татқан. Әке мен шешенi сол жаққа бiржола қалдырып, соғыс басталар жылдан бiраз бұрын ел iшiне, туыстарын сағалай келген. Келгелi кемдiк көрген жоқ. Жан ашырлары: «Заманның ағымы сол болды, оған өкпе жүрмейдi, шырағым. Елдi ексеп есiңнен шығармағаныңа мың алғыс. Бас құрапсың, мұныңа да шүкiрлiк. Заман да түзелдi, тек адал терiңдi төксең болды, бәрi оңынан оралып тұрған жоқ па», – деп ақ тiлектер айтысқан.

	Сол жолы Кертай адамдардың бойларындағы көп өзгерiстi көрiп қайран қалған. Жалпы Кертай адамдардың тез өзгеретiндiгiне толық түсiне бермейтiн-дi. Мұның сырына ой жүгiрткiсi де келетiн. Бiрақ анық жауабын ақиқаттап ашып көрген жоқ-ты. Олардың бiтiм-болмыстарының, табиғатының көп жұмбақтарға толық болатынына таңданатын-ды.

	Осыдан апта бұрын болған бiр оқиға мұның есiнде тасқа басқан таңбадай сақталып қалды. Бұл да бiр жұмбаққа толы оқиға сияқты.

	Алғаш қашып шыққан бетiнде, тың кезiнде, ат ұрлап мiнiп қашсам деген айласының тұзағын қаршадай баланың қалай қырқып түскенiне әлi күнге қайран.

	…Таң елең-алаңда өрiсте жайылып жүрген шiдерлi құла атты алып кетпек болып жасаған әрекетiнiң үстiнен өткiр көк көздi бiр бала түсiп қалып едi.

	– Атаңа нәлет, қу фашист, ендi елдiң атын алуға шыққан екенсiң ғой! – деп, қолындағы ұзын құрығымен мұны жон арқадан қайта-қайта келiп соққанда, аз сәтке есеңгiреп қалған. Айбар қылған қызыл тобылғы таяғын алғаш қарсы сiлтеген бетте-ақ қаға ұшырып жiберген. Патырлай, бастырмалата тиген соққыдан жан сауға қылып, шiдерi толық ағытылмай үрке қашқан құла атқа қағылып ұшып та түстi. Үстiне төнiп келiп қалған балаға ебедейсiз бiр халде айбар жасап, атты үркiтпек болды. Бала: «өй, ит фашист!» – деп, тағы соғып өттi. Астындағы аты ауыздығын қаршылдата шайнап, жас түлен егесiнiң жан күйiн бiлгендей аспанға шапшуылдайды. Ауаны қайшылаған тағалы тұяғы қылпыған қанжардай суық жарқылдайды.

	Кертай бұрыла қашты. Аяғы аяғына жұғар емес. Сол секундта ол мойнына сарт етiп, әлдененiң түскенiн аңғармай қалды. Тыз етiп ыспалай сүйкеп, серпе тартқан сұмдық бiр екпiннен нар қамыстай қопарыла құлағанын бiр-ақ аңғарды. Жалаңаш еттi жан түршiктiрердей осып өтiп, қылқындырып бара жатқан қыл арқанның iлме тұсын қос қолымен шеңгелдей ұстады. Ат тоқтар емес, көн терiдей дырылдата сүйретiп барады. Иек, бауыр астынан бытырлай сынған қау шөптер мен ат тұяғынан атылған жентек топырақ жалаңаш етке оқша қадалады.

	Iлме тұстан қаусыра ұстаған оң қолын босата бердi де, қонышына қол салды. Кiшкене кездiктi суырып алып, шалқалап аунай бердi де, қыл арқанды қиып жiбердi. Сұрапыл бiр шапшаңдықпен орнынан атып тұрды. Жалт-жұлт еткен кездiгiн аңға атылар аш қасқырдай айбар етiп, алға ұстады. Көз алды қанға толған. Тiстене тұрып:

	– Иттiң күшiгi, тақаншы ендi берi, екеуiңдi қоса жарып тастайын! – деп ысылдай сөйледi. Атын кiлт бұрып, қайта айналған бала кесiлген арқанды соншама бiр шапшаңдықпен қайта жинап алды. Тақымдағы ақ құрығын қынынан алған қылыштай суырып алып, мұның өзiне қарсы ұмтылды. Тайынатын түрi жоқ. Екпiндей қапталдаса берiп, тағы да салып өттi. Бар ашу- ызасын ақтара сөйлеп:

	– Өй, қанiшер фашист, құзғын неме! Жылқы алмақшы екенсiң ғой, ә! Мә, ал мә! – деп ышқына келiп қуалай соқты. – Пышақпен қорқытпақшы екенсiң ғой кел, сал, сала ғой! – деп тағы да ұрып өттi.

	Кертай төнiп келе жатқан таяқтан төбесiн қорғалай далбасалап кеттi. Қолындағы кездiгi қару түгiл, айбарға да жараған жоқ. Жас бала бойындағы адам мысын басқан бiр жұмбақ күш мұның рухын бордай үгiп жiбердi.

	Ол қол-аяғы жерге тимей, жыраға қарай безе қашты. Барған бетте кiсi бойы құламаға бiр-ақ секiрдi. Арындап келген ат аспанға шаншыла, аяғын қайшылай аз тұрды. Бұған оттай көзiн оқтай қадаған бала:

	– Iнге тығылдың ба, сұм фашист! Тұр солай! Оңай олжаға батпақ екенсiң, ә? Сөзi мiрдiң оғындай. Өңiнде үрку де жоқ.

	Ызаға булыққан Кертай түтiккен қалпы тұрып қалды. Көмекейiне кептелген боқтық сөздi сыртқа шығаруға да әл-дәрменi таусылып қалған секiлдi. Кездiктi лақтырсам ба деп ойлады, бiрақ батылы бармады. Бала ерекше бiр жиiркенiшпен:

	– Қасиетсiз қарақшы, сендей ұрыларды бұралқы иттей атса ғой! – деп, жерге ызалана түкiрiнiп тастады да, атының басын ақырын бұрып алып, асықпастан кете барды.

	Кертай баланы әке-шешесiнен сыбырлай сыбап бiр боқтады да, құлама қабақпен төмен түсе бердi.

	Неге екенi белгiсiз, жылағысы келiп кеттi.

	Артына қайырыла көз тастады. Атты бала ұзаңқырап барып, үй орнындай обашық төмпешiктiң үстiне көтерiлiп, бұған қарай кесе көлденең қарап тұр екен. Ақ таяғы суық ақ найзадай ұясынан ендi шығып келе жатқан күнмен шағыла жарқылдайды…

	Ол жұлын жастың ешкiмнен ешқашан кездестiрмеген қайсарлығына қайран қалумен келе жатты. Өзi болса қайтер едi? Ауылға далақтап, «жау тидi» деп ойбайлап шаба жөнелер ме едi. Бiрақ оны кiм бiлген?

	Бала сол мызғымас тас мүсiн қалпы орнында әлi тұр екен.

	Кертай содан көп күн бойы елге соқпай, сырт соқпақпен жол тартты. Содан берi бүйiрден қадалған шаншудай бiр мазаң ой оны өз қазығына қайта айналдырып соқтыра берiп едi. Әр төбенiң басынан айдыны суық найзадай ақ құрықты атты бала айқайлап шыға келетiндей сезiм жетегiнен көпке дейiн ажырай алмай қойып едi. Ендi мына бiр елес сурет мұны кес- кестеп жүргiзбей қойғанына өзi де қайран. Жалғыздықтың мұң шырмаған жыры ма, сор торлаған жолы ма? Ол терең күрсiндi…

	Күн ұзаққа тоқтамай бағанадан берi жеткiзбей келе жатқан биiк белге iлiктi. Бiраз уақыт айналасының ұңғыл-шұңғылына көз қанықтырғанша қимылдамай отыруды жөн көрдi.

	Көзiне қыр етегiн ала орнаған шағын ауыл қарауытып көрiнгенде, Кертай қатты қуанды. Бағанадан берi ойға алған жобасының дәл шыққанына бiр түрлi масаттанып қалды. Ендi бiр ышқынса, ертең кешке ауылға да жетедi. Мынау ауыл – баяғыда мал қарап жүрiп, бiр-екi түнеп кеткен аулы. Ана бiреу оқшау шоқы, көзге таныс, жылы ұшырап сала бердi. «Иә, құдай, өзiң жар бола көр», Iшiнен мiнажат ете күбiрледi. Үйге түсiп, түн iшiнде дүрлiктiрудi жөн көрмедi. «Жүзi таныс адамдар да жолығып қалуы мүмкiн ғой. Бiр түнге ауыл қарасын пана етiп, бiр жерге түнеп шықсам болды емес пе. Бұған да шүкiршiлiк. Бас тiгiп шыққан соң, дiттегенге не жетсiн».

	Бойымен ыстық қан жүгiре ойнақ салды. Қажу мен шаршаудың бар салмағын көтерген тәнi өзгеше бiр тынысты қажет етсе де, көп көрген машақатын бiр-ақ сәтте ұмытып кеткендей. Қолтығына қысқан қаудырақ шекпенiн астына басып, бiраз тыныс алды. Пальтосының қалтасына аударып, тазалай, үрлеп салған бидайды көсiп алып, күтiрлете күйсеттi.

	«Қандай дәмдi едi?! Райхан қолынан iшер ыстық асқа да алыс қалған жоқ-ау, ә? Ыстық құшақ, ыстық ас… Иә, құдай, мұныңа да шүкiршiлiк!»

	Ауыл жаққа зер сала, ұзақ тесiле қарады. Адамдардың қимылдап кешкi тiрлiктiң қамымен жүргендерi де некен-саяқ сықылды. Үрген иттiң үнi де сирек естiледi.

	Ауылдың бергi жапсарында көлемi қомақты, ұзынша, ат жонды әлдене қарауытады. Iшiнен мая болар деп жобалады…

	Сол иығы сәл жаурап қалған екен. Шөп арасын тереңiрек кеулей сұғына жатты. Кеудесiн қопсыған шөппен қалыңдай жауып, бетiнен саршұнақ iнiнiң аузындай саңылау қалдырды.

	Қара көк аспанның жұлдыздары суық жымыңдасады. Әсiресе әне бiр оқшау жарық жұлдыз сұп-суық, сұсты ажармен бұған шаншыла қарайды. Айдыны суық найзадай ақ таяғын алдына кесе көлденең ұстап, отты көзiн қадаған сол бiр бала көз алдына келiп тұра қалды. Өз-өзiнен селк еттi.

	«Құдайым-ай, маған осы не болды, не болса соған елегiзiп», – деп күбiр еттi де, екiншi бетiне аунап түстi.

	Бетiн шөппен тағы да тұмшалап, аз да болса мызғып алуды жөн көрдi. Бiраз жатып едi, кекiренiң төменгi жақтан сыздақтап жеткен ащы тозаңы кеудесiн қауып, көзiн ашыта бастады. Бетiн серпiп тастап, суық ауаны құшырлана жұтты.

	Ол осылай ұзақ жатты.

	Кертай жатқан жайын бұрынғыдан да жылылап алмақ болып, бiр мезетке орнынан көтерiле берiп едi.

	Түнгi тымық ауаға шағыла, тура иек астынан әлде-кiмдердiң күлiскен дыбыстары құлағына анық жеттi. Дауыс сазының ашық – жарқындығына қарағанда, егде жандар емес секiлдi. Кертай демiн тартып, тың тыңдады. Жүрiп келе жатқандардың үнi тым тақаудан шыққан сәтте ол қалқаланып жата кеттi.

	Екеуi бiр-бiрiне еркелесiп, ерекше тiл қатысады. Қалыптары – жас тiрлiктiң базарлы бағын еркiн аралай, күлiп-ойнап, бақыт бауына мас болған жандар секiлдi.

	Бөгде дыбыстан азат түн аясында екi жастың сөйлескен үндерi тiптен ажарланып таза, бейкүнә реңмен құлаққа еркелене жетедi.

	Олардың маяның шөп алынған тұсымен өрмелесе, бiрiн-бiрi жетектей шығып келе жатқанын Кертай анық сезiп жатты. Қыз тiптен қатты сықылықтай:

	– Өй, өзiм де шығып келе жатырмын ғой, ақырын тартсаңшы, – деп қояды,

	– Түу, қолымды қоя бершi, қысып жiбердiң ғой. Кiнәлай сөйлесетiн секiлдi, бiрақ өкпе аралас үнiнде жiгiт қылығын құптаған кошеметшiл саз бар.

	– Жоқ, неге қоя беремiн. Өзiң қызықсың, мұндай оңаша шақ оңынан орала бере ме? Қолыңды бүгiн қыспағанда қашан қыспақпын.

	– Сайрауығым, сайра, сайра, тап бұлай қыспай жүргендей.

	– Пәлi, бұрынғының жөнi бiр басқа, бүгiнгiнiң жөнi бiр басқа ғой.

	– Әне, бұның сылтауы дайын. Қыз сыңғырлай күледi.

	Кертайдың жүрегi шапшуылдай ойнап, аузына тығылды. Жамырай сатырласа сынған шөптiң шытыры дәл құлақ түбiнен шықты. Ендi төрт-бес аттаса… Ол демiн «уҺ» деп бiр-ақ алды.

	Қыз бен жiгiт мая үстiне қатар жайғысты. Бiраз уақытқа дейiн үнсiз отырды. Сәлден кейiн жiгiт бiр түрлi дiрiлдеген үнмен:

	– Раушан, – деп ақырын үн қатты. Қыз сыбырлағандай:

	– Әу, – дедi.

	– Сенсең, сенен ажырап, алысқа кетемiн дегенге еш сенгiм келмейдi.

	– Неге сенбейсiң?

	– Сол. Тiптi бiр елес секiлдi. Екеуiмiздiң екi ажырап кетуiмiз тiптен ақылға сыймайтын iс болып көрiнедi. Түнде түсiмде екеумiз тап осылай жатыр екенбiз деймiн. Дала деген жап-жасыл түктi кiлемдей екен. Қып-қызыл қызғалдақтарын айтсайшы бәрiнен. Бiр ғажайып көркем, қауырсын қанаты мың құбылған сұлу құс ұшып келiп, бас жағымыздағы жапырақтары жiбектей төгiлген мәуелi ағаш басына келiп қоныпты. Аузында кесе- көлденең тiстеген екi қызыл гүлi бар. Екеумiз де сол құстың аузындағы ғажап гүлге таңырқай қарап қалыппыз. Бiр кезде құс жаңағы екi гүлдi кеудемiзге әкеп тастады да:

	– Раушан, Асқар, бауырларым! Мына гүлдердi сендерге мәңгiлiкке сыйладым. Бұл – бақыт гүлi. Екеуiң екi айырылып алыс сапарға кеткендерiңде де бұл гүлдер сендердi бiр-бiрлерiңе жоқтатпайды. Әр уақытта екеуiң қатар жүргендей сезiнесiңдер. Қиналғанда көрiнбей келiп, қолтықтарыңнан демесiп жүресiңдер. Бiр-бiрлерiңдi еркелеткен сыбырларыңды да еститiн боласыңдар. Тек өтiнiшiм – бұл гүлдерi жоғалтып ала көрмеңдер, – деп ұшып кеттi. Қыз бөлекше жұмсақ үнмен күлдi. Бұдан кейiн жiгiт үнсiз бiраз жатты да:

	– Сенсең, осының түс екендiгiне тiптен иланғым да келмейдi. Бәрi рас секiлдi, кейде келе жатсам әлгi ғажайып құс бетiмдi қанатымен сипап кеткендей болады. Әсiресе сенi көрген кезде әлгi гүл сенiң кеудеңде тағылып келе жатқандай елестейтiнi бар. Бiр түрлi қызық, – деп жiгiт ұяңдау күлдi. Үнсiз жатқан қыз тыныс тарта күрсiндi де:

	– Шынында да ғажап түс екен, – деп таңырқай үн қатты.

	– Раушан десе…

	– Жә, үндемей жата тұршы… Қыз үнi соншама назды. Арада үнсiздiк орнады. Бiраз уақыт өткен соң қыз ақырын сыбырлап:

	– Бiрақ бүгiнгiдей түнi үндемей қалудың өзi күнә сияқты, Асқар. Анау жұлдыздарға қарашы. Не деген әдемi едi десейшi! өздерi бiзге қарап жымың- жымың етедi емес пе?!

	– Рас айтасың, шынында да солай. Құдай-ау, неткен ғажап, не деген сұлу!

	– Әсiресе әне бiр жұлдызды қарашы, қандай жарық!

	– Расында да керемет екен. Тап бiр бiздiң бақыт жұлдызымыз сияқты.

	Кертай мысқылды үнмен мырс еттi. Мына екеуiнiң тiрлiгi де, тiлi де тым ерсi көрiндi. «Осынша әсiре, сырдаң сөздердi қайдан тауып ала берген?..»

	Ол iштей тынып бiраз жатты. Күздiң осынау суық түнiнде бiр-бiрiн жүрек отымен жылытысқан жандар болады екен-ау деп өз өмiрiнде еш ойына алып көрмептi.

	Көлденең көп жұрттың әңгiмесi мен қисса-жырларда айтылатын махаббат, күйiп-жану сынды әңгiмелерге еш сенбейтiн. Кейде қолын бiр-ақ сiлтеп: «Ей, қойшы сол, қайдағы қисынсыз немелердi тантып», – деп аяғын тыңдамай тұрып та кетушi едi.

	Бiрақ бейтаныс екi жастың елжiрескен үнi Кертай ойын өзгеше өрiске тынымсыз сүйрелегiсi келе беретiндей.

	Ол өз өмiрi туралы ойлады.

	Райханмен қосылғалы талай жыл болса да бiр-бiрiне еркелесiп, ашық- жарқын сыр ашысып отырған күндерi болмаған да екен. Қаңтардың қысындай бiр ызғармен Райханды өзi ылғи ықтыра ұстап келiптi. Әйелдермен әзiл шалысып, қалжың қағыстырып отыратын еркектерге мұның жыны келетiн.

	Ол әйелдердi қабақпен жүргiзiп, қабақпен тұрғызатын еркектердi қадiр тұтушы едi. Аузынан ақ көбiк шашыраған ашулы бурадай әйелдерiне зығар еге, жұдырығын қоса жүгiрткен еркектердi де iшiнен мазақ ететiн...

	– Бiр сәтке де хат үзушi болма, жарамай ма? Егер хат жазбасаң бар ғой онда…

	– Онда тастап кетем дейсiң ғой.

	– Е, жоға, әне бұл сөйтедi, – деп, қыз базыналық ете күлдi.

	– Жә, жә, жарайды, менiкi ойын ғой, әншейiн… өкпелеп қалдың ба? Неге жазбайын, әлi жазғанда хатты өлеңмен жазамын.

	– ОҺо, онда жарадың, онда тiптi ғажап болар едi.

	Арада ауыр үнсiздiк орнады. Бiреуi шөптi тiсiмен бырт-бырт үзiп, түкiрiп тастап отыр. Әрқайсысы өз ойымен болып кеткен сынды. Бiр уақытта қыз толқулы үнмен жiгiтке тiл қатты:

	– Мен сенiң аман барып, сау қайтатыныңа сенемiн. Әлi-ақ көрiсер күнiмiз алыс та емес. Жау бетi қайтты ғой, Асқар, – дедi қыз сәл үнсiздiктен кейiн даусы қобалжығандай қалыпта, – мына жiбек орамалды менiң көзiмдей көрiп жүрiп сақта. Сен әскерге шақырылды деген күннен берi айналдырғаным осы болды. Бағанадан берi iштей жасырған бiр үлкен қуанышым бар. Тiптi сыртқа шығаруға қиғым да келмейдi. Ақ тiлегiмiздiң асыл белгiсiндей сол қос қызғалдақ сенiң түсiңе кiрсе мен оларды өңiмде мынау орамалға кестелеппiн. Бұл жақсы ырым ғой. Бұдан артық бақыт бар ма, айтшы өзiң! – деп толқына тоқтады.

	– Раушаным, жаным менiң, тiрегiм менiң, ақ балапаным менiң, сенiң асыл жаның менiң жанымның жалауы болатынына мен баяғыда-ақ сенгенмiн. Орамалыңды тура жүрегiмнiң тұсына сақтаймын. Мен сен үшiн тiрi келемiн, бүлдiршiн балалар үшiн тiрi келемiн. Әлi-ақ менi құшақ-құшақ қызыл гүлмен қарсы аласың, Раушаным, жұлдызым менiң, қызыл гүлiм менiң! Әлi-ақ қол ұстасып жүрiп алтын ұямызда бiрге еңбек етемiз, – деп қызды аймалай, құшырлана сүйiп жатты…

	Кертай көзiн тарс жұмды да, iшiнен мырс етiп күлдi. Неге күлгенiн өзi де түсiнбейдi. Мынау бейтаныс екi балаң жастың өзгеше таңсық мiнездерi мен сөздерiне күлдi ме, әлде жарықтан қашқан жарқанаттай тағдырына күлдi ме, ол жағы беймәлiм. Әйтеуiр кеудесiнде бiр мазасыздық ойнайды… Су тұңғиығынан жарқ етiп, күмiс бауырын көрсеткен аққайран балықтай жүрек қойнауында бұлықсыған беймаза сезiмдер бiр тыныш емес. Кейде жар кемерiне ұрған тасу өзен толқынына ұқсап та кететiндей.

	Мынау бiр-бiрiне соншалық үздiге ынтығысқан екi жастың тiрлiктерiнiң өзгеше сүйкiмдiлiгi де бар сияқты екен. Бүгiнгi түндерiн мына маяда өткiзгендерiне өкiнбейтiн де секiлдi.

	Алғашта аңыздай анталасқан мысқылдың мол уытын әлгi бiр сезiм толқыны керi серпiп тастауға талап қылатындай. Осы шаққа дейiн сабыр мен салмақ, салқын есеп билеген басындағы саржамбас, бұқпантай ойлар өзге арна, өзге сарапқа түскiсi келетiндей. Көз түбiнен қайнап шыққан бұлақтай шым-шым шыққан ойлар өткен күндерiнiң ашылмай қалған беттерiн ашып, бұйыға бұғып қалған қалтарыстарына өзгеше көзбен қарауға жетелейтiндей.

	Жас дәурен базарында тартылмай жетiм қалған күй мен айтылмай адыра қалған ән әлсiз де болса бой көтергiсi келетiн тәрiздi.

	Мүмкiн тап мына екi жастай аңғал күйдi сонау бiр шақта бастан кешсе, мынадай ашық түндi қызықтап, жұлдызын санаса, самалға еркелесе, құс әнiн құлағына құйса, дала қуалап, қызғалдақ терсе, тамылжыған ғажайып- ғажайып түстер көрсе… Осылай жатар ма, едi, жатпас па едi… Ол жалын ата күрсiндi.

	Бетiндегi шөптi қос қолымен серпе ысырып тастап, басын көтерiп алды. Екi жас қолтықтасқан күйi ауылды беттеп ақырын аяңдап бара жатыр екен. Кей-кейде тұра қалып, аймаласа ұзақ сүйiседi.

	Неге екенi белгiсiз, ол келген iзiмен керi қайтқысы келiп кеттi.

	«Алжастырған құдайым-ай!» – деп дауыстап та жiбердi.

	Жасынан жеңiл тiрлiктiң босағасынан берi аттап көрмеген Кертай алғаш шахтаға түскен апта аяғында-ақ сыр алдырып алған-ды. Түнi бойы аяқ-қолы ысып, кереует үстiнде жата алмай қойды. Елден бiрге шығып, Қарағанды шахтасына бiрге келген серiгi сабырлы, момын мiнездi Жантас:

	– Әй, жайың қалай, шаршаған жоқсың ба? – деген.

	– Әй, бүйткен тiрлiгiңнiң тап әкесiнiң аузын… Көрмегенiм тiрiдей көрге түсу едi, мұны да көрдiм, – деп күңк етiп, терiс аунап түскен. Жантас құрдастық әзiлiмен жеңiл қағыта:

	– Антұрған-ау, тым болмаса бiр айға шыдасаң еттi, анау қатындар құрлы болмағаның ба? Аш белдерi майысып жүр ғой. Қой, сенiң мынауың болмайтын тiрлiк, Райханға хат жазайын, мына шалыңды ширататын бiр-екi ауыз сөз жаз демесем болмас, – деп сылқылдай күлген. Сонда Кертай дүңқ етiп:

	– Ей, оттамашы-ей, одан жоғары үкiметiңе неге жазбайсың. Осы сенiң-ақ ойының… – деп басын тас бүркеп алған…

	Тас төбеден ауған ай оның осы бiр әрi-сәрi халде отырғанын мазақ еткендей жылмия қарап қалыпты.

	Ол орнынан тұрды да, маядан түстi. «Таң атпай, ел көзiне түспей жүрiп кеткенiм абзал болар». Артына жалтақ-жалтақ қарап қояды. Құлағына әлдекiмдердiң күбiрлескенiндей-сыбырласқанындай беймаза үндерi келетiн тәрiздi.

	Бозаң тартқан сұр дала бейғам қалыпта бұйығып жатыр. Қолды-аяққа тимей оңтүстiкке асыға басып бара жатқан пендесiнiң бейуақ мазасыздығын құп көрмеген кейiпте тәрiздi. Кейде баялыш, кейде жусан түбiртегiне сүрiнiп құлаған оның абылаңқы қылығына қынжыла қабақ шытатын сынды. Бiрақ Кертай ондай күйдi ұғынар халде емес-тi. Тек көңiлдене бозарып атып келе жатқан таңдай бiр сенiм сәулесi оны алға елпiлдете жетеледi. «Тәйiрi, сүрiнiп құлағында не тұр дейсiң. Құдай қос көрсе, қол созым жерде ауыл тұрған жоқ па? Дегенмен де жолым сәтсiз болып келе жатпаған сияқты. Әлгiндей кездескен кiрбiңдi жайлар болмаса. Ей, соны қойшы! Ондай-ондай болмаса, осындай жолға бел байлап шығам ба? Жаңағы әзiрде бiр алдамшы сезiмге берiлiп те кеттiм бiлем. Керi қайтқаным не, осынша азаптанып жеткенiмде. ТуҺ, қызықпын-ау осы». Ол өзiн-өзi мысқылдай езу тартты. Жан дегендегi жалғыз баласы, жер ауып, ел кезiп, сағынып жүрiп көрген баласы Есендi, ерке Есендi бауырына басар сәттiң жақын қалғанына қуанды. «Туған әкесiн көргенде қай баланың ет-бауыры езiлiп, жүрегi елжiремейдi. Ең бастысы ол үшiн әкесiнiң аман-есен келгендiгi емес пе? өзiмдi-өзiм күдiкпен бунап, қайдағы бiр сандырақ ойлармен басымды шырмай беремiн. Есенiм ешкiмге де айтпайды. Туған баласы әкесiн жау қолына ұстап берер дейсiң бе? Аптасына бiр рет мойныма асылып, аймалағаны бар дүниеден қымбат емес пе? Ой, айналайыным-ай!»

	Райхан туралы да елдiрей ойлады. Табиғаты жуас момын мiнездi жан.

	«Қадiрiңдi бiлсем де бiлмеген болыппын-ау. Көк желкеден көк тұйғындай шаншылған жалған еркектiк намысым-ай! Талай қызығымды, талай күлкiмдi тонаған екенсiң ғой. Кiмдi кiнәламақшымын, кiмге кiнә артпақшымын».

	Кертай Райханның мұны көрген тұстағы көңiл-күйiн көз алдына келтiрдi.

	«Суық сорып, түн iшiнде тоңып келген мұны Райхан келiп құшақтай алады. Бұл оның жас жуған бетiн аймалай сүйедi. Жұмсақ төсек иiсi аңқыған шашына бетiн құшырлана сүйкейдi. «Жаным менiң, жұбанышым менiң, сонау ит арқасы қияннан сен үшiн келдiм. Есен үшiн келдiм арып-ашып. Райханым менiң! Бұрынғыларым үшiн кешiр менi, жаным. Ендi сенi алақаныма салып аяламасам…»

	Кертай шошып кеттi. Сай аңғарынан бұлаң етiп қапқара ұп-ұзын бiрдеңе ақырын қозғалып жоғары өрлеп шыға бердi. Бұл қаққан қазықтай, бiр орында қатты да қалды. Көрiнбес әлдекiм келiп, мың-сан инемен мұның тұла бойын пiскiлеп өте шыққандай. Көз алдынан жаңбыр болып от жауды. Қара жамылған сол бейненiң сұсты сұлбасы оттың ортасында бiр батып, бiр қалқып жүр. Жан қалтасындағы кездiктi қалай суырып алғанын өзi де бiлмейдi. Ащы дауыспен ақыра айқайлады:

	– Кет бәлекет, кет, кет, кет!

	Iшiнен: «Бiссiмiлла рахман рақым…» – деп күбiрлеп те алды. Кездiгiмен қара жердi қопсытып жiберiп, дауысы қарлыққанша айқайлап, қос қолымен уыстай топырақ шашты. «Қара албасты көрiнгенде топырақ шашсаң, кәлимаға тiлiңдi келтiрсең көзден таса болады», – деген ескi жора еске оралды. Шашып жатыр, шашып жатыр. Дауысы да қарлықты. Бар қылған қауқарың осы ма дегендей, ұзын қара орнынан ақырын қозғалды да, мұның көз алдында екi бөлiнiп жүре бердi. Екеуi бүлкiлдей қозғалып, бұдан ұзай бердi де, оқ бойы жерге барып шоқия отырысты.

	Кертайдың құлағына зарлай жылағандай ащы үн жеттi. Тiптен төбе құйқаңды шымырлатқандай екен. Бiреуi елбең етiп, артымен тұра қалды да, бұған қарай топырақ боратты, ың-жың үнге көмiлген құлағына әлгi ащы зар ендi анық, ақиқат болмысымен жеттi. Ұлыған үн екен.

	– Айт, айт, айт-ай! – деп ышқына айқай салды. Кездiгiн қалтасына сала бердi де, жанындағы шоқ жыңғылдың жуан бiр түбiн қайыра бұрап, қопара жұлып алды да, тұра ұмтылды. Қос қасқыр қыңған жоқ. Бiрi ұлып, бiрi топырақ шашудан танбады. Кертай екi-үш аттап ары аттауға жүрегi дауаламады. «Ойпырым-ай, мыналар сор болмаса игi едi. Серiктерiн шақырды ғой. Аш болса адамға шабады деушi едi. Мыналардың түрi жаман екен», – деп қатты қауiп ойлады. Дереу қалың қара жусанның басын жалаңаш қолымен бытырлатып жұла бастады. Қусақ жыңғылды қаусатып, жусанның үстiне әкелiп үйе бастады. Жусанның үлпек, кебу басы сiрiңке оты тиiсiмен гулеп жана жөнелдi. Таң айбарынан ендi үрке бастаған бозаң қараңғылықты жылан тiлiндей көкке сумаңдаған қызыл жалын бiрқауым жерге ысырып әкеттi. Көздерiнде қызыл сәуле ойнатып, аласұра айналақтаған екеуi аздан соң алыстап ұзай бердi. Көкке шиыршық ата ұмтылған алау оттың алыс алапқа талпынған жүдеу қызыл сәулесi бүлкектей жортып бара жатқан екеудiң арт жағынан жұмсақ сүзгiлеп бара жатты.

	Есiн ендi жия бастаған ол самайдан шүмектей ағып, ендi суынып қата бастаған ащы терiн құлақшынының сыртымен сыла сүрттi. Сылқ етiп, жыңғыл үйiндiсiнiң үстiне отыра кеттi.

	Көз алдына ылғи да ыстық қан аңсап, түн торуылдап, тыншу таппай, көзге түспес сай-саймен, жықпыл-жықпылмен ұрлана күн кешкен көк бөрiлердiң алас ұрған тiрлiктерi келдi.

	Мынау екеуiнiң ауыл торып келе жатқан беттерi болса керек. Кертайдың ойына өзiнiң де таң атпай ауылдан ұрлана шыққаны орала кеттi.

	Ол өз ойынан өзi қатты шошынды. Үстi-басын қағынып, жерге жирене түкiрiнiп тастады да, орнынан атып тұрды. «Осы мен жынданайын дегеннен саумын ба? ТуҺ, ол бәлелердiң тiрлiгiнiң бетiн аулақ қылсын». Бiрақ Кертайдың көңiл күйi күрт түсiп қалды. Осы сәтке дейiнгi жанына қанат байлап келе жатқан көп қуаныштың тасқыны тасқа соғылғандай лып басылып қалды.

	Ауаға суық жел лебi араласа бастады. Батыс жақтан ауыр қозғалып, аспанды торлай бастаған қою сұр бұлт көп уақыт өтпей-ақ арқан бойы көтерiлген күндi көмiп өттi. Күн ашықта, бұрында, сонау көз ұшында бар ажарымен көз арбай көрiнетiн Ақбел асуы, алыстан сағындарып ынтықтырып келе жатқан Ақбел асуы, тап қазiр жүдеп, жасып қалды. Қорғасындай қою сұр бұлт Ақбелдiң алып жонын жаныштап, жер қаптырғысы келетiндей. Кертай көзiне солай көрiндi. Оның да жүрегiн тап сондай бiр мылқау күш жанши бастағандай.

	Ендi күш алып, күйлене бастаған жел салқын қабақ танытқысы келгендей рай байқатады. Ызғар лебi күшейе түстi. Алғашта дым бүрiккендей болып едi, артынша қиыршық, сiрке қар ұйтқи жауды. Әуеден қиғаштай келiп бетке ұрғанда, бетiне тiкенше қадалады. Ол кәдiмгiдей қобалжиын дедi.

	Алып тұлғалы Ақбел ақ перде тасасында көзден тұмшаланып бара жатты.

	Қар ендi жапалақтай жауды. Әлгiнде ғана алақандағыдай көрiнген айнала дүние ақ мұнарға айналып сала бердi. Ызғырық желдiң лебiнен қанкөбелек ойнаған жапалақ қар жерге жамбасы тиместен бет алды лағып, алас ұрған ақ түтектiң додасына түсiп жатыр. Таяқ тастам жердегi әредiк қарауытқан бұталардан басқа көз сүрiнер белгi де қалмай барады. Айнала дүниенiң барлығын ақ қанатты ақ сайтан арбап жүргендей. Ақ перiдей зырлай ұшқан жентек қар мойын, қойын, жағаның қуысына су жыландай сумаңдай кiрдi. Онсыз да жаурап, суықты сызына сыр алдыра бастаған денесiнiң жалаңаш жерлерiн жапалақ қар жалап өткенде, ерiксiз құнысып, мойнын iшiне жиырады. Көне шекпеннiң терден жылпысқа тартқан қаудырлақ жағасы дененi онан әрi жирендiредi. Қас, кiрпiгi қармен бiлтеленiп, көз алдын тұмшалай бередi.

	Жел сәт сайын зәрлене түстi.

	Қазiр қай тұста келе жатқанын барлап та бiлiп келе жатқан жоқ. Асудың бергi бетiндегi диiрмен басында анау жылы төрт-бес үй отырушы едi. Бағанағы өзен арнасынан алыстап кеткендiгiне қатты өкiндi. Ендi не болса сол өзен арнасын бетке алып жүре берудi жөн санады. Мүмкiн, өзендi бойлай жүрсе, әлгi ауылға жетiп те жығылар. Тым болмағанда, өзен бойының бой тасалар жықпыл, жырасы бар ғой.

	Кертай iшiнен мынау ақ түтектiң тоқталуын шапағаты мол құдайдан мың жалбарына тiледi. Бiрақ ақ боранның жуық арада айығар сыңайы көрiнбейдi. Қайта сәт сайын үдеп, одан сайын құтырына түстi. Жүйемелей жауыға жауған қар ашулы қолдағы ақ сабаудай бетi-қолды қан шығармай сабалайды. Зәрлi жел шиыршық ата ысқырынып, шекенi шаныштырады. «Құдайым-ау, пана қылар бiр жыраның жолықпауын қарашы».

	Аттаған адымы керi кете бередi. Қай кезде желге жонын бере, бүк түсiп тыныстап та алады. Өзiн-өзi iштей ширатып, қайта қозғалады.

	Бiраз уақыт өткен соң-ақ мұның бойын суық меңдей бастады. Безбүйректiң қалшылындай бiр аяр дерт тал бойын бунауға бет қойды. Сiресiп қалған саусақтары икемге келуден қалып, сырқырап, қан қақсады. Тұра қалып, әлсiз демiмен үрлеген болады, бiрақ еш жылуы жоқ. Жыртық үйдi жалғыз шырақпен жылытпақ болған жарлының мүскiн тiрлiгiндей әлжуаз, ақсақ айла.

	Алға аттаған адымы керi кетiп еш мандыр емес. Қайта-қайта арқасын жел өтiне бере, қорғалақтай бердi.

	Тап осы сәтте Кертай бар мен жоқтың арасындай бiр халге енгендей едi. Солғын тартып семе бастаған санасында елбек қағып бiр сәуле әлсiз дiрiлдейдi. Кейде өшуге айналып, ошақта жетiм қалған жалғыз шоқтай өлеусiрей, қызара жылтырайды. Бiресе шоқ, бiресе сәуле, бiресе шоқ, бiресе сәуле… Суық сыққан тар көкiрек түнегiнде белгiсiз бiр үмiт сол әлсiз шоқ пен сәуледей безек қағып, алас ұрады. «Жаным, өле көрме, өше көрме!» – деп зар илеп, айқайлап жылайтын сынды. Сол сәуле мен жетiм шоқ кейде тұтаса бiрiгiп, жан-жаққа пышырай шашалған ұшқындарға айналып сала бердi. Артынша сансыз ұсақ қара нүктелерге ұласты. Қара нүктелер қоймалжың тартқан сұйықтай ұйыса бiрiгiп, ылғи бiр ұзын қара жамылған бейнелерге алмасып кете берген тәрiздендi. Сәлден кейiн әлгi бейнелер қайта тұтасып кеттi де, көз алдына өзiне өте таныс әйелдiң сырт нұсқасы айқындалып келе қалды. Тап осы сәт әлгi таныс әйел тұңғыш рет бұған бар денесiмен еңсерiле бұрылды. Аузын, маңдайын шымқай қарамен таңып алыпты. Беттiң ашық тұсынан өзiне етене таныс шарасы кең қос жанар бұған қадала қарады. Бiрақ титтей де жылуы жоқ, сұсты екен. «Апыр-ау, бұлай қарамаушы едi ғой. Әлгi атты баланың түрiне де ұқсап кететiн сияқты ма, қалай?» Кенет таныс жан тұлғасы бiр-ақ сәтте қақырай айрылған қалтадан сау етiп шашыла төгiлген сансыз бидайларға ұқсап кете барғандай. Ерсiлi-қарсылы шарпысып қалықтап бара жатқан сынды.

	Тәттi бiр ұйқы өн бойын баурап, «тынши түс, толас ал, байыз тап» деп өз құшағына арбай, елiтiп әкете бердi.

	Құлағы жоқ, көзi жоқ көк жұлын дауыл түн ортасы ауа басылды. Қар да қатал дауыл қыспағынан босанғанына арқа-басы кеңiгендей таң алагеуiмденiп атқанға дейiн еркiн, көсiле жауып едi. Қар соңынан аспан да биылғы жылғы жерге жапқан ақ көрпесiн көрмекке асыққандай шайдай болып ашылды…

	Көкжиектен күлiмдей Күн де көтерiлiп келе жатты.

	Әрiректе айналасына алақтай қарап, сақ қозғалып үш-төрт ала қарға берi келуге әлi бата алмай жүр. Тегi, жалғыз түп қараған түбiне тығыла бой тасалап, анда-санда аспан жаққа аңыстай қарап қойып отырған ұры қызыл түлкiден сескенетiндей сыңайда.

	Сонадай жерде тақтайдай теп-тегiс қар астынан ұзынша ақ дөңес аңғарылар едi. Оның кей тұсынан қарауытқан киiмнiң сұлбасын байқауға болғандай.

	Дарқан дала сол бiр адасқан бұрылқысын Күн-анаға көрсетпей көмгендi жөн көрген сияқты...

	1977 жыл.





ЖҰЛДЫЗДАР НЕГЕ ЖЫЛАЙДЫ?


	ЛИРИКАЛЫҚ ПОВЕСТЬ



	Қайыры жоқ қауымның түксиген қабағынан түрткi көрген қайыршыдай жүдеу тартқан жылауық күз соңғы күндерi құшағындағы бауыры – қара жердi өкпеге оқша қадалған қара суығымен ықтырып, қытымыр қылық танатып алған. Шәлкес күздiң шылауындағы сұр аспан да жуық арада жадырап, жылы шырай, жұмсақ мiнез аңғартар сыңайы жоқ.

	Жол шетiне оқшау өскен шеңгелдiң селдiр сылдырмағы тау жақтан соққан өкпек желдiң өтiнде безек қағып, тыншу таппай қанкөбелек ойнайды. Осы сәтте ол да дәл түбiмен жанай өткен сыла жол үстiмен iлби басып кетiп бара жатқан жүдеу өңдi жасөспiрiм балаға өзiнiң жайын айтып қалғысы келгендей, зарлы бiр ызыңмен бебеу қағады. Мекен еткен тұрағынан ажырап қалар қаупi бардай, өкпек желдiң өзеуреген дүр мiнез-қылығынан араша тiлеп, жан-жағынан жалбарына жанашырлық күтетiндей. Төмен қарай иiр бiткен тырбық бұтағы дүлей дауылда жандалбаса қылып, көзi шалған қараны құтқарушы құдайдай көрген сыңайда. Тоң тонын кие қоймаған жердiң жұқанасына таласа жармасып, тұяқ iлер тiрек iздеп кеткендей әрi-сәрi халде. Тамырына тұтқа боп, арашашы анадай болған жердiң бетiн аяусыз арсалап, әжiмдi айғыз салып тастапты.

	Шеңгел тұсқа аз аял жасаған бала оның осы бiр оқшау қимылын қызықтағандай ойлы күйде бiраз тұрды.

	Арсын-күрсiн мiнездi осынау ызғарлы шақта ауылдан жырақ, оңаша кеткен оқшау мiнездi осы баланың өң-жүзi соншалықты мұңды. Зердесi бар бөгде көз жапырағын жаңа жайып, тiрлiктiң жаңа өрiсiне қоныс тепкен жас шынардың суыққа ерте бой алдырған сиқын аңғарғандай болар едi.

	Әрлi-берлi орағытып, төбе жаққа анда-санда тұмсық көтерiп, кiдiрiстей иiс салған қызыл қасқа төбет те әлгiнде үйден шыққандағы ширақтығын жоғалтып, иесiнiң алдын орай келiп, шоқия отырды.

	Ол ерекше бiр естi пiшiнде қасындағы баланың жүзiне жаутаң-жаутаң етiп, мойнын жиi бұрып, қайырыла қарай бередi. Серiгiнiң өзiне деген көктем шуағындай жылы ықыласының, еркелеткiш ойнақы қылығының соңғы уақытта iс-түзсiз жоғалғанына шектен тыс таңданулы.

	Шаншыма жел тiптен зәрленiп кеттi.

	Төбет iшiн тарта қыңсылап, оның ығына келiп, сүйене тұрды. Жылы ұяға керi қайтсақ қайтедi дегендей иесiне жаутаңдап қарап қойды.

	Жүдеу өңдi жас иесiнiң бойында қызыл қасқа төбеттiң iшкi тiлегiн тереңдеп ұғар елгезек сезiм тап қазiргi сәтте жоқ та едi. Ол орнынан баяу қозғалып, өзiнiң дiттеген тұсына қарай бет алды.

	Соңғы күндерi ауыл сыртындағы нар түйенiң өркешiндей осы бiр төбешiкке ол күн сайын болмаса да, күн аралатып келудi әдетке айналдырғандай едi. Қаралы үйде көп қалғысы келмей, жадау көңiлi өзгеше бiр тiлекпен осынау төбешiкке қарай тартатын да тұратын. Оның сырына өзi де толық түсiне алмайтын.

	Өзге жұрттай тiршiлiк базарына емiн-еркiн араласып, тiлек-ойын тiлiмен жеткiзетiн үлкен сыйды табиғаттың өзi тартып алғалы, мiне аттай сегiз жыл.

	Сызды көктемнiң сол бiр сәтсiз күнi басталған кесел мұны аз-ақ күнде тұралатып тастаған. Дәрiгер жоқ. Молда, қожаға қаратқан болды, бiрақ одан оңалып, орнына келген дәнеңе болмады.

	Қағына тиген кесел бұған жүйемелете тигенi сонша, Тайжанды күзетiскен әйелдер бұдан мүлдем күдер үзiсiп, оны өмiрмен бiржолата қоштастырып та қойған-ды.

	Аурудың бетi қайтып, бала берi қарағанда, бала-шағаның базарлы қылығын қатты сағынып, жүдеп жүрген жұтаң ауылдың кәрi-жасы риясыз қуанысып, Тайжанның ағасы мен шешесiне ақ тiлек, ақ батаны мол айтысып едi. Бiрақ бұл қуаныш баянды болмады.

	Қолды-аяққа тұрмай, сайрап жүрген жетi жасар Тайжанның тiл мен құлақтан бiржола айырылып шыққаны ел құлағына жай оғындай жат хабар болып жеткен. Жас кiндiктi саусақпен санаған, әр ошақтың басынан қара болып қалқиып, қант қаққан жасты ертеңгi күннiң үмiтiндей қөрiп жүрген тiлекшiл, түтiнi тiк шыққан тату мiнездi дүйiм жұрттың шынымен-ақ салы суға кетiп, жүдеп қалып едi.

	Үркердей ұйлығып, бiр-бiрiмен ұялас балапандай тату-тәттi өскен ауыл балаларының ортасына аурудан соң алғаш келгенде, Тайжан өзiнiң шын кемтар, мүскiн болып қалғанын ендi сезiнгендей еңiрей жылап, үйiне қарай қашып едi…

	Естi бала сол бiр күндерi өзi мен өзге жұрттың арасында көзге шалынып, көрiнбейтiн бiр кеселдi шекараның кесе-көлденең тартылғанын түйсiнiп едi. Тiл ұшына үйiрiлiп, лықсып келе қалған әлденелер өз-өзiнен тұншығып, торға түскен торғайдай тыпыршып қала беретiндей. Айнала дүниенiң даңғаза, мол шуы Тайжан үшiн ендi мүлдем жат болып қалған. Ұшар қанаты қайырылған құстай қос қымбатынан айырылған Тайжанның ендiгi иек артар медеуi – жарық дүниенiң сан өзгерiп, сан құбылар бояуын ажыратып, аңғарар асылы – көз жанары мен өз-өзiнен ым-қимылға ерiксiз сұранған қолдары ғана. Естi тiрлiк иесiнiң есту, түсiну, сөйлеу сынды асыл қасиеттерi өз салмағын ендi осы екеуiне артқан. Тiптен соңғы кездерде адамдардың ажарындағы көңiлдiң алуан түрлi күйiнiң құбылмалы бояуларын ерекше жiтi қабылдап, тым сезiмтал, сергек болып алғандай. Бiрақ ашық аспанын тосыннан торлаған безер бұлт оның бұрынғы көпшiл, елгезек мiнезiн тұйық етiп, қаракет-қимылына адым аттатпас шiдерлi тұсау салғандай тым сүлесоқ, сылбыр етiп кеткен.

	Оның толасы жоқ тiршiлiктiң қым-қиғаш шарпысып жататын толқынды теңiзiнен жағаға лақтырылған жаралы балықтай жырақталып қалғанын сезiнiп те жүрген сәттерi болды. Сағынысқан серiктерiмен емiн-еркiн қосылып, өзге дүниенiң барлығын ұмыта бiр айқайлап, асыр салғысы-ақ келедi. Әттең…

	Кешегi күнi күлiсiп ойнап, жұлысып төбелескен балалардың барлығы мұны көргенде өңдерi өзгерiп сала бередi. Сәбилiктiң сары уызынан аршылмаған ажарлары табан асты құбыла өзгерiп, шуақты көктемнiң шырайын бұзар, мезi мiнездi ақ сiлбi жауынындай аяушылық пен мүсiркеушiлiкке ауысады. Бiрақ адам бәрiне де көндiгедi екен, бәрiне де үйренедi екен.

	Тайжан төбешiкке тақалып қалды.

	Осы бiр оқшау бiткен жалғыз төбе ауыл балаларының ойнақ салар ордасындай болған аяулы орын едi. Қыс түсiп, қар қалың жатса, қолдан жасаған шанаға, шылапшын мен жалпақ күрекке жайдақ мiнген балалар ойға қарай құлдырап, өзге дүниенi естен кетiрiп зырлар едi. Қызығы мен қиқуы бiр тынбайтын ойыншыл төбе бүгiн кiрпияз тартып, айналасына өкпесi бардай, салыңқы қабақпен состиып тұрыпты. Тiптi төбе басына еркелене, сылаң қағып шығатын жалғыз аяқ сүрлеудiң өзi бүгiн тоң-торыс жатыр.

	Осылай беттеген екеуi соқпақпен iлби жылжып, төбеге көтерiлiп келе жатты…

	Шоқының ұшар басына шыққанда, айнала алақандағыдай көрiндi. Сонау алыстан бұраңдап келiп, бергi сайға құлайтын жолдың ақшулан бозамық тартқан қос табаны көзге бұлдырай шалынады. Жүдеу жолдың жүлгесi әрi қарай ұзай түскен сайын көз ұшында тұманытып, бұлдыр шалынған Ақжонның асуына өрмелей шығып, әрi аунап түседi.

	Аңғары ашық, кенерi жатаған сайдың қақ ортасымен бұралаң ағып Шолпы жатыр.

	Тайжанның жүдеу ажарын қоңыр күз шуағындай сезiм самалы желпiп сала бергендей болды. Жып-жылы бiр нұрлы ағын тал бойын жуып өткендей. Сұлу Шолпының жасыл жағасымен өтетiн қос өрiм қасқа соқпақ анау арқар тұмсығына ұқсас жақпар тасқа дейiн жарыса ойнап барып, жатаған, жуас беткейдiң бауырымен қиялай өрмелеп, қиянға шығып кетiп барады.

	Оның көз алдына биылғы мамырдағы бiр шуақты күн келдi. Естен кетпес сол бiр тамаша күн де сағымды түстей жалт етiп өте шыққан екен-ау. Тiптi шындық екенiне сенгiсi де келмейтiн сияқты.

	Ауылдың бас көтерер үлкендерiмен бiрге Тайжан да, өзi құралпы балалар да шығып колхоздың тоқымдай жерiн кетпендесiп, тұқымын сеуiп, малаласып, көп септiктерiн тигiзiскен. Апасы да сол көптiң бiрi болып, аз күндiк науқанда бел шеше қимылдап, қайрат қылысып жүрген едi. Алайда Тайжан соңғы күндерi өз анасының көппен онша сөйлеспей, сәл салыңқы кейiпте, жүдеу тартып жүргенiн жиi байқаған.

	Тайжан қабақ астымен анасының әр қимылын бағатын бiр әдет шығарып алғанын өзi де аңғармап едi. Тек өрмекшi торына түсiп, бебеу қаққан шыбындай шыжбалақтаған елбек ой бұған iштей тыншу бермейдi. «Апыр-ау, не болды?»

	Кейде үйге оралғанда шешесiнiң аса бiр мұңайған күйде маңдайын күйе жалап, қап-қара болған қазандық пешке тесiлген күйi ұзақ, үнсiз кiрпiк қақпай қадала қарап отырғанын көретiн. Кей сәтте ол өз баласының мұңлы бiр пiшiнде өзiне тесiле қарап отырғанын сезгенде, бұған кiнәлы бiр жандай жаутаңдап қарар едi.

	Шешесi соңғы күндерi әйнегi жарық, төрт көз бәкене терезе алдынан сирек өткен әлдекiмдерге қатты елеңдеп, сырт жаққа мойнын созып, мазасыздана қарағыштайтынын Тайжан жиi байқаған.

	Киiзбен қаптаған қоңыр есiк шалқасынан ашылды да, iшке шолақ қолды тапал бойлы кiсi келе жатты. Екi езуi екi құлағында. Шешесi шапшаң қимылмен орнынан атып тұрды.

	Шолақ қол кiсi оң иығына асқан қоңыр қызыл сөмкесiн терезе алдына қойды да, iшiнен үш бұрыш қағазды алып шықты. Оның үстiне түсiп кете жаздап, тыпыршып, тыным таппай тұрған шешесi әлгi қағазды шолақ кiсiнiң қолынан жұлып алып, кеудесiне басты. Көзiнен ытып-ытып жас шықты. Әлгi кiсi жас балаша мәз болып, оң қолымен кiшкене сүйiрше мұртын ширатып қойып, төрге шыға бердi. Апасы үш бұрыш қағазды Тайжанға ұстата салды да, текшеленiп жиналған көрпенiң ең астынан өңiне қылау түспеген қоңыр шибарқыт ұзынша қөрпешенi төрт бүктеп, төрге салды. Көзiнiң жасын жаулығының ұшымен сүртiп тастап жүр. Оқта-кетте болмаса көп ашыла бермейтiн, бет сыры көмескi тартқан кебеженiң де аузы ашылып қалды. Аузы түюлi ақ қалта да жарыққа шығып, шыжымдалып шарт түйiлген бауынан босанды.

	Қылта тамақтың тiлекшiл тәбетiнен жырымдалап, көз талдыра күттiрген қадiрмен қонағына арналған асыл сый-базарлық сынды ақша қардай аяулы құрт та, тау сарғалдағындай көз жауын алған сап-сары iрiмшiк те, тiл үйiрiп, дәмi түсiңе кiрiп шығатын бес-алты түйiр қант та дiрiлдi қолдың саусақтарымен iлесiп, төмен аунап түсiп жатты. Жүдеу дастарқанда жетiмсiреп жатқан екi-үш кесiм нан мен қолдан жонған ағаш тостағанның түбiндегi бiр уыс қуырған бидай да көптен сағынысқан құт-берекелi қоңсыларымен қайта табысып, шырайланып қалғандай.

	Шолақ кiсi көзiн сығырайтып үш бұрышынан жазылып, кең жайылған қос парақ қағаздағы жұмбақ иректердiң бойын қуалай, анда-санда бұларға жымың етiп көз салып қойып, баппен оқып отыр. Қағаздың алғашқы бетiнен ауысып, келесi бетiне көшкен кезде шолақ кiсi сәл қабақ шытып, басын шайқап қойды. Шешесiнiң көзiнде үрей сынды әлдебiр ұшқын жалт ете қалғандай болды. Бiрақ сәлден кейiн әлгi кiсiнiң түйiлген қабағы жадырап, қарсысындағы екеуiне жымың еттi да, ажары алғашқы, сабырлы қалпына қайта түстi.

	Қасындағы анасын бiр қуантып, бiр сәтке үрейлендiрген, ара-тұра бiр- бiрiне қатты ұқсай, қатарласа жарысқан ғажайып иректердiң құпиясына Тайжан бiршама таңданғандай халде отыр едi. Әлгiнде ғана қуқыл тартып, көз шарасын үрей өртi шалған анасының жүзi қайта жадырап, кеуде кере тыныс алды. Еңкiш тартып, қимылсыз қалған денесi белгiсiз бiр бұғаудан босанғандай қайта түзеле бердi. Жұмсақ бiр дiрiлмен жаулық ұшына жармасқан саусақтары да саябыр тапқандай.

	Тар терезеден мол шуақ тiккен күн сәулесi анасының жүзiне түсiптi. Оның қуанышпен ұшқындаған жанарының айналасы мөлтек жасқа шып-шып толып, тұнып тұра қалыпты.

	Қызық! Ендi бiр сәтте Тайжанның көз алдына Шолпының жағасында өсетiн созалаң, сида пiшiндi, iркiс-тiркiс бунағы мол шашыратқы келе қалды. Апасының көзiндегi жас тамшылары таңғы шақта, өзенге жуынуға барғанда шуаққа шомылған шашыратқының ұлпа көк, үлбiрген гүлдерiне iлiнiп, iркiлiп тұратын неше алуан бояулы шықтарына тым-ақ ұқсайды екен. Не деген әдемi тамшылар едi!

	Ол әлдененiң тамағына жұмсақ түйiн болып кептелiп, тал бойын шым еткiзген бiр шарпынды сезгендей. Астыңғы ернiн құшырлана тiстеп, тамағына дiр-дiр етiп тұра қалған толқынды тежеп, керi қайырды. Қарыс қадам жерде отырған анасының тоқсан тарау толқуы мұның сезiмтал жүрегiнiң бiр нәзiк қылын қозғап өткендей болды. Ең жақын жанының жан дүниесiндегi сан алуан көп күйлердiң бұған естiлмес үнiнен ол ешқашан бейхабар қалған емес. Сондықтан да арасында айырым жолағы бар жақсы мен жаманның, қуаныш пен қайғының, күлкi мен көз жасының көп сырлары Тайжан үшiн тiптен жат, таңсық емес-тi. Тымырсық теңiз астының жұмбақ тiрлiгiн оның бетiне, толқынына қарап барлау жасаған бiлгiр жанның қасиетiндей бiр күй Тайжан сезiмiн ерекше ұштап, өткiр еткен. Осыдан да болар, ол өзi көрген құбылыстың болмысына бойлай қарап, кездескен, ымдасқан жанының бет-ажарын бағып, олардың әрбiр қимылына мән бере қарайды.

	Тайжан шолақ кiсiнiң дiр-дiр еткен қолында ақ көгершiндей елп етiп ұшып кеткелi тұрған қағаздағы қазқатар жазуларға бiр қарайды, анасының жүзiне бiр қарайды… Мұртты кiсiнiң аузының қимылы бiр түрлi қызық. Тегi, айтар сөзiн асықпай, баппен айтатын сынды. Анда-санда күлiм қаққан көз қиығымен Тайжанның шешесiне қиғаштап қарап қояды.

	Тайжан жеңiл күрсiндi. Ол ағасының жазуын айнытпай танып отыр. Сол бүйiрге қарай сәл қиғаштап, iрiректеу етiп жазушы едi. Анау үшкiлдiң ортасынан төменiректеу тұстан керген арқандай қылып, кесе сызыпты. Онысы несi екен?

	Тал бойымен қунақ ойнақ салған қуаныш үстiндегi оған шолақ кiсiнiң қазiргi шақтағы келбет-көркi ерекше жақын, әрi сүйкiмдi көрiнедi.

	Анасы дiр-дiр еткен қолымен сарғыш сырлы ағаш жәшiктiң iшiнен бүктеуi жазылмаған ақ матаны шолақ кiсiнiң алдына қойды. Ол алмаймын деген раймен, басын шұғыл шайқап, орнынан тұра берген. Бiрақ апасы қоярда- қоймай, оның оң иығына асқан қызыл сөмкесiнiң iшiне ерiксiзден сүңгiтiп жiбердi.

	Апасы қасында жымия күлiп тұрып қалған Тайжанға әлдене деп сөйлей, мойнынан құшақтап, маңдайынан, бетiнен құшырлана сүйiп-сүйiп алды да, далаға атыла шықты. Ол да қосыла жүгiрiп, сыртқа апасымен бiрге шықты.

	Шешесi анадай жерде көне сары самаурынды үйге алып кiргелi бара жатқан көршi үйдiң әйелiне әлгi үш бұрышты қағазды алып жүгiрiп бара жатты…

	Оның көз алдына өткен күндердiң сол бiр көрiнiстерi сол қалпында, сол еш өшпеген, көмескiленбеген қалпымен келiп, ақ қанат балапандардай тiзiлiп тұра қалды.

	Сол күнi жас Тайжанның бала жүрегi осы үйге қуаныштың ақ желкендi кемесi келiп, тұмсық тiрерiн айқын сезген. Көптен берi көрiнбей кеткен ағасы – үш бұрыштың сыртындағы сол бүйiрге қарай қиғаштандыра жазу жазатын ағасы – келуге тиiс. Ол осыны анық сездi.

	Кешке қарай үйдiң шаңы түгел қағылып, талайдан берi күн көрмеген көрпе-төсек сiлкiлендi. Анау терезе тұстағы бұрышта белiнен қынай буылып тұрған домбыра да жарыққа шығып, өзiнiң ашық ажарымен төр тұсына iлiндi.

	Алақандай аз ғана ауылдың адамдарының үйге бас сұқпағаны жоқ. Тiптi өзiмен бiрге осы төбе басында асыр салып ойнайтын, көзi қулана күлiмдеп тұратын қалқан құлақ бала да шешесiмен iлесе келiп, дастарқандағы домалақ тәттiнiң үш-төртеуiн ышқырына жымқырып кеттi.

	Ересектердiң көпшiлiгi шешесiмен қос қолдасып амандасып, бас шұлғысып жатты. Кейбiр көңiлi бостары көздерiне келген жастарын қол сыртымен сүртiп тастап, Тайжанды арқаға қағып, ашық көңiлмен жарқ-жұрқ етедi.

	Елдiң бәрiнен кешiрек келген екеу болды. Көзi ылғи да шуақ күлкi шашып, күлiмдеп тұратын, ашық маңдайлы, әдемiше, дөңгелек беттi ақ құба қыз шешесiмен бiрге келiп, отырғандармен амандасты. Қыздың үстiне қынама бел қызыл бешпентi бар. Басынан қызыл орамалын тастамайтын. Бұл жолы да сол қызыл ормалымен келдi.

	Тайжанның шешесi әлгi қыз келгенде жүзi балбұл жанып, қолымен төрдi нұсқап жатты. Бiрақ қыз, неге екенi белгiсiз, өзiнен-өзi тым ұяң тартып, шегiншектеп тұрды. Екi бетiнiң ұшы үлбiрей қызарып кеттi. Күлiмдеп тұратын көзiнiң шуақ шашқан күлкiсi бетiнiң ұшындағы үлбiрек, ұлпа қызылдың астарына ұялап, тығылып қалатын сияқты. Тек төменгi ернiн қымқырып, ұяң жымыңдайды.

	Бiрде қырман басында Тайжанның ағасының домбырамен өлең айтқаны бар. Сонда осы қызыл орамалды, қынама бел қызыл бешпеттi қыздың тап осындай күйде болғаны Тайжанның есiнде тасқа таңба басқандай сақталыпты…

	Сол күнгi айлы кештiң әдемiсiн-ай! Тайжанның үйiне келген ауыл балалары да ақсүйектi армансыз ойнады. Шолпы жағасындағы қашпа доп ойнайтын жазаңда ат ойынды салған балалардың сақ-сақ күлген күлкiсiн Тайжан құлағымен болмаса да көңiлiмен естiдi. Өзi де бiрнеше рет қалың топтан озғандай шауып, мәреге бiрнеше рет сүйек олжасын әкелiп салды.

	«Пай-пай, Шолпының ғажабын-ай десейшi! Мынау кең дүниеде Шолпыдай сұлу, Шолпыдай аяулы, Шолпыдай тұнық сулы өзен бар ма екен, ә?! Әй, қайдам-ау, жоқ шығар! Ананы қараңдаршы… Сонау алқара көк аспаннан ақтарылып түскен сан жетпес сынық жұлдыздар әр толқынның жалына еркелей жабысып алып, алысқа ұзап кетiп жатыр, кетiп жатыр. Неткен ғажайып көрiнiс, не деген сұлулық!»

	Тайжанның тiлсiз тiлi осылай деп айқайлады. Көмекейден сыртқа еш тоқтаусыз ақтарылған ашық күлкiсi айналасына осылай жар салып тұрғандай болды.

	Қызыл қасқа ит те бiр асырды салды дейсiң. Ол да тiлмен айтып жеткiзе алмайтын үлкен қуаныштың болатынын сездi ғой. Секiрiп келiп Тайжанның мойнына асылып тұра қалады да, өзен суын кеше-меше көктұйғындай бiр құтырына ызғиды дейсiң. Ит аяғының астынан аспанға мөлдiр моншақ болып, шашылып төгiлген тамшылар болар тойдың, келер қуаныштың күн iлгерi шашылған ақ шашуы, алтын шашуы секiлдi…

	Тайжан төбенiң жатаған етегiнен әрiректе бұрала ағып жатқан Шолпыға ұзақ, тесiле қарап отырды. Көз алдына өзеннiң сол түнгi естен кетпес ғажайып бейнесi, өз жүрегiнiң сондағы толқынысы, қуанышы келдi.

	Иә, ағасы анау Шолпы жағасындағы жолмен келiп едi-ау. Аудан орталығынан тұқым алып қайтатын арба Ақжоннан берi құлағанда, Тайжан өз-өзiнен елегiзiп, тыным таппаған. Әсiресе соңғы үш-төрт күннiң беделiнде ол өз бойынан бөлекше мазасыздық табын аңғарды. Кеудесiндегi кiшкене жүрегi тыншу таппай дүрсiлдеп, лүпи соғып, алабұртумен болды. Әлдеқандай бiр беймәлiм күш оны осынау төбеге жетектеп, жан дүние, бар жүрегiмен күткен, асыға күткен қуаныштың сонау жақтан келерiн түйсiнгендей-дi. Ақжонның иығына асылған қасқа жол осы бiр аяда түтiн түтетiп, ұйлығып отырған кiшкене ауылды бұл көрмеген, бiлмеген үлкен де қасиеттi құпиясы бар жұмбақ өлкемен байланыстыратын жол екенiн жүрегiмен, жанымен бiр кiсiдей-ақ сезiнетiн.

	Бергi жақпар тасты еңiске құлай берген арба үстiндегiнiң бiрi өзiнiң ағасы екендiгiн айнытпай таныған Тайжан төбеден төмен қарай «аттың басын» қоя берген. Кiшкене жүрегi кеудесiне сыймай бара жатты. Ылдидан төмен қарай құлдырағанда қос қолы желге қарсы ұшқан ақ шағала қанатындай қалқып, көкке әуелей көтерiлiп кеттi. Артына шапшаң қайырылып, көз қиығын тастап едi, өзiмен төбе басында бiрге жүрген серiктерi де дүмей шауып келедi екен.

	Қасқа жолдың жалпақ табанына түсiсiмен-ақ құландай жортып алып бiр кеттi дейсiң. Екi аяғы оның өз еркiнен тiптен тыс қимылдайтын сияқты. Айнала дүниенiң бәрi: «Алақай, алақай, алақай!» – деп, шыркөбелек айналып, айқайлайтын сияқты. Шамадан тыс бiр күшпен булыға айқайлап, ол да өзiнше бiр қуаныш аралас дыбыстар шығарып келедi.

	Құлдырап, құстай ұшып барған күйi ағасының құшағына қойды да кеттi. Алыстан, қалың топтың алдында келе жатқан iнiсiн ағасы танып, арбадан түсiп, алға шыға берiп едi.

	Көзден аққан жасын тыя алмай, ағасының мойнына асылған күйi солқ- солқ етiп жылады. Ағасының көзiнен де бiр тамшы жас тамып түстi. Арба үстiнде отырған шоқша сақалды шүйкедей арбакеш қарт терiс айналып кетiптi. Иығы бүлк-бүлқ етедi.

	Тайжаннан көп соң жеткен кiшкене балалардың бәрi келген бетте оның ағасын балалық, бауырмалдық бiр халде құшақтай алып, оған сатпақ беттерiнен бiр-бiр сүйгiзiп жатыр. Тайжан ендi аңғарды, ағасының қолында ұстар сабы иiр мүйiздей, қоңырқай сарғыш жолақты таяқ бар екен. Сол сәтте оның жүрегi ине шаншығандай шым ете қалған...

	Ол ағасымен кездескен жолдың кезеңiне қарады. Бәрi тап кешегiдей көз алдында. Анау жол шетiндегi жасыл, бұйра жыңғылдың бастары қызғыш рең аралас түске енiптi. Ол да бiр түрлi жабырқау, жүдеу тартқан екен. Тайжанның жанарына дiр етiп жас оралды.

	Ағасы келген күнi ауылдың үлкен-кiшiсi бас қосысып, бiр масайрап қалды. Сол бiр думанды шақта өзi құрбыластардың да, өзiнен кiшiлердiң де Тайжанға қызыға да, қызғана да қараған сәттерi оның есiнен кетер емес. Бiрi мұңая, бiрi жайраңдай қарап, осындай бiр сәттi күннiң қашан келетiнiн арман етiсiп, елестетiсiп кеткен сынды. Осы үйдiң ошағының басында бас қосқан үлкендi-кiшiлi қауым, топ тәттi қиял толқындатқан теңiздiң ортасындағы үмiт деген, арман деген ақ аралдың аясына әр бөлек жолмен саяхат жасап кетiскендей…

	Тайжан ертегiдегi шалқалай түсiп, ұзақ ұйқыға кеткен батырдай керiле жатқан Ақжон асуына көз салды. Түкси қабақ, кiсi алатын қара бурадай түсi суық қалың бұлт батыстан баяу көтерiлiп, Ақжонның етегiне аяқ салды. Оның еңселi биiгi зiл батпан, дүр салмаққа шыдас бере алмай қайқаң қағып, қыспақтан құтылғысы келгендей бұлың-бұлың етедi. Ауаға қалың ызғар араласып, бұзылуға бет алғандай бейiм байқатты. Бетке бүрке тиген дым табы дененi тiтiрентедi.

	Ол ауыл шетiндегi дөңге, оның үстiне салынған ат қораға көз тоқтатты. Оны өткен ай аяғында ғана ауыл болып жабылып, кiрпiшiн қалап, сылап, жауып бiтiрiп едi. Сонда Тайжанның ағасы да, өзi де сонда iстеген.

	Үйде бiраз жатып тыныққаннан кейiн-ақ ағасы колхоздың жұмысына көппен бiрге араласып кеткен. Қолындағы қоңырқай сарғыш жолақты иiр басты таяғын аз күннен кейiн-ақ тастаған болатын. Ауылдың таза ауасы ма әлде сағынған ел-жұртын көрiп жаны жадырады ма, бозғыл тартқан реңi шамалы уақыттан кейiн қызыл күрең тартып, жүдеу жағы толысып, ажарлы бiр райға енген едi. Аяғын сәл ғана сылтып басқаны болмаса, басқадай бөтен кемiстiгi байқалмайды.

	Кiндiкке дейiн денесiн жалаңаштап тастап, кетпендi бiр сiлтегенде, сабан араласқан балшық сағызша иленiп, шелектiң iшiне түсiп жатады. Жас балалар мен қыздар қос-құлаштай қазықшаны шелектiң тұтқасының астынан лып еткiзiп, жас қабырғалары майыса, асты тесiк үлкен құйма қалыптың жанында тұрған әйелдерге жүгiре лай тасысады. Олар да жедел қимылдап, келген шелектi лып еткiзiп аударып ала қояды да, сары майдай жылпысқы лайдың бетiн қолдарымен тегiстейдi. Содан кейiн қалыпты тұтқасынан қос қолдай ұстап көтередi. Бабымен ақырындап көтерiлген қалыптың астынан бүйiр бетi жылтырай, сом тұлғалы кесектiң сұлбасы көрiнiп келе жатады.

	Мiне, осылай таң атқаннан күн ұясына батқанға дейiн бала-шаға, кемпiр- шал жабылып iстеген тiрлiктiң бар азабын Тайжан да, оның өзi құралпы серiктерi де көппен бiрге көтерiсiп, өз әлдерiнше тер төгiскен. Олардың өйтпеске лаждары да жоқ едi-ау.

	Ағасының шапшаң қимыл, атпал қайратына сол ортадағы жандардың барлығы шын сүйсiнiп, шын ризашылықтарын бiлдiрiскен. Оны Тайжан айнала жұрттың ажар-қабағынан танып, кәдiмгiдей-ақ масаттанып жүрдi.

	Бұл күнде қоңырқай тартып, қола түстi рең алған қапсағай денесi қатты қимыл үстiнде термен шыланып, күнмен шағылыса жалт-жұлт етедi.

	Бұлтылдай ойнаған бiтiмi кесек бұлшық еттерi жұқа терiнi жыртып жiберердей бiлемдене түйiлiп, сырт көздi ерiксiз сүйсiндiргендей. Көптен көрмей, сағынған жұртының ортасына түсiп, олардың иықтарына түскен салмақтың бiр шетiн белi қайыспай көтергенiне де күлiсiп, жарқын сөйлеседi. Ағасының сол бiр дарқан мiнезi сол маңда жүргендердiң бәрiнiң қозғалыс- қимылдарына бөлекше жiгер, көңiлдерiне қанат бiтiретiн тәрiздi.

	Ағасы әңгiме айта бастаса болғаны, кейбiр күлегеш балалар iшiн басқан күйi жерге домалай аунап, көздерiнен жас аққанша күлiсiп жатады. Ол бiр қызық қимылдар жасап, балаларға көрсеткенi есiнде.

	Балалар жұмыс аралығында өзгеше бiр қызық ойын ойнап кетедi. Қолдарына таяқ ұстап, таса-тасаға тығылып, бiрiн-бiрi қалт жiбермей аңдысады. Кейде бiрiн-бiрi ұстап алып, қолын артына қайыра байлап тастайды. Немесе қос қолын жоғары көтерiп, мұның ағасының алдына дедектетiп айдап келедi. Айдап әкелушiлер бұларды жиi-жиi таяқ ұшымен нұқи түртiп, түстерiн кәдiмгiдей-ақ суытып алады. Қол көтергендердiң жүздерiнде мүсәпiрсiген, момақан хал тұрады. Елдiң бәрi мәз-майрам болып күлiсiп жатады. Сөйткен ағасы кей түндерi ұйықтай алмай, мезгiлсiз уақытта тоқсан аунақшып, дөңбекшiп шығатын. Аузына нан жапсырған бiлте шамның соқыр жарығында көзiн үрей билеген анасы оны айналақтап, көпке дейiн жатпай, түрегеп отырады. Ол оған жалынғандай бiрдеңеледi қайта- қайта айтып жатады. Ағасы жай ғана езу тартып, мөлтек, мейiрiм толы, ойлы көзiмен анасының жүзiне жымия қарап, бас шайқайтын.

	Таң ата түндегi тынышсыздық та ұмытылады. Апасы шөпке кетедi. Тайжан мен ағасы екеуi бiреуi шелегiн, бiреуi кетпенiн ұстап, ауыл сыртына қарай аяңдайды.

	Тайжан да мұндай шақта өзiн көңiлдi сезiнедi. Оған бар дүние соншама әсем, сұлу қалпымен көрiнетiн. Анау Қызылқырқаның жатаған жонынан шуағын төгiп, көтерiлiп келе жатқан аяулы күннiң келбетi, қабағында титтей кiрбiңi жоқ мөлдiр көк аспан, бұта басынан тыным таппай, шоршып ұшқан торғай, көкке тойынып, секiрген қозы-лақ – бәрi мұның жанына жақын. Әсiресе Шолпы жағасында жамырап өсiп, күлiмдеген көгiлдiр аспанға, күнге төсiн төсеген шашыратқының нәзiк гүлдерiне соншама бiр iңкәрлiкпен ынтықты. Ол осынау тыныш көрiнген дүниенiң сонау алыстағы бiр түкпiрiнде гүл тапталып, күн көзiн өртенген үйдiң жалыны жалап, жаралап жатқанын бiлмейтiн едi…

	Әне, ана өзен жақтағы шеткi үйден сұңғақ денесiн тiк ұстап, қызыл орамалды қыз шықты. Асықпай, аяңмен басып, жұмыс басына қарай беттеп бара жатыр. Жүрiсi қандай әдемi едi өзiнiң. Көзi шуақ күлкi шашып, әдемiше, дөңгелек, ақ құба бетiнiң үстiндегi жұқа қызылы үлбiреп келе жатқан шығар- ау.

	Тайжан сол қызды көрген мезеттегi ағасының бойында жай көзге онша сыр алдыра бермес бiр құбылысты байқай қояды. Ол белiндегi қайыс белдiгiн қынай тартып, бойын бұрынғыдан да тiк ұстайды. Аяғының әлсiз сылтуы да iзiм-қайым бiлiнбей кететiндей.

	Осы мезетте оның көз айналасына жып-жылы бiр шұғыла ұйып тұра қалады да, езуiмен жүйткiп өткен ұшқыр күлкiсiнiң шуағын шашып өтедi. Маңындағы балаларға тiл қатып, жымың етiп көз қысып, арқа-бастарынан үп-үлкен күс алақанымен еркелете сипап қояды.

	Тайжан қызыл орамалды қызға тағы да қарайды. Жүрiсi қандай әдемi едi өзiнiң! Қызыл орамалының күнмен иiндескен тұстары бiресе көз қарықтырар алқызыл түске, бiресе алтындай сарыға боялады.

	Қыз да бұлар келе жатқан жаққа ара-тұра мойнын қиғаштай бұрып, назар салып қоятынын Тайжан аңғармай қалған емес.

	Осындай бiр кездерде Тайжанның тал бойы шым-шым етiп, тәттi бiр сезiм жетегiнде кете баратын. Оның кең даланы бар дауысымен жаңғыртып айқайлап жүгiргiсi келетiн. Айналасын қоршаған мынау кең дүниеге бойындағы бар мейiрiн шаша сақылдай күлгiсi келетiн.

	Олар кешке жұмыстан әбден титықтап, шаршап қайтады. Үй жанындағы көтерме сәкi үстiне киiздi жайып тастап, кешкi тымықта жадырай отырып, қоңыр шайды бабымен сораптап отырған да бiр ләззат екен-ау. Кейде көршi әйелдер, қариялар келiп, әңгiме-дүкен құрысады. Әр пiшiндi, әрқалай мiнездi, әр жастағы адамдардың ажарларындағы алуан құбылыстарға қарап отыру – Тайжан үшiн бiр рақатты шақ. Осындайда ағасы қабырғада сүйеулi тұрған домбыраны алып, ақырын шертетiн. Көрер көзге жуантық, икемсiздеу көрiнетiн саусақтары домбыраның қыл мойнына тиiсiмен-ақ, құтырына ойнап, тiзгiнiн босатқан сәйгүлiктей жұтынып шыға бередi. Отырғандардың бәрiнiң ықылас-назары бұндай шақта ағасына ауады. Олардың әлгiнде ғана әрқалай құбылып отырған жүздерi салмақтылыққа алмасады. Шоқша сақалды, ақ шашты көршiсiнiң көзi оған бiрде тiптi жасаурағандай болып та көрiнген…

	«Шiркiн-ай, мыналарда да арман бар ма екен?» Тайжан төмен қарап мұңайып, бiр түрлi көңiлi босап, жылағысы келiп кеттi. Басын тамның қотыр қабырғасына сүйеп, көкке қарады. Ол сонау шеттегi ұялшақ мiнез жас сәбидей именшек тартып тұрған жеке жұлдызға жанарын салды. Шашыратқының көгiлдiр гүлiнде мөлт-мөлт етiп тұратын шықтарға ұқсайтын сынды. Жұлдыздың жабырқаулы жүзiнен бiрнеше тамшы жас төмен қарай тамып-тамып кеткен сияқты көрiндi. О, ғажап, жұлдыздар да жылайды екен ғой!

	Тайжан бетiнiң ұшына жып-жылы бiрдеңенiң суси сырғып барып, дiр-дiр ете кiлкiп тұра қалғанын ендi аңғарды.

	…Ақ қанатын құлаштай қағып, жоғарыға қарай заулай ұшып көтерiлiп барады, көтерiлiп барады. Төменде өзi талай ойнақ салған ойыншыл төбе де, асырды бiрге салысқан балалар да бұған қарап қол бұлғап, қалып бара жатқан секiлдi. Бiр шетте апасы мен ағасы да сүйсiне мәз болып, қол бұлғап жатыр екен. Мұның аузында көлденең тiстеген шашыратқының көз жауын алған көгiлдiр гүлдi бұтағы бар. Таудай-таудай болып үйiлген бұйра-бұйра ақша бұлттың арасына кiргенде, төмендегiлер көзден тасаланды. Ол айналасына барлай, зерлей қарады. Iздеген ынтығы жым-жылас жоғалып, iзiм-ғайым құрып кеткендей. Апыр-ау, қайда кеткен? Қайда, қайда-а-а-а! Ол шыңғыра айқайлады. Бiрақ жылаған жұлдыз ең болмаса жылт етiп, жұмбақ аспанның жалпақ төрiнен бой көрсетер емес.

	Тайжанның ақ сүт көңiлi сол бiр жылаған жұлдызды жұбатып, еркелеткiсi- ақ келедi.

	Қолында қыса ұстаған көгiлдiр аспан реңдес шашыратқы гүлiнiң көзесiнде көзiнен күлкi ұшқыны өшпейтiн қызыл орамалды қыздың мойнындағы әдемi моншақтай мөп-мөлдiр шық тұнып тұрыпты. Ол дiр-дiр еткен сайын көздi арбайтын қызылды-жасылды өткiр сәулелер шашыратады.

	Сол бiр сүйкiмдi, көгiлдiр гүл мұңды жұлдыздың жабырқау көңiлiн жұбатып, жанына демеу болатын сияқты. Апырау, қайда кеткен, қайда, а? Айтыңдаршы, қайда-а кеткен сол жұлдыз?!

	Ол селк етiп, оянып кеттi. Булыға терлеп, тынысы тiптен жиiлеп кеткен екен. Шекесiнен сұп-суық тер шып-шып шығыпты. Маңдайын сүрттi. Тынысы да ендi-ендi қалыпқа келе бастағандай.

	Ай Қызылқырқадан құлаш бойы көтерiлiп, ақырын қалқып кеп, аңғарға өрмелеп бара жатыр екен. Жыпырласқан жұлдыздар да маңғазданған айдың алдында тағзым етiсе, кейiн қарай үркiңкiреп кетiптi.

	Тайжан қатарындағы төсекке қарады. Қасында ағасы жоқ! Ол шектен тыс таңданды. Кәдiмгiдей елегiзiп, айналасына аңтарыла қарады. «Апыр-ау, ол қайда кеткен сонда?» Анау сарғыш жастығының арғы жағында сүйеулi тұрған домбырасы қабырғаға бедерлi көлеңке тастап, айлы түннiң ақ саумал сәулесiне бетiн аймалатып тұр екен.

	Апасы оң жағында, бейжай күйде ұйқыда жатыр.

	Тайжан орнынан ақырын тұрып, Шолпы жаққа көз салды. Арғы жағадағы жарлауыт қабақ, қою көлеңкесiн түйiлтiп, тым түнерiп кеткен екен.

	Шоқ талдың түбiнен әлдебiр сурет елбең етiп, ағараңдағандай болды. Айқынырақ зер салып, барлай қарап едi, талдың ұзынша көлеңкесiнiң шетiн ала қараңдап, ақырын аяңдап келе жатқан екi адамның бейнесiн ажыратты.

	Бiрiнiң бойы биiк, екiншiсi сәл аласалау. Олар өзеннiң жағасына келiп тұрды. Сәлден соң қатарласа отырды. Ай жарығының аппақ сәулесiне шомылған Шолпы иық түйiстiре отырған екеудiң бейнесiн ерекше айқындап, ажарлап көрсетедi. Кенет бiреуi әлдене лақтырған тәрiздi болды да, өзен бетiнен жолақ жалын лап етiп көтерiлiп, бұршақтай-бұршақтай отты ұшқындар әуеге шашырады.

	Тайжанның көзiне жұлдыздар елестедi.

	Көзi ай жарығына үйренiп, көз жетер жердегi бейнелердiң сырт сұлбасының бояуы да емiс-емiс екшелiп, айқындала бастады. Иығы төмендеу отырған жанның басындағысы қызыл түстi орамал сияқты…

	Ақ ызғардың айбалтасын майырып, ақ бәйшешегiн әкелуге асыққан алтын күректей жып-жылы леп Тайжанның тамыр-тамырын қуалап, тұла бойымен жосып өттi. Иә, ұзағынан сүйiндiргей… Оның көз алдына көзi ылғи да шуақ күлкi шашып тұратын, ақ құба, әдемiше қыз келдi. Жүрегiнiң тым жиiлене дүк-дүк соққанын сезiндi…

	Ағасы ақырын сылти басып, қатарына келiп жата бергенде, Тайжан көзiн жұмып ала қойды. Ол бұған тақалып келiп, маңдайын иiскеп, сәл ашылып қалған кеудесiн қымтай жапты. Ағасының ауызынан шашыратқының таныс, қышқылтым кермек иiсi бұрқырап, мұның мұрнын қытықтады.

	Содан соң Тайжан көзiн сығырайта ашып, ағасына назар салды. Ол шешiнбеген күйi қос қолын басынан асыра айқастырып, шалқалай жатыр екен.

	Бiраз уақыт өткен соң, ол орнынан ақырын көтерiлiп, сүйеулi домбырасын қолына алды. Күңгiр еткiзiп бiр шерттi де, бұларды оятып алмайын дегендей, орнына қайта қойды.

	Арада аптаға жуық уақыт өткен-дi.

	Түс кезi болатын. Тайжан көршi үйдiң баласы екеуi там көлеңкесiнде асық ойнап жүр едi. Шаршауды ұмытып, ойынның құмарына берiлiп кеткен екеуiне әлгi баланың iнiсi жүгiрiп келдi. Кiп-кiшкене танауы елеуреп, үрейлi бiр кейiпте екеуiне алма-кезек қарап, қолын сермей сөйлеп жатты. Қалды бет бала қаз-қатар тiгiлiп тұрған асықтардың үстiнен аттай өтiп, көше жақ бетке атылып шықты. Кетiп бара жатып, мағыналы бiр белгiмен Тайжанды нұқып кеттi.

	Көше ортасында ақ қалпақ киген, ақ сақалы алдын жапқан қарияны осы ауылдың бас көтерер адамдары қоршап тұр екен. Жеңiлаяқ бiрдi-екiлi жас әйел көше бойын қуалап, әр үйдiң есiгiне бас сұғып, ызғып жүр. Жолыққан жандармен қысқа сөйлесiп, қысқа жауаптасатындай. Олардың соңын ала жаулық, кимешегiн жүре түзеп, белбеулерiн жүре буып, асыға басқан кемпiрлер көше ортасына үйiрiлiп қалған шағын топқа қарай домаласып келедi. Жүрiстерi тым асығыс. Әлдебiр тосын жайсыздықтың жат иiсiн сезгендей барлығы да ақсақалды шалдың аузына аңтарыла қарап, содан шығар лебiздi шыдамсыздана күтiп тұрғандығы бiрден аңғарылады. Өңдерi үрей аралас бiр күймен өзгерiп, көз аңғалақтарын қорқыныштың қара қанаты жанап өткен сынды. Үлкендердiң маңына тайсақтай тақанған балалардың жүздерi де сұрапыл дауыл соғып өткен жас өскiндей қапалы бiр күйге бой алдырыпты. Екi-үш әйел көздерiне жас алып, терiс айналған күйi жаулықтарының ұшымен көздерiн сүртiсiп жатыр.

	Адамдар жиналып болды-ау деген кезде, әлгi мазаң топ көше басына қарай қозғала бердi. Ақ қалпақты, ақ сақалы алдын жапқан қария өзiне тетелес төрт-бес қариямен әлгi шоғырдан бөлiнiп шыға бердi де, еркек, әйел аралас топқа кiдiрiстей тұрыңдар дегендей ишара еттi, өздерi озғындап алға түстi.

	Балалардың барлығы үлкендердiң соңынан үрейлене қарап, ұйлығысып тұр. Анда-санда бiр-бiрiмен қысқа қайырып тiлдесiп қояды. Кейде бас шайқасып, өкiнiш еткен шырай танытады.

	Ақ сақалы алдын жапқан ақ таяқты қария Шолпының бергi бетiндегi, өзенмен iргелес тұрған қос түп терегi алыстан көзге андағайлап, шалынып, назар тартатын үйге соңындағы шағын тобын ертiп, кiрiп бара жатты. Қалған адамдар үйдiң бергi бетiне кiдiрiстеп, шоқтай үйiрiлiп тұрып қалды.

	Тайжанның жүрегi жайсызданып, қасындағы қалды бет баладан не болғанын ымдап сұрап едi. Ол көзiн бағжаң еткiздi де, тiлiн бiр жағына қарай салақтата берiп, қолының қырымен мойнын бауыздап белгi жасады. Содан соң көзiн тарс жұмып, мойнын бiр жағына қарай кисайта салды.

	Жас жүрек ине сұққандай шым ете қалды.

	Көзi ылғи да шуақ күлкi шашып тұратын ашық маңдайлы, ақ құба, дөңгелек беттi, қызыл орамалды қыз сол қос терегi көкке әуелеген үйден шығушы едi ғой.

	Қасқырдан үрiккен қойдай болып, үрпиiсiп-үрпиiсiп тұрып қалған балалардың қатарына Тайжанның ағасымен бiрге бiресе егiс басына, бiресе мал жаққа, бiресе салынып жатқан қора маңына жиi барып-келiп, азаннан кешке дейiн бiр тыным таппайтын, мұртты, қара кiсi келдi. Бас киiмiн сол қолына алып, қызғыш реңдi жылмағай саусақтары жоқ молтақ қолының сыртымен маңдай терiн сүрткен қалпы анау үйге енгелi бара жатқан соңғы қалың топтың сыртынан тесiле қарап қалыпты. Тайжан молтақ қолдың сол бүйiрiндегi шолақ бас бармағының дiр-дiр етiп, тыншусыз тұрған қалпын көзi шалып қалды.

	Тайжан назарын мұртты, қара кiсiнiң жүзiне аударды.

	Ол осы кiсiнi өзiне тым жақын көрiп, шын пейiлмен ұнататын. Оның себебiн өзi де толық түсiне бермеушi едi. Әлгi кiсiнiң өзi де балаларға тым үйiрсек, кейде жұмыс басында балаларды күрестiрiп, думандатып кететiнi тағы бар.

	Мұртты қара кiсi анда-санда шаң басқан қонышынан сурет, жазуы бар көлемi үлкен қағазды алып, жиылған елдiң алдында оқитын. Ол оқып тұрған уақытта адамдардың бәрiнiң жүздерi салмақтанып, жанарларында не болар екен дегендей жеңiл үрей ұйып тұра қалатын.

	Мұндай кезде әлгi мұртты, қара кiсi айналасын сабырмен барлап алады. Сол суреттерi бар, майда-iрi жазуы араласып отыратын қағазды оқып тұрып, сәлден кейiн көзi күлiмдей, қолын жiгерлi бiр екпiнмен сiлкiп-сiлкiп қоятын. Оның кеудесiндегi қоңыр қызыл жарқылдаған дөңгелектерi де осы кезде жiгерлi қимылмен қозғалақтап қалатын. Айнала алқалай тұрған жұрт көзiндегi жеңiл үрей де көктемнiң ұлпа тұманындай тез сейiлiп, езулерiмен ерке күлкi жүйiткiп өтедi.

	Кей тұстарда мұртты, қара кiсi жазуы көп қағазды оқып тұрып, молтақ қолын көкке көтере, құшырлана түйiп-түйiп қоятыны бар. Осы кезде оның көзi от шашып, әлдекiмдерге қатты ызаланып тұрғандай болатын. Бас бармағы белiнен жоқ, бүрiсе бiткен молтақ қолдың қызғыш реңдi суретi оның көз алдынан көпке дейiн кетпей тұрып алатын.

	Мұртты қара кiсi жазуы бар, суреттерi көп сол бiр қағазды отырғандарға бередi. Әлгi сөздiң шындығына көздерiн жеткiзгiсi келгендей үлкендi-кiшiлi барлығы сол үлкен қағазға үңiледi.

	Тайжан сол қағаздың бетiнен небiр қызық суреттердi кездестiретiн. Олардың кейбiрiндегi адамдардың бейнесiн ағасына қатты ұқсатып жүрдi. Қоңыр қызыл сөмкелi шолақ кiсi мен өз ағасының кеудесiндегiдей, бедерлi, iлгешектi дөңгелекшелерi бар адамдардың суреттерiн ол әлгi мұртты, қара кiсi әкелетiн қағаздан жиi жолықтыратын. Мұндай қағаздарды қоңыр қызыл сөмкелi, шолақ кiсi де үйдi-үйге таратып берiп тұратын. Тiптi алғашқы бетiнiң бас жағындағы жазуының өзi әрi қысқа, әрi анық, әрi көрнектi болып, көзге ерек шалынатын-ды. Сол қағаздың бетiнен ол кеуделерiнiң иыққа таман тұсына оқшау қадаған тiк төрт бұрышқа, әдемiше жиекке жалғасқан бес бұрышты сүйiр бiтiмдi белгiлердi жиi ұшырататын. Әлгiдей бес бұрышшаларды ол қалды бет көршi баланың кiтабының алғашқы бетiнен көрiп едi. Бiрақ олар кеудеге емес, үлкен-үлкен әдемi үйлердiң ортасынан ерек, биiк көтерiлген қырлы үшкiрдiң төбесiне қондырылып, жан-жаққа тарам-тарам сәуле шашып тұратын едi.

	Жұмыс басындағылар осындай белгiлерi бар адамдардың суреттерiн асықпай қарап, оларға ризашылығы мол кейiпте көз салып, өзара қызу сөйлесiп жатады. Әсiресе балалар жағы көздерi ұшқындап, беттерiнiң ұшы алабұртып, олардың кеудесiндегi белгiлердi саусақтарымен нұсқап, тамсанысып жатқаны. Сондағы адамдардың бас киiмдерi де өзгеше. Кенерi сәл қайқыланып, төбесi дөңгеленiп, жалпағынан жатқан жарты қарбызды көзге елестетедi.

	Жас сананы таңдандырып, таңырқатарлықтай кейбiр суреттер – Тайжан үшiн тiптен беймәлiм, жұмбақ дүниелер. Әсiресе өңешiн өзеурей алға созысқан әлденелер Тайжанды кәдiмгiдей-ақ ойландырып тастайды. Қос дөңгелегi арбаның дөңгелегiнен бiтiмi тым бөлек әрi жұп-жұмыр жуан. Маңына топталған адамдардың бiрi қолындағы ұшы сүйiрше, жұмыр затты бұға көтерiп, саршұнақ iнiнiң аузындай тесiкке тыққалы жатыр. Берiректе аузы ашылып қалған шағын жәшiктiң iшiнде әлгiндей сүйiрше, жұмыр заттың бiрнешеуi қаз-қатар тiзiлiп жатыр.

	Ендi бiр суреттерде жер бауырлай жатқан адамдардың қолдарында ағасының құс ататын мылтығы сияқты заттары бар. Бiрақ одан тұрқы қысқалау, алға ұмсынған мойны үпiр-шүпiр бiркелкi тесiктерге толы. Бауырына кәрлен кесенiң аузындай дөңгелек зат бекiтiлген. Олардың барлығының дорбашалары, тағы басқа бөлшек-салтақтары көзге ерек шалынады.

	Алдарындағы төбешiктiң жанынан аспанға шаншыла шапшыған қап-қара бiрдеңе көрiнедi. Сыртқы порымы ауылда, әсiресе шiлде жазда жиi болатын қояншық құйынға қатты ұқсас. Қара түс пен ақ түстiң түйiскен шекарасынан жан-жаққа шашыраған түйiр-түйiр заттар, сынған ағаш жаңқасы, жентектелген топырақ сияқты заттар көрiнедi. Одан әрiректе әредiк-әредiк қарауытып, тап бiр тасбақалар сияқты бiрдеңелер назарға шалынады. Бiрақ бастары жiп-жiңiшке. Сорайып, сұсты көрiнедi екен. Арт жағын ала қаптап келе жатқан адамдар. Кейбiреулерi жерге етпеттей, ебедейсiз құлап қалған.

	Басқа бiр суреттен аспанды айналып ұшатын қара құстар сияқты бейнелер көрiнедi. Өздерi мазасыз бiр қимыл үстiнде секiлдi. Бiреуi қыстың тымық күнiнде пеш мұржасынан шыққан түтiндей тiп-тiк. Қап-қара жолақ iз қалдырып, төмен қарай құлдилап барады. Ендi қасқағым сәтте-ақ бозамық жиектi көтерiп тұрған қара жерге тұмсығымен шаншыла құлайтындай.

	Осы бiр майда жазулы, суреттi қағаздар Тайжанға ғажайыпқа толы қызығы мол, тiлсiз шежiредей әсер әкелушi едi. Сол көп суреттердiң iшiнен мұның санасына тасқа басқан таңбадай iз қалдырған екеуi бар едi. Ол бұл суреттi бiр-ақ рет көрсе де, бiр сәт те есiнен шығарған емес. Мұртты, қара кiсi әлгi үлкен қағазды қонышынан алып оқи бастаса-ақ сол бiр әдемi, жас қыздың күлiмдеп тұрған бейнесi көз алдына келiп тұра қалады. Шашы қандай әдемi едi десейшi. Ойлы, сабырлы жанарындағы ерекше мейiр адамды өзiне ерiксiз тартады. Соның астына басылған екiншi суреттiң сұрқы адамды шын шошытқандай едi. Ол сонда биiк, аспа ағаштағы жiңiшке арқанға мойнынан iлiнген қызды көрген. Шашы ретсiз жайылып кеткен оның жүзi адам танып болмастай өзгерген екен. Құлақ, самай тұстарына, мойынына қар ұялап қалыпты. Мойынына iленген төрт бұрышты тақта сияқты затқа үлкен етiп жазу жазылған.

	Тайжан кей кезде әлгi қыздың қинала жұмылған көзi мен қисая ашылып қалған аузын елестетсе, тұла бойы түршiгiп сала беретiн. Неге екенi белгiсiз, тап осы мезетте ол көзi ылғи да шуақ күлкi шашып тұратын қызыл орамалды қызды ойлайтын. Ақырын ғана қыз отырған тұсқа ұрлана көз тастап қоятыны бар. Содан кейiн ғана еркiн тыныс ала, жеңiл күрсiнiп қоюшы едi.

	Ол ылғи да қара мұртты, қолы молтақ кiсiнiң жұмыс басына келуiн тағатсыздана күтiп, соның қонышынан қылтиып көрiнiп тұратын қағаз өз қолына тиiп, анықтап көргенше асығатын…

	Көзi ылғи да шуақ күлкi шашып тұратын ашық маңдайлы, ақ құба, әдемiше, дөңгелек беттi, қызыл орамалды қыз содан көп күнге дейiн жұмыс басына келмедi. Бұл күндерi Тайжан өзiнiң ең бiр қимас затын жоғалтып алғандай сезiнiп жүрдi. Көбiне әлденеге елегiзiп ауыл шетiндегi оқшау бой көтерген қос терек жаққа қадала қарап қалатынын өзi де байқамайтын. Сол қос теректiң арғы тасасынан мұның күткен жаны күлiм қағып, қол бұлғап шыға келетiндей болып жүрдi.

	Ағасының бойында да өзгеше өзгерiс табы бар. Оның барлық қимылын көзге көрiнбес тұсаудың тар құрсауы шырмап алғандай. Қалаған кесектерi кейде қисық кетiп, оларды қайта алып қалап жатқанын Тайжан екi-үш рет байқап қалды. Қалтасындағы сырма бауы бар қоңырқай жасыл тартқан дорбашасын жиi-жиi алып, ескi қағазға бiр сарғыш түйiршiктердi баппен салып, асықпай орайды. Содан соң ойлана отырып, ұзақ тартады. Ешкiмге көз тоқтатып та қарамайды. Көзiн сонау Ақжонның жұмыр жотасына асылған қасқа жолға қадаған күйi өзгеге жұмбақ, өзiне мәлiм бiр сонар ойдың соңында отырады. Аузынан будақ-будақ шыққан түтiн тарғыл мысықтың жон арқасындай шұбарланған түспен шұбатылып, әуеге бұлдырай сiңiп кетiп жатады. Түтiннiң тарғыл тұмшасының астынан түйiле түскен қабағы мен тұнжыраңқы көзi оның шытырманы көп шиыр ойдың орманында жүргендiгiнiң айқын айғағындай.

	Ат қора шөп басы сарғая қаланып бiткен-дi. Бiткен күннiң ертеңiне-ақ етек-жеңi кең, көзге ерен биiк қорғаны бар ауыл – бала-шаға, бау- шарбағымен жабыла сылауды қолға алып, үш-ақ күннiң iшiнде аяқтап едi. Тiптi мұртты, қара кiсiнiң өзi бас болып, балтырын түрiп тастап, балшық илестi. Алты қанат үйдiң орнындай алаңдағы тiзеден келетiн сабан аралас қою батпақты айдасқан көп баланың iшiнде Тайжан да жүрдi. Тiптi көптен берi қабағынан кiрбiң кетпей жүрген қызыл орамалды қыз да көзiнен күлкi шуағын шаша күлiп, қабырғаға сүйкiмдi қолымен жып-жып еткiзiп лай ұрады да, алақанын суға жалатып алып, тез-тез сылайды. Кей тұста жiңiшке, сүйрiк саусақтарының оймышты өрнек секiлдi iздерi қалып жатыр. Анда-санда қызыл орамалды қыз ағасы жаққа мойын бұрып, күлiмдей қарайды. Ағасы да өзiндiк бiр салмақпен жымия қарап, жеңiл ғана иек қағады. Тiптi бiр рет қатар тұрып, қабырға сыласқанда, бiр-бiрiне тура қараудан тайсақтайтындай көрiнген. Қабырғадағы қолдары еркелесе тақалып, саусақ сүйiстiрiп өтедi…

	Бiр күнi Тайжан түс әлетiнде ауыл адамдары маңдайында ағашқа бекiткен қызыл туы бар үйдiң алдына жиналап жатқанын көрдi. Қолтықтарында бөктерген қапшық, олды-пұлды бөлек-салақтары бар. Жиналған топтың ортасында мұртты, қара кiсi тұр екен. Ол молтақ қолын сермей сөйлеп, мазасызданғандай бiр халде көше басына қайта-қайта қарағыштап, төс қалтасындағы шынжыр баулы сағатын қайта-қайта алып жиi көз салады. Өзiн алқалай қоршап тұрғандармен қысқа жауаптасатын тәрiздi.

	Ақ үйдiң алдындағы қара талдың майда бұтақтарынан айқастыра өрiп, бүгiнде жантайып құлауға шақ тұрған шарбаққа бiрнеше балта, қос сапты ара қатарласып қалыпты. Жүздерi әбден қайралып, шыңдалғандығы алыстан аңғарылады. Жүзiңе шағылып, жан-жаққа шашыраған өткiр сәуле көздi қарықтырады.

	Мазасыз сонадай ызыңдаған бiр ой оның көңiлiне бөлекше бiр күдiктiң күлiн сеуiп өткендей. Анау балтаның жарқ-жарқ ете қылпыған жүзi оның күдiгiн тiптен ұлғайтып жiбердi.

	Көршi үйдегi қалды бет баланың кiтабынан көрген қызық сурет оның есiне сарт етiп орала кеттi. Қатты арпалысты қимыл үстiндегi адамдардың көздерi шектен тыс шатынап, қабақ түйiскен сұсты бейнелерi көз алдына келе қалды. Белдерiн шарт түйiнiп алған сол сұсты жүздi адамдардың иықтарына асып алған ұзын сапты балталары бар едi. Қызық сурет көп сол бiр кiтаптың келесi бетiнен тап сол сияқты балталы адамдарды тағы да жолықтырған. Бұл жолы олардың басындағы киiмi өзгеше пiшiндi, шошақша үшкiр екен. Олар үстерiндегi киiмдерi әдеттегiден тым өзге, түймесi жоқ, аяқ, бет, кеуденi тұтас тұмшалай жапқан киiмдi адамдармен айқасып жатыр. Әлгi тұтас кеуделi адам ат үстiнде. Ол ұзын сапты, қайқы балтасын көтере ұмтылған ұзын шапанды бiреудi үшкiр басының алқымына үкi сияқты бiрдеңе байланған оқтаудай жiңiшке, бақандай ұзын затпен кеудесiнен шаншыпты. Сонда ол осы суреттi көрiп отырғанда, көзi шатынап, бет-аузы адам шошынарлық кейптегi жанның жанталасты ащы айқайын өз құлағымен естiгендей әсерде болған. Соның қатарындағы аттылының астында тапталып жатқан адамның түрi де тым қорқынышты. Қос қолымен шынтақтай, кеудесiн көтере берген күйi темiр тұяқтың тұтқынынан құтылуға далбаса қылғандай мүсәпiр халде. Айқыш-ұйқыш айқасқан қалың топтың арғы жағынан екi-үш жерден будақ-будақ шыққан қара түтiннiң бұралаң, қою сұлбасы көрiнедi. Сол суреттiң бiр бұрышында балталы адамның қос қолымен құлаштай ұрған соққысынан тұтас кеуделi адам шалқалай құлап бара жатыр едi. Соққының қаттылығы сонша – оның басындағы үшкiр бас киiмi жел ұшырған қанбақтай қалбалақтап, әуеде айналып тұрып қалыпты.

	Тайжанның көз алдына сол бiр сұмдық қорқынышты сурет санадан өшпес бедерiмен айқындығымен келiп тұра қалды. Қайқы жүздi, иiр балтаның тұтас кеуделiнiң төсiне кiрш етiп қадалған көрiнiсiн ойға алғанда, Тайжанның денесi ине шаншығандай дiр еттi. «Не болып қалды, апыр-ау?» Ол тоқыма тал шарбаққа сүйеулi тұрған балталарға қорқа көз тастады. Қиялай түскен күнге шағылысып, өткiр, суық сәулемен жарқ етiп, бөтен ниетке бет бұрғысы келiп тұр дерсiң. Тайжан тынысы жиiлеп, мұртты қара кiсiнiң мазақ жүзiне жауатаңдап қарай бердi.

	Бiр кезде мұртты, қара кiсiнiң жүзiне күлкi жүгiрдi. Молтақ қолын көше басына қарай нұсқап, топ ортасынан алға озып шыға бердi. Сонадай жерде бiрiнiң соңынан бiрi шұбатылып, жолды шаңытып үш өгiз арба келе жатыр екен. Ол алдыңғы арбадан ағасын таныды. Арбалар бұлардың қатарына келiп тоқтасымен-ақ, жиылып тұрғандар арбаларға бөлiне мiндi. Yш арбаға да ескiлеу киiз үйдiң керек-жарақтары тең бөлiнiп салынған екен. Арбаға мiнгендер жаңағы балта, араларды да арбаның артындағы бөлек құрым киiзге орап, таңып тастады.

	«Сонда бұлар қайда бара жатыр?» Мазасыз ой жетегiндегi Тайжан арбаға мiнгендердiң жүзiне барлай қарайды. Ағасы жымың етiп, бұған иек қақты. Мұртты, қара кiсi де әлгiндегiдей емес, жан-жағындағылармен жылы сөйлесiп, ара-тұра шалқалай берiп, қатты күлiп қояды.

	«Осыдан екi жыл бұрын жаз ортасында талай жiгiттердi, ер адамдарды ауыл болып, Ақжон жаққа қарап жылап-сықтап шығарысып салғаны оның тап бүгiнгiдей есiнде. Былтыр да, түнеугүнi де бiрталай адамды ауыл болып, ұзақ жолға шығарып салғандағы жалпы елдiң көңiл күйi бүгiнгiден тым басқа едi. Бiрақ онда олардың ешқайсысы да анау құрым киiз арасына оралған жүзi сұсты, өткiр балталар әкеткен жоқ едi ғой».

	Алғашқы қобалжу, қорқыныш тұманы сейiле бастағандай. Ағасы бұған тағы да жымың етiп, иек қақты. Мұртты, қара кiсi Тайжанның ағасының арқасынан салып қалып iшiн баса күледi. Айнала тұрғандар да, арбадағылар да мәз-мейрам. Көпке iлесе Тайжан да күлдi. Иығынан ауыр жүк аунап түскендей жеңiлейiп қалды. «УҺ» деп еркiн, кеуде кере дем алды. Ол қасына тақалып қайда баратынын сұрады.

	Бiрге ойнап, Тайжанның көп қылығын, ым-белгiсiн бiр адамдай ұғынып үйренген серiгi оның сауалының сырын тез түсiнiп, тез жауап бердi. Ауыл сыртындағы атқораны нұсқады да, қос қолының ұшын тiктей түйiстiрiп көрсеттi. Содан кейiн оң қолының қырымен сол қолынын шынтақтан жоғары тұсын қиғаштай ұрып, әлдененi шапқан секiлдi қимылдың белгiсiн жасады.

	Тайжан ақырын қозғалып, қатарынан өтiп бара жатқан арбалыларға көңiлi тола көз салды. Барлығының жүзiнен бейбiт тiрлiктiң жайма-шуақ шапағы, қуанышы есiп бара жатыр.

	Ол бейбiт сапарға аттанып бара жатқан жандардың соңынан тәттi бiр қимастықпен көз салып, ұзақ тұрды. Арба айдаған ағасы қолдарын әрлi-берлi сермескен адамдардың арасынан ағараң-ағараң етiп көрiнiп қояды.

	«Шiркiн, менiң ағамның қазiр қайда бара жатқанын көзi ылғи да шуақ күлкi шашып тұратынын қызыл орамалды қыз көрсе ғой».

	Арбалылар қос теректi үйдiң қатарынан өте бердi, бiрақ үйден ешкiм шықпады. Тайжан iштей ренжiп, көңiлi бiр түрлi құлазып қалды.

	«Қайда кеткен? Неге көрiнбейдi? Арбалылар өзенге құлар сайға тақалып қалды. Апырым-ау, расымен шықпағаны ма?» Жүрегi шым етiп шаншып, кәдiмгiдей-ақ қобалжи бастады. Күткеннiң көңiлден, ойдан шықпағанына тiптен-ақ сенгiсi келмегендей.

	Арғы сайдан қылт етiп қызыл орамал көрiндi. Тайжанның көзiнен қос тамшы ытып кеттi. Көкiрегiн шым етiп, жағымды жұмсақ жалын жалап өттi. Өзеннен иiн ағашпен су алып келе жатыр екен. Сайдың бергi кенерiндегi дөңеске шелектерiн қойып, тыныс алды. Өтiп бара жатқандарға жеңiл ғана бас изеп, амандасқандай болды. Көзi шуақ күлкi шашып, ақ құба, әдемiше дөңгелек бетiнiң ұшына үлбiрек қызыл ойнап шыға келген шығар-ау.

	Тайжан қасындағы қалды бет баланы арқасынан салып қалып, үйге қарай жүгiре жөнелдi. Қуанғанынан көкке қарай екi-үш рет орғи секiрiп, ойнақ салып бара жатты.

	Арбамен аттанған ауыл адамдарының барар жерi – Бестоғай бұл арадан жиырма шақырымдай жерде. Өзендi өрлей жатқан Бестоғай – Шолпының қос арнасының түйiсiп, қосыла ағар жерiндегi ағашты алып. Ара, балта жүзi батып тимеген Бестоғайдың қалың, ну орманы – Шолпы бойында шоқ-шоқ болып қоныстанған көп ауылдардың ырыс-несiбесiндей аяулы аймақ. Жаңа қоныс теуiп орныға бастаған жұрттың тұрмысына қажет арқалық, тiреу, сырғауыл, белағаш, бақан сияқты керектерiн осы өңiрден табысатын.

	Тайжан үйдiң төбесiне шығып, сонау көгiлдiр тартқан қос өркеш тауды бетке алып, өзеннiң шығыс қабағымен тiзiлген тырнадай болып кетiп бара жатқан арбаларға қарады. Алдыңғы арбадан ағараңдап, ағасының қапсағай денесi көзге ерек көрiнедi. Ендi сәлден соң олар сонау көгiлдiр сағымдай көз ұшында бұлдырай көрiнiп бара жатқан кiшкене-кiшкене ноқаттарға айналады.

	Сағыныш сынды бiр сезiм Тайжанның тал бойымен жүгiрiп өттi. Қос терекке қарады. Өзге талдардан еңсесiн биiк көтерген екеуiнiң жасыл жамылғысын ұяң басып келген күз сарғыш бояуымен сүйкеп-ақ өтiптi. Қызыл орамалды қыз да терекке сүйенiп, қос өркеш көгiлдiр тау жаққа қарап тұр екен.

	Тайжан да сол Бестоғайға кеткендердi шығарысып салғаннан соң, ауылдағы етек-жеңi тез арада жиналып, бiте қоймайтын тынымы жоқ тiрлiктiң ортасында қалды. Күнде ауылдың солтүстiгiндегi Қарақоғаға жаяу қатынап, шөп шабысады, кепкен шөптi баулайды. Қабырғасы қайыса жүрiп, оны өгiз арбаға тиеп, маяға апарып түсiредi. Анасы да сол шөпшiлермен бiрге.

	Жаз бойы суда жатып, ендi құрғап, шөп машинасына жүрiс берген осы бiр құйқалы атшаптырым аумақ – қолхоздың жыл сайынғы бар күшiн сарқып, жан терiн сығып алатын ауыр жер.

	Әсiресе соңғы екi күн әдеттен тыс суытып, арты жаңбырға ұласты. Батыстан соққан ызғар лебi жаңбырмен араласып, күндi тiптен зәрлендiрiп жiбердi. Беймезгiл келген сүйкiмсiз, жат меймандай жедел жеткен бұл ұрма суық, ауылдың апшысын қуырып-ақ жiбергендей. Жеңiл-желең киiмдерiн сылып тастап, барлы-жоқты жылысын әркiмдер-ақ киiнiп алған-ды.

	Бұл күндерi Тайжан шешесiнiң бойынан қобалжығандай бiр мазасыз күйдiң ұшығын жиi байқады. Тар терезе алдында отырып, тоқыған жүн қолғабы мандымай-ақ қойды. Өткенде мұртты, қара кiсiге апарып өткiзген қолғабын жұмыс арасында, соқыр шам жарығында отырып тоқыса да тез аяқтап едi.

	Жаңбыр шайған әйнектен қайта-қайта сығалап, далаға қарайды. Сыртқа да дамылсыз шығып, тынши алмай жүр. Сiлбi жаңбыр түс кезiнде толас алса да, аспан ашылар емес.

	Шешесi ағасының жалтырақ түймесi бар ұзынша сұр киiмiн маңдайында туы бар аласа ақ үйге апара жатыр екен. Аяқ алысы тым шапшаң. Бiр жерге сүрiнiп құлап та қала жаздады. Оның алдынан қоңыр қызыл сөмке алып жүретiн қолы шолақ кiсi кездесе кеттi. Тайжан оның астындағы ақ боз аттың мұртты, қара кiсiнiкi екенiн таныды. Бiрақ бүгiн оның мойнындағы сөмкесi жоқ екен. Артына теңдеген бiр топ жылы киiмдерi бар. Әлгiге анасынан бұрын арғы көше беттен жеткен бiр әйел қолтығындағы киiмiн берiп жатты…

	Арада екi күн өткен-дi. Бiр күнi жұмыстан шаршап кеш қайтқан Тайжан шешесi екеуi кешкi шайды алдарына алып отыра бергендерi сол едi. Ақырын ашылған есiктен үйге мұртты, қара кiсi кiрiп келе жатты. Басындағы көнетоз, жасыл күн қағарын қолтығына қысқан күйi есiк алдында состиып тұрып қалды да, ернiнiң ұшымен ғана амандасты. Күн қағып, әжiм сайы тереңдеген қабағында күздiң алғашқы қырауындай кiрбiң бар. Бестоғайға кеткенiне аптаға жуық уақыт болған мұртты, қара кiсiнiң беймезгiл шақта жан шошынтқандай жүдеу қалыпта оралуы дастарқан басындағы екеудi қатты-ақ шошынтып тастап едi.

	Ол түрегеп тұрған күйi мұның анасына қарап бiрдеңелердi қысқа ғана айтты. Бейне бiр кiнәсы бар жандай тiктеп қарап сөйлеуден тайсақтап, көзiн төменшiктете бердi.

	Тайжан анасының көз шарасының шектен тыс ұлғайып бара жатқанын көрдi. Орнынан қолын екi-үш рет тiреп барып, қалталақтай әрең көтерiлдi. Үй ортасында не iстерiн бiлмей дал болған адамша сенделектеп, тiреуге иығын соғып алды. Тiреудегi шегеге iлулi тұрған соқыр бiлте шам лып етiп сөнгендей болды да, шалқи барып, қайта жанды. Тайжанның көзiне қошқыл қызылданып жанған бiлтенiң сумаң-сумаң еткен жiп-жiңiшке қара жалыны тiреу бойымен ирелеңдей, жоғары өрлеп бара жатқан қара жыланға ұқсап көрiндi.

	Шешесi дiр-дiр еткен қолымен төр алдына қалыңдап көрпе салып жатты. Есiк алдында әрi-сәрi халде тұрып қалған мұртты, қара кiсi бiр уақытта шарасыздық шырғалаңында, үй iшiне айналдыра көз салып, сыртқа жылыстап шыға берды.

	Тайжан қалың жауыннан қорғалап, болымсызды пана еткен балапандай бұрышта бүрiсiп тұрып қалды. Оқ жыландай зу етiп өте шыққан бiр түйсiк тұла бойын қылпыған ұстарадай тiлiп өттi. Тарылған тыныс тұншығып барып, «аҺ» дегенде аузынан ыстық жалын бұрқ ете қалды. «Не сұмдық болды, не болды тағы да?!»

	Есiк шалқасынан ашылды. Шам шалқи берiп, шайқала барып түзелдi. Есiктен алғашқы кiрген кiсiнiң жұлығы тесiк етiгi, содан соң басы көрiндi. Түнеугүнi ағасын арбамен әкелетiн шоқша сақалды шүйкедей шал екен. Бестоғайға арба айдап кеткендердiң бiрi осы кiсi болатын. Осыдан үш күн бұрын қораға қажет қамыс орнына қолданатын сәмбi талдың майда, жапырақты шыбықтарын түсiрiп кеткенiн Тайжан көрiп едi. Ендiгi келiсiнiң түрi мынау: бiреудi iшке сүйемелдеп кiргiзiп келе жатыр. Ағасы екен. Өңi сақарға салған сүйектей аппақ. Көз аңғалағы iшiне түсiп, салмақты жүзi сұмдық бiр кейiпке енiптi. Екi иiнiнен деп алып, кеудесi зорығып жығылған құланның бүйiрiндей бiр басылып, бiр көтерiлiп, шыдай алмай тұр. Мұртты қара кiсi күштей демеп, оны төрдегi төсекке жатқызуға ыңғайлай бердi…

	…Ауылдан оқшау, еңселi көрiнген ат қора көзден ұзап, артта қалып бара жатты. Жақында ғана бүкiл ауыл болып, жабыла жауып, аяқтап едi. Тайжан кеше сонда барып, қораның маңында ұзақ жүрiп қайтқан.

	Қолмен сыланған қораның қабырғаларынан жоқ қараған жандай-ақ ағасының саусақ iздерiн шұқшия iздедi… Әне бiреуi кiшкене баланың ойнап басқан алақанының iзi. Қандай сүйкiмдi едi! Мына бiр жерiнде кiтаптағы таңбалардай қаз-қатар тiзiлiп, бiркелкi бой түзептi.

	Осы бiр оймышты өрнек секiлдi саусақ iздерi оның көзiне жылы ұшырай кеттi. «Көзi ылғи да шуақ күлкi шашып тұратын қызыл орамалды қыздың сылаған тұсы ғой. Иә, дәл сылаған тұсы. Ой, алақай, ағамның да саусақ iздерi осы маңнан табылуы тиiс. Иә, сөз жоқ, осы тұстан табылады». Оның жүрегi дүiрс-дүрс соғып, көз алды тұмантып, жасаурап кеттi. Ол көптен көрмей кеткен қымбаттысымен қайта кезiгетiн жанша қатты қуанды. Оймышты өрнек секiлдi саусақ iздерiнiң маңын тiнте қарады.

	Тайжан көзiнiң жасын сығып-сығып алды.

	Айқын ажарын айқара ашқан қабырғаның ана бiр тұсында нәзiк саусақ iзiмен сүйкенiсе ағасының саусақ iзi түсiптi. «Иә, дәл менiң ағамның саусағының iзi! Құдай-ау, қандай iрi, қандай ғажайып едi десейшi! Ондай саусақ ешкiмде де жоқ!»

	Ол суық қабырғадағы сүйкенiсiп, бiр-бiрiне еркелескен саусақтардың суық бедерлi iздерiне бетiн басып, өксiп-өксiп ұзақ жылады. Көптен берi iште шемен болып, шер болып қатқан өксiгi сыртқа көз жасымен ақтарылып жатты.

	Қалың ой жетегiндегi Тайжан iлби басып, Шолпы жағасындағы шоқ талға беттедi. Жолда қоңыр қызыл сөмкесiн оң иығына iлген шолақ кiсi колхоздың кеңсесiнен шығып, үйiне қарай аяңдап барады екен. Тайжанның қатарынан өте берiп, сәл кiдiре түстi де, оған жылы ұшырай езу тартып, қол алысып есендестi. Содан кейiн арқасынан еркелете қағып, қамқор көзбен оның жүзiне ойлана қарап, аз тұрады да, қоштасқандай ыңғайда бас изеп, үйiне беттедi. Қара жолда көп жүрiп, шаңсоқты болған қоңыр қызыл сөмке шолақ кiсiнiң иығын тұқшита басып, төмен қарай тұқыртып бара жатқандай. Ұядай ұйысқан ауылдың қуанышы мен қайғысын күн санап арқалап, қызметi тым ауыр тигендiктен бе, әлде анау Ақжоннан асып, ауылға келе жатқанда көп үйдiң көз талдырып күткен үмiтiн орнына келтiре алмай жүргендiктен бе, әйтеуiр, қоңыр қызыл сөмкелi шолақ кiсiнiң оң қолтығының астына сұқ көзден таса болғысы келгендей тығыла түсiптi.

	Ауадағы ызғырық лебi уақыт озған сайын күшейе түсiп келе жатты. Сұрғылт аспанның сұсты ажарында титтей де мейiр жоқтай. Тiптi қай қылыққа болса да тайынбай баратын қаныпезер жандай қатал қабақ танытып тұр.

	Ол өзен жағасындағы шоқ талдың шеткi бiреуiне сүйенiп тұрды. Шолпыға ойлана қарап, оның мөлдiр түбiнен алақандағыдай көрiнiп, сан құбыла бұлың-бұлың ойнаған алуан түстi жұмырша, қаймақ тастарды бiр сәтке қызықтап кеттi. Су түбiндегi тастардан назарын тез аударып, өзен бойын жағалай түп-түп болып, ұйлығып өскен шашыратқыларға қарады. Бәрi де сонау шуақты жаздағы ажарынан жұрдай болыпты. «Шiркiн-ай, басында ең болмағанда бiр тал гүлдiң қалмағанын қарасайшы!..»

	Тайжан терең күрсiндi.

	…Ол ағасының екi өкпесiнен дем алып, алқынып, қатты қиналып жатқанын көргенде, алма-кезек күзетiскен кiшкене ауылдың қамқор адамдарының салыңқы қабақтарына, анасының әбден жүдеп , ақ шөлмектей бозарған жүзiне жабыға қарап, кiшкене жанын қоярға жер таппаған. Сол күнi ол түн жарымына дейiн кiрпiк iлмей дөңбекшiп, жата алмай қойды.

	«Жатсайшы, сорлы-ау», – дегендей аяушылық жүзбен қараған анасының қымтай жапқан көрпесiнiң астынан ағасы жатқан тұсқа қайта-қайта сығалап жатты. Бiлте шамның күңгiрт, қоңырқай сәулесi ағасының аз-ақ күнде етi қашып, әрi кеткен бетiнiң көлеңкесiн тiптен қоюландырып, қорқынышты етiп жiбердi. Әсiресе көз аңғалағының айналасында ұйыған қара түндей қоюлық оған тiптен үрейлi көрiнiп кеттi.

	Ағасы сәлден кейiн көзiн ашып алды да, кеудесiн көтере берiп, әлдекiмдердi iздегендей, айналасына барлап қарай бастады. Кенет қабырғада iлулi тұрған өзiнiң суретiне жаңа көргендей тесiле қарады.

	Апасының қолы шолақ кiсiге апарған жалтырақ түймесi көп, ұзынша сұр киiмiмен түскен суретiн ағасы өзiмен бiрге ала келiп едi. Айналасын ағашпен жиектеп, бетiне әйнек салып, төрге iлгенде, апасы мен Тайжанның мәз болып қуанғандары есiнде. Тайжан әрдайым есiктен кiргенде, топ ағаштың түбiнде өзiне қарай ашық, жарқын жүзбен күле қарап тұрған ағасын көрушi едi.

	Ағасы қабырғадағы суреттен әлi көз алар емес. Қос жанары шырадай жанып, тесiле ұзақ қарады. Бiр кезде жымиып, езу тартып күлгендей болды. Содан соң мойнын ақырын бұрып, өзiн қоршай отырғандарды күлкi ұшқындаған көзiмен сүзiп өттi. Қусырылып кеткен танауы қалпына келiп, байыз тапқандай. Көкке алып-ұшып, жұлқынып жатқан кеудесi тыншулы қылыпқа ауысып, саябыр тартқандай көрiндi.

	Тайжанның жан жүйесi бiр түрлi жеңiлейiп сала бердi. Ағасы жымың- жымың етiп, нұрлы жанарымен бұған да қарады.

	Зiл қара бұлттың зынданынан жалт етiп, жарқ ете қалған жайсаң күндей бiр сезiм Тайжанның көзiне ойнап шыға келдi. Оның жанарының алды жымың-жымың күлiсiп, жан-жаққа жарқ-жұрқ етiп жарыса шабысқан үпiр- шүпiр жұлдыздарға толып сала бердi…

	…Бұл iздеген сол бiр жарық жұлдыз сонау алыстан мұны көрiсiмен алдынан күле шығып, ақ қанатына еркелей сүйкенiп, қатарласып тұра қалды. Жұп-жұмсақ, жып-жылы жүзiн еркелей құбылтып, ойнағысы келгендей ыңғай танытады. Демiнен жып-жылы леп есiп, тек жұлдыздарға тән жұмбақ үнмен мұның құлағына ақырын сыбырлайды: «Тайжан, Тай-ж-ж-а-аан, шашыратқының шық тұнған көгiлдiр гүлi қайда? Әлде жоғалтып алып жүрсiң бе? Сұлу Шолпының жағасына неге бармай жүрсiң? Сонда бар да, сол гүлдi тауып ал! Жарай ма?! Сол шық тұнған шашыратқы гүлiн көзi ылғи да шуақ күлкi шашып тұратын, ашық маңдайлы, ақ құба, әдемiше, дөңгелек бет, қызыл орамалды қызға апарып бер. Ол қыз ағаңа апарып берсiн. Сонда ағаң ауруынан құлан таза айығып кетедi. Ал ендi қош болып тұр. Тайжан, қош, қо- оо-шш!» Жарық жұлдыз жоғарылап, қалқи ұшып кете барды. Тайжан ақ қанатын бiр толғап тастап, қара көк барқын аспанды айналып, жерге қарай қалқып түсе бердi. Төменде жарқырап Шолпы көрiндi. Оның сан жетпес толқынына сан жетпес жұлдыз жабысып алып, көз жетпес алысқа кетiп жатыр, кетiп жатыр.

	Әлден уақытта Шолпы көзден тасалана бердi. Үйген маядай қара сұр бұлт Тайжанның аяғының астына қарай қалқи жүзiп келе жатты. Салқын леп бетiн желпiдi. Бұлт бұйрасына аяғы тие беруi мұң екен, үшкiр найзадай қос жолақ қызыл от көз қарықтыра жарқ еттi. Көздi ашып-жұмғанша, ақ қанат қос топшыдан қырқылып түстi.

	Тайжан әуеде оқтай зулап келе жатты. Ақ қанат… аппақ қанат… Зу еткен қызыл от… Қиғаштай қадалған iстiк зат…

	Ол Шолпының ортасына шолп ете қалды…

	Тайжан шошына селк еттi де, орнынан шорши атып тұрды. Көзiн уқалай ашып алғанда, ақ қалпақты, ақ сақалы алдын жапқан қария ағасының бетiн ақ шаршы орамалмен жауып жатыр екен.

	Ол бар мен жоқтың арасындай бiр сәттiк есеңгiреген халде отырып қалды. Көз алдында қарайғандардың барлығы түссiз, ақ қоймалжыңға айналып жүре бердi. Кенет құлындағы дауысы құраққа шыға шар ете қалды да, екi әйелдiң демеуiнде талықсып бара жатқан анасының аяғын құшып құлай кеттi…

	Екi иығынан қара тастай жаныша басқан зiлдi ой жас Тайжанды тұралатып тастағандай. Сүйенiп тұрған қара тал зор салмаққа шыдай алмай майысып, иiлiп бара жатқан секiлдi…

	Қызыл қасқа итi елең артына қайрылды. Тайжан да жалт қарады.

	Келе жатқан көзi ылғи да шуақ күлкi шашып тұратын, қызыл орамалды қыз екен. Бiрақ бұл жолы басына қалың қара орамал байлапты. Көзiнде күлкiнiң iзi де жоқ. Құшағына қысқан құшақ отыны бар.

	Ол Тайжанды көрген бойда адымын баяулатып, аңтарылып аз тұрды. Құшағындағы отыны жерге сау етiп шашылып кеттi. Оған әрi шошынғандай, әрi таңданғандай әрi-сәрi халде тесiле қарады.

	Ол кенет жүгiре басып келдi де, Тайжанды бауырына тартып құшақтай алып, еңiрей жылады. Жұрт алдында айта алмаған ащы күйiк, зар арманын бар даусымен Тайжанға ақтарды. Тайжан да қыздың көкiрегiне басын қойған күйi iшi-бауыры езiле, егiле жылады. Арқасынан аялай сипаған жұмсақ, қамқор мiнездi алақан оның көкiрек түпкiрiне қыстыға ұялаған көп шердiң көзiн ашқандай. Ақ киiзге ораған ағасын анау қоңыр төбенiң басына арбамен апарып келген күннен соңғы, көз жасына, көңiл зарына барынша ерiк бергенi осы сәт едi. Ол осы жолы өзiне тым жақын, жақын да болса алыс жанның шын зарын, көңiл зарын құлағымен естiмесе де, ет жүрегiмен сездi.

	Қылаулаған қиыршық қар сұйқылтым, ақ селдiр бояуын қара жерге сүйкей бастады.

	Қылауы қапалаққа ауысқан қар әулекi мiнез жел еркiмен ұйытқып, колсозым жердегi қарайып көрiнген ауылды тұмшалай тасалап, қалыңымен тұншықтырғысы келгендей екiлене түстi.

	Әудем жерден көзге әлсiз шалынған шағын ауыл осындай бiр қатал қыстың, қатал тағдырдың тағы бiр қаҺарын қарсы алуға iштей бел байлап, бекем жатты.

	Кiшкене жүрегi алақандай ауылдың жүрегiмен бiр соғып, бiрге қуанысып, бiрге қайғырысқан, көз талдыра күткен сол бiр шуақты мерекемен жүздескенше шашыратқының әлi екi рет гүлдеуi керек едi…

	Тайжан он үште болатын.

	1978 жыл.





САЯТ


	ПОВЕСТЬ



	ТӘРБИЕ САҒАТЫ

	– 1945 жылы Хиросимаға атом бомбасы түскен кезде Сасаки Садаки небәрi төрт жасар сәби едi. Ол ерекше сүйкiмдi нәзiк қыз болған. Сасаки сәуле ауруына ұшырап, көптеген жылдар бойы сұмдық азапты басынан кешедi. Ол күнi-түнi осы бiр ауыр дерттен жазылуды армандайды. Аурухананың терезесiнен жарығы кең дүниеге ет жүрегi елжiрей қарайды. Өзi секiлдi жас қыздардың, балалардың елiктей асыр салып ойнаған қимылдарын ұзақты күн қызықтайды. Кейбiр кездерде өзiнiң солармен бiрге бола алмайтынын ойлаған кезде терiс қарай аунап түсiп, екi бетiн басып, үнсiз ғана егiле жылайды екен.

	Кей шақта терезеден естiлген құстардың көңiлдi шиқылы мен сан алуан әуендерiн елiте тыңдап, жымыңдай күлiп жатады. Сонау алыс-алыс жерлерден көгiлдiрленiп, ерекше әсем болып көрiнген тауларға ұзақ телмiре қарап, көңiлiн жұбататын. Сондай бiр күндерi ол сонау тұнық көктiң күмбезiнен тырнаның сазды, сиқырлы үнiн естидi. Ол қуанғанынан орнынан тұрып:

	– Ей, тырналар, ей, айналайын тырналар! Мен қашан жазыламын, айтыңдаршы! – деп айқайлағысы келiптi. Тырулаған тырналар Сасаки Садаки жатқан аурухананың төбесiнен үш рет айналып, мұңды бiр әуенмен сызылта ән салып, сонау алыста жұмбақтана көрiнген көгiлдiр тауларға қарай ұшып кете барыпты.

	Бiр күнi әлгi жас қыз түс көрiптi. Түсiнде бiр адам қызға былай дейдi:

	– Ей, сүйкiмдi кiшкене қыз! Сен ауыр дертiңнен жазылғың келсе, онда қағаздан өз қолыңмен мың тырна жаса! – дейдi де жоқ болады. Кiшкене Сасаки Садаки таңертең ерекше көңiлдi оянады. Келген дәрiгерлерге өзiнiң көрген түсiн айтады. Олар қызға қағаз, желiм, қайшы әкелiп бередi. Ол жанға батқан кеселмен алыса отырып, кiп-кiшкене, нәп-нәзiк саусақтары майысып, көк еркесi, пәк мiнез тырналардың бейнесiн бiрiнен соң бiрiн жасайды. Бiрақ меңдеткен дерттен әбден титықтаған Сасаки Садаки кейде жасай бастаған қағаз тырналарын аяқтай алмай, талықсып құлап қала бередi.

	Зор жүректi, сезiмтал жанды дәрiгерлердiң бiрi газетке хат жазады. Жапон балаларынан Сасаки Садакиге көмек көрсетуiн сұрайды. Бұл өтiнiш хат әлемдегi көптеген газеттерге көшiрiлiп басылады.

	Бұдан соң не болды дейсiңдер ғой, балалар? Мұны тiлмен айтып жеткiзу тiптен қиын.

	Жапонияны былай қойғанда, әлемнiң барлық түкпiр-түкпiрiнен поездармен, самолеттермен, кемелермен осынау Хиросима қаласына өздерiңдей балалар жасаған қағаз тырналар жүздеп, мыңдап келiп жатты.

	Әр қағаз тырнаның қанатының астында қамқор жүректердiң лүпiлi, адал сезiмдердiң тасқыны, пәк ниеттердiң толқыны жапон халқының сол бiр кiшкене қызына теңiздей ақтарылды. Олардың барлығы да Сасаки Садакидiң құлан таза жазылып, еш мұңсыз, қайғысыз күлкiсiмен өз қатарларына қайта қосылатынына кәмiл сендi. Балалардың барлығы күнделiктi жаңалықтарға құлақ тiгiп, өздерiнiң сонау алыстағы аяулы досының «жазылды!» деген хабарын тағатсыздана күтiп жүредi.

	– Бiрақ… – дедi де Жаннұр апай iркiлiп тұрып қалды. Саят осы «бiрақ» сөзiн естiгенде селк еттi. Бөлекше әсермен, бар ынта-ықыласымен құлай тыңдап отырған балалардың бiразы қозғалақтап, ендi не айтар екен дегендей тыныс тарта қалды. Саят қатарындағы партада отырған Әсияның жүзiне қарады. Кiп-кiшкене жұдырығын иегiне сүйеп, шарасы кең көкшiл көздерi бұрынғыдан да үлкейiп, үрей аралас бiр күйге ауысқан. Көз кенерi жаспен шыланған ба, қалай? Иегi де дiр-дiр ететiн секiлдi.

	«Сасаки Садаки он төрт жасына қараған шағында, қыршын шағында, он екiде бiр гүлi ашылмай мәңгiге көз жұмды». Жаннұр апай төмен қарап, терең күрсiндi. Көпке дейiн стол үстiнен көзiн алмай, бiр қағаздарды аударыстырып жатты.

	Балалардың барлығы да үнсiз отырып қалды. Әр тұстан iш тарта тыныс алып, күрсiнген үндер құлаққа шалынады.

	Саят төбесiнен мұздай су құйып жiбергендей сезiндi. Аз сәтке болса да көз алды тұмантып, бұлыңғыр тартты. Терезеден сыртқа көз тiктi. Сонау көгiлдiр аспаннан көп тырна төмен қарай құйылып келе жатқан тәрiздендi. Жаннұр апайдың даусы қайта естiлгенде барып, сол бiр елес әсерден айықты.

	«Бұл жас қыздың мезгiлсiз өлiмi жапон халқын қатты күйзелттi. Өздерi он жыл бұрын кешкен сол бiр сұмдық трагедияны қайда бастан өткергендей болған. Бүкiл жапон балалары қаржы жинап, сол қыздың мүрдесiнiң басына ғажайып ескерткiш жасады».

	Жаннұр апай ескерткiштiң суретiн көрсеттi.

	Көкке сүйiрленiп, әуелей орнатылған үш таған бомба тәрiздес күмбездiң үстiнде нәп-нәзiк тұлғалы, қос қолымен қағаз тырнаның мүсiнiн ұстаған жас қыз тұр. Сәлден соң қалықтап ұшып кеткелi тұрған секiлдi. Не деген ғажайып ескерткiш!

	Саяттың құлағына тырулаған тырналардың үнi келдi. Көзiн тарс жұмып алды. Сасаки Садакидың қос қолын қанат қылып, сонау заңғар көкке қарай ұшып бара жатқан суретiн көз алдына келтiрдi. Бар дүниенi жаңғырықтырып:

	– Мен тiрiмiн, мен өлген жоқпын! – деген қыздың үнi құлағына жеткендей болды.

	Неге екенi белгiсiз, көңiлi жүдеу тартып, жабырқап қалды. Ойына шешесi оралды. Осыдан екi-үш күн бұрын ауруханаға түсiп қалған. Тағы да – сол баяғы жүрегi. Бұл жолы ауыр халде түскен. Ауырғандағы түрiн көз алдына елестетсе, тұла бойы түршiгедi. Қол-аяғы сiресiп, өңi қуарып сала бередi. Суық тер тұла денесiн жауып кетедi. Шешесi мұндай ауырған сәтте Саяттың кiшкене жүрегi шаншып, қақпанға түсiп, жанталаса қалған қоянның халiне ұқсас бiр күйде болатын. Дiр-дiр етiп, қолды-аяққа тұрмайды.

	Е, шiркiн, апам жазылса ғой…

	Сыртқа шыққанда, анадай жерде Әсия мұны күтiп тұр екен.

	– Жүрсейшi, Саят, қайтайық. – Екеуi бiраз жерге дейiн үнсiз жүрдi. Әсия Саяттың өңiндегi көңiлсiздiк көлеңкесiн аңғарып келе жатқан. Ол осы үнсiздiктi бiрiншi болып бұзды.

	– Шынында да жаңағы қыздың тағдыры қандай аянышты, ә? Саят ерiксiз тiл қатты.

	– Айтпа, аянышты екен. Он жыл бойы ауыру деген де сұмдық қой.

	– Мен алғашында жүрегiм лүпiлдеп, ой, алақай-ай, жазылатын болды-ау деп қуанып отырдым. Апай «Бiрақ» деген кезде не болғанымды бiлмей кеттiм. Бiздiң Жаннұр апай да айтқанда адамды елiктiрiп әкетедi ғой. Тiптi менiң көзiмнен жас шығып кете жаздады.

	– Шынында да керемет қылып, тап сол қыздың қасында болып келгендей айтқан жоқ па?

	– Иә, дәл солай. Ескерткiштi тiптен қатырып соққан,ә! Қандай әдемi!

	– Өте әдемi екен. Қыз тiптi тырна болып көкке ұшқалы тұрған сияқты.

	– Ой, шiркiн, сол ескерткiштiң дәл өзiн барып көрсең ғой! Нағыз тамаша сонда болар едi, ә!

	– Бәрiнен де соны айтсаңшы! – Екеуi де бiр сәтке көздерiн алысқа қадап, қиялдап кеттi.

	Содан кейiн:

	– Саят десе, түстен кейiн мектептегi концерт дайындығына келесiң бе, мен сенi күтемiн, – дедi Әсия.

	– Жоқ, бара алмайтын болып тұрмын. Апама тамақ апарамын.

	– Е, – автобус орталыққа баяғыда кетiп қалған.

	– Yйдегi Ақтайқарыммен барамын.

	– Кешке шейiн үлгересiң бе?

	– Е, үлгермей! Оның өзi өте жүйрiк қой. Анада Ақтөбе түбiнде, бәрiмiз жарысқанда бiрiншi болып келгенi есiңде жоқ па? – Саяттың үнiнде сәл мақтан бардай.

	– Е, неге есiмде емес! Бiлемiн ғой. Балалардың нағыз тұлпар екен деп мақтағаны ойымда. Сонда да сегiз шақырым деген талай жер емес пе?

	– Түк те емес. Әрi аурухана көшенiң бергi шетiнде. Ақтайқармен көздi ашып-жұмғанша барып келемiн.

	– Онда жақсы! Апаңа менен сәлем айт.



	ЕКI ЖЫЛ БҰРЫН…

	– Саят! Саят!

	Үй көлеңкесiнде кiтап оқып отырған Саят тосын үнге селк еттi. Таныс дауыс. Жаңылмаса Бақыттiкi.

	Ол орнынан шапшаң көтерiлiп, аула жаққа мойнын бұрды.

	– Ей, Бақыт, немене, жай ма? – Оның жүзiнде мазасыздық табы аңғарылып тұрғандай.

	Бұған жалт қараған Бақыт қолын бұлғай белгi еттi.

	– Жүр, кеттiк.

	– Қайда?

	– Шәрiп атайдiкiне.

	– Жай ма?

	– Неге жай болсын. Ақ қодықты өлтiрейiн деп жатыр дейдi.

	– Рас па?

	– Е, рас емей.

	Саяттың денесi тiтiреп сала бердi. Әрi қарай сөйлеуге тiлi байланып қалған тәрiздендi. Қолындағы кiтабы топ етiп жерге түстi.

	Ауладан оқша атылып, сыртқа шықты. Аңтарылып тұрып қалған Бақытты қағып кете жаздады.

	Оның көз алдына сұр жыланның тiлiндей жалаң-жалаң етiп, жалт-жұлт еткен ақ кездiк елестедi. Түрi қандай суық! Осыдан он шақты күн бұрын туған сүп-сүйкiмдi, көзi тостағандай, тiп-тiк құйма тұяғын жеп-жеңiл, лыпи басып ойнаған қодықтың қан құйылар шұңқыр жанында төрт аяғы таңылып, өлiмге байланып жатқанын ойлағанда, тұла денесi саусағының көбесiне ине сұғып алғандағыдай түршiктi. – Өтiрiк! Мүмкiн емес! өтiрiк! Жүгiрiп келе жатып дауыстап та жiбердi. Тұзаққа тұтылып, бұлдырық құстай бұлқынған жас жүрегi табан астында құлағы естiген сұмдыққа еш сенбей келедi.

	Мұның соңынан, екi өкпесiн қолына ала жүгiрiп келе жатқан Бақыттың әлгiндегi айтқаны – қате айтылған, адасып айтылған сөз сияқты.

	– Өтiрiк! Жалған!

	Шәрiп атайдың қодықты ондай қиянатқа қиюы тiптi де қисынға келмейдi. Бақытқа басқа бiр балалар алдап айтқан болуы керек. Мен бiлсем, Бақытты алдаған сол. Солай! – Шәрiп атайдың үйiне жеткенше осы iспеттi сан тарау ойдың орманын шарлап үлгердi.

	Шәрiп атай үйдiң күнес жағында, тал көлеңкесiнде қолын артына қайырып, сонау бөктер бетке көз салып тұр.

	Әрiректе, қалың талдың қатарындағы терең сайда екi бала есектi қайырмалап жүр екен. Кiшкене қодық балалардан үрке қашып, енесiн айнала шауып жүр. Аппақ, ақша қардай денесi шуақты күнге шағылып, көздi қарықтыра жалтылдайды. Кей-кейде желдiң еркiнде жүрген ерке мiнездi ақша бұлтқа ұқсайды.

	Елiре жүгiрiсiп, қасына келiп сәлем берген екеуне Шәрiп атай әрi таңдана, әрi күлiмсiрей қарайды.

	– Ой, батырлар, жай ма? Жау қуғандай, неғып ереуiлдесiп жүрсiңдер? Бақыт ұяңдау үнмен:

	– Жай, – дей салды.

	Саят есектi қайырмалап айдап келе жатқан екi балаға түйiле қарап тұрып қалды. Бiреуiн айнытпай таныды. Құрардың нағыз өзi. Өзiнен кiшiлеу балаға самбырлай сөйлеп келедi. Екi езуi екi құлағында.

	– Құтыруын көрдiң бе қандай әдемi, ә!

	– ЕҺе-Һе-Һе! – Құрар мысқылмен мырс етiп күлiп қойды.

	– Әдемi болмақ түгiл одан зоры болса да, бұл қасқаң қазiр баратын жерiне барады.

	– Сонда қайда барады? – Кiшкене бала таңдана сұрады.

	– Ей, мұрынбоқ-ай, қайда барушы едi, о дүниеге барады да!

	– О дүниеге деген не? Құрар тұра қалды да:

	– О дүние деген, мiне! – деп қол қырымен тамағын пышақпен бауыздағандай қиып көрсеттi.

	– Сонда бауыздай ма?

	– Ой, өзiң де бiр мылжың екенсiң. Бауыздамақ түгiл басын кесiп алады.

	– Е, не үшiн? Есектiң етiн жей ме?

	– Жейтiндер үшiн басын кеседi де.

	– Кiм жейдi сонда?

	– Кiм жейдi, кiм жейдi?! Сондай да сөз бола ма екен. Ит жейдi, құс жейдi. Өлген соң бәрiбiр емес пе.

	– Түу, обал ғой! Енесi iздесе ше?

	– Е, не қылады дейсiң, екi-үш күн жоқтайды. Содан соң ұмытып кетедi.

	Адам дейсiң бе, еске алып жылай беретiн.

	– Құрар десе!

	– Әу?

	– Өй, атама айтсайшы, бауыздамай-ақ қойсын деп.

	– Өй, дегенiң-ай! Оған ол кiсi көне ме екен. Өзiнiң зықысын шығарған соң бауыздайын деген де.

	– Сонда не iстеген?

	– Бiр жаққа барайын десе, жолда кесiр қылады дейдi. Есегi артына қайырылып, қодығына алаңдай бередi, жүрмей қояды.

	– Бар жазығы сол ма?

	– Е, одан артық ел шапсын ба.

	– Түу, обал ғой!

	– Ой, жаман мұрынбоқ, обалшылын мұның. Кiшкене бала кiлт тұрып қалды.

	– Ей, айдасайшы!

	– Айдамаймын! – Құрар оған тап бердi. Кiшкене бала шегiншектей түстi. Құрар шапшаң қимылмен оны құйрығынан бiр тептi де, жүгiре басып, есектi берi айдады.

	Шәрiп атай айқайлап:

	– Берi, мына қораға қарай қайырмалай бер, – деп мырс етiп күлдi де: – Ана кiшкене қырсықты қарай көр.

	Саят бағанадан үнсiз, тұнжырап тұрған. Шәрiп атай:

	– Ой, сен өрт сөндiргендей болып, неғып тұнжырай қалғансың? – деген. Бiрақ Саят бұл жолы да үндемедi. Ақсақал аң-таң қалып, Бақытқа көз салды.

	– Саятжан, анау есектi қайырмалап жiберiңдершi. – Ол қозғалмады. Қарт күмiлжiңкiреп күлiп қойып:

	– Ей, мына антұрған керең болғаннан сау ма? – дедi. Құрар ереуiлдеп, қуана айқайлап:

	– Әй, Бақыт, Саят! Мына пәленi қайыра берiңдершi. Тегi, әбден құтырған екен қасқаң, – дедi. Өзi қарқ-қарқ күледi. Ақ есек қора аузына тақанбай, айнала қашты. Құрар қолды-аяққа тұрмай безiлдеп жүр.

	Бiр кезде Шәрiп атай да қатарласа келiп қалған есек пен қодықты қақпалап қораға қамады.

	Құрарда ес жоқ.

	– Ә, бәлем, қолға түстiңдер ме. Ал, сауап, ендi қашаған батырлардың әуселесiн көрейiк.

	Iшке тез енiп, ақ қодықты мойнынан сүйрей, дырылдатып, сыртқа шығара бердi. Кiшкене қодық төрт тағандап, сiресiп, есiк аузында тұрып алды. Енесi құлағын тiкiрейтiп, үрпиiп тұрып қалыпты. Екi-үш рет iш тартып, мекiренген дыбыс шығарды.

	– Қарай көр, мынаның күштiсiн! Ох, пәле! Тумай жатып тыртысуын, – деп бүйiрiнен жұдырықпен бiр пердi. Ол шоршып түстi.

	Құрар сақ-сақ күледi.

	Тiстенiп тұрып қалған Саят тап осы мезетте бүйiрiнен бiреу өзiн солқ еткiзiп соғып өткендей сезiндi. Тұра ұмтылып, Құрардың жағасынан ала түскiсi келдi. Бақыт Құрардың қимылын қызықтап кеткен сықылды.

	Шәрiп атай ала арқанды оңтайлап ұстап, кiшкене шұқанақтың басында тұр.

	– Ә, нәлеттiң шатқаяқтауын!

	Атай мысқыл еткендей кеңк-кеңк күледi. Саят ол кiсiнiң жүзiндегi жайбарақаттықты көргенде, тiптен ойланып қалды.

	Соншама ақ көңiл, ақ жарқын мiнездi жан сияқты едi. Саятты көп еркелетiп, өзге балалардан артық көретiн.

	Мұнысы қалай?

	Атайдың тамыры бiлеуленген салалы қолы қара бешпенттiң жан қалтасына ақырын бара бердi. Қас қағым сәтте ұясына бұққан кездiк қынаптан алған қылыштай жарқ етiп ашылды.

	Күнге шағылған ақ кездiк ақша бұлтқа ұқсаған ақ қодықтың ақ тамағына тақала бердi, тақала бердi. Ендi бiр сәтте!.. Иә, бiр-ақ сәт! Бiттi-ау, бәрi де! О, сорлы, қодық! Жазығың не едi сенiң?

	Саят тынысының тарылып, демiнiң тоқтап қалғанын аңғарды. Суық тер маңдайына шып-шып шыққан екен. АҺ деп тыныс алып, бұлыңғыр тартып кеткен көзiн тарс жұмып, қайтып ашып алғанда, ақ қодықты Құрар мойынын қайырып, жерге ендi жыққан екен. Шәрiп атай қара шұбар жыланға ұқсас қара ала жiптi тыпыршып жатқан қодықтың шалғылап жатқан аяғына салмаққа оңтайланып келе берген.

	– Ата –а-а-а!..

	Шәрiп қарт жалт қарады. Ол Саятқа аңтарылып тұрып қалды. Оның көзiне көзi түскенде, қолындағы ала арқан сусып жерге түсiп кеттi. Құрар бiресе Шәрiп қартқа, бiресе Саятқа алақтап қарайды. Саяттың көз кенерiнде дiр-дiр етiп, қос тамшы, мөп-мөлдiр жас тұрды. Шоқтай ыстық от сезiмiн ұйтқытқан өткiр жанары қарттың өңменiнен өтiп барады. Шәрiп қалбалақтап қалды да, жеңiл қақырынып, былай ысырылып шыға бердi.

	– Мынау антұрған қайтедi-ей, а? Бұзылған ғой мынауың, ә? Көз қарасы қандай едi! – Сөзiн қатаң бастап, бәсең аяқтады. Саятқа тiктей қараудан кәдiмгiдей-ақ тайсақтағандай. Тағы да бас шайқап қойып:

	– Бұзылғанын қара мұның? «Жуастан жуан шығады» деген осы, ә?! Құрар мен Бақытқа қарап күле сөйлеген болып жатыр. Бiрақ күлкiсi сүрiншек аттың жүрiсiндей ойқы-шойқы. Сенiмдi күлкi емес. Бәкiсiн жауып, қалтасына салмақ болды.

	Саят әудем жерде қаздиып, тас мүсiндей қатып қалған жас баланың тұлғасына көз салды.

	Құрар қолынан босанған ақ қодық орнынан тұра бере, бiр сiлкiндi де, келген жағына қарай құйындатып шаба жөнелдi. Аң-таң болған ақ есек те болған жайдың мәнiсiн толық ұғып болмағандай халде. Сәл iркiлдi де, күнге шағыла құлдырап шауып бара жатқан ақ қодықтың соңынан бар даусымен ақилай шауып кеттi. Тас мүсiндей қатып қалған бейтаныс бала ендi аяғын тез-тез басып, берi жүрдi. Кластас құрдасы Әсияның iнiсi Жасұлан екенiн Саят ендi ажыратты...



	ЖАТ ХАБАР

	Сонау көз ұшында ағарып көрiнген ауруханаға жеткенше Саят асығып келедi. Жатаған ердiң қасына iлiнген сөмкеде Yмiт әжесi дайындап берген тамақ бар.

	Өзен суын кесе өтетiн төте соқпақпен келе жатқан ол ой үстiнде. Соңғы күндерi тым мазасызданып жүр. Анасының күн өткен сайын жүдеу тартып бара жатқандығын есiне алып, кәдiмгiдей қамығады. Оңашада бiр рет жылап та алғаны бар.

	Ақтайқар да үстiндегi иесiнiң көңiл күйiн айтпай ұққандай, тайпалып келедi. Бұл дүниеде мұндай жүрдек, мұндай ұшқыр бiрде-бiр жануар жоқ сияқты.

	Саяттың бала қиялы тап қазiргi сәтте бұл өлкенiң өрiсiнен әрi ұзап, өзгеше бiр кең өлкеге самғап кеткендей.

	Астындағы Ақтайқар Ақтұлпарға айналғандай. Құйрықжалы төгiлiп, қос құлағын қайшылап, болат тұяғы жерге топ-топ тиiп, көсiле ұрып келедi.

	– Шу, Ақтұлпар, шу!

	Ақтұлпар көк жұлдызындай зулап барады. Жап-жасыл көмкерген дала, көгiлдiр аспан – бәрi артта қалып бара жатыр. Ысқырынған жел, даланың хош иiсiн бойына жиған бұл жел құлақ түбiнен ысқырынады. Көкiрегiңдi, кеудеңдi керiп, өз лебiмен, хош иiсiмен жаныңды жадыратады.

	– Шу, жануар, шу!

	Саят құшырлана айқайлап қояды. Кiшкене қамшысын әуелете сермеп, шыр айналдырады. Сол сермеген қамшысы ендi бiр сәт алмас қылышқа айналып жүре бергендей. Қара тасқа қарсы салсаң да жүзi майрылмас.

	– Шу, жануар, шу!

	Жол бойындағы жат мiнездi ұрыдай аранын ашқан тiкенектердi бар күшiмен қайырылып келiп, қайқайып тұрып ұрады.

	«Ох, оңбаған, тұрысын қара қасқайып!» Қасынан зулап өте бере, қылыш- қамшысын ысқырта сермеп өттi. Қызыл үлпек тiкеннiң басы ауада қалқып аз тұрды да, жерге жайлап құлап бара жатты. Апасы ендi жазылатын сияқты.

	Оның тал бойын меңдеткен сұм кеселдiң басы анау үлпек бас, сояу тiкен шөптей оталып түстi.

	– Иә, жазылады, сөз жоқ жазылады. Шу, Ақтайқар, шу, шу, шу! Шаба түс!

	– Түйетiкен, ошағандарды жанай шауып, бiраз отап тастады. – Иә, апам сөз жоқ, жазылады, осыдан қара да тұр. Жазылады!

	Саят шапқылаған күйi өзенге келдi. Ойға құлай бере Ақтайқардың шабысын тежедi. Өзен жағасына келген соң, тайқарынан түсiп, суға жуынды. Аяқ киiмiн шешiп, жарлауыт шымның үстiнен суға аяғын салып, шалпылдатып бiраз отырды.

	Аяғын судан шығармаған күйi қос қолын бастан асыра айқастырып шалқалай жатты. Жас балауса шөп иiсi мұрынды жарып, кеуде кернейдi.

	Саят бiр сәт көзiн жұмды.

	Кенет құлағына өзгеше таныс дыбыс келдi. Тал бойы шымырлап қоя бердi. Сонау алыстан сыздақтап жеткен сырнайдың сазындай бiр әуен мұның жас жүрегiн ерiксiз лүпiлдеттi.

	Әлгi қасiреттi қыз аңсаған құстың үнi! Сол үн бар жерде жазылмас жара, емделмес дерт жоқ тәрiздi!

	Саят көзiн қуана ашып алды. Қызыл, жасыл, сары, көк бояулар әуеге моншақша шашылып кеттi. Көкпеңбек болып кең аспан көрiндi.

	Кең аспан төсiмен қалқып жүзген ақ ұлпа мамық қардай өркеш-өркеш, буда бұлттар жанарға шалынды.

	Бiр топ тырналар иiрiле тiзбектелiп ақша бұлттың мамық төсiмен қалқи айналып жүр.

	– Тырау, тырау! – Қанаттарын кере тастап, маңғаз дыбыстайды.

	Қанаттарын артық-кем бiр қақсайшы, сабаздарың.

	– Тырау-тырау! Саяттың ойына жапон қызы Сасаки Садаки оралды. Оның тар терезе тесiгiнен сыртқа құмарта көз тастаған қалпын елестеттi.

	Аяулы мамасының да екi көзi төрт болып, терезеден сыртқа тесiле қарап жатқан шығар-ау!

	Осы сәтте Саят орнынан қалай атып тұрғанын бiлген жоқ. Қол сөмкесiн iле салып, Ақтайқарға ұмтылды.

	Ол аурухана есiгiнiң алдындағы арық жағасындағы талға Ақтайқарын байлады да, iшке ендi.

	Тал саяларына қойылған орындықтарда бiрталай адамдар отыр екен.

	Олардың барлығы дерлiк бұған аңтарыла қарасты. Ол жеңiл жүгiре басып, сырттағы есiктiң баспалдағымен тез көтерiле бердi. Неге екенi белгiсiз, осы бiр сәтте ол мойнын шапшаң бұрып, артына бiр-ақ сәтке қайрылды. Бiр-ақ сәт!

	Қаптаған қалың көздер мұның әр қимылын бағып қалыпты. Әр қозғалысын қалт жiбермей, қапысыз қарауылға алған секiлдi.

	Көзiн тез аударып әкеттi.

	Ол қапталған үлкен есiктiң алдына келiп тоқтады. Есiк ортасынан ойып жасалған кiшкене ашпалы-жаппалы терезеге қолын тақай берген. Осы мезетте әлденеден үрейленген жанша, неге екенi беймәлiм, артына жалт қарады. Ашық есiктiң арғы жағындағы алаңда өзi құралыптас екi қыз бала бұған қадала қарап қалған екен. Бұл жалт қарағанда, екеуi көзiн тайдырып әкеттi де, терiс айналды. Оның қолы дiрiлдеп сала бердi.

	Ортасы әйнек есiктi ақырын тықылдатты. Бiр бұрыштағы есiктен аппақ ақ халат киген шағын, талдырмаш денелi қыз шыға келдi. Кешегi қыз емес. Бейтаныс. Ол жеңiл басып келдi де, есiктi ашты. Бас изеп амандасты да, сыпайы күлiп:

	– Немене, бiреуге тамақ әкелiп пе едiң? – дедi.

	– Иә, апама, – деп, Саят қоңыр сөмкенi көтере бердi. Қыз қол созған күйi:

	– Аты кiм едi? – дедi.

	– Аяжан.

	– Аяжан! Ол таңдана дауыстады да: – Қайсы, алдыңғы күнi жүрегi ауырып түскен әйел ме?

	– Иә. Қыздың өңi өзгерiп кеттi. Қыз сөмкенi қолына алып, аз тұрды да, Саятқа қарап әлсiз езу тартып, күлген болды.

	– Мен қазiр! – деп, қипақтаған қалпы ұзын дәлiз бойымен асыға басып кете барды.

	Дүк-дүк! Дүк-дүк! Жүрегi кiшкене кеудесiне сыймай, жұлқынады. Құлағы шыңылдап кеттi. Көзiн ұзай жүгiрiп, кiшiрейiп бара жатқан қыздың соңынан айырар емес. Қыз бұрылысқа барып, көзден тасаланды. Әлi жоқ! Апыр-ау, не болды? Қашан көрiнедi апасы? Бiр мезетте ұзын бойлы, көзiнде мүйiздi, үлкен қоңыр көзiлдiрiгi бар ақ желең киген дәрiгер бұған қарай ақырындап басып келе жатты. Қыз көрiнбедi. Дәрiгердiң түсi суық секiлдi. Әр аттаған адымы құлаққа жаңғырыға естiледi. Дүк-дүк-дүк-дүк! Саяттың бойын үрей биледi… «Апам қайда?»



	КӨҢIЛСIЗ КҮНДЕР

	Мектептен үйге келгенде, Саят есiк алдындағы, тал көлеңкесiнде Шәрiп атайдың қасында отырған бұйра шашты, сәндi киiнген жас жiгiттi көзi шалды. Екеуi ақырын әңгiмелесiп отыр. Ол орнынан тұрып, Саятпен жылы амандасты.

	– Ә, айналайын Саятжан, аман ба? – деп қолын алды. Қолтығында қызыл папкасы бар екен. Алғашында жүзiн шырамытса да, жыға танып, оның кiм екенiн есiне түсiре алмады.

	Бұрын бiр кездескен секiлдi. Ол орнына қайта отырды.

	Шәрiп атай да жеңiл ғана екi-үш рет қақырынды да, орнынан козғалақтап қойып, бұған көз тоқтата қарады. Әлдебiр шаруа айтуға оқталғандай. Сәлден кейiн сөз бастады.

	– Саят, мына бала ауылдық кеңестен келiптi. Сәл кiдiрдi де: – Аяжанның паспортын, сенiң куәлiгiңдi сұрап келiптi, әлгi жәрдем үшiн дей ме, соған керек көрiнедi, – дедi. Бар, есiгiңдi ашып, соны алып бере қой, қалқам. Үнi сәл-пәл қобалжулы.

	Саят жiгiттi ертiп, үйге келдi. Есiктi ашып, iшке кiрген соң, төр алдындағы сары қобдишаға беттедi.

	Осы уақытқа дейiн Саят бұл сары қобдашада не бар, не жоғын толық бiлмеушi едi.

	Iшiн ашты. Бiрi барқытпен қапталған, екiншiсi көк түстi альбом жатыр екен. Қобдишаның бұрышын ала ақ матаға әр бөлек қағаздар, құжаттар буылып салыныпты. Соны шештi.

	Iшiнен тысы мөлдiр қаппен көмкерiлген су жаңа, қызыл түстi паспорт шықты. Апасынiкi екен. Өзiнiң куәлiгi де сол түйiншектен табылды.

	Сол кезде альбом астында жатқан бiр жақ шетi жыртылған конверттi Саяттың көзi шалды. Қашан екенi дәл қазiр есiнде жоқ, бұрын бiр көрген секiлдi. Дереу альбомды көтерiп жiберiп, хатты суырып алды. Әлдебiр қылмыс жасағандай қысылып, қызарақтап, қолына паспорт пен тууы туралы куәлiктi ұстап тұрған секретарь жiгiтке қарады. Бiрақ ол Саяттың өңiндегi өзгерiстi, оның қолындағы конверттi байқамады. Бiр кезде басын көтерiп:

	– Ал, iнiшек, жақсы. Атаңа айтып кеттiм, бiзбен хабарласып тұрсын деп.

	Жақсы! – деп арқасынан қақты да, сыртқа беттедi.

	Саят қобдишаны жаба салды да, жүгiрiп терезе алдына барды. Хаттың сыртындағы қолтаңба таныс секiлдi. Ұмытпаса, әкесiнiң қолы. Хат апасына арналған екен. Оның жүрегi дүрсiлдеп кеттi. Көз алды бұлдырап, қолы дiрiлдеп, конверттен хатты суырды. Ақ қағаз тоңған құстай дiрiл қағып, қолында байыздап тұрар емес. Қол сыртымен көзiн уқалап жiберiп, жүгiртiп оқи бастады.

	«Аяжан! Есен-амансың ба? Ә деп хатты бастағаннан өзiңдi қуантайын деп отырған жоқпын. Сенiң хаттарыңды алдым. Барлығына жауап берудi қажет демеймiн. Көптен берi ойға түйген бiр пiкiрiм бар едi. Болары болып, бояуы сiңген соң бәрiбiр емес пе?! Мен ендi ауылға қайтып оралмаймын. Көрмегенiм ел болсын, желкемнiң шұқыры көрсiн. Бiр емес, екi рет жала жапты. Ағайын боп ара түсiп, алып қалуға белсенiп, түскен ешқайсысы жоқ. Осында менiмен бiрге түсiп, бiрге шыққан бiр жiгiт бар. Сонымен жақсы жолдаспын. Туыс, ағалары дөкей көрiнедi. Сол елге жүр деп отыр. Өзiмiзбен көршi облыста. Бiздiң совхозбен шекаралас ауданда. Сонда барып қоныс теппек ойым бар. Саған көнер деген үмiтпен осы хатты жазып отырмын. Саған да жұмыс табылады дейдi. Хабарын айт, бiр түнде барайын да көшiрiп әкетейiн. Саятқа да түсiндiр.

	Сәлеммен – Бекбай».

	Саят сол конверттегi екiншi хатты тездете оқыды. «Хатыңды алдым. Оң iстi терiс көрсең, менен кiнә жоқ. Алдыңнан өттiм. Бала белде, қатын жолда. Құдайдың бiр бұйыртқаны маған да жолығар, саған да жолығар. Менi қатын- баласын тастап кеттi деп қысқа елдiң қиырына, ұзын елдiң үйiрiне жар саларсың. Не көрмеген бас. Оны да көтерермiн…»

	Саят сылқ етiп, кереует шетiне отыра кеттi.

	Төр алдында қатар iлiнген әкесi мен шешесiнiң суреттерiне қарады. Жылы ұшырай жымиған әкесiнiң көзi өтiрiк күлiп тұрған секiлдi. Қатарындағы апасы мұңлы мейiрмен, аяушыл пейiлмен өзiне қадала қарап тұрғандай. Өмiрiнiң осылай сәтсiз әрi қысқа боларын өзi де ерте сезгендей.

	Саяттың көзiнен ыстық жас ытып-ытып кеттi. Солқ-солқ етiп iшiн тартып, булыға жылады.

	Анасының ауруханаға кетер алдындағы тым көңiлсiз күйi, күлдей өңi Саятқа аса ауыр көрiнген. Үй iшiндегi тiршiлiгiнде де еш береке болмап едi. Сонда Саят қызыл жолақ конверттi сол күнi апасының қалтасынан байқап қалған. Сол күнi кешке қарай анасы кеудесiн ұстап жатып қалған.

	Саят ауыр күрсiндi де, хатты орнына салды.

	Ол Шәрiп атайдың үйiне көңiлсiз кiрдi. Ол Саяттың жүзiндегi жабырқаулы халдi көрiп өзiнше жорыды, өзiнше мұңайды. «Қайран, ана-ай!» – деп күбiр етiп күрсiндi де, Ақтайқардың үзiлген ноқтасын бiзбен тесiп, тарамыс өткiзiп жатты.



	ӘКЕМЕН КЕЗДЕСУ

	Шәрiп атай соңғы күндерi тым көңiлсiз жүрдi. Саят кей сәттерде ол кiсiнiң бұған тесiле қарап қалғанын байқайтын. Әжiмге толы жүзi бұрынғыдан да жүдеп, жабырқау тартқан. Нұры семе бастаған жанарындағы жүдеу мұң оның өн бойындағы өзгеше өзгерiстi аңғартқандай. Жамал апай да шалының бойындағы бұл халдi толығымен ұққандай. Тамақ үстiнде оның жүзiне жиi- жиi жалтақтай қарап, өзгеше мазасыздықпен алаңдайды.

	Бiрде Саят қора жақта жүрген Шәрiп атайдың өзiмен-өзi сөйлеп жүрген дыбысын естiдi.

	Ақтайқардың енесiнiң қасында жүр екен.

	– Пәдiреңе нәлет! Онысы несi екен, ә! Тап бiр ырысын жеп қойғандай, құлағында несi бар екен-ей! өй, сұмдық-ай! Мұндай да пенде болады екен, ә! Құдай-ау, бәрiнен күйдiретiнi сол үйдiң дүниесiн жиып алайын жүр деп сыртымнан сөз таратқаны-ақ батады ғой адамға. О, арам пиғыл, пәле! Қандай ғана тiлiңе күйдiргi шыққыр екен,ә, шығарып жүрген! – Қолындағы жусан сыпырғымен Ақтайқардың үстiн қағып-қағып қойды. Бiр кезде Шәрiп атай Саяттың өзiн тыңдап тұрғанын сезе қойып, оның жүзiне жалт қарады. Ол қолайсызданып, бiр орында қибыжықтап қалды.

	Атай өз қылығына өзi қымсынғандай жүзбен сәл жөткiрiнiп қойды да, бұған күле қарап:

	– Ә, сен бе, Саятжан! Қарашы әлгi иттiң iстегенiн. Өзiнiң бiр құлағын тап осындай ғып құдай шұнтитқыр, қу Құрымбай! Саған да жақсы болып қалып едi, көрмейсiң бе ендi.

	Саят Ақтайқарға шошына көз салды да, жүгiрiп касына келдi. Оны аяп кеттi:

	– Ата-ау, Құрымбай ма кескен?

	– Иә. Сол нәлетi!

	– ТуҺ, қандай оңбаған! Ауырып тұр ғой, ата, ә?

	– Е, ауырмай. Бұл да тiрi жан емес пе. Қарашы, әп-әжептәуiр түрi бар едi, әбден бүлдiргенiн.

	Үнiнде наза, налыс бар.

	– Балалардың бәрi де мұны Ақтұлпар деп атаушы едi. Құлағын әбден бүлдiргенiн-ай, ә!

	Қарт таңданып қалды:

	– Ақтұлпар! Ойқой, келiстiрiп-ақ қойған екен! – Ол кiшкене көңiлденейiн дедi. – Өзiнiң жүрдектiгiнде еш айып жоқ. Осы анада балалармен жарысып, озып келдiм дедiң-ай. ә.

	– Иә! Сонау Ақтөбеден ауылға дейiн жiбергенде, көбi шаңыма iлесе алмай қалды.

	– Негiзi жарамды өзi. Қалай дегенмен де арқалы болатын түрi бар. Мынау енесi де сондай ғой. Анау жылы қой бағып жүргенде екi дүңгiр суды белiне салып, үстiне мiнiп алғанда, жорғасынан бiр таймай баратын.

	Саят екi-үш күннен берi қабағы ашылып, жадырамай жүрген атайдың ендi көңiлдене бастаған қалпына iштей қуанды.

	– Ата, өзен жаққа барып, балауса орып әкелсем қайтедi?

	– Е, бара ғой, айналайын! Күн бүгiн демалыс қой. Сабағыңды оқыған шығарсың, – дедi Шәрiп атай елпелектеп.

	Саят атайдың есегiне мiнiп, өзендi бетке алды. Ауылдан ұзап шыға бергенi сол едi, артына бiр қарағанда үлкен жолдан бұрылып, үйге қарай бет түзеген үлкен көк қасқа машинаға көзi түстi. Үйдiң қасына келiп тоқтады. Кабина iшiнен екi адам түстi. Алдарынан қараңдап бiреу шықты. Сырт қалпы Шәрiп атай секiлдi. Саят келгендердiң кiм екенiн қайта оралып бiлгiсi келдi. Алайда орта жолдан қайту онша орынды да емес. Ақтайқар озғындай шауып, оқ бойы ұзап барады да, артына адырая қарап тұрады.

	– Өй, мақтаншақ-ай! – Құлағың ауырмай ма, ей, – деп Саят ерiксiз күледi. Өзектен шөп орды, бiраз суға шомылды.

	Ол ақ есектiң екi жағына шөптi лықа теңдеп алып, үйге жақындап келе жатты. Есiк алдында бағанағы көк қасқа машина сол орнында әлi тұр. Үй маңында қараң-құраң адам. Самауыр қойып, көршi үйдiң әйелдерi жүгiрiп жүр. Жерошақта қазан қайнап жатыр. Үйдiң бер жақ түбiндегi қадаға ат байланыпты. Ол жақындай келе аттың қорықшы Құрымбайдiкi екенiн ажыратты.

	«Бұлар кiм болды екен?»

	Саятты елден бұрын көрген бiр әйел оған аз уақыт аңырая қарап тұрды да, үйге қарай шапшаң басып, жүгiре жөнелдi. Бақыттың шешесi сияқты.

	Ол шарбаққа есектi байлады да, үстiндегi тең шөптi аударып, iшке тастады. Үй жаққа көз қиығын тастап едi, есiк алдындағы ағаш сәкiде топталып бiрталай адам отыр екен. Сол топтан жырылып, бұған қарай тақалып келе жатқан ұзын бойлы бiреудi көрдi. Жүзi таныс секiлдi. Жүрегi шым еттi.

	– Әй, айналайын, Саятжансың ба, ей! – Құшағын жайып, бұған ұмтылды. Бiрақ Саят көзiн одан алмаған күйi, сазарып тұрды да қалды. Анау келген бетте мұны құшақтай алып, бетiнен аймалап сүйе бастады. Үстiнен күлiмсi арақ иiсi шығады.

	– Айналғаным-ау, жат болып кетiпсiң ғой. Мұның не? Yнi жыламсырап шықты. Сәл кiдiрдi де сыбырлаңқырап, – Апаңнан айырылып қалдық па? Мұңайма, айналғаным! Тағдырдың жазғаны солай болса қайтесiң? Ендi осыдан тiрi болсам қанаттыға қақтырып, тұмсықтыға шоқыттырмаймын. Саят әкесiнiң парлап аққан көз жасының иығын, бетiн жуып кеткенiн сезiп тұр. Оның да көзiнен бiр тамшы жас ытып кеттi.

	– Саятжан, саған сонша не болды? Мен сенi сағынбасам, осылай келем бе? өзiң әбден жүдеп кетiпсiң ғой. Жүр мұнда, – деп дастарқан басына қарай жетектедi.

	Ошақ басында топталып тұрған әйелдер жаулықтарының ұшымен көздерiн сүртiсiп, терiс айналды. Саят дастарқан басына қарай тартыншақтай тақанады.

	Қорықшы Құрымбай бүгiнгi бастан кешкенiнiң бiразын ел естiсiн дегендей желпiне сөйлейдi. Өзi қызара бөртiп алған. Шәрiп атай етек жаққа жайғасыпты. Бәрi Құрымбайдың аузына қарап отыр.

	Басын терiс салып отырған тек атасы. Өзi тiптен көңiлсiз. Үмiт әжейдiң қабағында да бiр кiрбiң бар.

	Құрымбай қолын анда-санда әуелей сермеп қояды.

	– Осы көзiме оттай басылды. Шауып алдынан шықтым, ой, айналып қана кетейiн, Бекбай. Бұл бауыр дегендi қойсайшы. Келдi де, құшаққа қойды да кеттi. Екеуiмiз егiлiп жылап жатырмыз. Алты жыл деген аз уақыт па, сонда мына Саят жетi жаста едi. Қазiр, мiне, дыңдай жiгiт. Қараңдаршы, – деп басын шайқап қойды. – Кел, келiңдер, туыстар, көтерiп жiберейiк. Бұл күндi көрген де бар, көрмеген де бар! Бiрiн-бiрi кеу-кеулескен топ қырлы стақандардағы ақ мөлдiрдi қыл тамаққа құя-құя салысты. Шалғы мұртын алақанымен баптай сипап қойған Құрымбай, шанышқыға сырлы аяқтағы жас бауырдың бiр талын түйреп жатып, Саятқа мөлиген көзбен күле қарап қойды.

	– Айналайын, Саятжан, жеттi деген осы. Аман-есенiңде әкеңе табыстың. Ендi саған жетiмшiлiк жоқ, – деп жұбата сөйлеген болды. Саят Шәрiп атайдың қабақ астынан ақырын ғана алартып көз тастағанын байқап қалды. Құрымбай сөзiн үзген жоқ. – Әйтеуiр, мына жаман шал да барын аяған жоқ. Аяжанның жетiсiн, қырқын өзi атқарды. Елдiң алғысында шек жоқ. Саятқа өз баласынан артық қарамаса, кем қараған жоқ. Аруағыңнан айналайын. Ол, алдымыздағы асқар тауымыз ғой! Осыларды бел тұтып, кейде еркелеп, артық-кем кетiп қаламыз да мына бiздей жындылар! Осыларға еркелемегенде, ендi кiмге еркелеймiз?! Саят Құрымбайдың жүзiне бажырая қарады. Ол Бұған тiктеп қарамай, көзiн тайдырып әкеттi. Одан кейiнгi әңгiмелердiң барлығы оның құлағына сiңген жоқ. Көбiне өз ойымен өзi болып отырды.

	Ол Шәрiп атайдың неге үнсiз, көңiлсiз отырғанын көпке дейiн түсiне алмай қойды. Әлде Құрымбайдың мұнда келуiн жақтырмай отыр ма? Жаңа бiр сөзiнде ол iстеген қылығына кешiрiм сұрағандай сыңай бiлдiрген секiлдi. Сөзiн тыңдасаң, айтып отырған әңгiмесiнiң астар-жiгiн бiлдiрмейтiн тәрiздi. Саят Құрымбайдың Шәрiп атаймен екеуiнiң арасында түк болмағандай еркiн отырысына, ойнақы қылығына өзiнше қайран қалды. Тiптi бiр мезет ол мұның Ақтайқарының құлағын кескен Құрымбай емес секiлдi көрiндi.

	Үлкен ас желiнiп болған соң әңгiме бағыты өзге арнаға ауғандай. Саят солай түйсiндi. Жаңа алдында гулесiп, әр бөлек жерден бейберекет шығып отырған әңгiме жуасып қалды. Әңгiменi бастаған – әкесi.

	– Қария, қамқорлығыңызға құлдық. Мына ағайлардың аузынан бар жайды естiп-бiлдiм. Көп рахмет. Ендi екi-үш күнде жүрмекпiн. Анау-мынау қағаздарды реттеп, мына Саяттың мектептегi қағаздарын алып дегендей. Ол да бiрталай жұмыс қой.

	– Оның рас, – деп Құрымбай да қозғалақтай берiп, коштап қойды.

	«Сонда менi өзiмен бiрге әкетпек пе? Қайда? Қай жаққа? Шәрiп атай мен Yмiт әжей қайтпек? Неге осы жерде тұра бермеймiз?»

	Шортан қуалаған шабақтай дүрлiккен ой Саяттың санасында аласапыран болды. Ол мына келiстiң бекер емес екендiгiн ендi ғана айқын түсiнгендей.

	Есiне сары чемодан iшiндегi қызыл жолақ конвертте жатқан бүлiк хат оралды. Тал бойында қарсылық ояна.

	«Сонда қалай? Сонда бiз көшiп басқа жаққа кетпекпiз бе?

	Шәрiп ата мен Yмiт әжей, Бақыт пен Әсиялар Саят көк машина үстiнде кетiп бара жатқанда, көздерi жаудырап, қол бұлғап қалмақшы ма? Ақтұлпар ше? Қой, олай болуы мүмкiн емес. Шәрiп атай менi жiбермейдi. Осыдан қара да тұр, жiбермейдi!» Алабұртқан қалың ойдың жалына жұлқынып шыққан қарсылық, бала жүрегiнiң наразылығы осылайша тулап жатты.

	Шәрiп атай үндемей бiраз отырды. Ол үмiттi көзбен атасына тесiле қарады.

	Тынысы тоқтап қалған секiлдi.

	– Қарағым, Бекбай! Осы жасыма дейiн ешкiмнiң ала жiбiн аттап көрген жан емеспiн. Аяжан марқұмның азды-көптi мүлкi, дүниесi сол тұрған орнында тұр. Мына Құрымбай күнi кеше осы үйге әңгiртаяқ ойнатып, айтпағанды айтып кетiп едi. Оныңша мен, сол үйдiң бар мүлкiн әкелiп, үйге кiргiзiп алыппын. Ендi өзiңмен бiрге түгендесер.

	– ТуҺ, Шәке-ай, қойшы қайдағы жоқты айтпай. Өттi-кеттi бiр ақымақтық.

	Шайтаны құрғыр да тiлдiң ұшын қышытқан.

	Ол орнында отыра алмай, қозғалақтап кеттi. Саят атасына риза болған пiшiнмен сүйсiне қарап, қыбы қанып қалған тәрiздендi…



	ҚОШ БОЛ, АУЫЛ!

	Саят тап бүгiн, тап осындай халде туған ауылымен, Yмiт әжесiмен, Шәрiп атаймен бiржола қоштасатынына еш сенгiсi келмедi. Тiптi көк машина үстiне мiнген кезде болып жатқан барлық жай, оқиға әншейiн бiр елес ертегi секiлдi көрiнiп тұрды. Бақыт бастаған бiр топ балалар, қыздар жиналып келгенде ғана көк машинаға тиелген жүктiң ауылдан алыс шалғай сапарға аттанғалы жатқанын айқын ұққандай. Барлығының жүздерiнде бөлекше көңiлсiздiк бар. Былайғы шақта у-ду, күлкi ұшқындап тұратын өңдерiнен қимастық табы аңғарылады. Жүк салысқан бiрлi-жарым ересектер мен ауыл әйелдерi Саяттың әкесiнiң осы тосын тiрлiгiн ұнатпаған сыңайда. Кешелi берi көп ағайындар жиылып Бекбайдың бұлай жұрт ауа көшуiн құп алмап едi. Өзiмiз үйлендiрелiк, ел қатарына қосайық деген көп ниетiне түгi сыртына шығып алған қара сұр өңi еш жылымады. Наразы болған кейбiреулерi көмейге келген ашуларын лақ еткiзiп төге сап, сыртқа шығып кеткен. Бүгiнгi мынау көшке туыстардың аз келуi де сондықтан-ды.

	Көбiнiң жүзi жабырқау. Әкесi де қабақ ашпай жүр. Үмiт әжей көз жасын сығып, жылап та алған. Шәрiп атай өз-өзiнен күйгелектенiп, әр нәрсеге бiр кейiп, сiркесi су көтермей жүргенiн Саят тым ерте байқап едi. Құдық басында секiрiп жүрген лақтарды тұра қуып, қолындағы таяқпен жiберiп ұрады.

	Кетер шақ та таянған. Азын-аулақ жүк салынып болған соң, әкесi жолға ыңғайлана бастады.

	Әкесi үйдiң бұрышына қарай айналып кеткен Шәрiп атайға тақалды. Тiктеп қарауға батпайтындай. Көзiн төменшiктетiп, бәтiңкесiнiң ұшымен жер шұқып бiраз тұрды.

	Саят аула iшiнде айналсоқтап жүрдi. Серiк болып қалған Ақтайқары анадай жерде қара ағашқа байлаулы тұр. Ақырын аяңдап қасына барды. Саятты көрген кезде ол мойнын бұрып, құлағын қайшылады.

	Саяттың көңiлi босап, оның сауырынан сипады. Құлағының түбiнен қасыды. Қасыған сайын, бұған мойнын бұра түседi.

	– Өй, ақымақ, қош ендi!

	Маңдайынан сипап, басын бауырына басты. Ол да жұмсақ тұмсығын Саяттың бауырына тыға түстi.

	Саяттың көзiнен жасы шығып кеттi. Iшi күйiп-жанып барады.

	Осы мезетте аяқтың тықыры естiлдi. Ол артына қайрыла қараса, келген Шәрiп атай екен. Көзiне көзi түсiп кеткенде, Саяттың тұла денесi бiр түрлi болып кеттi. Көзiнiң айналасын кiлегей жас торлаған. Сұмдық бiр аяныш толы жүзбен дауысы дiр-дiр етiп:

	– Көкешiм, қимай тұрсың-ау, ә! Бауыр басып қалған соң осы да! – дедi.

	Сол мезетте ол артына Бекбай тұрған тұсқа қайрыла қарап:

	– Әй, Бекбай, мың тiлiмдi алмағанда, бiр тiлiмдi аларсың. Сал мына тайқарды анау машинаңа. Мына баланың меселiн қайтарма. Барған жерiң шүйгiндi, құйқалы көрiнедi ғой. Есейсе көлiк болады, мына балама серiк болады, – дедi.

	Шәрiп атай қадала айтты. Қайтымы жоқ, кесiмдi сөз. Бекбай қарсылық қылуға ыңғайлана бастағандай болып едi. Бiрақ әй-шайға қарамастан Ақтайқардың бас жiбiн шешiп жатқан қартты көзi шалғанда, тосылып қалды. Көмекейiне келген сөзiн да айта алмады. Өңi күреңiтiп, машинаға қарай бұрыла бердi. Саят әкесiнiң өзiне жақтырмаған кейiппен қарағанын тез аңғарды.

	Шәрiп атай мен Yмiт әжей бiр түрлi болып тұрды да, екеуi бiрдей Саятты бауырларына басып, құшақтарына қысты. Әжей бұдан кейiн жаулығының ұшымен көзiн сүртiп, бiраз тұрды.

	– Құлыным, аман бол! Есендiкпен көрiселiк! Келiп тұр! – деп бiраз жылы сөздер айтты.

	Саят үшiн ең ауыры кабинаға мiну болды. Тұла бойына қорғасын құйып қойғандай ауыр, әрең көтерiлдi.

	Машина орнынан қозғала бергенде, ал кеп жыласын… Әкесi дүңк ете қалды.

	– Неменеге жылайсың? Ой, жасық неме! Жаман қыздар секiлдi еңкiлдеуiн.

	Қой әрi! Екi туып бiр қалғаның ба едi әлгi екеуi.

	Шофер күлдi.

	– Дұрыс қой. Қайтсiн ендi. Бала болған соң сол да! Шофер жiгiт осылай деп әке аузынан айтылған ауыр сөздiң салмағын жеңiлдеткiсi келдi. Жас жуған жанардың пердесiнен анау таныс үйлер, таныс көшелер көрiндi. Анау Бақыттың үйi. Бағана барғанда хат жазып тұруды қатты тапсырған. Әсия лагерьге кеткен. Жолықпай қалғанына бiртүрлi өкiнiп келедi. Көбiне дүрдiараз болып жүретiн Құралдың өзi мұның бұл ауылдан бiржола кететiндiгiне қынжылған қалып байқатты. Шiркiн, Жаннұр апайды айтсайшы. Оңаша шақырып алып, ақылын айтты, хат жазып тұруды тапсырды.

	Сол кiсiдей қызықты қылып, тап сондай әңгiме, ертегi айтатын адам табылар ма?

	Буалдыр сағымдай белгiсiз жаққа бел асып бара жатқан бұл сапары бiр сәтке бала көңiлiн желпiнткендей де болды. Мүмкiн, ол жерде мұндағыдан да қызықты жайлардың куәсi болар. Қаншама бейтаныс балалар жолығар әлi-ақ. Саят оларға Жаннұр апайдың тамаша әңгiме, ертектерiн ауыздың суын тамызып тұрып айтып берер. Сонда барлығы бiрдей: «Шiркiн-ай, не деген жақсы апай едi өзi?!» – деп бастарын шайқасар. Ол жақтың балалары да өз беттерiнше көкпар тартып, бәйге жарыс өткiзетiн шығар. Ой, сонда Ақтайқармен бiр өнердi көрсетер едi-ау. Оның енесiнiң екi дүңгiр суды, содан соң Шәрiп атасын қоса көтерiп, үш шақырым жерге белi қайыспай жететiндiгiн айтып тамсандырмай ма?

	Ауыл шетiндегi бейiттiң тұсынан машина өте бергенде тура жер астынан шыға келгендей, ұзын құрығын қодаңдатып Құрымбай шыға келдi. Жол үстiнде атын ойқастатып көлденеңдей берген.

	– Ой, антұрған-ай! Сайтандай сарт етуiн! – Yнiнде асып-тасқан ризашылық бар. Шофер жiгiт те машина жүрiсiн тежей берген. Ол тоқтар-тоқтамастан-ақ Бекбай кабинадан қарғып түстi.

	Сөздерi естiлiп тұрған жоқ. Қолындағы қамшысымен бейiттiң арғы тұсын нұсқайды. Астындағы ала қоржынын жез басты қамшысымен анда-санда бiр нұқиды.

	Әкесi берi бұрылғанда, Құрымбай өзi нұсқаған беттi алып, желдiре жөнелдi.

	– Анау көгалға қарай жүр! – дедi әкесi шоферға күле иек қағып.

	Құрымбай атынан қоржынын ала түстi. Қонышына бүктей тыққан газеттi алып, жерге жайды. Өзi қарқ-қарқ күледi.

	– ТуҺ, антұрған, Бекбай-ай, күттiре-күттiре екi көзiмдi төрт қылдың-ау!

	– Е, күт! Жау қуып бара жатқан ештеңең жоқ қой!

	– Е, сенi қуған ауылдың сарбаздары емеспiз бе. Құдай қаласа, тiзе қосты деген осы. Құрығымыз қолда, несiбемiз жолда емес пе?! Құрымбай көзiн қыса, сақылдай күлдi. Қатар тұрған қос бөтелкенiң бiреуiнiң аузын тiсiмен ашып жатып та сөйлеуiн тоқтатпады.

	– Қуылғанның несi жақсы дейсiң, мұнда қуғанды айтсайшы, ә, Бекбай! – Әкесi де ризалық пiшiн танытып, күле сөйлейдi.

	– Иә, бәрiнен де соны айт! – Өздерi ғана түсiнiсiп, өздерi ғана ұғысатын сөздер. Саят санасына айтылған ойлар айқын жетiп жатқан жоқ.

	Құрымбай күс-күс қолымен темiр қалбырдағы май балықты қарбыта асайды.

	Екi-үш стақан арақты сiмiре тартып алған соң, көмейдегi сөздiң тиегi ағытылып сала бердi.

	– Қайран, Бекбай! Әттең, бағың жанбай жүрген сормаңдайсың да!

	Азаматым-ай, бәрiн өз мойныңмен көтергенiң есiмнен кете ме?!

	Әкесiнiң маңдайы тершiп, көгал үстiнде шынтақтап жатыр. Анда-санда Құрымбай сөзiн қоштаған ыңғайда, басын жеңiл изеп қояды. Жауап сөзi қысқа. Қалың қасты қабағының астындағы көзi кей сәттерде найзағайдай жарқылдап кетедi. Бiрауық көзiн аударып, бейiт жаққа тесiле қадалып қалды. Саят та сонау күмбездiң қатарында жатқан тұсты назарға алды. Көңiлi жүдеп, жүзi жабырқау тартып сала бердi. «Әкем де сағынған болар», – деп ойлады. Мүмкiн, көрiспей, жүздеспей қалғанына өкiнетiн шығар…

	– Әй, Бекбай десе, анау Шалғындыдағы Қонарбайдың аузын ұрып кеткенiмiз есiңде ме едi?

	– Ә, әлгi қорасынан айдап кеткендi айтасың ба?

	– Иә, ол да бiр дәурен екен ғой, ойлап отырсаң!

	– Рас, рас! – Әкесi жадырап сала бердi. – Келшi, сол бiр күндердiң құрметiне!

	Үшеуi де қағып салды.

	Саят ойланып қалды. Әкесiнiң жүзiнде сағыныштың да, өкiнiштiң де iзi жоқ. Жүрек тұсы әлсiз ғана шаншып ауырғандай. Есiне сары қобдиша түбiндегi хат түстi. Шешесiнiң жүзiндегi ауыр мұң сол қалпымен көз алдына келдi. Үшеуiнiң де ойында түк жоқ. Қағанағы қарқ, сағанағы сарқ. Олардың не айтып, не қойып жатқаны құлағына толық жетiп жатқан жоқ. Саят өз ойымен өзi болып кеттi. Мұртты, мұртсыз ауыздардың бiр ашылып, бiр жабылып жапқан дамылсыз қимылдары қоймалжың бiр суретке ұласып кететiндей. Ара-тұра ақсиған тiстерi көрiнiп, даң-дұң еткен дыбыстары құлаққа түрпiдей естiледi.

	Саят көзiн батар күннiң қызылына боялған бейiттердiң көзге ұрған күмбездерiне, ара-тұра темiр шарбақтары жарқыраған қорым жаққа көз тастады. Көп қоршауды, көп төмпешiктердi жағалап келе жатқан көзi анасы жатқан тұсқа тiрелдi. Өзiнен өзi селк еттi. Тап сол тұстан үстiнде ұзын ақ көйлегi бар әлдебiр әйел көрiне бердi. Ақырын басып, үнсiз ғана тап осылар отырған тұсқа қарай аяңдап келе жатты.

	«Апыр-ау, мынау менiң апам емес пе?! – өткiр ой басына сарт еттi. – Шынында да мынау апам ғой. Сонда қалай болғаны? өлген адам да тiрiле ме?…»

	– Ой, қойшы сен де! Қатын өлдi, қамшының сабы сынды емес пе. Бәрiнен де өз басыңның амандығын айт. О не дегенiң, тәйiрi! Тағы бiр Аяжан табылмай қалар дейсiң бе?

	Айтып отырған – Құрымбай. Лепiре сөйлейдi. Қолын әуеде айқұш-ұйқыш сермейдi. Өз қиялымен отырған Саят шешесiнiң атын естiгенде шошына селк еттi. Әлгi бiр ғажайып елес сурет қас қағым сәтте ауаға сiңiп жоқ болды. Өз құлағына өзi сенбедi. Құлағына ызың үнмен жеткен жат сөздiң астарын толық ұқпады. Бiрақ көкiрек қойнауындағы бiр түйсiк Құрымбай аузынан шыққан сөздiң өзгеше ауыр екенiн ұққандай. Отырған үшеуiнiң жүзiне аңтарыла қарады. Әкесiнiң бурыл шалған бұйра шашы төмен қарай ретсiз сабалақтанып, сыны кете бастаған екен. Көзi кiшiрейiп, танауының ұшы қызара түскен. Шынтақтап жатқан күйi Құрымбайға бөлекше мысқылмен сығырая қарайтын тәрiздi. Әлгi үндемес шофер жiгiт бiр кезде мырс еттi де:

	– Пәлi, Бекеннiң ұпайы түгел. Оның несiне тызалақтап отырсыз. Көзi жәудiреген бiр бикеш ауылда күтiп отыр, – дедi.

	– Ә, солай ма едi? – Күс алақанымен әкесiнiң жауырынынан бiр қойып, барқыраған дауысымен қарқ-қарқ күлдi.

	– Ойпыр-ай, не деген iшмерезсiң, ә? – Yш күннен берi ләм-мим деп тiсiңнен шығарған жоқсың, ә?

	Әкесi қабақ астынан жымың-жымың еттi.

	– Әп, бәсе-ау, тым тымпиып кеткенiңе қарағанда, iшiңде ала мысық өлiп жатқанын сезгендей болғанмын өзiм де, құй ендеше! Аянатын не қалды. Құсың құтты болсын!

	Шофер жiгiт үш стақанға лықылдата құйды. Екеуi соғыстырды да, тартып жiбердi.

	Тiптен лепiре сөйлеген Құрымбай Саяттың басын ұйпалап-ұйпалап алды.

	– Әй, бала, шеше орнына шешең бар екен. Мына ит әкең ит қой. Әйтпесе маған айтпас па! Қара мұны! Е, бұл ма бұл! Баяғы жортуылда жүргенде жанындағы маған да сырын ашып айта бермейтiн. Ендi кiмдi оңдыртпақ? Құрымбай тағы да қарқ-қарқ күлдi.

	Саят басына Құрымбайдың қолы тигенде, денесiн бұлтарта қашыртты.

	– Кежiрлiгiң әкеңе тартқан-ау, ә! Тарқылдай күлдi. Аузынан шыққан күлiмсi иiске шыдап тұра алмайсың. Анау үндемес жiгiттiң айтқан сөзi құлағында ызыңдап тұрып алды. Құрымбайдың айтып отырған мынау:

	«Шеше орнына шеше…» Көңiл сенбес, құлақ иланбас сөздер секiлдi. Айтылса да айтылмағандай.

	Сонда қалай? Кеудесiнде шыр-шыр етiп торға түскен торғайдың халiне ұқсас бiр күдiк, күмәндi күдiк алас ұрып, тыншу табар емес. Сыртқа шығуға, жарықты көруге ұмтылады.

	Сонда қалай?

	Саят кабинаға мiнген жоқ…



	ӨГЕЙ ШЕШЕ

	Машина ауыл шетiндегi шатырлы үйдiң алдына тоқтады. Түн iшi болатын. Iле жарық жағылып, терезеден қараң еткен адам басы көрiндi. Артынша есiк сықырлай ашылды да, сыртқа әлгi әйел шықты.

	– Ә, аман-есен келдiңдер ме? – Даусы бөлекше назды, ерке естiлдi.

	– Келдiк қой. Шайыңды дайындашы, әбден қаталап өлетiн болдық. Саят состиып тұрып қалды.

	– Әлгi балаң қайда?

	– Машинаның үстiнде. Әй, берi келсеңшi. Неғып тұрсың состиып. Жүр, берi!

	– Кәне, көрейiкшi! Әйел бұған қарай жақындады. Саят сол қалпында әлi тұр.

	– Әй, жақындасаңшы! Немене адам көрмеп пе едiң? Ендiгi шешең осы! Әке аузынан тосын естiлген жат жаңалық Саятты селк еткiздi. «Сонда қалай? Осыған дейiн жасырып келгенi ме?»

	Ол машинадан iлбiп, әрең түстi.

	– Жүре ғой, қалқам! Әйел мұны қолтығынан алды. Yстiнен мұрын қытықтаған жеңiл әтiр иiсi еседi. – Жүр, қысылма!

	Iшке кiрдi. Әкесi орта үйдегi шегеге сырт киiмiн iлдi де, тура үйге тартты.

	Ортада дөңгелек стол жасаулы тұр екен.

	Әйел самбырлап сөйлеп жүр, өзi әдемiше көрiндi. Дөңгелек жүзi, толықша бұғағы, құлағында жарқыраған сырғасы – бәрi де өзiне жарасады.

	Үнiнде бiр түрлi еркелiк пе, әлде наз ба, бөлекше қуаныш байқалады.

	– Өзiм де елеңдеп жата алмай…

	Кiшкене самауырды сыртқа алып шығып кеттi. Бiр кезде iшке енген әйел таңданған үнмен:

	– Жандарым-ау, машиналарыңның үстiнде ұры ма, бiр бәле жүр! – Көзi ұясынан шығып кетiптi. Жуынып жатқан әкесi мен шофер екеуi қарқ-қарқ күлдi. Әйел қаққан қазықтай қалшиып әлi тұр.

	– Әй, Жанбике-ай, көзiң көз емес-ау сенiң, а. Анықтап қарамайсың ба?

	– Әй, менiң көзiм емес, сенiң көзiң көз емес шығар. Өздерiң сыртқа шығыңдаршы!

	Әкесi iшiн баса күлiп:

	– Оу, сорлы-ау, есек қой ол! Әлгi «Қорыққанға қос көрiнедi», деген осы, ә, Мәулен.

	Екеуi сылқ-сылқ күлiстi.

	– Есегi несi?

	– Е, кәдiмгi есек! Адам мiнетiн есек!

	– Е, оны қайтпексiң?

	– Мiнемiз. Мына Саят балаң аманшылық болса шөп тасиды.

	– Сонша жерден есек тасыған сенiң де есiң кiресiлi-шығасылы бiрдеңе де. Әйел әжептәуiр түтiгiп кеткен. Сүлгiмен сүртiнiп жатқан Бекбай әйелге тақала берiп, үлкен күстi қолымен оны қапсыра құшақтап, арқадан қақты.

	– Әй, Мәулен, кей-кейде бiздiң Жанбикенiң осындай жаман ашуы бар, бiрақ артынан балапанның бауыр жүнiндей жұмсарып сала бередi.

	Саят әйел жүзiндегi таңданыс табының әлi өшпегенiн аңдап тұр.

	Көп ұзамай шай да жасалды. Дөңгелек үстел үстiне аузы ашылмаған ақ шөлмек пен үш стақан қатар қойылды. Қолын ысқылап жiберген Бекбай:

	– Әй, Мәулен, мен көп әйелдiң iшiнен осы Жанбикенi текке таңдады дейсiң бе? Көкейiңдегiнi айтпай ұққан жанға не жетсiн? Күректей алақанымен араққа толы ақ шөлмектi қыса ұстап, аузын тiсiмен ашты да, үш стақанға мөмiлдете құйды. Көзi күлiм қағады. Ажарынан аз да болса кiрбiң көлеңкесi кетпей отырған Жанбикеге бiр қарап қойып:

	– Ал, ақ бәйбiше, басқа бас қосылып, мал түгенделдi деген осы. Ақ есекке бола қабақ шытпай-ақ қой.

	– Е, қойшы, сен де…

	– Аманшылық үшiн! Мына баламыз, құдайға шүкiр, ортамызға қосылды.

	Бұған да шүкiр. Ай, Yндемес, кел берi, соғыстырып жiбер.

	Үшеуi де қағып салды. Саят жаңа шешесiнiң стақан түбiне тамшы қалдырмай тартып жiбергенiне қатты таңданды. Әйел де Саяттың таңырқауын түйсiнгендей. Ақталғысы келгендей:

	– Саятжан, бәрi сенiң қуанышың үшiн! – дедi көзi күлмiң қағып. Бекбайға жалт етiп бiр қарады.

	– Дұрыс, бәйбiше, дұрыс! – Қошеметшiл қалыпта басын изей түсiп, қиярды құшырлана иiскеп отыр. Саяттың аман-есен келгендiгi, машинаның жолда бұзылмай, дер уағында жеткендiгi, Мәулен мен Бекбай, Жанбике үшеуiнiң достығы үшiн iшiлдi. Жанбике алғашқыдай емес, тартынып iштi. Үндемес Мәулен де сөйлей бастады. Ескi тарихтан бiрталай әңгiме шерттi. Үндеместiң Жанбике мен Бекбай арасындағы махаббатқа елшi болғандығы айтылды. Саяттың көзiне ұйқы тығыла бастады. Айтылып жатқан көп әңгiменiң бiрi құлағына кiрсе, екiншiсi шығып жатыр.

	– Саятжан шаршаған болар! Қамқор үнмен сөйлеген Бекбай Жанбикеге ым қақты.

	– Қазiр. Ол ширақ қимылмен орынан лып етiп тез тұрды.

	– Айналайын, қазiр! Әбден тынық! Әлi-ақ ертең дыңдай болып тұрасың.

	Қайтсiн ендi, жол да бiрталай ғой.

	Сөйлеп жүрiп, төсек салды. Жастығын жөндеп, астын қомдап жатыр.

	Саят ұйқыға бас қойды. Осы сәт есiне көк қасқа машинаның арт жағына таман байлаған Ақтайқар түстi. «Аяғы талды-ау, ә! Қарны да ашқан болар. Ауыл жақты ойлап тұр ма екен. Енесiн ше? Тұрып қасына барып жатсам ба екен…»

	– Бекбай, сенде арман жоқ! Айтшы өзiң, тап осындай ай десе аузы бар, күн десе көзi бар қатынды өз ауылыңнан да, өзге ауылдан да табасың ба? Yндемес Мәуленнiң қарлығыңқы даусы қатқыл шығады.

	– Оның рас, Мәулен! Сен болмасаң, маған қайда бұндай жан. Рахмет, бауырым. Әкелшi берi бетiңдi. Шөп-шөп сүйiскен ерiндердiң дыбысы құлағына келдi.

	Саятты ұйқы жеңе бастады. Ендi бiр сәт сары қобдиша туралы ойлады.

	«Ертең машинадан қалай түсiрiп алсам екен, ә?! Iшiн ешкiм ашпаса екен… Басқа бiр жерге тығып қойғаным жөн. Iшiнде өзiм салған суреттер де бар едi».

	Апасы мен әкесiнiң қатар түскен суретiн қобдиша түбiндегi газеттiң астына тығып қойған. Көзi қайта жұмыла бастағанда, неге екенi белгiсiз, сол суреттегi апасының орнына әлгi алтын сырғалы Жанбике деген әйел барып тұра қалған секiлдi. Өзiнен өзi селк еттi!

	«Мүмкiн емес, мүмкiн емес!»



	ЖАҢА ТАНЫСТАР

	Саят Ақтайқарды өзенге суаруға апарды. Екi бала өзенде қармақ салып отыр екен. Олар бұған аңтарыла қарады. Көзқарастары қызық. Тап бiр тосын аң көрген тәрiздi.

	Саят Ақтайқардың үстiнен қарғып түстi, оны суға жетеледi.

	Балалардың жас шамасы өзi қатарлы. Тек бiреуiнiң бойы аласалау. Бойы биiктеуiнiң бетiнде теңбiл-теңбiл секпiлi бар. Ол Ақтайқарын суарып тұрып, олар жаққа қарамауға тырысты. Бiрақ ол екеуiнiң бұған тесiле қарап тұрғанын аңғарып тұр.

	Бiреуi тiл қатты. Әлгi тәмпiш мұрынды аласалауы болу керек.

	– Сәлем бердiк! – Yнiнде жеңiл әзiл бар.

	– Сәлем! – Саят оң қолын көкке көтердi.

	Саят олар жаққа ақырын бұрылды. Балалар бұған қарап, жымия күлiстi.

	Ақтайқардың аяғын тұсады да, оларға қарай беттедi.

	Қол алысты.

	– Есегiң аппақ екен, ә? Қайдан келгенсiң?

	– Жаймауыт жақтан.

	– Ә, әлгi Бекбай деген кiсiнiң баласысың ба?

	– Иә.

	– Дұрыс, дұрыс, кеше естiгенбiз. Әлгi машинамен есек әкелiптi деп күлiп жүргендерi сол екен ғой.

	Ақтайқар жаққа күлiмсiрей қарап қойды. Ұзын бала:

	– Құлағын кiм кескен? – дедi. Саят та күлiп:

	– Е, бiр Құрымбай деген қорықшы жоңышқалыққа түстi деп, оң құлағының ұшын кесiп тастапты. – дедi.

	– Соған бола ма?

	– Иә, саған бола.

	– Е, оның таңданатын несi бар. Анау Қалдыбектiң әкесi алдыңғы жылы жаман құдыққа екi бұзауды тiрiдей құлатып өлтiрген жоқ па едi.

	– Ой, ондай адамдар көп.

	– Сен, Самат десе, бiлесiң бе, сол Қалдыбектiң әкесi былтыр жайлауға ел көшкенде, далада енесiнен адасып қалған жас құлынды бауыздап, тазыма азық болады деп қоржынына теңдеп алыпты.

	– Е, оны естiгем. Көкемнiң: «О, құдай көргертпегiр көк соққан, ақырың оңбас», – деп қарғағаны есiмде.

	– Өзi де ақыры оңған жоқ дейдi көкемдер. Анау баласы бiр қойшымен суға таласып, пышақ салып, сотталып кеттi емес пе. Ендi өзi төсектен тұра алмай жатыр дейдi ғой.

	– Е, оны сол жас құлынның киесi соққан дейдi апам да.

	– Кие деген не?

	– Е, қайдан бiлейiн! Әйтеуiр, «кие» деген сөз жас малды аямаған адамдарға айтатын шығар. Саят екi баланың өзара әңгiмесiн қызыға тыңдады. Бiреуiнiң аты – Самат екен. Екiншiсiнiң аты – Алмас болып шықты.

	Тез арада орнаған татулық бұлардың араларын бөлекше жақындата түскендей. Түрлi әңгiмелер айтылды. Бiр кезде Алмас:

	– Саят десе, сонда мынау есектi сатып алып па едiңдер?

	– Жоқ. Шәрiп атам берген.

	– Ол кiм?

	– Әкемнiң жақын туыстары. Осы берi кетерде әкем алмаймын десе де болмай машинаға салып жiбердi.

	– Ол жақтан неге көшiп келдiңдер?

	– Әкем ғой осында болмай көшiп келген. Шәрiп атам көшпе деп көп айтты. Өзiнiң баласы жоқ, – деп Саят сәл мұңая сөйледi.

	– Өй, сенiң әкең қайда, бұл жерге келгелi төрт-бес айдай болып қалды. Өзi түрмеден келген екен дейдi ғой елдер. Самат Алмасты бүйiрден түртiп қалды. Саят үндеген жоқ. Төмен қарап, жер шұқып қалды.

	Самат Алмасқа ала көзiмен бiр қарап алды да, мұңайып қалған Саятқа көтерiңкi үнмен сөйледi.

	– Жарайды, бұдан былай таныс болайық. Әкел қолды. Саяттың бойы жеңiлдеп қалғандай. Самат әңгiменiң арнасын өзгеге ауыстырғысы келдi.

	– Жақында телевизордағы цирктi көрдiң бе? – дедi Алмасқа.

	– Қайсысы?

	– Анадағы ит пен есектiң ойынын көрсететiн.

	– Иә, иә. Сонда әлгi екi аяғын аспанға көтеретiн ақ есек бар ғой,ә.

	– Иә.

	– Әлгi таяқшаны көтерсе ақыратынды айтасың ба?

	– Е, е!

	– Сонда маймыл қуың үстiне қарғып мiнгенде бiр айналып тұрып шабатынын айтсайшы, әсiресе!

	– Айтпа, ой, сонда күлгенiм-ай.

	– Мынау Ақтайқар да тап содан айнымайды екен, ә!

	– Соның көшiрмесi тәрiздi.

	– Әттең, бiр құлағының сәл-пәл қысқалығы болмаса! Саят та әңгiмеге қызу араласа бастады.

	– Осы цирктегiлер де керемет қой, ә!

	– Қалай үйрететiнiне қайранмын.

	– Айтпа, ғажап!

	– Тiптi, анау иттердi жанып тұрған отты шеңбердiң арасынан қалай өткiзедi десейшi!

	– Ту, сол да сөз болып па!

	– Аюлардың қалай велосипедтi тебетiнiн айт бәрiнен.

	– Жоқ, әсiресе пiлдердiң «Цыганочка» билегенi ше?

	– Бұл үйретушiлердiң шеберлiгi, әрине.

	– Оған таңданатын не бар. Анадағы май мейрамында ана өзiмiздiң Жақсылықтың аты аэродромда, ел алдында, «Қамажайға» билеп едi ғой.



	– Е, е, есiмде, есiмде!

	– Сонда қалай биледi, кәдiмгiдей ме?

	– Иә, кәдiмгiдей! Баласы аттың үстiне мiндi. Өзi жерде тұрып сырнай тартты.

	– Қызық екен, ә!

	– Қызық болғанда сұрама! Ана ат әннiң әуенiне қарай алдыңғы аяқтарын билете басқанда шегiң қатады.

	– Өте керемет ат десейшi.

	– Денесi қандай?

	– Әлгi зоологиядағы Орлов тұқымы тәрiздi.

	– Саят десе, мына Алмас бар ғой, нағыз суретшi, сенiң анада салған суретiң үйде бар ма?

	– Қайсысы. Сол билеп тұрған атты салған суретiң ше?

	– Е, ол үйде.

	– Түнеукүнi көрмеге қойғанда балалар да әбден мақтады-ау. Тура Аманкелдi батырдың ақ боз атындай!

	Саяттың екi көзi жайнап кеттi.

	– Сен де сурет сала аласың ба?

	– Алмас па! Мектептегi бiрiншi суретшiмiз осы деп отырмын ғой.

	Аудандық көрмеде де жүлде алған.

	– Ой, қандай жақсы. Мына мен де сурет салуды жақсы көремiн. Әсiресе акварельмен!

	– Онда тiптi тамаша болды десейшi.

	– Ал мен де ойша, киялдан салғанды жақсы көремiн.

	– Онда жарадың!

	Олар осы сәтте құрақ қамыспен көмкерiлген өзен жақтан үрке ұшқан құс үнiн естiдi. Артынша мылтық гүрс еттi.

	Үшеуi де селк ете түстi. Орындарынан атып-атып тұрысты. Бiр кезде қамыс арасынан шошайған мылтық ұшы, оның соңынан ұзын бойлы, басында ақ күнқағары бар бiреудi көрдi.

	Ол басындағы киiмiн жұлып алып:

	– Ей, мырзалар, сәлем! Мазаларыңды алғаным үшiн кешiрiм сұраймын.

	– Ой, мынау, Төрехан қу ғой! – дедi Самат. Ол самбырлап сөйлеп келедi.

	– Мынау ақ есек екен ғой, аққұтан екен деп алыстан аңдып әуре болып келе жатсам! Алдымнан бiр топ үйрек ұша жөнелмесi бар ма. Тартып жiберiп едiм, мүлт кеткенi!

	Әй-шай жоқ келдi де, газет үстiнде жатқан майлы бауырсақтың екi-үшеуiн ауызға тоғытып жiбердi. Саятқа сығырая қарап:

	– Мынау бөтен тип қой. Сөзi қотыр-қотыр. Саят оған ұнатпай қарады. Төрехан мырс ете қалды. Қатарында өзiне жақтырмаған пiшiнмен қарап тұрған Алмасты бүйiрге нұқып қалып:

	– Ей, тiлiң бар ма, таныстырсаңшы! – дедi. Өткемдiк көрсете сөйледi. Өзiнiң дене тұрқының да, күшiнiң де iрiлiгiн танытып отыр.

	Самат шақ ете қалды.

	– Ей, сен немене әкiреңдеп! өзiң бас жоқ, көз жоқ, тап бiрдеңе бiтiрiп келгендей! Оның алдындағы газеттi өзiне лып еткiзiп тартып алды. Анау алыса кетсе, Самат оңтайланғандай қалып танытып тұр.

	Саят қолайсызданып қалды. Төрехан тiсiнiң арасынан сыздықтата:

	– Ей, бала, мына ағаңа қалай қарсы сөйлейсiң, а! Бес грамдық оқтың саған жоқ болып тұрғанын қарашы, а! – дедi.

	– Е, атпақсың ба, ал, кәне ата, қойшы, көрейiн күшiңдi! – Самат Төреханға шүйiле түстi. Тайынар түрi жоқ. Түсiн суытып алған Төрехан жадырап қоя бердi.

	– Ой, ақымақ, ойнағанды бiлмейсiң. «Сиыр сипағанды бiлмейдi» деген, ә! Ит-ау, мен қанша дегенмен сендерден бiр-екi көйлек бұрын тоздырған жанмын ғой. – Жайдарылана қалды. Бiр кезде ол Саятқа бұрылып, күле қолын ұсынды.

	– Төрехан!

	– Саят!

	– Очень приятно! Ал, шырақ, маған өкпелеп қалма. Мыналармен анда- санда осындай қалжыңымыз бар.

	Тап бiр ересек адамдарша сөйлейдi. Бiр кезде Төрехан есек жаққа көз тастады. Сынаған қалыппен:

	– Сенiкi ме? – дедi.

	– Иә!

	– Жаман болмайтын түрi бар. Тұяғы құйма, тiк екен. Тегi жүрдек болар.

	Қалай, мiнiске мықты ма?

	– Мықты! Саят намысын аяқ асты еткiсi келмедi.

	– Ә, онда жақсылап баға бер. Анау Әлтен шалдың қауыны пiсуге жақын. Құдай берсе, Төрехан бастаған команда сәрсенбiнiң сәттi күнi аттанатын шығармыз!

	– Е, саған оны кiм бере қоймақ. Самат тағы да шақ ете қалды.

	– Пай, сол сөз бе. Бiздiң Саят менiмен жекжат. Берсе қолынан, бермесе жолынан! Ол орнынан көтерiле бердi.

	– Қош, сау болып тұрыңдар. Мына жаман ағаларың көл жақты аралап қайтсын. Құр қайтқан ұят-ты. Қанжығам бос қайтса, Төрехан атыма масқара емес пе? Қош, сау болып тұрыңдар!

	Мылтығын иығына асынған күйi ұзай берiп, қолын көкке көтерiп.

	– Хэлло! – дедi.

	– Жынды! Алмас жерге шырт түкiрдi.

	– Кiмнiң баласы?

	– Ой, әлгi Мәулен деген кезбе шофер бар. Соның жалғыз баласы. Нағыз жынды!

	Саят ойланып қалды.



	ШАРПЫСҚАН СЕЗIМ

	– Осы уақытқа дейiн қайда жүрсiң? Жер жұтып кеттi ме сенi? Шығырлы құдықтан су алып жатқан Жанбике жеки сөйледi. Әкеңнiң жүрiсi анау тентiреп. Сайда саны жоқ, құмда iзi жоқ. Саят бiртүрлi жүдеп, Ақтайқарды ағаш қазыққа байлай салды да, кiдiрiстеп тұрып қалды. – Анау екi жүгермекке елiгiп жүрсiң-ау, ә. Олардың жағасы бос, жаны тыныш. Олар ерiкпегенде, мен ерiгем бе! Үйiне шөп десе шөбi, жем десе жемi сырттан құйылып жатыр. Елдiң бәрi сенiң әкең дейсiң бе? Түрмеден келгелi осы үйге сабақты ине пайдасын тигiзген жоқ. Кiм оған «мә» деп дайын асты ауызына асата салады. Әлi жүр сандалып. Елдiң еркегi таңнан тұрып тырбанып, тыртысып жатқаны. Ана жұмыстың басын бiр шалып, мына жұмыстың басын бiр шалып, жүргенi сол. Сен де әкеңнен қанша ұзап тудым дейсiң. Арманың – мына бiр арам. Сол болса болды, саған дүниенiң бәрi түгел-ау деймiн, ә! Одандағы өзiңдей Мұқанның баласын қарасаңшы. Таң азанда тұрсаң, үйiне со-о-нау ит өлген жерден есек арбасымен шөп әкеле жатады. Түн жарымында кетедi, таң алдында келедi. Ал сенiң жүрiсiң мынау. Қолыңнан қармақ түспейдi. Анас пен Орынбасардың жүгермектерi саған қорасындағы шөбiн әкеп берер дейсiң бе? Ертең қорадағы бес-алты малыңды немен асырайсың. Әлгi әкелiп жүрген қу шабағыңның қылтанағымен асырайсың ба? Мен болсам, әкең екеуiңдi асыраймын деп таңнан кетiп, кешке бiр-ақ келемiн өлiп-талып. Екi аяғым түнiмен сыздап ұйықтапайды. Ертеңнен қара кешке магазинде қақиып тұрып көршi, қандай болар екенсiң. Осы күнгi ел де оңған ба? Қит етсең, арыз жазуға дайын. Бәлем, тиын жеп қойды, кем сатты, тығып сатты деп көк желкеңнен алғалы тұрады… Ең болмағанда, түсте үйiңе келгенде шайың дайын тұрса, оған да құлсың ғой.

	Бұрқ-сарқ етiп шелекпен су әкелiп, даладағы жалпақ тас үстiнде тұрған самауырға су құйып жатты. Саят Жанбикенiң еш толассыз сөйлегенiн алғаш көрiп отыр. Әнеугүндерi бұлай секiлдi көрiнбеген. Тiптi «Саятжан» деп еркелете сөйлеген кездерi де болған. Алғашында жатырқағандай болып жүрдi. Әлгiндей жылы қабақ, жылы сөз арадағы алғашқы тосырқаудың тосқауылын жоюға сеп болғандай. Бұл жаққа келген күннiң ертеңiне Саяттың бойына құйып қойғандай костюм-шалбар, көйлек, бәтеңке де әкелiп берген. Өзi киiндiрiп тұрып:

	– Құп жарасты, құдай қаласа, күзде мектебiңе киiп барасың.

	Сол күндерi жүдеу көңiлi бiр жасап, бойында бiраздан берi ұялаған жүдеулiктiң қырауы жiбiгендей бола бастаған едi.

	Әкесiнiң әзiрге iстеп жүрген кәсiбi Саят үшiн әлi айқын емес. Ол да кешке үйге сүрiнiп әрең жетедi. Кей түндерi келмей қонып қалады.

	Жұмыстан келген соң, тал түбiндегi қолжуғышқа жуынып жатады. Үстiнен ащы тердiң иiсi танауға ұрады. Сонау Жоталыдан ауыл сыртындағы қоймаға күн сайын арпа тасып жүргенге ұқсайды. Шай үстiндегi сөз сыңайларынан соны аңғарды. Кейде Мәулен де үйге соғып кетедi. Ол келсе, әкесi де, тәтесi де жадырап қалады.

	– Бар ма едi бiр нәрсең? Мағаналы жүзбен Бекбай Жанбикеге қарайды.

	Жанбике орнынан бұрала түрегелiп, ортаңғы үйдегi серванттың аузын ашады. Құлаққа сыңғырлаған шыны үндерi келедi.

	– О, шiркiн, бiздiң кемпiрдiкi осы. Мәулен дегенде шығар жаны басқа. Ана стақанды көрсейшi, ей, Yндемес. Әлгi айта беретiн шетелiңнiн хрусталi қолыңдағы. Жалт-жұлт етуiн!

	Мәулен жымың қағады. Мұндай сәттерде Жанбике жүзiндегi әлгiндей долырған ашудан сызаттай белгi де қалмайды. Құлағындағы алтын сырғасы жалт-жұлт етiп шыға келедi. «Уақыт өтiп барады, ел күтiп қалды», – дейтiн былайғы шақтағы қарбалас тiрлiгi де жайына қалады.

	Көбiнде көпшiк қойып, желдiрмелете сөйлейтiн – әкесi. Жанбике де сөзге ұста. Екеуiнiң арқасынан кезек қағып, ойнатып отырады.

	«Саят» емес, «Саятжан» атанып қалатын кезi де осы шақ. Солай бола тұрса да мұның үйде отырғысы келмейдi. Көбiне сыртқа кетiп қалады. Кейде төр үйдегi темiр кереует үстiне шалқалай жатып, кiтап оқиды. Соңғы бiр келiсiнде Мәуленнiң өзi тым қуанышты үнмен тiл қатады.

	– Ой, ақ тоқал, әлгiлерiң қайда? Қолыңнан iшер асты сағынып-ақ қалыппыз. Кәне!

	Жанбике сылқ-сылқ күлдi.

	– Ойбай-ау, мынауың қалай? Бөлекше көңiлдiсiң ғой бүгiн!

	– Е, асығымыз алшысынан түссе көңiлдi болмай. Қайта мұның жүрегi темiрден екен. Өзiмiздiкi болса, баяғыда-ақ жарылып кетер едi.

	– Е, не болды сонша!

	– Yндеме, кемпiр. Сәтiн салса бәрi оңынан оралып тұр.

	Шай жасалып жатыр. Саяттың құлағына сылдырлаған таныс дауыс келдi.

	– Әлгi бала қайда?

	– Е, жүрген. Есiл-дертi ойын. Әне бiр екi жүгермекке үйiрсектеп алды.

	– Қайсы?

	– Анау бригадир Анас пен бухгалтерлерiңнiң аты кiм едi?

	– Орынбасар ма?

	– Иә, иә.

	– Е, бала болған соң сол да?

	– Ей, қойшы соларыңды! Әне бiреудiң әкесi тұштаңдап әнеукүнi магазинде ел көзiнше дiкеңдемесi бар ма? Неге үстеме баға қосасың, неге этикеткасын жұлып тастайсың деп.

	– Қайсысы?

	– Е, әлгi Анас дейтiн ботқа беттi айтам.

	– Қойшы, кемпiр-ай, соған бола ренжiп. Оның өзi бiр сондай адам.

	– Оның несi жақсы дейсiң. Ана Есенжан ғой адамы, сол бригадирлерiңнiң iшiндегi. Қойнына бiр жартылықты тығып барсаң, бiр машина шөптi салғызады да бередi.

	– Е, оның өзi бiр сондай серi жiгiт.

	– Иттiң өзi қандай боқтампаз десеңшi.

	– Ойбай, ел құлағы әбден үйренген емес пе. Кейбiреулер былай деп күлетiн көрiнедi. Егер ол боқтамаса көңiлiмiз бiртүрлi жетiмсiреп қалады деп.

	– Е, оның рас, рас!

	Сөзге Жанбике араласты.

	– Ол, ол адам ғой! Анау Анасың шiлтиiп, кiсiмси бередi. Өзi амандасқанда адамға рай да бермейдi ғой, кәпiр. Есенжан сорлы ала көйлек, аңқылдақ. Жартылығын, тiсбасарын орап берiп жiберсең болды, түнделетiп үйiңе машина-машиналап шөптi түсiрiп кетiп жүргенi.

	– Е, оның әкесiнiң өзi сондай адам едi, марқұм. Обалы нешiк, бөлiмше басқарушысы болып жүргенде, әйтеуiр үй көшiрiсiп, отын, су, жем түсiрiсiп жүргендерiмiзде, бiр-екi қойды үйiткiзiп салып жiберушi едi.

	– Дұрыс айтасың. Сорлы сол ақ көңiлдiлiгiнен опық жеген жоқ па? Колхоз кезiнде малы кем болып, тергеушi келгенде у iшiп өлдi ғой, марқұм, – дедi Жанбике.

	– Ой, марқұм-ай, ә!

	– Е, бәрiн айт та, бiрiн айт, азамат аз жасаса да кешiп iшiп, кешiп жедi. Жолдастары да көп едi өзiнiң. Үстiнен талай арыз да жазылды-ау. Тексерушiлерiңнiң талайы кiсi алатын бурадай ауыздарынан ақ көбiгiн атып, түйiлiп келгенде, оларыңды жымитып, жуасытып қайтаратын. Өзi қандай серi едi, марқұм.

	– Кел, ей, Бекбай, солардың аруағы үшiн бiр алып жiберейiкшi. Стақандар сыңғыр-сыңғыр еттi. Сәлден кейiн Бекбай күлiп.

	– Сенiң бүгiнгi ерлiгiң де олардан кем соққан жоқ.

	– Е, айтсаңдаршы ынтықтырмай.

	– Yндеме, кемпiр! Iшiмiз майлы дедiм ғой. Тек қойманың iшiн тазалап, айнадай қылып қой! Биыл мұртыңды балта шаппайтын болды. Тек қабыңды дайындағын тездетiп.

	– Жалпы Құдыш жақсы жiгiт қой. Әнебiреуi нағыз қызыл көз бәле едi.

	Әйелiнiң әкесi өлген екен. Соған кете қалғаны мұндай жақсы болар ма!

	– Иә, айтпа.

	Үшеуi қосыла күлдi.

	– Қайда төктiңдер?

	– Е, онда сенiң шаруаң қанша? Мына Yндеместiң адам бiлмес ұрасы мол көрiнедi.

	– Е, бұл үндемей жүрiп талайдың аузын ұрған Мәулен емес пе?! Жанбике сылқ-сылқ күлдi.

	Саят терiс аунап түстi. Одан әрi тыңдағысы келмедi.

	– Саятжан-ау, шай iшпедiң ғой, немене басың ауырып жүр ме? Жанбике жылы ұшырай сөйледi. Соңын ала әкесiнiң гүжiлдеген үнi естiлдi.

	– Саят-ай, кешке ұзап кетiп жүрме. Бүгiнге кино-синоңды қоя тұр. Ол әке сөзiне мән берген жоқ... Есiк алдында тал көлеңкесiнде жатқан Марс еркелей келiп, алдына асылды.

	– Ой, ақымақ! Ол өзенге қарай жүгiре жөнелдi. Қапталдаса жүгiрген ерке мiнездi Марс бұдан озып, өзенге бұрын жеттi.

	Келген бетте көйлегiн басынан асыра шешiп тастап, кiшкене жарқабақтан суға шаншыла секiрдi. Су астымен жүзiп арғы беттен бiр-ақ шықты.

	Марс бұған таңданған пiшiнмен қарап қалыпты.

	– Ой, ақымақ, мұнда келмейсiң бе. Қорқақ неме, берi кел! – дедi.

	Ол да суға қойып кеттi. Ентелей шапшаң жүзiп, мұның қатарына жеттi.

	Саят суға тағы да сүңгiп кеттi. Үстi-басы малмандай болған Марс бұның әр қимылын бағып, судың тайыз шетiнде, құмқайырға бауырын төсеп, барлай қарап жатыр.

	– Ой, Марс, қорқақсың, ә, неге менiмен бiрге жүзбейсiң? Ой, ақылсыз неме!

	Су шетiндегi ұлпа құмға бауырын төсей жата кеткен Саяттың қасына арсалаңдап ит те жеттi.

	Ол Марсқа қиғаштай көз қырын салды. Нұр ұшқындаған көзi ойын тiлеп, қызық тiлеп тұр.

	– Ой, ақымақ! өй, салпаң құлақ! – Жекiп айтқан секiлдi болса да, жан жүрегiнен айтылған жылы сөз екенiн қу иттiң iшi жақсы бiледi.

	Саяттың итпен әңгiмелекiсi келдi. Тiптi ол бұның ойын, қиялын, айтқанын түсiнетiн секiлдi. Ендi өзi сұрап, оған өзi жауап бердi.

	– Марс десе, а, Марс! Саят итке қарады. Ол құйрығын бұлғаңдатты.

	– «Әу» дегенiң ғой, ә! Дұрыс. Жарайсың! – Марс, сен менi жақсы көресiң бе? Тағы да құйрығын бұлғаңдатты.

	– Иә, жақсы көремiн.

	– Марс десе, мысалы, мен бiр алыс жаққа кетiп қалдым. Сен менi сағынасың ба, жоқ сағынбайсың ба? Саят бiр түрлi мұңмен айтты.

	– Дұрыс сағынады екенсiң. Ал сен апаңды сағынасың ба? Саят сәл кiдiрiп қалды. Марс сұраулы пiшiнде мұның жүзiне қадала қарады. Ол сәлден кейiн мұңайған дауыспен: – Бiрақ апаңның қайда екенiн сен бiлушi ме ең, – деп басынан жай ғана сипады да көтерiңкi дауыспен:

	– А, жарайды, егер мен басқа бiр иттi асырап, сенi үйден қуып жiберсем қайтер едiң, ә? Ол түсiн суытып айтты.

	Марстың жүзi шынында да өзгерiп кеттi.

	– Ұнатпай қалдың ба? өкпелеп қалдың ғой деймiн, ә? Қой өкпелеме! өй, ақымақ! – Оның басынан сипап күлiп едi, көз жанарына бағанағы жарқыл қайта ойнап шыға келдi.

	Әуенi тiтiретiп ұшақ үнi естiлдi. Мөлдiр көк жүзiнде күнге шағыла аппақ ұшақ шығысқа қарай тартып бара жатыр екен. Екеуi де әуеге қадалды. Самолет үнi ұзай бердi.

	– Марс десе, егер мен жаңағы самолетпен ұшып кетiп бара жатсам, сен менi иiсiмнен табар ма едiң?

	Ол Марсқа қарап күлдi де, құлағын ұйпалап-ұйпалап жiберiп:

	– Әй, қайдам, сен менi онда таба алмайтын шығарсың. Ондай күш саған қайдан бiтсiн, ақымақ!

	Жүгiре барып, суға қойып кеттi.

	– Айхай-хай! Айхай-хай-ай! – Саят сақылдап күлдi. Су жиегiне шықты да, құмқайырлы саяз тұсты шалпылдатып жүгiре жөнелдi.

	Марс та Саяттан оқ бойы озып, алға зулап барады.

	– Марс! Марс! Саят мұңсыз, қамсыз, бiр шаттықпен сақылдай күлдi.

	Кенет Марс шабалана үрдi. Самбырлап сөйлескен әлдекiмдердiң даусы естiлдi. Саят орнынан шапшаң көтерiлiп, айналаға бой созып қарады. Ит жүгiрген бағыттан, сай аңғарынан есекке мiнгескен бiр топ бала жалғыз аяқ жолмен жеделдете жүрiп бара жатыр екен. Ақтайқары көзiне оттай басылды. Үстiндегiсiн де тани кеттi. Кәдiмгi – Төрехан!

	Орнынан атып тұрды.

	– Әй, тоқта деймiн! Қайда кетiп бара жатырсың?

	Олар бұған жалт-жалт қарасты да, қарқылдай күлiп, шаба жөнелдi.

	– Тоқта деймiн!

	– Тоқта! – Төрехан қолын бұлғап, қарқ-қарқ күледi. Марс ызғыған күйi қалың топқа қапталдаса берiп, шабалана үрдi. Ақтайқардың қатарына барып, қыңсылап, алдын орап жүр.

	– Төрехан, тоқта деймiн! өй, атаңа нәлет! Тоқта!

	Төрехан тағы да қарқ-қарқ күледi. Алысқа ұзай берiп, қолын бұған мазақ қыла бұлғап:

	– Хэлло! – деп қояды.

	Саят жете алмасын бiлген соң, ыза болып жерден кiшi-гiрiм қаймақ тасты алып, олардың соңынан жiбердi. Тас жеткен жоқ. Өзеннен сатырлай шауып өткен олар жалғыз аяқ жолмен тал тасасына барып жоқ болды. Тегi совхоздың қауын қорығын бетке алып бара жатса керек. Әнеукүнi Алмас пен Саят Төрехан бастаған бiр топ балалардың қауын торитын сапарға жиi шығып жүргенiн айтып едi. «Қап!» Саят тiстенген күйi сылқ етiп, өзен жағасына отыра кеттi.



	МАЗАСЫЗ ТҮН

	Қас қарая үйдiң алдына гүр етiп машина тоқтады. Шай iшiп отырған әкесi елең етiп:

	– Ә, келдi ғой! Қаптарың дайын ба едi? – дедi Жанбикеге.

	– Дайындап қойғам.

	– Аузын буатын сымдарың ше?

	– Оларды да!

	Есiктен Мәулен ендi. Екi езуi екi құлағында. Шамалы көңiлденiп алғаны көзiнен көрiнiп тұр. Екi қолын алмакезек ысқалап қойып:

	– Ал, ағайын қарамағыңа келдiк. Кәне, тездетiңдер, – дедi отырмастан. Әкесi орнынан көтерiле бердi. Жанбике де ықшам киiнiп алған-ды.

	– Бiр нәрсе бермеушi ме ең? Әкесi мағыналы қалыпта әйелiне қарады.

	– Ойбай, жоқ, соңынан! Әкесi Мәуленге:

	– Қасыңда бiреу бар ма?

	– Е, бар ғой. Әлгi бiздiң үйдiң көк жындысы бар. Басқа кiмдi алам? Жаңа келдi қара терге малшынып нәлетi. Анау Шағалалыдағы Әлтен шалдың қауынына барған ғой деймiн бiр топ бала!

	– Еш нәрсе әкеп пе?

	– Е, ол қырғи ғой. Екi жағын лықа теңдеп әкептi.

	– Әне, ол пайдасын бiлген бала! Сенiң Төреханың түбi адам болады. Ал менiң мынауым болмай қалыпты.

	– Қой, олай деме. Мәулен мұны ақтағысы келгендей пiшiнде.

	– Жоқ! Оған көзiм жеттi. Өзi әбден жүнжiп бiттi. Құр қағазға шұқшия бергеннен бiрдене өне ме?!

	– Неге, менiңше…

	– Әй, қайдам-ау! Сурет пе, кiтап па, қарап отырсам тiрлiгi көңiлiме қонбайды.

	– Е, сурет салған жаман емес қой.

	– Ай, сен де болмай қалған екенсiң де! Жаным-ау, осы қаладан да, даладан да талайын көрiп жүрмiз ғой. Шаштары желкелерiне түсiп, бiр бәлелерiн арқалап, сол кенеп шүберектiң бетiн майлап жатқаны ылғи да.

	– Ақша соларда емес пе? Сәл бiрдеңе iстесе, күреп алатын көрiнедi. Осы былтырғы екi суретшi осы совхоздан тура он мыңды өз қолымен санап алғанын өз көзiммен көрдiм.

	– Сөз болғаныңа. Е, олар да өз пайдасын ойлағандар ғой. Ал мынауың ше?

	Бағана терлеп-тепшiп келiп отыр. «Қайдан келдiң?» Yндемейдi.

	Әңгiме жалғасын күткен ол әкесiнiң аузына қарап қалыпты. Аласы үлкен көзiнiң ақтарына кiшкене қызыл жолақтар жүгiре бастапты. Жанбике шешесi ауыз үйде әлденеге күйбеңдеп жүр.

	– Қолына қысқан папкасы бар. Алып қарадым. Ана ауыл сыртындағы шатты, өзендi, ағашты шимайлапты. Е, былайша ұқсайды. Бiрақ одан пайда не? Тап бiр жынды адамның тiрлiгiндей.

	– Кәне, кәне, көрсетшi. «Жақсыны көрмек» деген. – Мәулен Саятқа қарады. Әкенiң шымшыма сөздерi Саяттың жас жүрегiн инемен шабақтап жатқандай, ол сазарып тұрып қалып едi. Орнынан да қозғалмаған.

	– Е, несiн көресiң? Әкесi қолын солғын сiлтедi.

	– Е, сонда да болса.

	– Дәненесi де жоқ. Балдыр-батпақ тағы бiр қызды салған ба. Аспанда тырналар ұшқанын салған ба? Әлгi қыз жынды адамша тырналарға қол созып тұр. Қойшы соны. Кел, одан да жолымыз болсын деп бiр-бiрден тартып жiберсек қайтедi. Жаңағы сенiң балаң iшке неге кiрмедi, далада тұрып қалды ғой.

	– Ештеңе етпейдi.

	– Кел, ендеше алсақ, алып жiберейiк! Саят далаға безе қашқысы келдi. Көзiн қарсы отырған екеудiң қарасынан тайдыра берген. Бiр сәтке болса да өзгеше бiр ойран көрiнiс көз алдынан ойнап өтiп едi. Өзiнше әдемi, өзiне әсерлi көрiнген сол суреттердi жұлып алмаққа әкесi үлкен түктi қолдарымен ұмтылып келе жатқан секiлдi елестедi. Осы бiр сәтте Саят қолындағы суреттер аяқ астынан ертегiдегiдей ұшқыш кiлемге айналып сала бергендей. Ол кiлем Саятты үстiне қондырып алып, алысқа, ауылға ұша жөнелген тәрiздендi. Олар екеуi қосарлана айқайлап бақырған дауыспен:

	– Тоқта, тоқта! – дейдi.

	Саят тiптi өкпесiн еш жасырғысы келмегендей көзi ұшқындап, от шашып бара жатқан тәрiзденедi.

	Жанбике шешесi не iстер едi? Қуана ма едi, қуанбас па едi?

	Қаптаған қалың тырналар суреттi – кiлемдi, жан-жағынан ұзын жiппен кере ұстап, алысқа сол ауылға, Шәрiп ата аулына алып бара жатқандай. Әсия ең бiрiншi болып көрiп, ең бiрiншi болып айқайлап жүгiрдi.

	– Балалар! Саятты қараңдар! Ұшып келедi, ұшып келедi! Тырналармен бiрге ұшып келедi. Алақай!

	Бақыт бас киiмiн аспанға лақтырып айқайлап жүр…

	– Ал, кеттiк! Әй, бәйбiше дайынсың ба? Жүр, әй, қарғадай болып, өзi кекшiл болып алыпты. Түйiлуiн нәлеттiң!

	Үшеуi кабинаға жайғасты. Саят машинаның үстiне шықты. Бiр бұрышта Төрехан отыр.

	– Ну, привет! Ренжiп қалдың ба? Амандаспадың ғой.

	Үнiнде кекесiн бар. Саят үндемедi. Ол буылған қапты алып, бiр бұрышқа жайғасты.

	– Берi отырмайсың ба? Ол тiс жарған жоқ. Екеуi де бiр-бiрiнiң жүздерiндегi құбылысты қараңғыда байқап отырған жоқ. Төрехан тым сыпайы, сызылып сөйлейдi. Бiрақ үнiнде сайқымазақ сиқыр бар.

	– Маған өкпелеп қалдың, бiлем. Өкпелейтiн түгi жоқ. Мiну үшiн жаратылған мал болған соң, амал жоқ. Аяғы сынған жоқ, арқа-белi сау. Ну, аздап шаршаған шығар! Ренжiмеңiз!

	Саят Төреханды барып, қыл мойынынан ала кеткiсi келдi. «Шапалақпен шарт еткiзiп тартса ғой!» Ол осылай ызалана ойлады.

	– Сен, неге үндемейсiң? Әкелерiмiз дос болғанда, бiзге қас болу жараса ма, бауырым! Қой, тақалысып, жақынырақ отырайық. Ол астындағы қабын Саятқа қарай сырғытты. Тақала, иық түйiстiре отырды. Үстiнен көк иiсi шығады. Бiразға дейiн үндеген жоқ. Сәлден кейiн ол Саятты тiзеге қағып:

	– Неге үндемейсiң? Тақ бiр оқтау жұтып қойғандай болып отыру жараса қояр ма екеумiзге?

	Саят шыдай алмады. Шарт кеттi.

	– Не деп үндеймiн? өзiң тыныш отырғаныңа не ақы аласың?

	– Пай-пай! Бойың шынашықтай болғанмен, шатақтың көкесi сен екенсiң, ә! Мысқылмен мырс еттi де:

	– Қой, бала! Бiз қанша дегенмен сенен екi-үш ит көйлектi бұрын тоздырған адамбыз ғой. Үлкендерге бұлай сөйлемес болар.

	– Сендей үлкеннiң құны бiр-ақ тиын.

	– Ей, не деп отырсың өзiң? Қолын Саяттың иегiнiң астынан салып көтердi. Ол Төреханның қолын қағып жiбердi. Анау ысылдай:

	– Бала, байқа! Әр нәрсенiң шегi бар. Сиыр сипағанды бiлмейдi. Понял! – дедi.

	– Понял! – дедi Саят та шамдана сөйлеп.

	– Немене сен, кесiк құлақ арамды үш-төрт сағат қауынға мiндi деп елдiң бәрiмен өштесе берсең, бұл топырақта сен бiр күн де аяқ басып жүре алмайсың.

	– Басқа салғанын көрермiз. Саят кесiп айтты.

	– Өзiнiң сөзiнiң түйеден түскендейiн қара! Пай-пай-ай!

	– Сенiң де жетiстiрiп отырғаның шамалы.

	– «Сен» демеңiз. «Сiз» деңiз, азамат! Саят көзiн сығырайтып, зәрлене қарады.

	Үлкен жолдан бұрылып, ойқы-шойқы жол үстiне түскен темiр шарбақты машинаның алға түскен өткiр жарығы шеңгел, жыңғылы аралас жыныстың ара-арасын ақтарып, айқындап келедi. Салалы, еңселi жыңғылдардың бұйра бастарына шағылып түскен сәуле шарпыны екеуiнiң бетiн тынымсыз сүйкеп өтедi. Төрехан көз қиығымен қасындағы серiгiне қарады. Ол түйiлiп алған екен. Опалаң-топалаң қозғалыстан кей-кейде екеуiнiң иықтары да түйiсiп- түйiсiп қалады. Саят өзiне Төреханның денесi тиген сәтте тура от шарпығандай бұрышқа қарай тығыла, ығыса түседi.

	Бiраздан соң машина тоқтады. Кабина ашылып, iшiндегiлер жерге түстi. Төрехан секiрiп кеттi. Саят орнынан қозғала қойған жоқ. Әкесiнiң даусын естiдi.

	– Әлгi бiздiң бала қайда?

	– Отыр ғой анда! Төрехан ұнатпаған үнмен тiл қатты.

	– Әй, неге түспейсiң, көтерiп түсiрейiк пе?! Ол орнынан ауыр көтерiлдi.

	– Қапты ала түс. Сылбыр қозғалып, созылған әке қолына бермей, жерге бұрқ еткiзiп тастай салды.

	Әкесi үнатқан жоқ. Күңқетiп:

	– Тура тұтқынға түскендей болып жүруiн. Осы түнделетiп жортқанда мен өз қара басымның қамы үшiн жүр дейсiң бе? Әне қазақтың өзiңдей баласын қарашы?! – дейдi кейи сөйлеп.

	Мәулен, Төрехан, Жанбике үшеуi бiр ойпаңдау жерге барып, жұмысқа кiрiсiп кеттi. Сындырылған жыңғылдарды, бұталарды былай алып қойып жатты.

	Жаңа көтерiлiп келе жатқан ай сәулесiмен бозғылданып, кiшкене қазаншұңқыр iшiнен төгiлген дән көрiне бастады.

	– Мұның өзi құт шұқыр. Былтырғы жылы да бiр машинасын төгiп, тасып алғанбыз, Төрехан, ә!

	– Ал қаптайық! Не қарап тұрыс?

	– Әй, аузын аш қаптың. Әкесi Саятқа жеки сөйледi. Қаптың бiр жақ аузын Жанбике ұстады.

	– Өзi, таза арпа-ау деймiн, ә?! Мәулен ентiге жауап бердi.

	– Ой, iшiнде бiр тал қылтанақ, арамы жоқ. Биыл құдайдың өзi де берiп тұр.

	Әлгi үкiметтiң миллиард беремiз деуi тегiн дейсiң бе?!

	– Е, несiн айтасың. Өй, шiркiн, көктемгi жауын қандай биылғы!

	– Алланың нұры да! Сөзге Жанбике араласты. – Кейiнгiсiн қайдам? Әйтеуiр ойды кезiп, қырды кезiп жүрiп тауып берген шалың құтсыз болып тұрған жоқ. Әзiрге олжасыз емеспiз ғой.

	– Пай-пай, Жанбике-ай, менiң қате кеткен, мүлт ұрған жерiм бар ма? Таптым, жолықтым, таныстырдым. Риза емессiң бе? Әлгi құйрықтаса тiстескен үш сөздi қадай-қадай айтты.

	– Ризамын, ризамын. Жанбике лекiте күлдi. Оның күлкiсi Саят құлағына бiр түрлi сүйкiмсiз естiлдi. Көбiне-көп түкке алғысыз қылып, тiлдеп жататын жанын ендi көкке көтерiп, басынан құс ұшырмай жатыр. Шыпылдай толып, шыжымдалып аузы байланған қаптар әп-сәтте қаз-қатар сап түзей бастады. Мәулен мен әкесi екеуi қаптарды арқаға салып, машина жанына тасуда. Қимылдары алапат. Ұраға төгiлген дәндi салуға қап жетпеуге айналған-ды. Ұра түбiнде әлi бiрқауым арпа жатыр. Әкесi шарт кеттi.

	– Әй, бағана, жерден, көрден тапсаң да қап тауып қой дегенiм қайда?

	– Ойбай-ау, он бес қап дедiң. Он бесiңдi әкелдiм. Ендi не қылайын?

	Жанбике шар ете түстi.

	– Он бес! Он бес! Не, жиырма қылсаң есептеп жаңылам деп қорықтың ба?

	– Қойыңдар, ей қойыңдар. Не болған сендерге? Бүгiн болмаса, ертең аларсыңдар. – Мәулен араша түскен болып жүр.

	– Неммен жеткiзем ертең. Дайын көлiгiм қайсы оған. Сен қолыма қайта- қайта түсесiң бе?

	– ТуҺ, сол да сөз болып па? Былтыр мына Төрешжан екеумiз түнделетiп есекпен-ақ тасып алғанбыз, машинам табан асты бұзылып қалғандада.

	– Оған адамым қайсы? – Бекбай күңк еттi.

	– Әйелiң бар, балаң бар емес пе?

	– Ой, бүйткен баланың да, әйелдiң де. Сылқ етiп, қап үстiне отыра кеттi.

	– Қой, әй, Бекбай, бiз дауға келген жоқпыз. Бiр нәрсе қылып түсiрiп аларсыңдар. Барымен базар. Кел, үстiне шық!

	Мәулен мен Жанбике қолдасып көтередi. Төрехан мен Саят демесiп жiбередi. Әкесiнiң қимылында дүлей ашу бар. Қолына тиген қаптарды шиырып атып, машинаны солқ-солқ еткiздi.

	Мәулен оның сол халiн айтпай ұғып тұр. Түтеген ашуды әзiлмен жұмсартқысы келетiн тәрiздi.

	– Жанбике, шалыңның бүгiнгi ашуы жаман, жұмсартатын емiн өзiң табарсың?

	– Қойшы, ей, құтырынбай, тiлiмдi қышыта бермешi әрi! Жанбике үнiнде бәлендей зiл де, салмақ та жоқ. Жеңiл, қуақы қалжың бар.

	– Ойпыр-ай, «Екi ортада шыбын өледi» деп. Қойыңдаршы, мен сорлыны шырылдатпай.

	Бекбай ерiксiз күлiп жiбердi.

	– Жоқ, айтам да, он бес деген қатып қалған заң бардай. Екi-үш қап артық ала салуға болмас па.

	– Е, сүйтсеңдершi. Қалғаны қанша дейсiң. Бiр-екi есек тауып алып, бiр-екi рет қатынағандарыңнан қалмайды да.



	КӨҢIЛСIЗДIКТЕН СОҢ КӨҢIЛСIЗДIК

	Екеуi үйге көңiлсiз қайтты. Әкесi жол бойы тiс жарып үндеген жоқ.

	Үйге тақала бергенде алдарынан қыңсылап Марс шықты. Келген бетте әкесiнiң алдына бiр барып қайрыла шауып, мұның қасына келдi. Келген бетте Ақтайқардың басына еркелей секiрдi. Қапталдаса берiп, мұның қолын жалап та алды. Көңiлсiз ой сағымдай ыдырап, сейiлiп сала бердi.

	– Қой, деймiн! Ой, ақымақ Марс! Саған не болған! – Тым жақын тұрып, жақсы көрiп сөйледi. Марс одан сайын еркелеп, Саяттың үстiне қарғиды. Оның бұл қылығы ерiксiз күлдiрдi.

	– Ой, ақымақ! – Алдыңғы аяғымен асылып тұра қалған сәтте, оның құлағын құшырлана уқалап-уқалап қойды.

	Терезенiң тұсында көк қасқа машина тұр. Өткендегi көшiрiп келген машина секiлдi. Ол Ақтайқарды тал түбiне байлап жатқанда, сықырлап есiк ашылды.

	Сыртқа шығып келе жатқан Мәулен екен. Мұның соңын ала жеткен әкесi дауыс көтере самбырлай алыстан амандасты.

	– Оу, жаным, жүрiсiң суыт қой.

	– Жә, ақырын, немене сонша дабырлап.

	– Е, жоға, көптен берi көрiнбей кеткен соң да!

	– Қол тимесе амал қанша!

	– Ту, өзiң де адамды сонша күттiрiп!

	– Шаруа жайы солай болса қайтейiн.

	– Жә, жарайды ендi. Бiр ақылдасатын шаруа бар. Екеуi оңашаланып, үй алдына былай ұзап шыға бердi.

	Саяттың үйге кiргiсi келмедi. Шөлдеген екен. Есiк алдындағы бастырма астындағы шелектен су iштi. Ақтайқар да шөлдеген болар деп ойлады. Үй iргесiнде тұрған шылапшынға шелектегi суды құйып, алдына қойды. Ол ұзақ сiмiрдi.

	Саят Ақтайқардың басынан, құлағынан сипады. Марс мұның қатарына келiп, жер бауырлай жатты. Аракiдiк бұларға қарап, еркелей мойын бұрады.

	Әкесi мен Мәулен екеуi бiршама ұзап барып, арық шетiне отырды. Анда- санда күңкiлдеген үндерi құлаққа талып жетедi. Бiр ғана сәт құлақ түрiп едi, сөздерi онша айқын жетпедi. Бiр-ақ рет «Құрымбай» деген үнi айқын естiлiп қалды. Екеуi әлденеге келiспей қалған тәрiздi. Әкесiнiң үнi сәл көтерiңкiлеу шығатындай. Саят бетiн жуды да, үйге беттедi. Жанбике бұл есiктен кiргенде, алая қарап:

	– Немене, әкелдiңдер ме? – дедi.

	– Жоқ.

	– Таба алмадыңдар ма?

	– Тайқар көтере алмады.

	– ОҺ, көтерем болғыр! – Стол үстiндегi кеселер сыңғырласып қалды. Көз қиығымен шалғаны – Жанбике құлағындағы сырға суық жарқылдап қалған екен.

	– Шай iшпеушi ме ең! Жеки сөйледi.

	– Жоқ!

	Төргi есiктi сарт жапты.

	– Iшпесең iшуiңмен кет! О несi-ей, бар жұмысты бiтiрiп келгендей болуын.

	Саят төсегiне келдi де, құлап түстi. Одан соң да Жанбике өзi бiрталай сөйлеп жатты. Бiрақ құлағын көрпемен тұмшалап алып, түк те естiгiсi келмедi. Көзiн терезеден сыртқа салып жатты. Ай төбеге келiптi. Есiк алдындағы талдар бiртүрлi жұмбақ, кейiннен маужырасып тұр.

	Басына әр бөлек, әр қилы ойлар келiп жатыр. Бiрде апасы елестедi. Әсия туралы ойлады. Ол тап кинодағы бақытты жандар секiлдi қол ұстасып, Әсия екеумiз айлы түнде қатар жүрiп қыдырсақ деп қиялдады. Хат жазсам қайтер едi. Бiрақ не туралы жазамын? Әзiрге танысқанымның өзi үш-төрт-ақ бала. Төрехан туралы тiптi айтудың өзi ұят. Ал ана екi бала достыққа жарайтын-ақ балалар. Бiрақ Жанбике оларды үйге келтiрмейдi. Өздерi болашақта бiздiң класта оқисың деп жүр. Ағайымыз тамаша адам дейдi. Осылай тiзбектеп жаза берсем ше? Қайбiр оңған хат болмақ. Одан басқа маңыздырақ бiр нәрсе жазуға болар ма едi. Өзiнiң қазiргi тiрлiгiнiң жайы туралы ойланғанда, екi бетi ду ете қалды. Әсия бiлсе ше… Ол мұны ойлағанда жатқан орнынан төңкерiле аунап түстi. Iшi-бауырын шым еткiзiп, әлдене қарып өткендей. Талықсып барып ұйқтап кеттi…

	Ақтайқар баған ағашқа байланыпты. Қара сыммен шанди оралған аяғы қырқылуға жақын қалған. Екi езуi екi құлағына жете ыржиған Төрехан Ақтайқардың үстiне шiрене отырып алып, бұған арсыз ажармен қарайды.

	– Хэллоу! Приветик, Саятик! – деп иек қағады. Жайдақ арқасында жайғасқан қалпы аяғын бiрiнiң үстiне бiрiн салып отыр. Арқасын баған ағашқа тiрей шiренедi.

	– Қоя бер деймiн, кәне! – Солай ызалана айқайлады. Батылы жетiп, жақын бара алмай тұр. Төрехан сақылдап тұрып күледi. Айтылған сөздi шыбынның ызыңы құрлы елең қылып тұрғаны байқалмайды. Қолындағы көк шыбығын саусақ арасына қыстырған қалпы безектетiп қанкөбелек айналдырады. Аузындағы шылымын екi езуiне алма-кезек апарып, торғайдың құйрығындай қылпың қақтырады. Будақ түтiнiн сақиналандыра шығарады. Сол түтiннiң тасасынан сықсия қараған көздерi зәрлi мысқылға толы. Мұның кеудесiнен үскi бiзбен пiскiлеп жатқан тәрiздi.

	– Кәне, жiбер деймiн! Жiбер! – Барып жағасынан ала-ақ түскiсi келдi, бiрақ дәрменi жетпейтiнiн сезедi. Жыларман болғандай. Алқымына кептелген жас ақтарылуға сәл-ақ тұр. Ақтайқар көзi жасаурағандай бiр халде. Анда-санда iш тартып, өксiк секiлдi өзгешелеу бiр үн шығарғысы келедi. Алдыңғы екi аяғы баған ағашқа сыммен таңылған. Ақтайқардың қимылдауға әл-дәрменi мүлдем жоқ.

	Саят жан-жағынан көмек күткендей жалбыранған кейiпте айналасына алақтай қарады…



	АҚТАЙҚАР

	Ақтайқар қиналып-ақ келедi. Аузы шыжымдалып, теңделген қос қап ой- шұқанақ кездескен жерде оны теңселтiп-ақ жiбердi. Әкесi көңiлденгендей үнмен:

	– Әлi-ақ көнбiс болып кетедi. Белi толық қатайған жоқ, Саятжан. Әлi-ақ талай жоңышқа тасыр шағың алда, – дедi.

	– Ықы-шүу, ой, шүу! Қолындағы тобылғы таяқпен нұқып қояды.

	– Бұл есек деген қу ғой. Жүгi жеңiл болса жатаған болады. Ал ауыр болса, ауылға жеткенше асығады.

	Әкесi самбырлап сөйлейдi. Саят өз-өзiнен қуыстанып, бiреу-мiреу естiп, бiлiп қойып, қолайсыз болады деп тынышсызданып келедi. Әсiресе Алмас пен Самат бiлсе қандай күйде болар екен деп қинала ойлайды…

	… Бағана кешкiлiк әкесiнiң үйге көңiлдi кiрiсiнен-ақ бүгiн де сау емес екенiн сезген. Жанбике шешесi:

	– Тағы да бөгiп келгенсiң-ау, ә! – деп алая қарады. Бiрақ әкесi қыңған жоқ, арсыз кейiпте ыржың етiп, оған бiр қарады да:

	– Ә, бәйбiше, кешiр, әлгi жiгiттер кездесiп қап! өзiң бiлесiң ғой! – дедi.

	– Сенiң де, жiгiттерiңнiң де таусылар күнi бар ма осы! – Даусы алғашқыдай қатқыл емес, жуастау шықты.

	– Ойбай-ау, неге таусылсын. Жiгiт адамға жүз жолдас аз бола ма?

	– Ей, қойшы, қайбiр оңған жiгiттер дейсiң соларың.

	Екеуi жаяукерiспен бiраз жерге дейiн барысқан. Саят соңғы кезде әкесiне ылғи да бiр бөгде түстi адамдардың жиi келiп-кетiп жүргенiн көрген. Өздерiнiң машиналары бар. Ылғи бiр көк қасқа, қалдай ағаштары тым биiк. Әлгi ең жүрдек, ең мықты деген машиналар ылғи түнге қарай келедi. Мәуленмен ара-жiктерi бiр ажырамайды.

	Әкесi олармен көбiне оңаша кетiсiп, оңаша сөйлеседi. Бiрақ бұл адамдар келгенде Жанбике шешесi ауыздың таныс келiм-кетiм кiсiлерiндей емес, ерекше күтiп, түннiң бiр уақытына дейiн отырғызып, сыйлап та жiбередi.

	Дастарқан үстiндегi әңгiмелерiнiң көбiнiң астарын түсiне де бермейдi. Жұмбақтап сөйлейдi. Ара-тұра ұққандай болса, әңгiме өрiсi – iрi мал, теңге, жылқы, қызылжағалылар секiлдi сөздер. Бiрақ бұлар үй iшiнде көп айтыла бермейдi.

	Олар үйге еш қонбайтын. Кейде сөз арасынан Құрымбайдың есiмi қылаң берiп қалады. Мұндай шақта Саят елең етiп, басын көтерiп алады. Мүмкiн, Шәрiп атай мен Yмiт әжей туралы да әңгiме айтылар ма екен деп көңiлi тыншымай, құлақ тiгiп, елеңдей бередi. Бiрақ күткен ниетi ылғи да жауапсыз қалады. Бұған ол iштей ренжiп қалушы едi. Осы жаққа келгелi Шәрiп атайдың есiмi бiр-ақ рет аталды. Келген қонақтардың бiреуi бiрде күлiп:

	– Жаным-ау, мына бiр есегiңе қайранмын. Шiркiн, сабаздың бiр жерiнде қара дақ, мең болсайшы. Өзiн қайдан алғансың? – деген. Сонда әкесi:

	– Ой, жазған-ай, сен де таңданбасқа таңданады екенсiң ғой. Денесi ақ болды деп адал малға айналды дейсiң бе? Әлгi бiр алжыған шалдың анада мына балаға деп болмай машинаға салғаны ғой! – деп жирене мырс еттi.

	Саят әкесiне тiксiне көз салды.

	Оның көңiлi бiртүрлi құлазып қалды. Аяғын ауыр басып, сыртқа шықты. Кiшкене кеудесiнде кiшiгiрiм ыза ұялағандай. Әке тiлiнен төгiлген у секiлдi ащы сөз мұның кеудесiн тырмалап өткендей. «Алжыған шал» деген ауыр сөзге бiршама намыстанды да…

	Ақтайқар өлермендiк танытып, өрге салып келедi. Ауыл да тым қашық қалған жоқ. Ендi шамалы шыдаса, барар жерiне жетiп құлары хақ. Iшiнен күбiрлей: «Шыдашы, Ақтайқар шыда, айналайын», – деп тiлейдi.

	– Түбi мықты есек болар. Өзiн байқамаппын, тегi белдi болар-ау. Қарашы, екi қапты бұйым құрлы көрмей келе жатқанын.

	Ақ есектi әкесi әлi мақтап келедi. Ара-тұра Саятқа мойнын бұра қайырылып:

	– Аман болса, мен құрылыс материалдарын түсiрiп бергiзермiн жiгiттерге айтып. Жақсылап тұрып екеумiз қора соғамыз. Қыста жылы жерде тұрғанды қай мақұлық жақсы көрмейдi.

	Саяттың iшi жылиын дедi. Әке аузынан шыққан қамқор сөздер құлағына бөлекше жағымды естiлдi.

	Бiр кезде Ақтайқар сүрiнiп кетiп, мұрттай ұшты. Үстiндегi екi қап аударылып түстi.

	– Ой, атаңа нәлет! Ой, ықы, ықы! Бiрақ Ақтайқар жекiген үнге құлақ түрер халде емес. Ноқта жiбiнен Саят шiрене тартты.

	Әкесi алғашта тобылғы таяғымен нұқып көрдi. Ақырындап арт жағынан аяғымен түрттi.

	– Ой, есек сияғы жоқ нәлет! Қарға адым жерге қос қапты көтере алмай құлағаны несi-ай! Ықы, ей, ықы. Қап! Ызалана түкiрiп тастады. Ол Ақтайқарды тағы бiр сыбап алды да, оның үстiндегi қапты аударып тастады.

	– Ықы! өй, арам! – Аяғындағы керзi етiгiмен санынан солқ еткiзiп бiр тептi. Апыр-топыр шатқаяқтай барып, Ақтайқар орнынан теңселе көтерiлдi.

	Саят оған тақанып, мойнына қол салды. Денесi дiр-дiр етедi. Қара тер болып, сүмектеп тұр.

	– Немене! Жаның ашып тұр ма? Аяушылын мұның! Әкесi гүрс-гүрс етедi. Саят қолын жылдам тартып алды. Жон арқасынан қамшымен ұрғандай, әкесiне абдырай қарады.

	– Неменеге қарай қалдың? Берi шық, берi. Мына қапты сүймелдеп бер.

	Солқ еткiзiп әкелiп, қапты бiр жақ қапталына қоя салды.

	– Ұста! Иығыңмен деме! Ақтайқар қап салмағынан қаңғалақтап кеттi.

	– Мына нәлет қайтедi-ей! Қарсы бетке бүйiрлей жылжып бара жатқан Ақтайқарды тiрей бердi. Содан соң жерде сұлап жатқан қапты көтерiп әкелiп, ұзынынан қоя бергенде, тайқар шөкелеп жата кеттi. Қап Саяттың аяғын жаншып жiбердi.

	– Ойбай, аяғым!

	– Өй, атаңа нәлет, жанының тәттiсiн! Немене сонша шыңғырып. Тура шешеңнен бiр аусайшы. Ұқсамасаң тумағыр. Жылауын! Күн жаумай неге су болып келесiң, ей, сен? Әлгi сөз Саяттың жүрегiн бiзбен шаншып алғандай. Тұла бойында түтеген қарсылық лап ете түстi. Ол аяғын әрең суырып алды. Әкесi қос бүйiрiн таянып жерде жатқан екi қапқа төне қарап тұр.

	– Мынаны да мал деп! Көзiн құртармын-ау жаным тiрi болса. Қап, ендi қайттiк! Шарасыз халде шырт түкiрiндi. Ақтайқар қаптың бүйiрлей түскен салмағынан үйелеп, кеудесiн жерден көтере алмай, жоғары ұмтылады.

	Саят жүгiрiп барып демеп, жiбергiсi келдi. Бiрақ әкесiнiң суық қалпы оның бұл ойының қанатын қырқып тастағандай. Айдың сәулесi оның онсыз да үлкен денесiн тiптен iрiлендiрiп, айбарлы етiп көрсетедi. Әлден кейiн екi-үш талпынып, Ақтайқар орнынан тапыр-тұпыр тұра бердi. Ерге асылған қос құлаш жiптiң қапқа үйкелiп, ысылдаған дыбысы естiледi.

	Саят iштей қуанды. Iшiнен мың қайтарып тiлеп, тағы да артамыз демесе екен дедi. Бағанадан берi үнсiз тұрған әкесi тереңнен тыныс ала күрсiнiп:

	– Бар, ана жыңғылдардан сындыра бер. Ол қуанып кеттi. Әкесi қаптың буылған жерiнен қатты ұстап, жақын маңдағы тасалау тұсқа дырылдата сүйретiп бара жатты.

	Саят қышқылтым иiсi мұрынды жарған жыңғылдарды бiртiндеп жусатып жатты. Анда-санда басын төмен салып тұрған Ақтайқар жаққа көңiлдене көз салады.

	Осы сәт көкейiн шым еткiзiп, мазақ ойдың үшқыны қарып өттi. Ендi әкем Ақтайқарға не iстемекшi?

	– Әй, Саят, қаптарды ұмытпа! Ұялы ағаштың оң қанаты. Есiңде болсын. Әй, атаңа нағылет, «Қырсыққанда қымыран iридiнiң» кебi келуiн қарашы! Ызалана бiр түкiрiндi де, алға түсiп, ауылға қарай аяндады. Жаңбыр сiркiрей бастады.



	ШИЕЛЕНIСТЕН СОҢ ШИЕЛЕНIС

	Терезенi бiреу дүрсiлдетiп әкетiп барады. Саят оянып кеттi.

	– Бұл кiм? – Жанбикенiң үнi үрейлi шықты.

	– Мен ғой, мен!

	– Менiң кiм!

	– Ой, нәлет, ашсаңшы! Немене құлағыңа қорғасын құйып алғансың ба?

	Әкесiнiң даусы құлаққа айқын жеттi.

	– Ей, сорлы ай, адамды шошытып, тура жау қуғандай дүрсiлдетiп. Ауыз үйге Жанбике сөйлеп шығып барады. Лап етiп iшке ұрған салқын желмен бiрге сұр шекпенiн қаудырлатып әкесi ендi.

	– Бәрi де бiттi! Сылқ етiп бұрыштағы аласа орындыққа отыра кеттi. Жүзi күреңiтiп, қабағы түйiле түскен. Жанбике мелшиiп қатты да қалды. Көзi ұясынан шығып, жайылыңқырап кеткен шашының ұшын саусағымен әрлi- берлi умаждай бередi. Әлден кейiн барып:

	– Не болды? – дедi.

	– Бiттi! Мәулен қолға түстi.

	– Қалай?

	– Қалай?! Қалай?! Солай! Ызалы мысқылмен мырс еттi. – Ай, сорлы Мәулен-ай, тұтылған жерiң осы болмаса игi едi.

	– Өз көзiңмен көрдiң бе? – Жанбике ентелей тақана бердi.

	– Е, көзбен көргенге сенiп, құлақпен естiгенге сенбейсiң бе?

	– Оны кiм айтты саған?

	– Кiм айтты саған?! Сұрағының түрiн қара! Немене Төрехан тақияңа тар келе ме? Әйтеуiр баланың қолға түспегенi абырой болды. Өзге бiр шаруамен кешiгiңкiреген екен. Сарт-сұрт болып қалғанда, ол керi жүгiрiп, маған жеттi. Иттiң балаларын неғып байқамағанымызды. Әлгi жаман қорада жайғап едiк.

	Бiрақ асығыс-абылаңқыда адам бiлiп бола ма? Кеше кешкiлiк сол жақта-ақ, тау iшiнде реттеп келе қояйық деп едiк, көнбей қойды кешiгемiз деп.

	– Олардың қайда ендi?

	– Әй, әлгi Төрехан екеумiз қара барқынның астына тыққан болдық. Бәлеге бастарда кежегеңнiң кейiн тартатын әдетi емес пе?

	– Неге сол жақтан бiржола бiтiрiп келмегенсiңдер? – Бар бәле Мәуленнен болды. Көнбей қойған сол. Құрымбай сорлыда да жазық жоқ. Ол да айтудай айтты. Иттiң баласы iштарлық қылды бiлем. Құрымбайды олжаға ортақ қылмаймын деген болу керек. Бiрақ ол итiң де кенде емес. Баяғы айтқан шалдың сиырынан бiраз үлес алып қалған өткенде.

	– Е, ол Мәуленiңнiң iшi тар екенiн мен баяғыдан-ақ сезетiнмiн.

	– Әй, шайың бар ма? Көп мыжып керегi не. Болады бiр iс, қолға түскен айғақ жоқ. Iшiмнен соған шүкiр деп отырмын. Жаман там жақты кiм барып тексерер деп отырсың. Сен кешегi келген еттi не қыласың? Әлiгi Тассайдағың қашан келмек едi? Iзiн суытпай тезiрек құрту керек. Тыққан жерiң сенiмдi ме едi?

	– Сенiмдi.

	– Базар қай күнi?

	– Арғы күнi.

	– Е, ертең кешке келедi десейшi.

	– Иә.

	– Сақтықта қорлық жоқ. Соған бекем бол.

	Саят үстiндегi көрпесiн қымтап жауып алды. Әлденеден денесi суып қоя бердi. Бойында бiр жеңiл дiрiл пайда болғандай. Құрымбайдың аты естiлгенде недәуiр тiксiнiп қалды. Санасына кимелеп өзгеше бiр күдiкке толы сұрақтар келе бастады. Әсiресе соңғы бiр әңгiмеден ескен өзгеше бiр суық леп Саятты кәдiмгiдей шошынтқандай. Құрымбайдың долырған пiшiнi көпке дейiн көз алдынан кетпей тұрып алды. Кешегi күнi Ақтайқармен қос қапты әкелiсуге барғандағы өз тiрлiгiне ендi есеп бере бастағандай. Сонда қалай болғаны? Қаптың iшiндегi ет болғаны ма? Әкесi мұнан неге жасырады? Құрымбай қайдан жүр? Шалы кiм? Yзiк-үзiк сұрақтар әр тұстан андыздап шыға келдi. Сонау көңiл түкпiрiнде осы бiр күңгiрт тiрлiкке деген әлсiз наразылық еркiсiз бой көтерiп келедi. Ол төсекте ұзақ аунақшып жата алмай қойды. Терезе әлсiз бозғылданып, iшке кеугiм сәуле жiбере бастады. Кереуеттен жеңiл секiрiп түстi де, сыртқа көз салды. Ақтайқар бозаңданып, көзге әлсiз шалынды. Қара талдың астында қалшиып тұр.

	«Қап, қарны ашты-ау!» Аяғына сүйретпе кебiстi iле салып, сыртқа шықты. Ақтайқар мұны көргенде, ескi әдетiнше де iшiн жиiлете тартып, дыбыстауға оқталғандай.

	– Немене, қарның ашты ма, қазiр?! Шапшаң басып барып, бастырма астындағы жас жоңышқадан бiр құшақ апарып салды. – Ақымақ, тез тауысып қой! Сүйiрлене бiткен сау құлағынан шертiп-шертiп жiберген, арқасынан еркелете сипап қойды. – Немене, ауыр ма екен. Белiң ауырып қалды ма? Ең болмағанда тоқым салса ғой. Ақтайқар жас жоңышқаны сүйсiне жеп жатты. Бiр жақтан бұлғақтай еркелеп Марс шықты.

	– Өй, тентек! Сен қайдан шықтың? – Марс кiп-кiшкене денесiмен кеудеге атылады. – Жә, болды, ақымақ болма! Басынан қағып-қағып қойды. – Сенiң қарның тоқ-ау, көкке секiрiсiң күштi екен!

	Саяттың бойы тоңази бастады.

	– Жарайды, мен кеттiм. Iща-й, күн салқын екен! Әлсiз сәулеленiп, ақ саумал жарығын айқара аспанға себездетiп келе жатқан күз таңы бүгiн бөлекше бiр көңiлсiздеу раймен атып келе жатқандай.

	Саят мектепке баруға жинала бастады.



	ТҮС

	Мектеп бар көңiлсiздiктi бiржола ұмыттырып жiбердi. Арман мен Самат Саятты ерекше бiр елгезектiкпен класс балаларымен тез табыстырды.

	Өз құрбыластарының жүзiнен жатырқау, жатсыну сынды бөтен пиғыл iзiн аңғарған жоқ. Бұған Саят қуанды да. Сабақтан үйге Арман екеуi оралған едi. Есiк ашық тұр екен.

	Жанбике есiк алдында самауыр қойып жатыр. Саят баяулау басып есiкке қарай тақай бердi. Жүзi түтiгулi Жанбике мұны көрiп:

	– Ә, келдiң бе? – Сықсия қарап, сыздаған раймен көз тiктi. – Неменеге шәлтиiп тұрсың. Дым бiлмегенсуiн. Ала жаздай ел ақтап жиған шөптi анау арам қатқырға неге салдың? Немене бордақыға байлайын деп жүр ме едiң. Осы басында шырағы жанып тұрса да бүгiн көзiн құртамын. Елдiң есегi жүрген жоқ па көше қаңғып. Солардан әулие ме едi?!

	Саят қозғалмай тұр. Жанбике жанбай жатқан самаурынды үрлеп жатып әлi сөйлеуде. Самаурын түбiн үрлеген сайын бұрқ-бұрқ еткен көк ала түтiндей түйдек-түйдек сөздерi әлi тоқтар емес.

	– Бәлем, әкең келсiн. Дәдеңдi сонда бергiзермiн. Құдай-ай, осы арамды қайтейiн деп жүр, ә! Соқыр тиын құрлы пайдасы болсайшы бiр. Анау әкең де нағыз миқата. Әйтпесе сонау ит арқасы қияннан осыны әкелер ме? Қазақ ат, айғыр, мал тасушы едi, сендердiкiндей сорақыны көргенiм осы. Ә, су ми болған сорлы!

	Саят қозғалмаған қалпы төмен қарап тұрды, сылқ етiп, тал түбiндегi шыны жәшiгiнiң үстiне отыра кеттi.

	Ақтайқарды имек темiр қазыққа тұқырта байлаған. Бұрынғы дағдылы орнына дүкеннiң шыныдан босаған ағаш жәшiктерi сiресiп жиналып қалыпты. Ол Саятты көрiп қозғалақтап, iшiн тартқандай болды.

	Бiр бұрыштан жалт етiп Марс шыға келдi. Бұлғаң-бұлғаң етiп мұның қасына келiп, ойыншыл, сергек пiшiнмен аз тұрды. Бiрақ Саят ажарындағы жабырқауды көрiп едi, сүйкiмдi пiшiнiндегi елгезек еркелiктiң ұшқыны лып сөндi.

	Жанбике самаурынды iшке алып ене берiп:

	– Немене, бiреу шегелеп қойды ма, өзiң омалып қалғаннан саусың ба!

	Iшке көтерiп кiргiзейiн бе?

	Саят ауыр көтерiлдi.Сөмкесiн өзi жататын шағын бөлмедегi столдың үстiне қоя бергенде, кеше қабырғаға iлген, жиектелген суретке көзi түсiп кеттi.

	Апасы өзгеше бiр мейiрмен, әлсiздеу ғана жымиып бұған қарап тұрыпты. Шарасы кең көздерiнен бөлекше бiр сағыныш, мейiр сазы мұның жүрегiн жып-жылы нұрмен жуып өткендей болды.

	Тамағына тығылып келген жасты күшпен iрiктi. Суретке тақанып келдi де, бетiн бетiне тигiзiп, аз тұрып қалды.

	Анасының алқымынан тап тiрi кездегiсiндегiдей бiр жұп-жұмсақ, сүйкiмдi иiс мұрнына келген сияқтанды.

	– Әй, келмейсiң бе ендi. Немене, менi ерiгiп отыр деп пе едiң, сенiң найқалып-шайқалғаныңды көтерерiм жоқ. Iшпейсiң бе атау-кереңдi.

	– Iшпеймiн! Iше бер!

	Кереуетке жүгiрiп барып, етпетiнен түстi де, тұншыға булығып жылап жiбердi.

	– Ойбай-ау! Не дейдi-ей мына сұмырай! Iше берiң не, әй! Сен мына түрiңмен бара-бара сабарсың!

	Есiк сарт етiп ашылды. Жанбике көрiндi.

	– Әй, «iше берiң» не, ә!! өй, iшуiңмен кеткiр, iшуiңмен кет! Неге аштан қатпайсың! «Есiктен енбей жатып, төр менiкi» деуiн қарай гөр, ә, мына жетпегiрдiң! Жо-жо-о-оқ! Мен сенi бүйтiп шолжаңдатып қоя алмаймын.

	Iшке екпiндей, жұлқына енген ол бiраз дауылдатып, дүлейлетiп қайта көрiнбей кеттi.

	Есiк сарт етiп жабылды. Үзiк-үзiк естiлген ауыр сөздер ас iшетiн бөлменiң әңкi-тәңкiсiн шығарып жатты. Кеселер де бiраз сыңғырласып, қасықтар да бiраз шылдырласып қалды.

	– Жетпегiр, кiп-кiшкентай болып, жердiң астындағысын ойлайды. Қарай көр, мұны-ей.

	Саят құлағын тарс жауып алды. Ашулы бура аузынан ақтарылған ақ көбiктi долырған сөздердiң әлсiз жаңғырығы құлағын күңгiрлетедi.

	– Жетпегiр! Осыдан соның тұқымын құртпасам… – Құлағын қайта жауып алды. Қайта ашты.

	– ...Қарашы шегедей болып! Жоқ, оған төзер мен жоқ. Төрiмнiң төбесiне iлдiртiп қоя алмаймын. Дәрi болса, сенiң өзiңе дәрi шығар.

	Саят iштен тыныс тартып, елең етiп, басын көтерiп алды.

	– Күнi кеше әктеген аппақ қабырғаны бүлдiрiп, шеге қағып… Қарашы өзiн тәштиiп. Тап бiр менiң шешемдей қылып, шалжитып iлiп қойғанын! Мен саған iлдiрермiн, бәлем! Сыртқы есiк сарт жабылғанда, қабырғалар солқ еттi.

	Саяттың бүкiл денесiн мұзды су жуып кеткендей болды. Жалт бұрылып апасының суретiне қарады. Оның жүзiндегi әлгiнде ғана бар жұмсақ мейiр лып өшiп, өзгеше бiр мазасыз, ауыр үрейге бой алдырғандай екен.

	Ол бетiн басып алды да, көнелеу жастықты тiстеген күйi, басын шайқай, үн шығармай қыстығып, булыға жылады. Үй ауасы тiптен тарылып, тұншықтырып жiберген тәрiздендi. Далаға ата шығып, өзенге қарай жүгiре жөнелгiсi келдi. Өткенде барып, өзi ұнатқан, өзгеше бiр ыстық ұядай болған тал көлеңкесiне барып, айқайлап тұрып жылағысы келдi.

	Әкесi келiп қоныс тепкен осы бiр үй күн өткен сайын тiптен суық, тiптен жат болып кетiп бара жатты.

	Саят көңiлi осындай бiр олқылы-толқылы, әрi-сәрi халде жатты. Жас жүрегi шүйгiндi өрiс, жасыл жайлаудан – бедерi жоқ, бүрi жоқ ай тақырға, ақ тақырға адасып қонғандай. «Қоңыр құлыным-ау, айналдым-ау!» – деп, ет жүрекпен елжiреп, егiзiнiң сыңарындай қып, хан көтерген әжесi Yмiт пен ақ көңiл, даудырлаған қаңғалақ қарт Шәрiп ата ауылы соншама бiр сағыныш сазымен сезiм қылын ерiксiз шертiп кеттi. Сол үйдiң iргесiндегi шап-шағын, моп-момақан қалпымен тұрған өз үйi көз алдына келдi. Ол терең күрсiндi де, бiр аунап түстi.

	Апасы жұмысқа кеткенде, өзi сабақтан келгенде жүгiре басып, Шәрiп ата үйiне барар едi. Үйден ұзап шықпайтын Yмiт әже өзiнiң қоңыр даусымен, момын даусымен: «Кiлт пе?! Анау iлулi тұр», – деп ағаш тiреудi нұсқар едi.

	«Көкебас-ау, үйге бар да киiмiңдi ауыстырып, тез келе ғой! Атаң да келiп қалар. Шай да дайын тұр», – дер едi тағы…

	Осы бiр қамқор үндер құлағының түбiнен көпке дейiн шықпады. Сол үндi қайта-қайта естiгiсi келгендей талап пен ниет қос қабаттасып, кiшкене кеудесiнде сағыныш күйiндей, домбыраның қос iшегiндей саз қосады.

	Көзi ұйқыға әкете бердi…

	Ақтайқар үлкен арықтан қарғып өте бергенде, тайып барып, шөкелей құлады. Саят арық жағасына ұшып түстi. Қорыс батпақ қорқырап төмен тартып барады, төмен тартып барады. Ол айқайлап жылай бастады. «Ата! Ата!» Ақтайқардың енесiнен домалап түскен Шәрiп атай:

	– Көкешiм-ау, тұр орныңнан, бiр арқан әкел әжеңнен! Саят құстай ұшып, үйге жүгiрдi. Үмiт әжесi ала арқанды шошаладан алып берiп, үрейлеген үнмен:

	– Әйтеуiр, аяғы сынғаннан аман болса болды. Қорықпа, Саятжан-ау! – деп елбелектей, етегiне сүрiнiп, оның соңын ала жүгiрiп келедi.

	Үшеуi жабылып, Ақтайқарды орнынан қозғай алмай жатыр. Аппақ денесi, иненiң жасуындай бiр меңi жоқ Ақтайқары қап-қара батпаққа шыланып, тiптен танымастай өзгерiп барады. Шығарып ала алар емес. Үшеуiнiң де жан терi шықты. Саят жан-жағына алақтап, әлдекiмдерден көмек күтедi. Жақын маңда көзге көрiнер ешкiм де көрiнер емес.

	Астыңғы ернiн тiстене, күшене тартады. Шәрiп ата дал халде: «Ендi қайттiк, құдай-ау!»

	Анадай жерден Жанбике көрiндi. Саят қуанғаннан айқайлап: «Апатай, айналайын, апатай! Көмектесiңiзшi!» – деп дауыстады.

	Бiрақ Жанбике алтын тiсiн ақсита күлiп, бiр ауыз тiл қатпастан өте бердi. Бiр қолындағы торда ылғи бiр жалт-жұлт еткен қымбат ыдыстар ма, шынылар ма, бiрдеңелер, екiншi қолындағы үлкен түйiншектiң iшiндегiсi белгiсiз. Әрi ауыр, әрi тығыз секiлдi. Сырты қызыл-қоңырқай түспен қошқылданып барады. Қан ба, жоқ әлде ет пе? Күлкiсiн бiр жияр емес. Өзiнен өзi мәз. Екi езуi екi құлағында. Саят қолын созған қалпы қала бердi.

	Ақтайқардың аппақ денесiн қара батпақ шым-шымдап сорып барады, сорып барады. Саяттың жаны мұрнының ұшына келдi.

	Ол заңғар көкке көз тiктi. Аппақ-аппақ ақ таулардай бұлттар көкпен қалқып, сонау алысқа, сонау қиянға ұзап бара жатыр, қалықтай ұшып бара жатыр. Ойына тырналар түстi. Көк аспанның әнiндей болған, сәнiндей болған сол бiр тырналар, мейiрбан тырналар тiзiлiп келiп, тiркесiп келiп, анау қара батпаққа, жауыз батпаққа батып бара жатқан Ақтайқарын, аппақ тайқарын, Шәрiп атасы сыйға берген асыл тайқарын көтерiп шығаратын секiлдендi. Көктi көзiн сүзе, тiнте қарады. Жаны мұрнының ұшында тұр.

	– Тырналар-ау, тырналар!!!

	Көк аспан, заңғар аспан құлақ тұндыра жаңғырықты. Бiрақ тырна үнi естiлер емес. Көкжиекке қанша қадала көз тiксе де, көз талдыра күтсе де күткен тырналар көзге шалынар емес.

	– Тырналар-ау, тырнала-а-а-р!

	Саят орнынан атып тұрды. Жүрегi аузына тығылды. Үстi-басын тер жуып кеткен. Құлағына қиқулаған ызың-ызың бiр үн келген тәрiздендi. Басын сiлкiп-сiлкiп жiберiп, құлағын сыртқа тосты. Терезенiң желдеткiшi ашылып кеттi. Сырттан үйiре соққан суық жел үй iшiндегi желкем жеңiл заттарды өз екпiнiмен үйiрiп өттi. Әлгiндегi бiр таныс үн қайтадан құлағына жеткендей болды. Күңгiрт күдiк тұманы қайта серпiлдi.

	Жүгiрiп терезеге барды. Сырт алай-түлей болып тұр екен. Қора сыртындағы ағаштың қою басы жұлқына теңселедi.

	Ақтайқар өзiнiң орнында жоқ. Сонда қайда кеткен ол?



	СОҢҒЫ ШЕШIМ

	Саят сыртқа оқша атылып шықты. Әлдебiр жамандықты сезгендей жүрегi тулап, ойнақшып кеттi.

	Ақтайқар қайда? Бас жiбi қазықта байланған қалпы шұбатылып жатыр. Жан-жағына, көз жетер айналаға қарады. Бiрақ назарға iлiнер жерде ештеңе байқалмады.

	Екi өкпесiн қолына алып, өзекке қарай жүгiрдi. Анада Төрехан екi рет мiнiп кеткен едi. Екеуiнде де ол үйiнiң жанына байлап, қауынның қабығын салып қойған болатын. Соған дәнiгiп, беттi сол үйге түзеп жүрмесе болғаны. Апыр-ау, қазықтан кiм шешiп жiберген, ә? Алты-жетi жастар шамасындағы екi қыз секiргiш жiппен ойнап жатыр екен.

	– Қыздар, менiң Ақтайқарымды көрдiңдер ме? – Тұлым шашы желпiлдеген бiреуi қайырылып тұра қалып:

	– Анада Төрехан мiнген бе? – дедi.

	– Иә, иә!

	– Е, көрдiм. Төрехан бағана ұрып, ана жаққа қуып бара жатқан.

	– Қайда?

	– Сай жаққа. Сұқ саусағын шошайтып өзен арнасымен алқымдасар сайды нұсқады.

	– Қап! Ызалана түкiрiп жiбердi де, сайға қарай жүгiре жөнелдi…

	«О, сұм Төрехан!» Саят өз көзiне өзi сенбедi. Көз алдын жас тұмшалады.

	Тез тұтанған ашудан денесiнде аздап дiрiл байқалғандай. Ақтайқардың артқы саны қып-қызыл қанжоса. Сiлем-сiлем болып қара тұяғына дейiн жуып кетiптi. Басын төмен салған бойы, сұлық тұр.

	– Ақтайқар! Ақтайқар, Ақтайқар! Не болған саған! Тiсi-тiсiне тимей кеттi. Еңiреп жiберудiң аз-ақ алдында тұр. Бiрақ ернiн тiстенiп, өзiн-өзi тежей бердi. Қол сыртымен бетiн жуған жасты ысырып тастап, ерекше бiр ызамен:

	– Ой, атаңа нәлет, Төрехан! Атаңа нәлет! – дей бердi. Айырмен шаншыпты ғой! Ой, жауыз! Сан тұстан шымшымдап аққан қан тiрсегiн қып-қызыл қылып бояпты. Ақтайқар әлсiз ғана бұған мойнын бұрды.

	Саяттың жасаураған көздерiнен аяушылық байқалады.

	– Немене, ауырып тұр ма? Ақтайқардың мойнынан құшақтап, кекiлiн сипады. – Кiм? Төрехан ба? Кiшкене жұдырығы түйiлiп, ширығып алды. – Не қып тұрсың? Кәне, жүр! Жүре ғой! Орнынан ауыр қозғалған Ақтайқар сылти басады. – Ауыра ма? Жазылып кетедi әлi-ақ! Жүре ғой, Ақтайқар, жүршi, – деп сәл-пәл демеп, өрге қарай шығарып келе жатты. Ақтайқар аяғын ауырлай, әлтек-тәлтек басқан сайын, мұның өзi де тап бiр аяғынан ауыр жараланғандай ызадан тiстенiп келедi. Денесiнен суық тер шып-шып етiп, көйлегiнiң сыртына шықты. Ақтайқар аракiдiк тоқтап қалады. Айыр кiрген тұс дiр-дiр етiп, қозғалған сайын алқызыл түске боялған қан жылымшылап ағып, лыпып сыртқа шығады.

	Саят оған көз тоқтатып қарауға бiртүрлi жүрексiндi. Кеуде тұсы үздiк- создық сыздықтай шаншып-шаншып кетедi. Егер осы сәтте, тап қазiр Төрехан кездессе…

	Күн ұясына батуға аз қалған. Көкжиектен созған сымдай жiп-жiңiшке, қан қызыл болып боялған бұлт көзге ерек көрiнедi. Көктен жайлап құлап келе жатқан қызыл шардай алау күн, сәлден соң әлгi бұлттың белдiгiн үзiп түсетiндей. Саяттың назарын осы оқшау көрiнiс өзiне ерiксiз бұра берген-дi. Әлде бiр мазасыз, тыншусыз сезiм тал бойымен жүгiрiп өттi.

	Үйге тақана бергенi сол едi, кешкi ауа тыныштығының әңкi-тәңкiсiн шығарған бiр ащы үндер құлағына жеттi.

	Дауыс – Жанбикенiкi! Ара-тұра ақырған ер адамның даусы кие жарып, әлгi үндi өзiнiң ызғарымен, айбынымен көмiп-көмiп кетедi.

	– Бәрi де бiттi ендi! өлемiн, ойбай! Жiбер деймiн!

	– Ой, жынды болдың ба? Не сұмдығың мынау!

	– Жiбер, жiбер кәне! Бiттi ендi бәрi де! Бекбайдың бiткен жерi осы. Әй, нәлет Құрымбай! Нәлет! Құрымбай! Тал түсте қақпанға түсiп…

	– Қойшы, ойбай, ел естидi ғой! Үйге кiршi, жүр!

	– Жоқ, ендi мен жоқпын саған, Жанбике. Әкесi бұлқынып артынан қапсыра құшақтаған Жанбикенi әрлi-берлi сүйрелеп жүр.

	– Yйге кiршi! Сұмдық болды ғой мынауың! Не болды, ей, саған. Бекер шығар. Алып қашты әңгiмеге иланып, соншама iшермiсiң. Неге түңiлесiң? – Бекбай сәл жуасығандай, додаланған басын қос қолымен қыса ұстап, кеспелтек бөренеге отыра кеттi.

	Өзi өксiп-өксiп жылап жүр. Жанбике:

	– Yйге жүршi, айналайын Бекбай! Ел көрiп күледi ғой ендi.

	– Кiрмеймiн! Кiрмеймiн дедiм ғой мен саған! Ақырып жiбердi де атып тұрды.

	– Қойшы ендi! Ойбай-ай, елге масқара болатын болдық. Неге отқа сала бересiң менi! Азапқа салдың ғой.

	– Ой, әкеңнiң.. Мен түскен отқа түспесең сен несiне қатынсың? Не азап көрдiң, а! – Жанбикенiң бетiнен былш еткiзiп, бiр қойды. Ол шалқалай құлап барып, қайта түзелдi. Мұрнынан қан сау еттi.

	Баж ете қалған Жанбике қарғау сөздердi бiрiнен соң бiрiн ағытып кеп бердi дейсiң. Бекбайдың жетi ата, жекен суының түгiн қалдырған жоқ.

	– Тап сенi милицияға өзiм барып айтамын! өзiм барып қаматамын қазiр, – деп үйге жұлқына кiрдi.

	– Бар! Кәне, барып көр осыдан? Босағадан аттап көр, кәне! Жалғыз оқпен жайратамын. Екпiндей жүгiрiп барып, сарайға кiрiп кетiп, мылтық алып шықты.

	Жанбике есiктен орамалын тартып, ентелей шыға берген едi.

	– Тоқта! Әкесi мылтығын кезей бердi. Қаққан қазықтай қалшиып қатып қалған Саят шыңғырып жiбердi.

	Тұрған орнынан оқша атылып әкесiне қарсы жүгiрдi. Бекбай еркiсiз бұрыла берген. Саяттың көзi әкесiнiң көзiне түскенде, тұла бойын ток соғып өткендей болды.

	Көзi қанға толып алған екен. Ұясына кiруге шақ қалған күннiң қызыл шоқтай алауы әкесiнiң көзiне көшiптi.

	Даусы дiрiлден зорға шықты. Қалт тұрып қалды да, буыны босап, өз-өзiнен бүгiлiп, жүрелеп отыра бердi. Сұмдық бiр жалыныш толы жанарын әкесiнен еш аудармастан отырып қалды.

	Әке көзiндегi қып-қызыл шоқ, ыза шоғы титтей де бәсеңдемей, бұрынғыдан әрмен лапылдан бара жатқандай.

	– Ә, күшiк! Сенiң де жаның ашиын деген бе!? Жаны ашығышын мұның!

	Зәрлi мысқылмен мырс еттi де, мылтығының аузын төмен қаратып, Саятқа түнере қарады.

	– Жаны ашығышын мұның! Жаның ашиды, ә! Жанбикеге жаның ашиды, ә! Жанбике үйден оқшау тұста өңiне үрей ұялаған қалпы, қолдарын кеудесiне төсеген күйiнде бұларға қарап тұр.

	– Жанбикеге жаның ашиды, ә! Ызғарлы жүзбен мырс-мырс күлiп, Саятқа тақана бердi, тақанып келе жатып сөйлеп келедi.

	– Ал маған неге жаның ашымайды, ә! Неге ашымайды, а, кәне айта қойғын!

	Әке көзiндегi мысқыл күлкi бiрте-бiрте әлсiрей сөнiп, сұп-суық ызғарлы мұзға айналып бара жатты.

	– Жаның ашымайды, ә! Ырқ-ырқ күлген болды. Жалпақ, сұрғылт өңiнен өре түрегелген суық түктерi Саяттың өңменiне қадалғалы келе жатқан кiрпi инелерiндей елестедi.

	– Мен өлсем ше? Қуанасың ба, қайғырасың ба? Аузынан лап еткен бiр ыстық леп бетiн шарпыды. Қолқаны қауып, жүректi айнытқандай. – Мен қақпанға түссем, арашашы болар сен бе, Жанбике ме? А! Қатты ақырып жiберiп, Жанбикеге жалт қарады.

	– Жо-жоқ! Ешқайсың да! Бәрiң де жаусың! Бәрiң де жау! Барлығы жау дүниенiң. Бекбай қайта құтырынды. Аузынан түкiрiгi шашырап:

	– Иә, иә! Барлығы жау! – дедi Саятты жағадан қысып ұстап алып, шиырып жiберiп. Ол қалталақтап, құлай жаздап, қайта түзелдi. – Бәрiмiздi құртқан қу Шәрiп, көрiңде өкiргiр қу Шәрiп! Сен қайдан оңасың! Сол үйдiң итаяғынан су iшкен сен қайдан оңасың, а! Айтшы, кәне! Құрымбайға салған қақпанын ендi бiзге салмақ дейдi. Ең ақыры жаман Шәрiп те бiздi қасқыр боп қаппады ма? Ендiгi елден не үмiт, не қайыр, ә! Әкесi тақалған сайын Саят шегiншектей бердi. Дәрменсiз бiр халде Саят Жанбикеге араша тiлегендей жалт қарады. Бiрақ ол сол қозғалмаған қалпы мелшиiп тұр.

	– Мына Бектай өлiп бара жатса да тек кетпейдi. Бiлiп қой, иттiң күшiгi! Кеудесiн жүндес жұдырығымен дүңкiлдетiп түйiп-түйiп қойды. Теңселген қалпын түземек ыңғайда.

	Көкжиектi көлбей жатқан Кемертаудың жон арқасын жанши барып, ұясына енуге аз қалған алау күн үрейге толы көз қиығын бұларға ақырғы рет тастаған екен.

	Бекбай ұйқысынан шошып оянғандай. Қол созым жерде кесе көлденеңдей тұрған. Ақтайқарды көргенде өңi өзгерiп кеттi. Әлдеқалай тыншығандай, сабыр арнасына ендi-ендi, шым-шымдап ауыса бастағандай болған ажары әп- сәтте әлем-тапырық болып кеттi. Оқпаны төмен қарап тұрған мылтығын шапшаң көтерiп алды. Өңi боп-боз болып, қанын iшiне тартқан күйi күбiрлей бердi.

	– Мынау Шәрiптiң… – Әрi қарай тiлi байланып қалған секiлдi. Үн қатуға дәрменi болған жоқ. Оқ жыландай суық қолы дiр етiп, Ақтайқарды нысанаға ала бастады. Саят «а» деп аузын ашып үлгергенше болған жоқ, көз қарықтырар қызыл жалын жарқ ете қалды. Кешкi аспан қақ бөлiнiп, қара жерге аунап түскендей.

	Айнала дүниенiң барлығы қып-қызыл бояуға жуылып кеткен сықылданды. Yй де, талдар да, аспан да, әкесi де, Жанбике де, мылтық та – барлығы қан қызыл түске боялғандай.

	Шоршып көкке секiргендей болған Ақтайқар лап етiп жанған отқа айналып сала берген. Ақтайқар ақырын қалқып барып, қып-қызыл жерге қалқи құлап бара жатты.

	– Апа! Саят жан ұшыра шыңғырып жiбердi де, бетiн басып, керi қарай, үйге қарай қашты. Алғашқы шыңғырып айқайлағаннан кейiн үнi шықпай, ауа жетпей бара жатқандай көрiндi. Құлағы да тас бiтелiп қалған сияқты.

	Айнала дүние, айнала әлем табан асты тас меңiреуге, тiлсiз мылқауға айналып сала бердi.

	Көк есiктi серпе тастап, iшке ендi. Тал бойында табан асты жай отындай тұтынған сезiм осынау жат үйге, мейiрiм шапағы тұл үйге батыл енгiзген. Жанарын торлаған жас та тез тобарсып, қан тұманнан ендi ғана айыққан-ды.

	Кереуетiнiң тұсына iлiнген анасының суретiне көз салып, сәл iркiлдi. Жылы шуақ жұмсақ шуақ ұялаған жанары дәл қазiр Саяттан сәл-пәл үрке қалыпты.

	Саят болған жайды ендi байыптап, ендi ұққан-ды. Сонау жүрек түкпiрiнде көптен берi тұншығып, көптең берi бұлықсып жүрген бiр сезiм күшi, мұның ойын өзге ылғи да бiр сағыныш сазы естiлiп, сонау көкжиектен сағымдана көрiнген өлкеге меңзегендей.

	Сол сезiм күшi бала Саятты, жас Саятты батыл да тосын бiр шешiмге табан асты әкелгендей едi.

	Қабырғадағы суреттi және басқа керектерiн, жеңiл киiмдерiн иыққа асатын сөмкеге асығыс сала бастады.

	Қарсы беттегi айналы қойғыштағы жалтырақ кеселер, хрусталь стақан, вазалар асығыс аяқ қимылынан суық сыңғырласады. Әкесiнiң суретiн алған жоқ. Далаға ытып шығып ауылға, Шәрiп ата ауылына баратын қасқа жолға бет түзедi. Әрiректе, көп ортасында, әлi даң-дұң, у-шумен жүргендерге қайырылып та қарамады. Анда-санда үздiк-создық шәңкiлдеп жүрген Жанбикенiң даусы шыңылтырланып естiледi.

	Айналаны қаракөк, алып қанатымен тұмшалай бастаған үнсiз түн Саят үшiн мүлдем қорқынышты емес-тi. Бұл асфальт жолға шыққанда айналаны қою қараңғылық пердесi мүлдем жапқан. Тап осы мезетте бұрылыс тұстан қос көзiн жарқ еткiзiп, қараңғылықты қақырата тiлiп, бiр машина шыға бердi…

	Саяттың қатарында отырған мейiрбан әже жас балаға мейiлiнше аяушылық бiлдiрiп, өзiне икемдей, бауыр тартып алып едi. Көптен берi жылылық, мейiрге жетiмсiреп жүрген ол алыстан жолаушылап келе жатқан бейтаныс жандардың жақсы ықыласына жатсынбай, аз-мұз тiлдесуден кейiн тез икемделiп едi.

	Жеңiл машинаның жайлы тербеуi Саяттың ұйқысын келтiре берген. Тәттi- тәттi ойлар өз орманына, жасыл жапырақты нуына ерiксiз сүйрелейдi. Сан қиял, сан ойға берiлдi. Үш жолаушының бала мазасын алмайық дегендей қамқор пейiлден шыққан жеңiл күбiрi де құлаққа жағымды, жайлы саздай жұмсақ естiледi. Мына жылылық жас дененi мамыражай бiр күйге бөлейдi. Осы сәтте магнитофон үнi естiлдi. Жанға жайлы жұмсақ әуен Саяттың құлағына жеттi.

	Не деген әсем саз едi! Аппақ-аппақ бұлттарды бауырлай ұшып, қалықтай ұшып көгiлдiр тырналар сыңси ән салып, алысқа, со-о-на-а-ау көз жетпес алысқа ұшып барады. Қандай мейiрбан, қандай әншi, әдемi тырналар едi десейшi. Аппақ-аппақ бұлттардан әрi асып, әрi ұшып барады. Жай ұшып бара жатқан жоқ, ақтығы аппақ бұлттан аумайтын Ақтайқарды алдына сап, оны алысқа, көз жетпейтiн кеңiске апара жатыр. Шiркiн-ай, Ақтайқардың көз тартуы-ай! Аппақ бұлттан ақ қанат байлап алыпты өзi! Иә, иә, айна қатесi жоқ аппақ бұлттан байлап алыпты. Барлық ауыл балалары аузын ашып, таңдана қарайды.

	Класс жетекшiсi Жаннұр апайдың қуанышында шек жоқ. Қасындағы Шәрiп атайға, Yмiт әжейге жымия күлiп қояды да, Саятты құшырлана қысып-қысып, қуана дауыстайды.

	– Тап бiр Пегас дерсiң! Тырналарды бастап барады өзi. Шәрiп атай таңдана:

	– Пегасың не, Жаннұржан-ау! – дейдi.

	– Қанатты ат, қанатты ат! – деп көктен көзiн алмаған күйi көтерiңкi леппен сөйлейдi.

	Саят апайын қатты қысып, құшақтап-құшақтап алды да, аузын қос алақанмен шеңберлей көмкерiп:

	– Ақтайқа-а-а-ар! – деп қатты дауыстады. Айнала жаңғырығып, сон-а-ауу алысқа ұзаған дауыс көгiлдiр тауға шағылып, өзiне қайта естiлдi.

	Осы мезгiлде Ақтайқар ақ қанатымен қалықтай, көгiлдiр тырналар тобын бастап, соңынан айқайлай жүгiрiп келе жатқан Саятқа қарай керi бұрылды. Олардың төбесiнде қалқи айналып, бiраз жүрдi. Шамадан тыс мәз болған Саят:

	– Ақтайқар! Ақтұлпар! Жарайсың! – деп қуана айқайлады. Кiшкентай Жасұланда мүлде ес жоқ. Алақанын шапалақтап, жiңiшке дауысымен сақылдай күледi. Қолын көкке қуана бұлғайды. Бiраздан кейiн олар Саяттың төбесiнен соңғы рет айналды да, оңтүстiкке қарай кете барды.

	Кiшкене төбешiкке жүгiре шыққан Саят қол бұлғап қала бердi.

	– Ақтайқарым менiң, Ақтайқарым менiң! – дедi дiрiлдi үнмен күбiрлеп.

	Көзiнен қос тамшы, ыстық жас ытып кеттi…

	Соңғы кесенi алдына ала берген Шәрiп атайдың көңiлiнде әлдебiр, көптен берi күптiлеу болып жүрген бiр алаң бар-ды. Оның не екенiн өзi де түсiнбейдi. Кесе түбiне қадалаған кiп-кiшкентай шай шамасына өзгеше бiр ырыммен, үмiтпен қарап: «Осы келе жатқан құлыным болғай, Саятжаным болғай», – деп өзiнен-өзi күбiрлей бердi.

	1983 жыл.





ӘН САЛЫҢЫЗШЫ, ӘКЕ!


	ПОВЕСТЬ



	ЖАРҚЫН АҒАЙ

	Қырық төртiншi жылдың жазғы демалысы басталып та кеттi. Бiздер үшiн қайдағы демалыс, тек айтар ауызға ғана. Тiптi екiншi-үшiншi класта оқып жүрген кезiмiздiң өзiнде-ақ аңыздықтан бидай масағын теруге талай рет барғанбыз.

	Сабақ аяқталуға екi-үш күн қалғанда колхоз бастығы Әйнекбай күрең жорғасын талға байлап, мектепке қарай келе жатқанын көргенбiз. Бiздер, сыртта мектеп алдындағы шошайған жалғыз турник ақ тақырда қашпа доп ойнап жатқанбыз.

	Ку тiлдiлеу Жарылқасын кiлт тоқтап:

	– ОҺо, Әйнекбай көкем келдi ғой, бiзге құдай бердi ғой. Ертең айыр- тырманы иыққа сап, Қарақоғаға аттандық дей бер, – дедi.

	– Аттансақ, аттанамыз да.

	– Күнде көрiп жүрген құқай ғой.

	– Қош бол, қашпа доп, – деп балалар әр тұстан сөз тастап жатыр.

	Жарылқасынның айтқаны расқа шықты. Күрең атты тайпалай желiп, мектеп маңынан кетiсiмен директорымыз алтыншы-жетiншi класс оқушыларын тал түбiне жинап алды.

	– Екi күннен кейiн барлықтарың сабақ аяқталысымен Қарақоғаға шөп жинауға барасыңдар. Бастап баратын – Жарқын ағайларың, – дедi.

	Ол өткен күзде келген. Өзiмiздегi жетi жылдықты бiтiрген соң, аудан орталығындағы он жылдық мектепте оқыды. Ауыл адамдары оны жасынан зерек, алғыр дейтiн. Он алты жасында оныншы класты өте жақсы бiтiрген соң Жарқынды ауданнан осы мектепке аға пионер вожатый және дене тәрбиесi пәнiнен мұғалiм етiп жiберген-дi. Сырт көзге сүйкiмдi Жарқынның бойы ортадан сәл жоғары болатын. Оның керi қайырылған қою қара шашы бұйраланып, ашық маңдайын барынша айқындай түсiп, өң-ажарын ерекше ажарландырып тұратын. Ал шарасы кең көздерi айналасына үнемi шуақ шаша, нұрландырып тұрғаны өзiне тым жарасатын.

	Қарақоғаға бастап баратын өз мұғалiмiмiз екенiн естiгенде, барлығымыз шын қуандық.

	Директордың қасында тұрған ағай барлығымызға қарап:

	– Қалай, балалар, баруға дайынсыңдар ма? – дедi.

	– Дайынбыз.

	– Онда өте жақсы. Екi күннен кейiн таңертең колхоз кеңсесiнiң алдына жиналамыз.

	– Жарайды.

	Бiр кезде ол барлығымызды барлай шола қарады да:

	– Барлық оқушылар түгел жиналған екен. Тек Мақсұт қана жоқ. Әрине, ол бара алмайды ғой, – дедi ақырын ғана.



	МАҚСҰТ

	Мен мектептен шыққан соң Мақсұтқа келдiм. Ол бiздiң үймен көршi, Шабақтының жарлауыт жағасына таман жерде тұратын.

	Оған мектепте болған жаңалықты айттым.

	Ол мұңайың қарап қалды. Аласа ағаш төсектiң үстiнен ауыр қозғалып, ауру аяқтарын төмен түсiрдi. Жүзiнен едәуiр қиналған қалып байқалды.

	– Аяғың әлi қатты ауыра ма?

	– Қатты ауырады. Балдақпен сыртқа әрең шығып, iшке әрең кiрем.

	– Сынықшы Ибадiлда не дейдi?

	– Ту биенiң қазысын тауып, соған бөлесе жазылады дейдi. Бүгiнде ондай табылу қайда? – деп, күдер үзген күйде әлсiз күлiмсiреп қойды.

	– Мүмкiн, кiм бiледi, табылып қалар.

	– Әй, қайдам-ау. Жә, жарайды, кiм бастап баратын болды?

	– Жарқын ағай.

	– Қандай жақсы болған! Жұмыс iстеген көңiлдi болмай ма?!

	– Жұмыстың қайбiрi жақсы дейсiң, азаннан кешке дейiн салпылдаймыз ғой.

	– Денiң сау болып, он екi мүшең бүтiн болса, содан жақсы не бар дейсiң, – деп бiр ересек кiсiлерше тiл қатты.

	Мен күлдiм.

	– Әй, өзiң әбден дiлмар болып алыпсың, тегi. Кәдiмгi қарияларша сөйлейсiң ғой.

	– Алты ай бiр орында жатып көрсең, өзiңнен өзiң дiлмар боласың, – деп, ол ақырын ғана езу тартты.

	– Менiкi әзiл ғой, – деп оны арқадан қақтым. Сонда сенiң тайып құлағаныңа алты ай болған ба?

	– Иә, тура алты ай болды.

	– Тап кешегi күн сияқты, – деп мен таңдана бас шайқадым.

	Мақсұттың жүзiне аз уақыт зерделей көз тастадым. Екi жағы суалып, көз аңғалағы едәуiр шүңiректенiп кетiптi. Жанарындағы жарқыл бұрынғы әрiнен бiраз айырылып қалған секiлдi. Керiсiнше, көзiнде күзгi аспанның кiрбiң қабағындай бiр көңiлсiз мұң ұялап тұрыпты.

	– Кеше көкемнен хат келдi. Балашов деген жерден жазыпты. Госпитальда екен. Жарақатым ауырлау, жазылған соң елге қайтаратын шығар дептi.

	– Е, онда тiптен жақсы. Апамдар ақсақ болсын, тоқсақ болсын, елге шабын жандары жетсе болды ғой деп отыр, – дедiм.

	– Өткен түнi апам жұмыстан шаршап келiп отырып, бiраз жылап алды.

	«Yйде қаусап сен жатсаң, түзде қаусап әкең жатса, менiң күнiм қайбiр оңады» – дейдi. Мен айттым: «Апа, көкем аман келсе болды емес пе, мен, сөз жоқ, жазыламын», – десем де көнбейдi, – дедi Мақсұт бозаң ажарына солғын күлкi жүгiртiп. Содан кейiн сәл кiдiрдi де:

	– Көкеңнен хат келдi ме? – дедi.

	– Бiр айдай болды, әлi келген жоқ.

	– Қолы тимей жүр ғой ол кiсiнiң. Оңай дейсiң бе? Мен көкемнен көпке дейiн хат келмегенде, жаман қорқып жүрдiм.

	– Қайдам, апам: «Көңiлiмде еш қауiп, күдiк жоқ, әкең аман шығар», – дейдi маған да, – дедiм мен де.

	Ол қабырғадағы шағын суретке иек нұсқап:

	– Көкем жүдемеген ә? Әлi сол толық қалпында емес пе?! – деп маған мақұлдата сөйледi.

	– Жоқ, жүдемеген.

	– Кей түндерi неше түрлi ойларға берiлемiн. Мысалы, көкем ауылға келсе, мен көкем келгенше жазылып, алдынан шықсам, қандай керемет болар едi, ә.

	– Әрине, керемет болады. Көкең сөз жоқ келедi. Мақсұт, осыдан қара да тұр, – деп мен сенiмдi айттым.

	– Шын айтасың ба, Нұртас?

	– Шын айтам.

	– Оны қайдан бiлесiң?

	– Осы үйге кiрсем болды, ылғи оң қабағым тартады.

	– Рас па?

	– Рас! Мақсұт менi құшақтай алып, көңiлдене сөйледi. Бозаң ажарына аздап қан жүгiрдi.

	– Аузыңа май, Нұртас. Онда нағыз керемет болар едi, ә! – деп менi арқадан қақты.

	– Нұртас десе, сен менiң салған суреттерiмдi көрдiң бе?

	– Қайсысын?

	– Соңғы салғандарымды.

	– Жоқ.

	– Ендеше көр. Мiне, – деп ағаш тақтайдың бас жағынан бiр топ қағаздарды әпердi. – Әттең, қатты ақ қағаз бен су бояу болмай жүр, әйтпесе бұдан да қатырар едiм, – деп салғандарын көрсете бастады.

	Суреттердiң барлығы қара қарындаштармен салынған екен. Ол бiрiншi суреттi сұқ саусағымен нұсқап:

	– Ал, кәне, айта қойшы. Мыналар кiмдер, мыналар кiмдер?

	– Мыналар советтер, мыналар немiстер. Тiптен қатырған екенсiң. Немiстер алды-артына қарамай зытып барады ғой.

	– Өзi шындығында солай емес пе? Қазiр фашистерiң басының қайда қалғанын бiлмей қалған жоқ па? – дедi ол көтерiңкi леппен.

	– Ал мына суреттегiң кiм? өзiнiң самолетi өртенiп бара жатыр ма?

	– Соны да бiлмеймiсiң. Бұл батыр Нұркен Әбдiров емес пе, жанған самолетiн жау эшелонына шүйiлтiп бара жатқан. Әттен, не керек, бояу табылса, қатырып тұрып салар едiм, – деп Мақсұт тәттi арманға берiлiп кеттi…

	– Мына суреттерiңдi Жарқын ағайға көрсет, – дедiм.

	– Ұят болмай ма? Көрсетуге тұра ма?

	– Көрсетуге тұрмақ түгiл, газетке де басуға болады.

	– Шын айтасың ба?

	– Мен қашан өтiрiк айттым.

	– Нұртас, онда саған үлкен рахмет.

	Мен Мақсұттың жүзiне барлай қарадым. Осы сәтте оның жүзi нұрланып, бiртүрлi бөлекше, насатты күйге енген екен. Алғашқы әңгiмемiздiң мұңға шарпылған өзегi бөлекше жұмсақ сәулелi нұрмен әрленiп, аласа үйдiң төбесi биiктеп, тар терезесi кеңiп сала бергендей көрiндi. Мақсұт жанарында ойнаған қуаныш жарқылы өзге мұңды, көңiлсiз күйдi аз сәтке де болса да ұмыттырып кеткендей.



	КИIКБАЙ АТА

	Барлығымыз, барлығымыз болғанда, он бес–он алтыдай оқушы колхоз кеңсесiнiң алдына таң сәрiден жиналдық. Жарқын ағай шолақ көшенiң шет жағында тұратын Киiкбай атайдың үйiне кеттi.

	Артынша қос өгiз жегiлген шарбақты арбаны айдаған атай көрiндi. Жарқын ағай ол кiсiмен қатарласа отырып алыпты. Балалар арбаға қарай дабырласа, топтала қозғалды.

	– Ассалаумәлейкүм, ата.

	– Салаумәликүм.

	– Әликүмсалам.

	– Амансыз ба, ата! Барлығымыз атайға жамыраса сәлем берiсiп жатырмыз.

	Киiкбай атай көнетөз бөркiн басына кептей киiп, жып-жылы күлкi ұшқыны шашырап тұратын қысық көзiмен балалардың бетiне сынай қарап аз тұрды. Барлығының айқыш-ұйқыш ұсынған қолдарын күлiмсiреген қалпы алып жатты.

	– Әй, зәнталақтар-ай! Сен сары Әубәкiрдiң Алдиярысың ба, ей?

	– Иә.

	– Әй, жалпақ бет, сен Бүкiрдiң Айданысың ба?

	– Әй, мына бiреуiң кiм? Әлгi Ақанның аудан болып сұрап алған Ауданбегiсiң бе, ей?

	– Иә.

	– Ой, бәтшағар, танауың таңырайып, кiмге тартқансың? Шешең Төлеукүлге кеткен-ау, ә.

	Балалардың екi езуi екi құлағында. Қыздар жағы үнсiз жиылысып, шетке ұйлығып тұр.

	– Қарай гөр, бәрiн, зiңгiттей-зiңгiттей жiгiт болып кеткенiн. Мiнiп болдыңдар ма?

	– Болды.

	– Ана қыздарымды ортаға отырғызыңдар.

	– Жарайды.

	– Айдаңыз.

	– Шүу! Арба орнынан сықырлап, шайқала қозғалды.

	Қарақоға ауылдан қашық та емес. Бас-аяғы сегiз-тоғыз шақырымдай. Бiрақ өгiз арба үшiн бiрталай уақыт алатын жер. Сәске түс болмай-ақ ұясынан тез көтерiлiп, бар алапты тез қыздырып кететiн оңтүстiк күнi бет-жүзiңе қарамайды. Қазiр де күн алаулап, ысуға бет бұрғандай.

	Киiкбай атай ауылдан ұзай бере-ақ әңгiме бастады.

	– Батырларым, қалай болар екен, ә? Кәне, қол көтере қойыңдаршы, ұйқыны кiм жек көредi? Артына бұрылып, қулана күлiмдедi.

	Ешқайсымыз қол көтерген жоқпыз.

	– Дұрыс. Ұйқыны барлығың жек көрмейдi екенсiңдер.

	– Келесi сұраққа жауап беруге дайындалыңдар. Ұйымшыл үнмен шу ете қалдық.

	– Дайынбыз.

	Киiкбай атаның бiр көңiлдi жайды бастағалы келе жатқанын бәрiмiз сезе бастағандаймыз. Бұл кiсi бiз ес бiлгелi сол Қарақоғада мая басында қарауыл әрi мықты мая салушы деп еститiнбiз. «Кикең айтты, Кикең бүйттi, сүйттi» деген әңгiмелерден де шетпұшпақтап хабарымыз бар-ды.

	– Ертең мына Жарқын: «Жолдас сарбаздар, орындарыңнан тұрыңдар!» – дегенде, тұрмай қалатын тоңмойын қайсың боласыңдар?

	– Ешқайсымыз.

	– «Тұр» дегенде тұрып кетемiз.

	– Тоңмойыны құрысын, – дедi Алтынсары күлiп.

	– Онда жарадыңдар, ендi мен сендер туралы күдiктен адамын.

	– Осы сендер нешiншi оқисыңдар?

	– Алтыншы.

	– Жетiншi.

	– Өздерiң барлығың да дырдай-дырдай жiгiт екенсiңдер. Мен сендерден бiр сұрақ сұрағым келiп жүр едi, соған жауап беруге қалайсыңдар?

	– Қойыңыз, ата.

	– Жауап беремiз.

	– Мүдiрiп қалып жүрмейсiңдер ме?

	– Жоқ.

	– Мүдiрмеймiз. Жарыса жауап берiп жатырмыз.

	– Ендеше, бiрiншi сұраққа жауап берiңдер.

	– Берейiк.

	– Осы бiздiң жауымыздың басшысы кiм деген?

	– Гитлер.

	– Гитлер.

	– Ендеше оттапсыңдар! Соншама зiл-салмақпен, түсiн жылытпастан бiр-ақ кесiп айтты. Бiз аң-таңбыз. Әрi-сәрi халде Жарқын ағаға қараппыз. Аз iркiлiстен соң сауал қойдым.

	– Ендi кiм басшысы, ата?

	– Соны да бiлмейсiңдер ме?

	– Бiздiң бiлетiнiмiз – Гитлер.

	– Газеттегi мазақ суретiн де, өз суретiн де көрдiк, Аты – Гитлер, – дедiм.

	– Оның шын аты Гитлер емес.

	– Ендi кiм?

	– Айтайын ба?

	– Айтыңыз.

	– Естерiңде сақтайсыңдар ғой?

	– Сақтаймыз.

	– Оның аты Гитлер емес, Yйтiлер.

	Барлығымыз қыран-топан, шексiлемiз қатып күлiп жатырмыз. Көзiмiзден жас аққанша күлдiк.

	Күлкi саябырси бастағанда, Киiкбай атай сол сабырлы қалпынан иненiң жасуындай да ауытқымай бiздердi шола қарап:

	– Мен шын айтып отырмын. Оның аты – Yйтiлер. Тағы күлдiк.

	– Немене, нанбайсыңдар ма? Жақында менiң балам Жақан әскерден хат жазды. Сонда былай дептi: «Көке, жеңiс күнi жақын. Адамзат баласының жауы Гитлердiң басы өз үйiнiң ошағында үйтiлер күн тақанып қалды», – деп жазыпты. Мен содан берi Гитлерiңдi «Yйтiлер» деп атаймын.

	Жарқын ағай Киiкбай атайға ерекше iлтипатпен қарап қойды да:

	– Атайдың айтқан сөзi рас, – дедi. Iшiмiзден күбiрлеп: «Yйтiлер, Yйтiлер», – деп қойып бiз отырмыз. Жұлдыздай жымыңдаған қашыртқы күлкi әр езуде, әр ерiнде бөлек ойнап, әр бөлек құбылады.

	– Yйтiлер – Гитлер.

	– Гитлер – Yйтiлер.

	Бiрнеше пысықталып, бiрнеше қайталанған құбылма сөз сана төрiнен берiк орын алып үлгердi.

	– Yйтiлер – Гитлер.

	– Гитлер – Yйтiлер.

	Осы ду-думен межелi жерге тақанғанымызды кеш аңғардық. Алдымыздан салқын самал мен көк иiсi есiлiп қоя бердi. Шабақты өзенiнен өтiп, жыңғылды жазаңнан өткенде, шалғыны шалқыған, көкпеңбек шалқар алап Қарақоға көзге көрiндi…



	БРИГАДИР ЕРМЕК

	Қарақоғаға жете бергенде колхоз бастығы Әйнекбай алдымыздан шықты.

	Ол бiзбен көтерiнкi көңiлмен амандасты.

	– Ой, айналайындар! Келiп қалған екенсiңдер ғой! Ендi аз күн күш салсақ, Қарақоғаны бiтiремiз. Yлкендер үлгере алмай жатқан соң, сендерге иек артып жатқанымыз. Былтырғыдай бiрыңғай Жонға шаршатпай бiр-ақ апарам деп едiм, оның қисыны келмедi.

	Биыл берiп тұр емес пе, су да жақсы жайылып, Қарақоғамыз шөпке бiтiп қалды. Таяу уақытта Жонда орақ та басталмақ. Әйтеуiр қайда барсаң қат- қабат шаруа ғой, – деп бәрiмiзге салмақ сала, әрi ақылдаса, әрi сенiм арта сөйледi.

	– Қазiр Ермек те келiп қалар! Сендерге деп екi өгiз бөлгiзiп отырмын. Көкебастар, бiр күш салып жiберсеңдер, орылған шөптi маялап алсақ, арқа- бас бiр кеңiп қалар деп отырмын.

	– Айналайын, Жарқынжан, ендi өзiң бас болып, iстете бер. Сенен артық жетекшiнi мен аспан астынан iздесем де таппаймын, – деп шаршаулы үнмен Жарқын ағайға қарай еңсерiле бұрылды.

	– Жарайды, ақсақал! Сенiмiңiзге рахмет, – дедi ол ашық маңдайына түскен қою шашын керi қарай ысырып қойып.

	– Әне, Ермек те көрiндi. Мына көршi колхоздан жалынып-жалпайып төрт өгiздi, екi арбаны әрең сұрап алдық. Бұл күнде кiсiдегiнiң кiлтi аспанда емес пе, – деп тақанып келе жатқан екi өгiз арбаға көз салды.

	– Ә, Ермек, келiң бе? – деп тiл қатты.

	– Е, келдiк қой. Ол арбадан түскен бетте Жарқын ағайдан бастап барлығымыз ол кiсiмен жапырласып қол алысып сәлемдестiк.

	– Ой, сарбаздар, амансыңдар ма, ей! Ал, мәңдер, мына жасаулы жарақтарыңды. Өздерiң ылғи сойдауыттай-сойдауыттай жiгiт екенсiңдер ғой, – дедi самбырлай сөйлеп. – Сендерден қалатын не жұмыс бар. Мына әйел, кәрi-құртаң еркектерден сендер әлдеқайда артық емессiңдер ме?! – деп көтермелеп те қойды.

	– Мына тұрған Бектасыңның өзi екi жiгiтке татымай ма, Әйнеке, ә, – деп қамшы ұшымен Бектасты нұсқады.

	– Әкесiнiң аузынан түсiп қалғандай, айналайын, – деп Әйнекбай Бектасқа иек қақты.

	– Анау жылы соғыс алдында болған көкпар есiңде ме, Жарқын, – дедi Ермек.

	– Е, неге есiмде болмасын. Әлгi көршi колхоздың жiгiтiн көкпар- мөкпарымен қоса ат үстiнен жұлып алатынын айтасыз ба?

	– Иә, иә, – деп Ермек сылқ-сылқ күлдi.

	– Бiр саусағының өзi бiздiң екi саусағымызға татитын едi. Әй, жiгiттiң нары едi, азамат! Маңдайға сыймай кеттi, – дедi Әйнекбай өкiне бас шайқап.

	– Е, бұл соғыс талайдың түбiне жеттi емес пе? Егер сол Бөлегендер осы жерде жүрсе, бұлардың Қарақоғада несi бар. Амал қанша!? – дедi Ермек сәл- пәл қамыққандай үнмен.

	Мен Бектасқа назар салдым. Ол мұңайыңқырап, көзiн төмен салып кеткен екен.

	Оның осы көңiл-күйiн Әйнекбай сезе қойғандай:

	– Е, солайы солай ғой. Бiрақ «Орында бар оңалар», – деген емес пе. Әлi ертең-ақ Бектастар, аман болса, түтiнi тiк шыққан азамат болады да шығады. Тек, құдай, ана салдырлаған шешесi Кәделiнiң амандығын берсiн, – дедi.

	– Бәрiнен де, соны айт. Ал, Әйнеке, не тұрыс бар. Балалар iске кiрiсе берсiн. Бiз мая жаққа бара берейiк. Кикең жұмысына барып, кiрiсiп кеткен ғой деймiн, – деп қамшысымен мая жақты нұсқады.

	Бiз Қарақоғаға келгелi үш-төрт күн өттi. Сол күнi кешке жұмыстан соң қас қарая қосқа оралғанбыз.

	– Нұртас, Бектас өгiздерiңдi ағытып, жайылымға жiберiңдер, – дедi Жарқын ағай.

	– Жарайды.

	Қосқа қайтып келгенде, балалар тамақтарын iшуге кiрiсiптi. Далаға, қос алдына, жазып тасталған көне алашаға ер балалар жағы етпеттей жатып, қыздар жағы бiр бөлек, түрегеп отырып сүт көже iшiп жатыр екен.

	– Iш, Төлеген, iш! Сүт көже iшiңе жағатын шығар. Жарылқасын Төлеген деген баланы қалжыңмен қағыта бастады. Ол да көңiлденейiн дедi.

	– Жаққанда қандай!

	– Әй, Алдияр, аздап iш! Саған тамақты көп iшу зиян! Семiрген үстiне семiрiп кетесiң.

	– Оның рас. Бағана айыр көтергенде жан терi шықты, – деп көп сөйлей қоймайтын Бектас та оны қалжыңмен қағытып өттi.

	– Ой, қуым-ай! Күнiне мың сөйлеген адам өледi деген рас болса, сен бiрiншi өлер едiң, – деп Алдияр Жарылқасынды түйреп өттi.

	Бiздер күлiсiп жатырмыз. Бiзге аспаз етiп жiберген Дәмелi деген болатын.

	Тiлi тiкендей кiсi.

	– Әй, iшетiн болсаңдар, тез-тез iшiп жата қалмайсыңдар ма! Не болса соны, түге, әңгiме қыла бермей.

	– Апа-ау, көңiлденiп iшсек, ертең жұмыстын жақсы iстеймiз, – дедi Аманбала дейтiн қыз.

	– Қатты-ақ, жұмысты жақсы iстерсiң! Бағана көрiп едiм қалай iстегендерiңдi. Түге, сендер жұмысқа емес, осында ойынға келгенсiңдер-ау деймiн.

	– Жоқ, апа! Сiз мақтамасаңыз да, Киiкбай атай әбден мақтады ғой, – дедi ақ сары әдемiше қыз Дина сабырлы қалыпта.

	– Әй, сол алжыған шал айта бередi де аузына түскенiн. Өтiрiк мақтап, көлгiрсiп отырғаны да, – дедi де:

	– Бастықтарың анау ма? Құр шiренiп шашын қайырғанға мәз. Оныңа кiм бағынады?, – деп өзенге қарай кеткен Жарқын ағайды сыртынан бiр түйреп өттi.

	– Неге бағынбаймыз? Бағынамыз, апа!

	– Қатты-ақ бағынасыңдар.

	Мен одан арғы әңгiменi тыңдағым келмедi. Орнымнан тез тұрдым да, Жарқын ағай кеткен жаққа беттедiм.

	Кеткен бағытымен өзен жағасына келiп едiм, көзiме көрiнбедi. Жағалап, жан-жағымды барлай қарап, жүрiп келе жаттым. Әр бөлек бағыттан шырылдаған шегiрткелердiң үнi құлаққа жағымды естiледi. Тынымсыз бақылдаған көлбақалармен қоса су құстарының бiрiнiң үнi түннiң тұнық ауасын тiтiркендiрiп жiбередi. Бозаңданып жатқан өзен бетiне менiң дыбысымнан үркiскен бақалар шошына шоршып, секiрiп түсiп жатты.

	– Бұл қайсысың?

	– Менмiн ғой.

	– Нұртаспысың?

	– Иә.

	– Жай жүрсiң бе?

	– Жай.

	– Кел, мұнда отыр. Қасына қатарласа барып жайғастым.

	– Шаршадың ба?

	– Онша емес.

	– Ендi аз-ақ күн ғой. Ең ауыры әлi алда. Орағы бар, қырманы бар, тасуы бар. Әлi сендер бозда ойнап жүрсiңдер, – деп мырс етiп күлiп қойды.

	Менi алаңдатып жүрген жұмыстың ауырлығы еместiн. Көптен берi ағайдан бiр әңгiме жайын бiлгiм келiп-ақ жүр.

	– Ағай десе!

	– О, не?

	– Жақында сiз аудан орталығына екi рет бардыңыз ғой.

	– Иә, бардым.

	– Сiз арыз жазып па едiңiз?

	– Қандай арыз? Қайда?

	– Әскери комиссариатқа.

	– Жазғам. Оны қайдан естiдiңдер?

	– Елдердiң бәрi айтып жүр ғой.

	– Өте қызық екен! Не дейдi?

	– Жiбермептi дейдi.

	– Қайда?

	– Майданға.

	– Рас, жiбермедi! Осынша-ақ сұранып, бiрнеше рет арыз жаздым. Жассың дейдi.

	– Сiз соғыстан қорықпайсыз ба?

	– Соғыстан елдiң бәрi қорқады. Бiрақ… Сендей жiгiт ауылға да керек дейдi. Әйтеуiр айтатын сылтаулары көп. Жеңiс те жақын қалды деп жұбатқан болады.

	Бұдан кейiн ол бiраз уақыт үндемедi. Мен, шындығында, Жарқынның өз еркiмен соғысқа тiленiп барғысы келетiн сырын түсiне алмай жүрдiм. Азғантай ауылымызға үш жылдың iшiнде жиырмаға жуық қара қағаз келдi. Әлi хат-хабарсыз жүргендерi қаншама. Нелiктен екенiн бiлмеймiн, iшкi сезiм түйсiгiм ағайдың соғысқа барғанын барынша қаламады.

	Сиыршы Елшiбай атайдың баласы Жамбы ауылға келгенде, оның түрi адам шошырлық едi. Бет-аузы мүлдем өзгерiп кеткен. Снаряд жарықшағы жақ сүйегiн сындырып жiберген екен. Маңдайдан сәл жоғары жерiнiң сүйегi алынып тасталған. Шашының асты бүлк-бүлк еткенi көзге ерекше көрiнiп тұратын-ды.

	Ал Динаның әкесi Түсiп болса, сол қолының шынтақтан жоғарғы жерiн берiп оралды. Көп әйелдердiң көз жасын төгiп: «Қолы да құрысын, аяғы да құрысын, Динаның әкесi құсап, елге шыбын жаны оралса екен», – дегендерiн естiдiк.

	– Тағы да сұранасыз ба?

	– Аудандық комсомол комитетiне арыз жазып кеттiм.

	– Ағай, сiз соғысқа бармай-ақ қойыңызшы! Мен қиыла сұрандым.

	– Мен әлi ешқайда бара жатқан жоқпын ғой. Ол әлсiз жымиғандай болды.

	– Сонда да бармай-ақ қойыңызшы!

	– Неге?

	– Бiзбен бiрге жүре берiңiзшi. Ол менi құшақтай алып, мойнымнан еркелете қысып:

	– Әй, баламысың деген. Қызықсың сен, – деп бауырына тартты. Мен iшiмнен: «өзiңiз де баладан сәл-ақ ересек емессiз бе?» – деп ойладым да, тiл ұшына үйiрiлген сөздi айтқым келiп кеттi.

	Артымыздан аяқ дыбыстары естiлдi.

	– Ағай мен Нұртасты қара! Бiздi тастап, екеулерiңiздiң қашып кеткендерiңiз қалай? Немене, тығылыспақ ойнап жүрсiздер ме? Дауыс Алтынсарынiкi. Дауысқа қоса, сықылықтап күлген қыздардың үнi қабат естiлдi. Олар бiздiң қатарымызға жайғасты.

	Осы сәтте маңдай алдымыздан, алқара көк аспанға отты iзiн тастап, жұлдыз ағып өттi.

	– ТуҺ, жап-жарығын-ай! – дедi Алтынсары.

	– Ағай десе, осы бiр жұлдыз ағып түссе, дүниеде бiр адам өмiрiмен мәңгiге қоштасады деген рас па?

	Жарқын ағай жеңiл күлiп:

	– Ол жұлдыз емес, метеорит қой, – дедi.

	– Метеорит дегенiмiз не?

	– Метеорит дегенiмiз аспан денелерiнен түсетiн бөлшек. Ауаның қалың қабатына зор жылдамдықпен енедi де, өртенiп кетедi. Жаңағы отты жолақ iз содан қалады, – дедi.

	– Сонда ол жұлдыз емес пе?

	– Жоқ, ол жұлдыз емес.

	– Сонда әжемдердiкi бекер болды ма?

	– Әрине, бекер. Ол кiсiлердiкi ескi наным ғой.

	– Мен сiздiкiне сенбеймiн.

	– Сену-сенбеу өз еркiңде. Бiрақ жаңағы жұлдыз емес, метеорит.

	– Жоқ, ағай, ол-жұлдыз. Мен бiлсем, соғыста тағы бiр солдат қаза тапты, – дедi Алтынсары сенiмдi түрде. Жарқын ағай үндемей қалды да аз үнсiздiктен соң:

	– Олай болуы да мүмкiн, – деп ауыр күрсiндi. Бұдан соң бiз көпке дейiн үнсiз отырдық.



	ТАҒЫ ДА КЕЛЕМIН, ӘКЕ!

	Бiздер өзен жағасынан кеш оралдық.

	Киiз үйде қыздар жатыр. Балалар бұрынғысынша даладағы тоқыма алаша үстiне жайғасты.

	– Ертең ерте тұрасыңдар. Балалар барлықтарың жатып, тез ұйықтаңдар, – дедi Жарқын ағай қамқор үнмен.

	Қыздар көпке шейiн күбiрлесiп, әлденелердi айтып, булыға күлiсiп жатты.

	Мен ұйықтай алмадым. Екi алақан, табыным қызып, дөңбекши бердiм.

	Алдияр мен Айдан қорылға басып, елден бұрын ұйқыға кеттi.

	Ескi күпәйкеме басымды қойып, шалқамнан түсiп, аспанға ойлана қарап жатырмын. Түнгi аспан жымың қаққан сан мың жұлдыздарды ашық кеудесiне қадап алып, бар дүниеге, мынау жатқан жер әлемге бөлекше мейiрiн төгiп тұрғандай. Сонау оңтүстiк батысқа қарай жосыла созылып жатқан құс жолы бозаңдана, көгiлжiм тартқан көкжиекке қарай құлап жатыр. Көзiң тоймайды, сүйсiнiп қарай бергiң келедi, қарай бергiң келедi. Әне, тағы бiр жұлдыз жарқырай ағып өттi. Тап қазiргi сәтте қандай адам мынау жарық дүниемен мәңгiге қош айтысты екен, ә?!

	Әкемнен хат келмегелi көп болды. Апам да қатты қобалжып, өзiн қоярға жер таппай жүр, Мүмкiн… Әрi қарай ойлаған ойымнан өзiм шошынып кеттiм.

	Айналайын, жан әке, сiз тап қазiргi кезде қай жерде жүр екенсiз. Сiз туралы осы мезетте менiң не ойлап жатқанымды бiлсеңiз ғой. Екi көзiм төрт болып, ауылды ойлап, апам мен екеумiздi елжiрей сағынып-ақ жүрген шығарсыз.

	О, шiркiн, ұшар қанатым болса ғой. Сiз орманның шетiнде менi бiр төбешiктiң басында күтiп отырсаңыз,мен құс болып, қырандай зулап, сонау көк аспанды көмкерiп тұрған алып Құс жолымен сiзге жетсем, бiр керемет болар едi-ау! Мүмкiн, сiз қашқан жауды дүркiрете қуып, айдап бара жатқан шығарсыз. Қолыңыздың тимеуi әбден мүмкiн ғой. Бiрақ, әкетай, апам жүдеп өлетiн болды. Ұрыстан бiр қалт еткенде: «Аманмын, мұңаймаңдар. Жеңiс күнi тақау», – деп бiр-екi ауыз сөз жаза салыңызшы. Жарай ма?

	ОҺо, алақай, менiң қиялым шындыққа айналып сала бергенi бар емес пе? Ойпыр-ай, мұндай да болады екен-ау! Қос қолым қос қанатқа айналып сала бердi. Көзiмдi тарс жұмып алдым…

	ТуҺ, әкетай, айтпақшы ұмытып бара жатыр екенмiн ғой. Сiздiң менi көргендегi қуанышыңызды тiлмен айтып еш жеткiзе алмаспын-ау. Орманның iшiнде тұрған сiздiң жауынгер серiктерiңiз екеумiзге қызғанышпен қарап тұр. Олардың барлығы да: «Шiркiн, бiздiң баламыз да осылай қанат байлап, неге ұшып келмейдi екен, ә», – деп көздерiне жас алып жатыр. Сол кезде орманнан бiр генерал шыға келiп, сiзге былай дейдi:

	– Қатардағы жауынгер Аманжолов Бейсен! Ұлыңыздың сонау алыстан еш қаймықпай, осынау ұрыс даласына жеткендiгi үшiн сiзге бiр сағат мұрсат беремiн!

	Әкем саңқ еткiзiп дауыстап:

	– Рахмет, жолдас генерал! – дедi.

	Екеумiз бiр сағат бiрге болдық. Әке, сiз аздап жүдепсiз. Бiр-ақ рет жарақат алдым дейсiз бе? Жазылып кетсеңiз, ештеңе етпейдi. Кеудеңiздегi орден, медальдардың көз қызықтыра жарқырауын қарашы. Талай ерлiк жасағыныңызды көрiп тұрмын. Екеумiздiң осылай кездесiп тұрғанымызды бүкiл ауыл көрсе ғой, шiркiн! Бұл бiр елдiң есiнен кетпейтiн ересен оқиға болар едi-ау!

	Апам аман. Шаршап жүр. Егер өзiңiз елге аман-есен оралсаңыз, оның бұл шаршағанының бәрi бiр күндегiдей болмайды. Әлi-ақ ұмытылып кетедi, әкетай.

	Өзiмiз де аманбыз. Кеше колхоз бастығы Әйнекбай келiп, бiздi әбден мақтады. Бiзге де оңай соғып жатқан жоқ. Ана Мәлiкаждардың қара сирақ баласы Бақтиярлар да қабырғасы ыржыңдап, айырмен шөп тиеп, әжетке жарап жүр. Он екi, он үштегi, он төрттегi бiздер де бiр ауыз сөзге келместен, осында өзiңiз ат шалғымен шөп шабатын Қарақоғада шөп жинап жатырмыз. Жарқын ағай: «Әрқайсымыз жақсы еңбек етсек жау да солғұрлым тез жеңiлетiнi естерiңде болсын», – дейдi.

	Бiрақ ағай қайта-қайта ауданға барғыштап, майданға сұранып жүр. Неге екенiн бiлмеймiн, сол ағайдың соғысқа бармай-ақ, өз қасымызда жүргенiн жақсы көремiз. Тiптi жас қой. Апамдар айтады: «Сорлы баланың онысы несi, он екiде бiр гүлi ашылмай жатып өлiмге асыққаны» – деп.

	Жақында Жонға бидай ораққа жүремiз. Биыл бидай өте бiтiк шығыпты. Киiкбай атамдар айтады: «Бұл жақсы ырым, елдiң несiбесi. Жауды жеңiп қайтқандардың ырысы», – деп жүр.

	Түсiп құрдасыңыз соғысқа бiр қолын берiп, бiржола оралды. Қазiр Жонда бригадир болып жүр. Сиыр бағатын Елшiбай атамның Жамбы деген баласы майданнан жарақат алып келдi. «Жұмысқа жарамайды», – дейдi апамдар. Бектастың, Ыдырыстың әкелерiнен жақында қара қағаз келдi. Екеуi не қылсын, жылап-жылап қойды. Қазiр екеуi де арамызда. Көп ортасы болған соң ба, ұмытып кеткен сияқты.

	Менiң Мақсұт досымның әкесi госпитальда жатыр. Өзi ауыр жарақат алыпты. Келiп қалар деп күтiп жүр. Өкiнiштiсi сол, Мақсұт жардан құлап, аяғынан ауыр зардап шегiп жүр. Қазiр алты ай болды. Ол өзi керемет суретшi бала. Батыр ұшқыш Нұркен Әбдiровтiң ерлiгiн бейнелеген суретi керемет. Ендi батыр апаларымыз Әлия мен Мәншүктiң ерлiктерiн бейнелеп салам деп жүр. Сондай тамаша бала.

	Бiз жұмысқа келгелi тiптi көңiлденiп кеттiк. Жарылқасын арамызда. Ойын- күлкiге қарықпыз. Киiкбай атам айтады: «Ойнап-күлiп жүрiп iстеңдер, iстерiң өнедi». Өзi де бiздi күлкiге әбден қарқ қылады. Шiркiн, Киiкбай атамның мая салғыштығын айтсайшы, көке. Керемет! Бiлетiндер айтады:

	«Бұл маяға бiр тамшы су тұрмайды, жаңбыр тамған бетте, сырғанап етекке кетедi», – деп.

	Мен үлкен кiсiлердiң iшiнде өмiрi ашуланбайтын кiсi кiм десе, Киiкбай атам дер едiм. Өткенде Ермек көкем: «Кикеннiң баласынан төрт-бес айдан берi хабар жоқ», – деп айтты. Сөйтiп: «Мықты кiсi ғой, сонда да ешкiмге қабақ шытып, сыр бiлдiрмейдi. Не болса да iшiнде», – деп бiр кiсiлерге айтып жатты.

	Көкешiм, айта берсем, әңгiме көп. Анау генералдан да ұят болды. Ол кiсiлердi де сыйлау керек қой. Бiр екеумiз үшiн қанша адамды иiрiп қойды. Ол кiсi бiздiң көңiлiмiздi қимай бiр сағат уақыт бердi. Соған да рахмет. Ендi маған рұқсат берiңiз. Қанатымды байлап ап, құс жолымен адаспай, ауылға керi ұшып барайын. Уақыт тапсам, тағы да келемiн, әке! Тағы да сiз аңсаған жаңалықтарды жеткiзiп беремiн. Көрiскенше күн жақсы болсын, әке!..



	СУЫҚ ХАБАР

	Бiздiң Қарақоғаға келгенiмiзге он шақты күн болып қалды. Ақтамдағы кең албардың iшiне жетi-сегiз мая тұрғызылды. Барлығы дерлiк Киiкбай атамның қолынан шықты. Жақыннан қарасаң да, алыстан қарасаң да көзге оғаш көрiнер бiр мiн жоқ.

	Бiздiң арамызға келiп, алғысын айтып кеткен колхоз бастығы:

	– Ендi екi-үш күн күш салып жiберсек, бiтiрiп кетермiз, – дедi.

	– Бiтiремiз, – дедiк бiр ауыздан.

	– Ауыздарыңа май, астарыңа тай, айналайындар! Әнеукүнгiден берi тамақтарың да келiсiп жүрген жоқ едi. Әлгi Ермек сойыс әкелiп берер. Бүгiн бiр қой босаттырғам. Әлгi үкiметтер де шығасы шығарғысы жоқ. Қабырғаларың қайысып, омыртқаларың майысып, ақ тер, көк тер болып жүрген сендер үшiн, азар болса, бiр таяқ жермiн.

	Бiз қуанысып қалдық.

	Осы кезде ауыл жақтан екi атты көрiндi. Бiз онша мән бере қойған жоқпыз.

	Түскi тамағымызды iшiп, тыныққан соң, Қырыққұдыққа кетiп бара жатқанбыз. Әйнекбай мая жаққа қарай атының басын бұра берген-дi. Сол кезде шабдар аттың үстiндегi кiсi:

	– Әй, Әйнекбай, берi қайырыл, – деп дауыстап шақырғаны құлағымызға жеттi.

	– Бұл кiм?

	– Ауылдық кеңес Майтон емес пе? – дедi арбаға мiнiп жатқан Жарқын ағай.

	– Қасындағысы кiм?

	– Бiлмедiк.

	– Өздерiнiң жүрiстерi суыт қой.

	– Е, ауданнан келген өкiлдердiң бiрi де.

	Артқы арбада келе жатқан әйелдер қарайлаңқырап отырды.

	Балалар жағы мән бере қойған жоқ. Ду-думен отырып, қостан ұзап кеттiк. Байқағаным – Жарқын ағай алыстап ұзаған екеуден көз алмай қарап қалыпты. Көзiнен әлдебiр мазасыздық ұшқыны қылаң бергендей. Ду-думен отырып, Қырықұдыққа келiп қалғанымызды аңғармай қалыппыз.

	Келе салысымен ажырығы мен бидайығы мол араласқан шүйгiн шөптi арбаға тией бастадық. Жарылқасын арбаның үстiнде. Ол лақтырылған шөптi жiк-жiгiмен жылдам басып жатыр.

	– Менi Төлеген деп пе едiңдер. Кәне лақтырыңдар, – Кешке ет жейтiн болдық. Әй, Төлеген, адал қимылда, бол шапшаңдат. Аз iстеп, көп жемексiң- ау, ә!

	Төлеген мырс-мырс күледi.

	– Алдияр, Алдияр!

	– Әу! Қасымыздағы арбаға шөп салғалы жатқан Алдияр Жарылқасынға аңырая қарады.

	– Әй, қамсемiз, қазiргi қимылыңа көз тиер, ақырын iсте! Еттiң иiсiн сезгелi өзiң тым шапшаң болып кеттiң-ау. Байқа, зорығып қалма. Бектас-ай, әй, Бектас, анауыңның арынын кiшкене бас! Зорықтырып алма! Ертең Жонға да керек қой!

	– Ә, тiлiңе шиқан шыққыр! Осының құтырған жынын басар бiреу табылар ма екен, ә, – дейдi Алдияр ақсия күлiп.

	– Әй, табылмайды. Бiрақ iстей түс, iстей бер. Ет жеу үшiн де адал тер төгу керек шығар. Мына бiздiң Төлегендi көрдiң бе? Қимылына көз iлеспейдi, – деп Төлегендi қағыта бастады.

	– Әй, қойшы сен де! ТуҺ, шаршамайды екенсiң осы, – деп Жарылқасынға айыр ала ұмтылды.

	Жарылқасын қарқылдай күлiп, арбаның қарсы бұрышына қарғып кеттi.

	– Төлеген, құдай алдында шыныңды айтшы. Ақ боз атқа Жiбектi мiнгiзiп, тiзгiнiн бiр қолыма ұстап тұрсам, екiншi қолыма семiз қой етiн ұстап тұрсам, қайсына бұрын жүгiрер едiң?

	– Әрине Жiбекке жүгiрер едi, – дедiм мен. Сол кезде Төлеген жұлып алғандай:

	– Әй, сол семiз етiң дұрыс шығар, қарын да ашты ғой, – демесi бар ма.

	Қыран-топан күлкiге баттық та қалдық. Жарылқасын iшiн басқан күйi, шөптiн үстiне құлап қалды.

	– Ә, қара басқыр, қараң батқыр, Төлеген! Әй, Жiбектен ұялсаң еттi. Қайтейiн сенi! Төлегеннiң өзi мырс-мырс күлiп, қасқа тiсi ақсиып, айналасына мәз болып қарап тұрды.

	Маядан кеш оралдық. Қосқа қарай келе жатырмыз. Жарылқасынның ет төңiрегiнде құтыртқан әңгiме желiсi әзiрге үзiлер емес.

	Жарқын ағай бiр кезде:

	– Ендi еттi көп айта берсеңдер, жегенде дәмi болмай қалады, – деп күлiп қойды.

	– Өте дұрыс айтасыз, – дедiм мен. – Одан да кешегiдей өлең айтайық.

	Алтынсары, баста! – дедiм.

	– Мен бастайын, сендер қосылыңдар, – дедi. Алтынсары өзiнiң, ашық, жарқын даусымен бастай жөнелдi:



	Ұшады-ау, қара торғай қанат қағып,

	Астына қанатының маржан тағып.

	Бiрге өскен кiшкентайдан сәулем едiң,

	Айырылып қапияда қалдым неғып?!

	Қайырмасына барлығымыз қосыла жөнелдiк.

	Қара торғай,

	Ұштың зарлай,

	Бейшара-ау,

	Шырылдайсың,

	Жерге қонбай-ай!



	Жүректi тербер сазы мол, әсерлi ән кешкi дала ауасын жаңғырта, айналаны кернеп кеттi. Шаршау да, шалдығу да бiржола ұмыт қалғандай. Өмiр-өзен ағысы өз заңымен, өз арнасымен қозғалып бара жатқан сынды. Мен Бектас пен Ыдырыстың жүзiне қарадым. Олар да ән қайырмасына ақырын қосылып отыр.

	Алтынсары мен Динаның дауысы мейiлiнше ашық, әсерлi естiлдi.

	– Айта түсiңдер, балалар! Жарқын ағай бiздiң осы көңiлдi қалпымызды шын қоштап отыр.

	Алтынсары ойнақы дауыспен:

	– Ағай, сiз кiшкене қаттырақ қосылыңызшы. Сiздiң даусыңыз дым естiлмей отыр, – дедi.

	– Жарайды, жарайды, Алтынсары, – деп Жарқын ұяң жымиып қойды. Әндете, қос басына жақындай түстiк. Алдымыздан Дәмелi шықты.

	– Немене түге, ұлардай шулап. Нелерiңе жетiсiп, өлең айтып келесiңдер?

	Әлгi Елшiбайдың Жамбысы өлiп қалыпты, – деп қойып қалды.

	Төбемеiзден жай түскендей болды. Арба сықыр-сықыр етiп барып, тоқтай бердi.

	Тiлiмiз байланып, орнымыздан қозғалуға шамамыз келген жоқ. Аманбала сыңсып жылай бастады.

	– Бауырым, Жамбы, бауырым.

	Арбадан әркiм әрқалай түсiп жатыр. Жарылқасын күреңiткен қалпы арбаның алдыңғы қалдайынын тас қылып ұстап алыпты.

	– Бауырым, Жамбы! Бауырым-ай!

	Аманбала үнi үздiгiп, ет жүректi егiлте, тұншыға шықты.

	– Е, мен қайдан бiлейiн, сендердiң бүйтiп жылайтыңдарыңды, – деп Дәмелi өзiмен өзi болып кеттi. Жарқын ағайдың:

	– Ой, апа-ай, сiздi де үлкен кiсi дейдi-ау, ә, – деген наразы үнiн құлағым шалды. Ернiмдi қырши, басымды шайқай бердiм. Кеуденi қысып тұншығып қалған өксiк алқымына тiрелдi. Көз алдыма бағанағы түс әлетiндегi қос атты келдi. Текке келмептi-ау!

	Қайран, Жамбы ағай-ай! Қан майданнан аман келiп едi. Өкiнiшi қандай ауыр десеңшi!

	Бүгiн осында келген Әдиша деген әйел қыздарды жұбатып жатыр.

	– Қой, Қалқажан, Еркежан, қой, көкетайларым, жыламаңдаршы! өзi өксiп- өксiп алып, Аманбаланы бауырына тартты, басынан сипап, жұбатып жатты.



	АРАЙЛЫ АРМАН…

	Ақтамдағы жұмыс бiтiсiмен, ауылға қайттық.

	Жарқын ағай арбадан түсiп, үйдi-үйге тарағалы жатқан бiзге:

	– Колхоз бастығы екi күнге мұрсат бердi. Екi күннен соң анадағыдай таң азаннан кеңсенiң алдына жиналамыз, – дедi.

	Барлығымыздың қуанышымызда шек жоқ. Екi күн аз уақыт емес. Аз да болса бой жазып, еркiн демалып алуға болады. Үйге де қолқабыс етемiз. Менi көрген апам:

	– Балапаным-ау, өзiң жүдеп кетiпсiң ғой, – дедi.

	– Жүдеген жоқпын, апа.

	– Қайдан жүдеген жоқсың, өңiң әбден қарайып кетiптi.

	– Күнге күйгендiкi ғой. Көкемнен хат келген жоқ па? Апам торыққан үнмен тауысыла сөйледi:

	– Сорлыға не болғанын бiлмеймiн. Екi айдың жүзi болды. Қайдам? – деп, орамалының ұшымен көзiн сүртiп жатып:

	– Жыламаңызшы, апа! Қойыңызшы не болса соны айтпай, – дедiм мен апамды жұбатқан болып.

	– Е, саған бәрi түгел ғой. Сорлы-ау, ол сау емес. Сау болса, бұлай етпесе керек едi ғой.

	– Жоқ, апа, сау.

	– Немене, көрiп келiп пе едiң?

	– Жоқ, түнде түс көрдiм.

	– Қандай түс?

	– Кәдiмгiдей түс. Көкем екеумiз ақ боз атқа мiнгесiп, Мақсұттiкiне қонаққа бара жатыр екенбiз. Мақсұттың үйi жайлауда екен деймiн.

	– Иә, содан соң?

	– Мен көкемнiң белiнен қапсыра құшақтап, айлы аспанға қызыға қарап келе жатыр екенмiн.

	– Иә, содан соң? Ол саған сөйледi ме?

	– Көкем бе?

	– Иә.

	– Көкем баяғы өзi жақсы көретiн өлеңi бар ғой…

	– «Баянауыл» ма?

	– Иә, соны шырқата айтып бара жатты. Ал мен…

	– Мақсұттiкiне бардыңдар ма?

	– Барғанда қандай! Мақсұттың есi шығып қуанып, нән бағылған қозы сойды. Оның аяғы сап-сау екен деймiн. «Әй, Мақсұт, балдағың қайда?» – десем: «Балдағың не айтып тұрған, оныңды баяғыда отқа жағып жiбергем», – деп жайраң қағады.

	– Ет жедiңдер ме?

	– Ет жегенде қандай. Тiптi қымыз iштiк. Аттанып кетейiн деп жатқанда, Мақсұт бiр қалтаға ет орап: «Мә, мынаны апама берiңiз», – деп көкеме берiп жатты.

	– Ойпырм-ай, жақсы екен!

	Апамның шаршаулы жүзiне қан жүгiрiп, ажары кiре бастады.

	– Киiкбай атама айтып едiм, ол кiсi: «Ой, мынауың жақсы түс екен, балам. Туған жерiнен келiп дәм татса, онда әкеңнiң аман оралғаны. Несiбесi ауылдан бұйырады», – деп әбден қуанды.

	– Аруақ, аруақ, аузыңа май, – деп апам дереу қара шәйнектi мосыға iлдi. Шай iшiлiп болған соң, мен бiрден Мақсұттiкiне бардым.

	Ол менi көрiп, қатты қуанды. Бар жаңалықтарды сұрап жатыр. Әңгiмемiз таусылар емес.

	– Әкеңнен хат келдi ме?

	– Келдi.

	– Әлi сол Балашовта ма?

	– Сонда.

	– Жарақаты қандай екен?

	– Тәуiр болып келемiн. Жазылған соң не демалысқа жiбермекшi, не бiржола босататын шығар дептi.

	– Жақсы болған екен.

	– Өзiңнiң көкеңнен ше?

	– Әлi келген жоқ.

	– Келедi! Менiң көкемнен де анада екi-үш ай хат келмей қойған. Сонан соң барып келдi ғой.

	– Мүмкiн. Оған көрген түсiмдi айттым. Мақсұт тiптен қуанып кеттi.

	– Мен де жазыламын. Нұртас десе, осыдан қара да тұр, мен де жазыламын, – деп ақтарыла сөйледi.

	– Сөз жоқ, жазыласың. Осыдан қара да тұр, сабақ басталғанға дейiн жүрiп кетесiң, – дедiм үнiме жiгер қосып.

	– Онда керемет болар едi-ау. Байқаймын, өзiмдi сәл-пәл тәуiрлеу сезiнемiн.

	– Олай болса тiптен жақсы.

	– Екi-үш күннен берi далаға көлеңкеге балдақпен жайлап шығып жүрмiн.

	– Ендеше қазiр де шығайық та. Үйдiң ауасы тар екен. Сыртқа шықтық.

	– Нұртас десе?

	– Әу.

	– Менiң не деп армандайтынымды бiлесiң бе?

	– Сеземiн.

	– Мен түсiмде ылғи сурет салып жүремiн. Жатсам да, тұрсам да ойлайтыным-суретшi болу.

	– Осылай сала берсең, әрине, сенен суретшi шығады, – дедiм сенiмдi үнмен.

	– Ол үшiн маған Алматыда не Москвада оқу керек қой.

	– Несi бар, мектептi бiтiрген соң, оқуға барып түс. Бiр кезде ол күрсiндi де:

	– Ең бастысы – көкем аман-есен келсе екен. Көкем менi оқытпай қоймайды, – дедi.



	ЖО-ЖОҚ!

	Жонның түнгi ауасы ойпаңға қарағанда әп-әжептеуiр салқын болады. Төсектi қымтана түсiп, шалқалай жатырмын. Қашанғы әдетiмше түнгi аспанға телмiре қарап, әр алуан ойларға берiлемiн.

	Балалардың көбi әлдеқашан тәттi ұйқының жұмсақ құшағына енiп кеткен. Шеткерiлеу жатқан не Бектас, не Алдияр екеуiнiң бiрi анда-санда ыңырсып, тiстерiн шықырлатып қояды. Дәмелi апай да олды-пұлды ыдыстарын жинастырып болып, жатып қалғанға ұқсайды.

	Ақбұлақ барып құлайтын өзен тұстан пысқырынған аттар мен өгiздердiң өздерiне тән дыбыстары құлаққа аракiдiк естiлiп қалады. Бригадирiмiз Ермек көке барлық күш-көлiктердi қырман басынан ұзатпай, арқандап ұстатып отыр. Өйткенi қасқыр қалың көрiнедi. Осыдан бiр-екi күн бұрын көршi колхоздың бiр өгiзiн жеп кетiптi.

	Кеше колхоз бастығы Ермек көкеге:

	– Байқаңдар-ей, бұл жерлерде тұз бөрiсiнен бөлек түстi бөрiлер де пайда болып қапты деген сыбыс естiдiм, – дедi. Мен iшiмнен: «Бұл бөлек түстi бөрiлерi несi?» – деп самарқау ойланып, қоя салғанмын.

	Мен өткендегiдей, бүгiн де ұйықтай алмай жатырмын. Басыма сан-сапалақ ойлардың бiрi кiрiп, бiрi шығады. Сан түрлi ой мен қиялға берiлiп, кейде тiптi жер әлемiнен тыс басқа бiр белгiсiз мекен-жайға саяхаттап кететiн де кездiң болатынын қайтерсiң. Болмайтын затты болдырып, қол жетпестi қасыңа әкеп қойсаң ше?!

	Осынау жазғы ашық аспан астында, сан мың жұлдызы жыпырлай жымыңдап, сыбырласа, сырласып тұрған кезiнде тәттi арман мен қанатты қиял бар жан дүниеңi баурап алады екен. Сен өзiңе-өзiң қожасың, өзiң әмiршi, өзiң бисiң. Көлдей шалқып тұрған көңiл мен арнасынан асып тегiлген қиялыңның қанатын ешкiм байлай алмайды.

	О, құдiретiңнен айналайын, түнгi аспан! Жайсаң жазғы даланы, ұланғайыр алапты бауырыңа ұялатып, бар дүниеге еш кiрбiңi жоқ, еш мұңы жоқ ашық қабақпен қарап тұрған қалпыңды тап мендегiдей ынтазарлықпен, тап мендегiдей құмарлықпен сүйер бұл әлемде ешкiм бар ма екен десейшi. Әй, қайдам-ау! Көзiм алқара көк аспан төрi мен ұланғайыр созылып жатқан Құс жолына аудардым. Жүрегiм лүпiп қоя бердi. Құс жолы менi тағы да қияли сапарға шақырып жатқандай көрiндi. Құлағыма әлде не деп сыбырлап, сезiмiме бөлекше қозғау салып кеткендей.

	Қазiр, қазiр, қанатым қайда байлайтын? Қыран құстай қалықтап, заңғар биiгiңе жетейiн де, батысқа қарай кете берейiн.

	Ал, әкетай, мiне, мен сiзге қарай ұшып шықтым. Өзiңiздi еш адаспай тауып баратыныма сенiмiм мол. Сiз адам сезiмi дегеннiң керемет екенiн менен кем бiлмейсiз. Әрқашан бiрiн-бiрi шын сағынған адамдар дүниенiң қай түкпiрiнде жүрсе де iздеп таба алатынына еш шек келтiруге болмайды. Мен сiздi табамын. Сiз, мүмкiн, бiз қазiр шет жердiң топырағында жүрмiз, адасып кетер ме екенсiң деп қауiп қылып жүрген шығарсыз. Жоқ, әке, мен адаспаймын. Тек менiң тақанғанымды сезе бастағаннан генералдан сұраныңызшы, жарай ма. Мен сiз тұрған жерге қазiр-ақ жетiп барамын. Мiне, мiне, мен сiздi көрдiм. Сiз бұл жолы жан-жағын тал көмкерген биiк төбенiң биiгiнде қол бұлғап тұрсыз.

	– Амансыз ба, әке! Мен сiздiң құшағыңызға қойдым да кеттiм.

	– Әке десе, менiң сiздi қалай сағынғанымды бiлсеңiз ғой. Ал апам ше! Сiз бiр мезет уақыт тауып, хат жазсаңыз қайтедi. Апам байғұс солған гүлдей әбден жүдеп бара жатыр.

	Әке, мен сiздi әбден сағындым. Сiз ылғи түсiмнен шақпайсыз. Өткенде сiздiң ақ боз атыңыздың артына мiнгесiп, жайлауға барып жүрмiз. Кеше Жарқын ағай: «Балалар, мүмкiн биылғы жаз соғыс жылының соңғы жазы болар. Биыл бiр күш салсақ, жау ұясын талқандауды да аяқтармыз. Тылдағы бiз де күш салайық», – деп сенiмдi айтты.

	Әке, бiздер еш аянып жатқан жоқпыз. Биыл Жонның бидайы бiтiк шығыпты. Ауыл қариялары: «Мұндай егiн көп жылдан берi болған жоқ», – дейдi.

	Бiз барлығымыз осындамыз. Орақ орып жатырмыз.

	Киiкбай атам да осында. Ермек көкем – бригадир. Колхоз бастығы Әйнекбай екi күннiң бiрiнде сонау ауылдан келiп-кетiп тұрады. Ойпаңдағы бидай да орылып бiтiп қалды. Апамдар сонда.

	Таң құланиектене-ақ асығыс-үсiгiс шай-пайымызды iшiп, қуырған бидайды қалтаға салып алып, кiрiсiп кетемiз. Мен екi күннен берi ат айдаушы болып жүрмiн. Киiкбай атам төрт атты бүйiрлестiре қосақтап, алдыма салып бередi.

	– Әр iске үйрене бер. Одан зиян шекпейсiң, – деп қояды. Бау-бау бидайдың үстiмен қосақталуы аттарды алдыға салып айдау оңайлыққа түспейдi екен. Тiптi бiрiншi күндерi бауланған бидайдың үстiмен жүру оларға да оңайға түскен жоқ. Үйренген аттардың кейбiрi бұра тартып, шапшуылдап, осқырынып, қиғылықты салды-ау. Қос тiзгiндi тарта-тарта алақаным ойылып кеттi.

	Қанша дегенмен ауыр болса да қызық жұмыс. Әке десе, үшiншi күнi айдалған қырманды көрсең қызық. Алғашқы күнгi кiсi бойы болатын бау-бау бидай әбден жентектелiп, үгiлiп, қызыл ала қырман болып қалды.

	Әрине, әбден шаршадым. Тақымым да ойылып қалды. Бiрақ шаршадым деп, тақымым ойылды деп жасық адамдарша мұрнымды пыс-пыс тартып, болымсыз сылтау айтып қыңқылдауым маған жараса қояр ма екен. Жоқ, жараспайды, әке. Бiздiң балалардың барлығы да алтын. Тiптi қыздарымыз Аманбала мен Диналар да аш белдерi майысып, бау-бау бидайды арбаға артады, тасиды, түсiредi. Барлығымызда бiр тыным жоқ.

	Әкетай, кешiрге гөр менi, өз жайымызды айтып, көп қыңқылдап, арызданып кеттiм бiлем. Сiз ауылда не жаңалықтар, не өзгерiстер барлығын бiлгiңiз келiп, тағатсызданып отыр екенсiз ғой.

	Ақубай құрдасыныздан қара қағаз келдi. Рәзия әжем: «Ақубайымның өлгенi өтiрiк, өтiрiк», – деп, естiртуге барған адамдарды айқайлап, үйiнен қуып шықты. Күн сайын ауылдың жанындағы Ақтөбенiң биiгiне шығып, Қызылкесiктен құлайтын жолды қарайды да жүредi. Апамдар айтады:

	«Байқұс кемпiр, ендi қайтсiн», – деп. Сушының Iбiшi мен Кеттебектiң Мағұрыпына да қара қағаз келдi. Дәмеш әжем екi бетiн қандала қылып тырнап, есiнен танып қалды. Баласы Әмiрден көп болды, хат жоқ. Немiстiң тұтқынына түсiп кеткен шығар дейдi елдер. Ордан ағам Куйбышевте госпитальда. Жақында Yмiт әжем хат алып, қуанғаннан көшеге жүгiрiп шығып, оны өткен-кеткеннiң бәрiне оқытыпты. Апам да: «Қайтсiн ендi, жалғыз баласы ғой», – деп қуанып жатыр.

	Сиыршы Елшiбай атамның соғыстан ауыр жараланып қайтқан баласы Жамбы қайтыс болды. Апасы мен көкесi жұмыста жүргенде, ошақтағы отқа құлап, сол ауыр жарасына қосымша күйiк қосылып, аласұрып жатып өлдi. Елдер: «Орнында жатып, жанталас қылғанда, киiз үйдiң керегесiн қаусатап жiберiптi» – деп айтып жатыр. Бiз ол кiсiнiң өлiмiн шөпте жүргенде естiп, жаман күйзелдiк.

	Әкетай, көңiлсiз хабарларды көп айтып жiбердiм бе, олай етсем кешiр.

	Бiрақ қалай өтiрiк айтарсың. Өтiрiк айтуға еш хақым да жоқ.

	Бiрақ Жарқын ағай газеттерден күн сайын болған жаңалықтарды бiздерге де, үлкендерге де самбырлатып оқып бередi.

	– Жауды өз iнiне кiргiзуге тақаппыз ғой, – деп барлығымыз мәз болысамыз. Газеттер қырманға сирек келедi. Қолдан қолға тигiзбей, тамақ үстiнде оқып үлгеремiз.

	Бригадир Ермек көкем ендi астықты дайындау пунктiне өткiземiз, тасимыз деп, үй-үйден қаптар жинатып жатыр. Жонның астығын биыл ауданға емес, темiр жол келген Қаратас қаласына таситын болдық. Соған түйелер жинатып жатыр. Арбалар аздық қылуда. Кеше Ермек көкем: «Осы балалардың жарамдыларынан керуенге аламыз ба?» – деп Әйнекбаймен ақылдасып тұрғанын құлағым шалып қалды.

	Айтпақшы, көке, ұмытып барады екенмiн ғой. Осында пункте қарауыл болып Әлiбек дейтiн кiсi iстейдi екен. Бiзге туысқанбыз дейдi. Басқа жақтан көшiп келгенiне көп болған жоқ. Сондай тамаша, ақ көңiл адам.

	– Әй, Нұртас-ай, ана балалар бәрiң келiп айран iшiп кет, сусын iшiп кет, – деп елпек қағады да жүредi. Қолында Несiбелдi деген жалғыз қызы бар. Қазiр қырманда бiзбен бiрге iстеп жүр. Бiзден екi-үш жас үлкен-ау деймiн. Оның Төлеу деген ағасы соғыстың алғашқы жылы қаза тауыпты. Үйiнен суретiн көрдiк. Бiлетiндер айтады: «өте сауатты, зерек жiгiт едi», – деп. Не керек, маңдайға сыймады, – дейдi. Әлiбектiң әйелi Рәбия әжем көп сөйлемейтiн адам екен. Бiлетiндер: «Ашық, жарқын әйел едi, байғұс, Төлеуден қара қағаз келген соң өстiп қалды», – дейдi.

	Мен бiрде сол Әлiбек атамның үйiне барып қалдым. Рәбия әжем төр алдына отырып алып, баласының кiшкентай суретiн бетiне басып, сыңсып жылап отыр. Алдында шашылып, үшбұрыш хаттар жатыр. Ол менiң келгенiмдi аңғарған жоқ. Бiр кезде Рәбия әжей суреттегi баласының бетiнен сүйдi, содан соң тiзесiнiң үстiндегi жатқан ақ парақ қағаздағы басылған алақанның суретiн сипалап, оның үстiне өзiнiң алақанын қойып, бiраз отырды. Алақан суретiнiң әр саусағына бiр-екi ауыз сөз жазылғанын байқадым. Содан соң ол қағаздағы саусақтарды жеке-жеке сүйiп шықты.

	Мен iшке кiрерiн кiрсем де, қалай шығарымды бiлмей қалдым. Сусын iшсем деген ой санамнан шығып кеттi. Рәбия әжейдiң сыңсып, ернiн тiстелей жылағанын көргенде, не iстерiмдi бiлмей кеттiм. Төбе құйқам шымырлап, алқымыма жас тығылды.

	Ақырын басып, үйден сытылып шығып кеттiм. Үй сыртына шыға бере, көз алдыма үйiрiлген жасты қол қырымен сүртiп тастап, қырманға беттедiм. Киiкбай атам:

	– Әй. Неге ренжiп келдiң? Немене, Рәбия айран бермей жiбердi ме? – дедi.

	Алғашқыда не дерiмдi бiлмей қалдым. Сәл мүдiрдiм де, берер жауабымды жалтарып кеттiм.

	– Жоқ, iштiм. Тек басым қатты ауырып тұр, – дедiм. Ол кiсi қамқор үнмен:

	– Бағана айтпап па ем, ақ орамал тартып ал деп. Күн өткен ғой, балам-ау, – деп бәйек болып жатыр.

	Менiң сол күнгi түстен кейiнгi жұмысым еш өнбей қойды. Аттан құлап қала жаздадым. Осыны байқап қойған Киiкбай атам:

	– Әй, Нұртас, бүгiн демал. Күн өтiп қалған ғой. Өзiңдi өзiң қыштағанмен болмайды. Бара ғой, айналайын, – дедi.

	Мен өзен бойындағы үлкен маятастың түбiне, көлеңкедегi көкпеңбек жасыл шымның үстiне шалқамнан түсiп жаттым да қойдым. Көзiмдi ашсам да, жұмсам да, көз алдымнан ұлының суретiн бетiне басып, иiскеп сүйген Рәбия әжем кетпей қойды. Құлағыма булыға тұншығып, оның сыңсып жылаған үнi келе бердi.

	Ендi бiр мезет көкпеңбек аспанға өз еркiмнен тыс ұзақ әрi тесiле қарадым. Көзiмдi қайтадан жұмып, қайта аштым. О, ғажайып, мен өз көзiме өзiм сенбедiм. Көкпеңбек аспанды бозаңдана көмкерiп, оған алып алақанның бейнесi тұра қалды. Елес пе, ертек пе. Өзiм де бiлмеймiн. Көзiмдi жұмдым. Кiп-кiшкене алақан сұлбасы алдымда көлбеп тұрып алды. Ашып алсам, алып алақан көк аспан бетiн түгел жауып кеткен екен.

	Орнымнан тұрып кетпеске лажым қалған жоқ. Өзектi өрлей, жоғары қарай жүрiп кеттiм. Мен өз бойымдағы осы жұмбақ халдiң тұтқынынан шыға алар емеспiн. Денем ыси бастаған сияқты. Өз өзiмнен қауiптенiп, осы мен ауырайын деп жүрген жоқпын ба деп ойландым. Қайда қарасам да қаптаған алақан. Сыңсып жылаған Рәбия әже үнi елес секiлдi қыр соңымнан қалар емес.

	– Жо-жоқ! – деп шыңғыра айқайлап жiбердiм, бiрақ неге бұлай айқайлағанымды өзiм де түсiнбеймiн. Содан берi жүрек түпкiрiне байланған бiр түйiн, белгiсiз түйiн жанымды жегiдей жеп, тыншытар емес.

	Көкешiм, айта берсем әңгiме көп. Тiптен таусылар емес. Соңғы әңгiме тiптен көңiлсiз болып кетсе, кешiрiңiз. Бiрақ жас жүрегiм ол жайды айтпасам, сыздатып мазамды ала бердi. Айып етпеңiз. Сiздiң генералыңыз – қандай тамаша адам. Екеумiзге соғыстың ауыр кезiнде де кездесуге рұқсат берiп қойғанына риза болмайсыз ба!? Жан әке, көрiскенше күн жақсы болсын. Ендi маған рұқсат берiңiз. Қанатымды байлап ап, келген жолыммен адаспай, ауылға ұшып барайын. Амандығыңызды айтып, қаскөй жауды батысқа қарай түре қуып бара жатқаныңды айтайын.



	КЕРУЕН

	Бiр күнi кешке тамақтан соң Жарқын ағай барлығымыздың басымызды қосып алып, былай дедi:

	– Ал, балалар, мәселе былай. Ендi екi күннен соң Қаратасқа бiздiң колхоз астық өткiзедi. Соған байланысты адамдар толық жетпей, бiзден де жәрдем сұрап отыр. Соған жарамды, күшi барлау деген төрт-бес бала керек. Ашығын айтуым керек, бiздiң де бiрталай шаршауымызға тура келедi.

	– Сiз де барасыз ба, ағай?

	– Әрине, барамын.

	– Бiз ше? – дедi Алтынсары.

	Жарқын ағай мырс етiп күлiп қойып:

	– Сендерге өте ауыр болады.

	– Несi ауыр? Арба айдап баруды бiлмейдi дейсiз бе? – дедi Алтынсары.

	– Жоқ, арба айдау емес, қапты түсiрiсiп, түйеге қапты қайтадан арту оңай емес.

	– Неменеге қайтадан артады?

	– Жетпiс шақырым жерге түйе бiр күнде жете алмайды. Араға екi-үш қонып бару керек. Сонда қапты қайтадан түсiрiп, қайта артуға тура келдi. Ол- оңай шаруа емес, Алтынсары. Және қабылдау пунктiнде қапты түсiре салып, кете бермейтiн болу керек.

	Ол жол киындығын ендi түсiнгендей:

	– Мен тек арба айдап бара ма десем, – деп күлiмсiрей езу тартты.

	– Ендi соған өз еркiмен кiм-кiмдер барғысы келедi?

	– Мен барамын.

	– Мен де.

	– Ағай, менi алыңызшы.

	– Менi де.

	Бiздiң балалар бiрiнен бiрi қалмай, құлшына тiлек бiлдiрiп жатты. Көп сөйлей бермейтiн Ыдырыс та:

	– Ағай, менi тастамаңызшы, – дедi.

	Тек тiлек бiлдiрмей, қалыс қалған Жарылқасын ғана. Мен оның бұл қылығына бiр жағынан таңданып, бiр жағынан онша құп көрмей отырдым.

	Бiр кезде ол барлығымыздың жүзiмiзге барлай әрi сынай қарады да:

	– Тоқтаңдар! – деп салмақты әрi әмiрлi үнмен қолын көкке көтердi. Барлығымыз оған аузымызды ашып, қарап қалдық. Нән қапты көтерiп салысуға Төлеген жарайды ма? өзi жауап бердi: – Жарамайды, себебi қабырғасы қатпаған. Бақтияр ше? Жарамайды, сықырлаған сирағы сынып кетуi мүмкiн. Алдияр ше? Ол туралы сөз қозғаудың қажетi жоқ. Ең алдымен өз денесiн көтерiп алсын. Аудан болып сұрап алған Ауданбек ше? Жарамайды. Бойы аласа, қанар қаптың астынан сүйегiн таба алмаймыз. Ыдырыс ше? Оныкi құр дүрмекке iлесу.

	– Сонда кiм барады? Мына мен барамын. Балуан бiтiмдi Бектас барады. Жалпақ жауырын Айдан барады. Биiк бойлы Нұртас барады. Кәне, қыздар, осыған қалай қарайсыңдар? – дедi еш күлместен салмақты сөйлеп.

	– Дұрыс!

	– Дұрыс! Айттым ба, айтқаным айдай келедi деп. Әй, айналайындар-ау, сендер Жарылқасынды оңай деп жүрмiсiңдер, – деп ендi үнiн құбылта сөйледi. Жарқын ағай мәз бола, шегi қатып, Жарылқасынды арқасынан жалпақ алақанымен бiр ұрды…



	ЖIГIТТЕР

	Түс ауа астық артқан керуен Қаратасқа бет алды.

	– Күн ұясына қона Ақдалаға жетiп құласақ, ертең Көктоғайға қонсақ, келер кеште Қаратаста боламыз, – дедi Ермек.

	Ақдалаға дейiнгi жол бiршама ауырлау көрiндi. Еңiс қиясы, өрi мен қырқасы көп кирелең жол жетер жердiң жобасын тым ұзатып жiбергендей. Бiрақ елгезек сезiмдi бала көңiл бейтаныс, бедерi соны, бейнелi жерлердi жиi көрiп, көңiл қанағатын көп алып келедi.

	– Әне бiр жартасты қара, тура Амангелдi батырдан аумайды, дедiм – мен еңселi, ерекше пiшiндi жақпарлы жартасты нұсқап.

	– Шынында да қатты ұқсайды. Басындағы бөркi аумай қапты.

	– Ана бiр тұсы қылыш ұстаған қолға ұқсап қалыпты.

	– Астындағысы ақ боз атқа келiп-ақ тұр! – деп, жамырай сөйлесiп, әр тұстан ұқсастық тауып жатырмыз.

	Кескiн, келбетi атақты батырға келетiн осы бiр жартас бiразға дейiн бiздiң әңгiмемiздiң үзiлмес желiсi болды.

	Жол бойғы шұбалаң соқпақтың қанатымен қапталдаса, кей тұстарында жол сорабына сұғына орналасқан адыр, қырат, төбе, сай, жоталардың, бiр- бiрiне ұқсамас пiшiн-бiтiмдерiн тiлге тиек етiп, бiр-бiрiмiздiң сырт пiшiмдерiмiзге теңей күлiсемiз. Осы орайда ұтымды айтылған теңеулер дiттеген жерге дөп тиiп жатса, рақаттана, қарқылдай күлiп, мәз болысамыз.

	– Әне бiр жартас Жарылқасынның мұрнына ұқсайды екен.

	– Дәл, дәл айттың. Қоңқиған жерi құйып қойған соның мұрны.

	– Ана бiр төбенi қара! Бектастың басының сопақтығынан еш аумай қалыпты, – деймiн мен. Жарылқасын iлiп алып әкеттi.

	– Әй, Нұртас, қойшы сен де! Төбенiң басы теп-тегiс қой. Бектастың төбесiнде баяғыда Төлеген лақтырған тас-тан қалған жарақат орны бар емес пе. Ол жауын суы ұялайтындай шұқанақ болып қалған жоқ па едi? Қарқ-қарқ күлiсемiз.

	– Әй, қу Жақа-ай! Соны да көресiң, – деп Бектас қоспақ түйенiң қомында отырып, жүрекке ұқсас жұдырығын кезейдi.

	Ақдалаға күн ұясына қона жетiп, қоныс тептiк. Дәмелi апай мен Жекей деген жеңешемiз екеуi түйелер шөге бере-ақ ас қамына кiрiстi.

	Ермек көкем ересектерге:

	– Абай болған жақсы. Малды осы маңнан ұзатпай арқандаңдар. Аяқ астының бәрi шөп! Жарықтық Ақдала тусырып жатыр екенсiң-ау! – дедi де, долана ағаштың түбiнде тұмсық түйiстiрiп жатқан қос қара тастың арасынан бүлк-бүлк етiп шығып жатқан бұлаққа қарай бетедi.

	Сарғыш реңнен қызылт түске ойыса бастаған долана жемiстерi көз жауын алып, құмарта қызықтырады.

	– Әй, әй, көп жемеңдер, iштерiңдi ауыртады. Әлi пiсетiн уағы болған жоқ, – деп Киiкбай атай бәйек болып жүр. Бiрақ бұлықсыған бала көңiлi тосқауылы көп тыйымға онша мойынсұнып жатқан жоқ.

	– Әй, антұрғандар-ай, iштерiңдi ауыртады-ау, – деп ағаш басына маймылша өрмелеп, өзгеше қызыққа түсiп кеткен балаларға алаң көңiлмен күлiмсiрей қарайды.

	Қас қарая бере шай iшiп, азын-аулақ ет қосылған быламық жеп, жатуға айналдық.

	Ермек көке Жарқын ағайға келiп:

	– Жiгiттер, абай болыңдар. Ана шал, кәрi – құртандарға қарағанда сендер ширақсыңдар ғой. Алма кезектесесiңдер ме әлде бiрыңғай күзетесiңдер ма, ерiк өздерiңде. Бұл жердiң ит-құсы бар дегендей, – дедi де сөз аяғын күмiлжiтiңкiреп: «Сақтықта қорлық жоқ» деген. Әйтеуiр, балалар, сергектiк жақсы. Кастарыңда құдайға шүкiр, Жарқын бар. Анау Кикеңдерге де қатаң айтып жатырмын.

	– О, көке, несi бар, күзетiмiз! Анау-мынау қасқырыңызды да бiздiң Нұртастың өзi-ақ қағып тастайды, – деп Жарылқасын төтеден қосылып жатыр.

	– Ә, лайым солай болсын, – деп Ермек шаршаулы үнмен тiл қатты да, жатуға беттедi.

	Бiр күн тынысы жоқ бейнетте жүрген үлкендер тiлегiн Жарқын ағай еш сөзге келместен қабыл алғанына мен iштей шын қуандым. Мен осы жолы тұңғыш рет Ермек көкенiң аузынан «жiгiттер» деп, сенiм арта сөйлеген сөзiне кәдiмгiдей марқайып қалдым. Өзге балалардың да бұл сөздi қошуақ алғанын аңғардым. Көзiннен күлкi ұшқыны еш кетпейтiн Жарылқасын бригадир Ермек көке сәл ұзасымен – ақ бәрiмiзге ойнақы пiшiнде көз қысып, жұдырығымен кеуде соғып, маң-маң басып, әрлi-берлi шайқақтап жүр. Жоғары қарай шашын қайырған болып, басын сiлкiп, бәрiмiзге асқақ қарайды. Кешкi ас дайындап шаршаған Жекей арбадағы астық үстiне қисайды да, тез арада қор етiп ұйықтап кеттi.

	– Жүр, анда барып отырайық, – деп Жарқын ағай малдар арқандалған жерден әрiректеу тұста қарауытып тұрған кiшкене төбешiктi нұсқады. Оған жеткен соң бәрiмiз шөбi ұйысқан төбешiкке шалқалай-шалқалай жата кеттiк. Әр бөлек жайдан, әр тақырыптан әңгiме тиегi еркiн ағытылды.

	Бiр кезде Бектас:

	– Осы соғыс қашан бiтедi, ағай? – дедi.

	Ол ойланып қалды да, Бектасты арқадан қақты:

	– Бiтедi, Бектас, бiтедi. Күнiн айту әлi ертерек, бiрақ бiр бiлетiнiм – жаудың жеңiлер күнi тақау.

	– Осы соғыс бiтсе екен, тегi, – деп, Бектас мұңайған үнмен ауыр күрсiндi.

	– Бiтедi, балалар. Әлi-ақ Жеңiс тойын ауылда дүрiлдетiп тұрып тойлаймыз. Көңiлдегiнiң бәрi де орындалады, – деп нық сенiммен айтты. Сол кезде Жарылқасын:

	– Мен бұл соғыстың тез бiтетiнiн баяғыда-ақ бiлгенмiн, – дедi.

	– Оны қайдан бiлесiң?

	– Түс көрдiм.

	Барлығымыз қарқылдай күлiп жатырмыз.

	– Неге күлесiңдер?

	– Е, күлмеймiз бе.

	– Айтшы онда түсiңдi.

	– Айту үшiн рұқсат керек, себебi ол-өте маңызды түс. Тағы да күлдiк.

	Дауысында кәдiмгiдей салмақ бар.

	– Кiмнен?

	– Кiмнен? Мысқылдай мырс еттi де:

	– Сондай да сұрақ бола ма екен? Жарқын ағайдан да.

	– Айт, айт, ендеше, – дедi Жарқын ағай кәдiмгiдей ынтығып, Жарылқасын сәл үндемей отырды да:

	– Жай, бұл түс дегенiм – әншейiн елдiң бетiн аудару. Бұл – өмiрде шын болған оқиға. Бiрақ мен айтқанда күлмеңiздершi.

	– Жарайды, жарайды, күлмейiк.

	– Келiстiк қой.

	– Келiстiк.

	Бәрiмiздiң ынта-ықыласымыз Жарылқасында.



	ЖАРЫЛҚАСЫН МЕН АМАНГЕЛДI БАТЫР

	Жарылқасын бiр жөткiрiнiп алды. Барлығымыздың ынтамыз соған ауған.

	– Мейлiң сенiңдер, мейлiң сенбеңдер, бұл – өмiрде шын болған оқиға, менiң басымнан кешкен оқиға, – деп алды да, бәрiмiзге төтеден сұрақ қойды.

	– Сендердiң iштерiңде атақты Амангелдi батырды көргендер бар ма?

	– Жоқ!

	– Жо-жоқ!!

	– Көргенiмiз жоқ.

	– Тек бағанағы жартасқа ұқсас бейнесiн көрдiк.

	– Ал сендер көрмесеңдер, мен көрдiм. Көрген емес, тiкелей өзiмен беттестiм. Керек десеңдер, мен осы Қаратастан оралған соң сол кiсiнiң тапсырмасымен ұзақ жолға жүргелi отырмын.

	– Соқ өтiрiктi!

	– Ойдойт дерсiң!, – дедiк тұс-тұсқан.

	– Ендеше өтiрiк десеңдер, тыңдамай-ақ қойыңдар. Мен оны несiне әуре болып айтып отырмын. – деп Жарылқасын орнынан түрегеле бастады.

	– Әй, әй, отыр! өтiрiк емес, шын, шын!

	– Айта бер, айта бер! Тыңдайық! – деп жатырмыз аңқалақтап.

	Жарылқасын үнiнде бiр мысқал да жасандылық жоқ. Бiр жөткiрiнiп алды да, айналасына аңғарлай көз салып қойды.

	– Сонымен мен Амангелдi батырмен кездескенiмдi айтайын.

	– Е, е, соны айтшы, – дедiм мен ынтыққан халде тiл қатып.

	– Бала, әңгiме айтқан кезде кiсi сөзiн бөлмес болар, – деп маған еңсерiле бұрылып, ерекше ескерту жасады.

	– Ал жарайды!

	– Жарайды емес, «құп болады» деу керек.

	– Құп болады!

	– Бiрде Торғай өзенiнiң жағасында балық аулап отырғам. Сендер бiлесiңдер, мен сұмдық қармақшымын ғой. Елдiң алды ашаршылыққа ұшырай бастаған кез.

	Бiр күнi қасыма Киiкбай атам келiп:

	– Жарылқасын, сен бiр амалын қылмасаң, мына халық қатты қиналып жатыр. Анау балыққа жiберген Сәбденбек, Сағынтай, Құрмандарыңыздың қармағына күн ұзына тұрғанда бiр шабақ iлiкпей жатыр. Соған жасар не айлаң бар? – дегенi.

	– О, ата-ау, неге қиналып отырсыздар. Баяғыдан берi неғып айтпағансыздар?– дедiм. – Ол кiсiлердi маған жинаушы етiп жiберiңiз. Содан не керек, ауыл қан сасыды. Әлгi үшеуi алған балығымды әрең жинап, әрең сойып үлгерiп жүрдi. Кереге де балық, өре де балық, сөре де балық. Қабысқан қарындар қалпына келе бастады. Сонымен ауыл тойынды.

	Күн артынан күн өттi.

	Бiр күнi қармағымды суға ендi сала бергенмiн. Бiреудiң ту сыртымдағы тал арасынан: «Жақа, сiзге бiр ауыз жолығуға бола ма екен? Бiр тығыз шаруам бар едi», – демесi бар ма. Қарасам, басында бөркi бар, әдемiше жас бала екен.

	– Сен менi қайдан бiлесiң? – дедiм таңданып.

	– Оу, Жақа-ау, сiздi бүткiл елiмiзде бiлмейтiн адам бар ма? Барлық ел, халық сiз туралы аңыз ғып айтып, жазып жатыр ғой. Мен өзiмдi мақтаған адамды онша ұната бермейтiнiмдi бiлесiңдер. Төтесiнен кеттiм. «Бала, тiке шаруаңды айт, менде уақыт жоқ. Тұтас бiр ауыл менiң аузыма қарап отыр», – дедiм.

	– Онда кешiрiңiз, Жақа! Сiздi Амангелдi батыр шақырып жатыр, – дедi. Мен: «Қай Амангелдi батыр?» – деппiн. «Оу, Жақа-ау, әлемде батыр бiр-ақ Амангелдi бар емес пе?!» – дедi. Мен осы арада сәл ұялыңқырап қалдым.

	– Батыр менi не үшiн шақырады? – дедiм.

	– Бiлуiмде, өте құпия мәселе. Оны тек сiзге айтады-ау, – деп сызылды әлгi бала.

	Мен қармақты балаға ұстата салдым да, батырдың штабына қарай әлгiнiң атын мiнiп тартып кеттiм. Штабқа келдiм. Киiз үйге ендiм. Төр алдындағы үстелдегi картаға шұқшия қарап, батыр ата отыр екен. «Ассалаумағалайкүм, батыр ата!» – дедiм. Ол кiсi орнынан атып тұрды да, қос қолын қатар ұсынып, қасына шақырды. Қысқа амандасып, жөн сұрасқаннан кейiн, ол әңгiменiң бетiн тiкелей iске аударды. «Жарылқасын, сен көреген әрi айлакер, әрi батыр баласың. Мен саған бiр үлкен iстi сенiп тапсырсам, орындай аласың ба?» – дедi.

	– Айтыңыз, орындауға дайынмын! – деп саңқ еттiм.

	– Ендеше былай. Сен Гитлердi бiлесiң ғой?

	– Бiлмегенде ше! Егер сол ит қолыма түссе, отқа тiрiдей үйiтер едiм. Оған бiздiң ауылдағы Киiкбай атам «Yйтiлер» деп ат қойған», – дедiм iле-шала. Сонда батыр орнынан атып тұрып:

	– Жақантай, соны орындаудың сәтi ендi келiп тұр. Сыртта менiң ақ боз атым арқырап тұр. Мынау ақ алмас семсерiң», – деп төрде iлулi тұрған қылышын қолыма бердi. Батыр оны белiме байлап жатып: «Олды-пұлды шаруаларыңды тез ретте де, әлгi жауызға аттан. Оны жайғау тек қана сенiң қолыннан келедi», – деп бауырына құшырлана қысып, маңдайымнан сүйдi. Содан соң Жарылқасын былай дедi:

	– Осы Қаратасқа барып, аман-есен астық өткiзiп келген соң, сол Германияға жүрiп кетпекпiн. Ал, жiгiттер, бiздiң шаруа жайы солай болып тұр. Жуық арада мына ағаларың осындай бiр үлкен iске аттанбақ. Қазiр күнi- түнi соның жоспарын құрудамын.

	Жарылқасынның үнiнде бiр ауыз жалған жоқ дерсiң. Барлығымыз ауыз ашып тыңдап қалппыз. Тек сәлден соң Айдан жайлап қана:

	– Амангелдi баяғыда қаза тапқан жоқ па? – дедi. Жарылқасын орнынан атып тұрып:

	– ТуҺ. Сендейлерге сыр айтып отырған мен де ақымақ екенмiн, – дедi де, талдың сыртын айналып кеттi. Бiздер мырс-мырс күлiстiк.

	– Неге күлесiңдер? Сенбейсiңдер ме?

	– Жоқ, неге сенбеймiз? Сенемiз, сенемiз, – дестiк одан әрi булыға күлiсiп.

	Жарқын ағай ризашылық толы үнмен сөйлеп, Жарылқасынды арқаға қақты.

	– Сөз жоқ, сенемiз. Гитлердiң көзiн жоятыныңа сенемiз! Бүгiнше сен де, Айдан да тынығыңдар. Бiз Нұртас, Бектас үшеумiз күзетте боламыз. Сендер түн ортасы ауа мына екеуiн алмастырасыңдар, – дедi Жарылқасын мен Айданға.

	Сол кезде қасымызға Киiкбай ата келдi. Ақырындау үнмен:

	– Осында Ермек жiбердi, – дедi де қасымызға жантайды.



	ТОҚТА, ЖАУЫЗ!

	Бiз екеумiз түннiң бiр уағына дейiн әркiмдердi, әрдеңелердi айтып, әңгiмелесiп отырдық. Киiкбай ата әредiк қақырынып қойып, жантайып жатыр.

	Анда-санда әр тұстан қабаттаса қараңдасқан, пысқырынған малдарға аңдай зер салып қарап қоямыз. Бiрнеше түйе ұйлығып шөгiп жатыр. Бейқам күйде. Күйiс қайырған үндерi құлаққа жетедi. Ермек көке мiнген ат тұсалып қойылған-ды. Көп қарадан ұзаңқырап, оқшаулау бөлiнген ат анда-санда берiде қалған малдарға «барсыңдар ма-ей» дегендей үнмен оқыранып, кейде қысқа қайырым кiсiнейдi. Yнiнде сәл наразылық бар секiлдi. Ұзақтау кетiп жайылатын жалғыздығына аз-кем жабығатындай. Кей-кейде тусау шынжырының үзiк үндi сыңғыры естiлiп қалады.

	Бiз Жарылқасын мен Амангелдi батыр екеуiнiң кездесуiн еске алып, күлiп отырдық.

	Бiр кезде ат оқыс осқырынып, сәл-пәл үрiккендей болды да тына қалды. Мен құлағымды тiге қалдым. Бектас бұл жайды аңғара қоймады. Көңiлiме алаң кiре бастады. Пысқырынған үнi, тұсау шынжырының дыбысы неге естiлмей қалды екен деп келте бiтiмдi күдiк ойладым да Киiкбай атаға бұрылып:

	– Ата Бектас екеумiз ат жаққа барып келсек қайтедi, – дедiм.

	– Немене, жай ма? – дедi Жарқын ағай.

	– Өзi ұзаңқырап кетiп қалыпты. Берiрек, мына өгiздердiң маңына таман қайырып келсек қайтедi. Кiм бiледi, тым шеттеп кетiптi, қасқыр шауып жүрер, – дедiм.

	– Оның да рас екен. Барып келе қойыңдар, – деп Киiкбай атай тез келiсiм бердi.

	Екеумiз атқа қарай беттедiк. Бiз аттарға тақанып келе бергенде, олардың әлденеге ереуiлдеп, үркiңкi тұрған қалпын байқадық.

	– Әй, мынау бiр нәрседен үрiккен ғой, – деп Бектас атқа тақанды. – Иә, үркiп тұр, – дедi де, атқа таңдай қағып, «так-тактап» жақындай бастады.

	– Аяғында тұсау бар ма?

	– Қазiр көрейiн. Бектас еңкейiп аяғын қарады. – Бар екен.

	Мен де тақанып, аттың мойнын қаси бастадым. Денесiнде аздаған дiрiл бар секiлдi.

	– Ат бiрдеңеден шошынған сияқты, – дедiм мен де. Бектас:

	– Әлгi түнде ұшатын жаман құстан ба, қашқан қояннан ба, үркiп қалған. Аш қасқыр кезiксе, әй-шайына қарамай, бiр-ақ атылады деушi едi, – деп әңгiме аяғын жайбарақаттау қылды.

	Неден екенiн бiлмеймiн, менiң көңiлiмнен беймәлiм мазасыздықтың секемшiл сарыны кетпей қойды.

	– Әне бiреу не? – дедiм.

	– Бұта емес пе, – дедi Бектас.

	– Соған барып қайтшы батыр болсаң, – дедiм мен оған жай ойнағансып.

	– Немене өзiң баруға қорқып тұрсың ба. Мен өзiм-ақ барамын, – деп Бектас қарайғанға қарай адымдай басып жөнелдi. Пысқырынған ат тұсауын сылдырлатып, жер тарпыды. Құлағыма булыққан бiр әлсiз үн жеткендей. Неге екенi белгiсiз, қарайған тұсқа қарай жеткен Бектасым iзiм-ғайым жоқ болып кеттi. Бiраз уақыт өттi. Менi қорқытпақ үшiн тығылып ойнағысы келген ғой бұл қудың. Көңiл төрiндегi алаң албырттыққа ауысып сала бердi. Тапқан екенсiң, қорқатын адамды. Егес сезiм елеуреп, менiң намысымды қамшылап өткендей. Қарайғанға қарай адымдай жөнелдiм.

	Шынында да, қанаты қалың, қомақты бұта екен. Не шеңгел, не жыңғыл боларсың деп жорамалдадым.

	– Әй, Бектас, қай қуысқа тығылып отырсың? Шық берi, – деп бұта тасасына айнала бергенмiн. Тап сол кезде менiң ту сыртымнан әлдекiм атылып келiп, аузымды жаба-маба, қапсыра құшақтай алып, жерге алып соқты. «А», – деп дыбыстауға мұршам келген жоқ.

	– Орамалымды әкел! Қысқа айтылған қатал бұйрық сол сәтiнде орындалды. Күлiмсi иiсi қолқа қапқан қомақты орамалды бетке темiр түрпiдей тиген күстi қолымен аузыма шеңгелдеп тыға бердi. Кеудемдi жаншы көлденең мiнiп алған жанның қаба сақалды адам екенiн анық байқадым. Ол ырс-ырс етiп, менi етпеттете аударып тастады да, қолымды артыма қайыра байлады. Ауыр денесiмен езiп, жаншып әкетiп барады. Үстiмде отырғаны қасындағысына зәрлi үнмен ысылдап:

	– Ана күшiктiң, аяғын мықтап байладың ба? – дедi әмiр етiп.

	– Иә!

	Менен әрiректеу Бектастың көлденең жатқан көмескi сұлбасы көзге шалынды. Әлсiз, ауыр ыңырсып жатыр.

	Жаным мұрнымның ұшына келдi. Алапат ағынмен жүйiткiп, безек қаққан безбен ой көмекейдi кептеген орамалға тосылып, тұншығып жатыр. «Қалай дыбыс беремiн? Қалай ескертем? Күлiмсi орамалды тiлiммен итергiм келедi, шықпайды. Кеуде толы ауамен үрлеймiн, шықпайды. Ендi не iстедiм? өлдi деген осы, бiттi деген соы. Әттеген-ай, бәрi ұйқыда едi. Қапыда соқты-ау. Баяу қимылдайтын Киiкбай атам алаңсыз отыр-ау. Әлгi Әйнекбай бастық айтқан «Түз бөрiсiнен басқа түстi бөрiлер» дегенi осы екен-ау! Неге ескермегенбiз, құдай-ау! Ересектерiмiз неге ескертпеген? Қорқар дедi ме екен?!

	Басымды сiлкимiн, түспейдi. Ендi бет-бейнесi беймәлiм қаба сақал менiң аяғымды байлауға көштi. Маған сыбырлай, ысылдай сөйлеп отыр.

	– Сүмелек неме, жұлқынба! Кеудеңнен пышақпен бiр-ақ ұрып, үнiңдi өшiре салуға болады. Бiрақ әлi бауырыңды көтермеген күшiк екенсiң. Жат осылай! – дедi де түрегеле бердi.

	Қаба сақал қасындағысына әмiр еттi:

	– Ана атты босатып алып, ойға тарт. Мен бiр-екi өгiзiн шешiп алып келейiн. Қорықпай қимылда. Әлгi мылтықтысы ұйқыда жатқан бiлем, – деп шапшаң сөйлеп, iске кiрiсуге бет алды.

	Осы сәтте санамда қорқыныш та, үрей де қалған жоқ. Тек қана аналарға, Жарқын ағайға, Ермек көкеге қалай белгi берсем деген ой ғана санамды осқылап жатты. Бектастың булығып жылаған үнi құлаққа әлсiз естiлдi.

	Екеуi сәл ұзасыменен-ақ мен аласұра аунай домалап, Бектастың жанына жеттiм. Қолыма тiкен де кiрiп кеттi. Барған бетте оның қолы байланған арқанның байлауын, жiп ұшын икемi аз, қимылы шектеулi саусақпен қармалап, шиеленген түйiндi ағытуға жанталасып жатырмын. Шие баудың шиырын табу қандай қиын десеңшi. Жiп ұшының қай тұстан өтiп, қай тұсқа жеткенiн жобалау да бiраз уақытты алды.

	Үлгеру керек, үлгеруiм керек. Апыр-ау, Жарқын ағай қайда кеткен? Неге үндеп, неге дыбыстамайды? Бұғып келген жаулардың алшаң басып бара жатқанын неге аңғармайды, құдай-ау! Бiздi неге жоқтамайды? Неге кешiктi деп мазасызданбайды? Бiр жағынан тұншыға демiгiп, бiр жағынан бар денем қара сорпаға түсiп, көзiме ащы тер құйылуда. Кеудемдi жарардай болып, аласұрған жүрегiм аузыма тығылып, жынданып кете жаздап жатырмын. Аласұрған саусақтарым, ең ақырында жiп ұшы өткен iлмектi тауып, оны шым-шымдап босата бастады. Жүрегiм мүлдем шапшуылдап кеттi. Iшiмнен:

	«Иә, сәтiн бере гөр, иә сәтiн бере гөр», – деп жақсылыққа жалбарынып жатырмын.

	Сөнген үмiттi тұтатқандай бiр үн тура құлағымның түбiнен естiлгендей болды. Қақырынып келе жатқан Киiкбай атам.

	– Нұртас, Бектас! Қайдасыңдар? Үн шығарып жатқан бiз жоқ.

	– Нұртас, Бектас! Қайдасыңдар? Бiзде үн жоқ.

	УҺ! Ақыры бiлдi-ау! Осы сәтте мен де Бектастың қолып шешiп үлгердiм. Ауыздағы орамалдар сол сәтте алынып тасталынды. Мен асығыс сыбырмен:

	– Тез қолымды шеш! Анау ат әкеткеннiң соңынан үлгеруiмiз керек, – дедiм. Бектас ызалана сөйлеп жатыр:

	– Қап, атаңа нәлеттер! Қап, – деп, менiң қолымды шеше бастады.

	– Нұртас! Бектас! Киiкбай атамның үнi қатты, ышқына шықты. Осы сәтте екеумiз де аяқтарымызды жанталаса шешiп жатқанбыз.

	– Әзiрге үн шығарма. Жаңағы өгiзге кеткен үркiп кетедi, – дедiм.

	– Атты әкетiп қалатын болды, – деп Бектас күйзеле сөйледi. Сәлден кейiн Киiкбай атам мазаң үнмен:

	– Әй-әй, бұл қайсың? өгiздiң қасында бұғып отырған қайсың?

	– О, не ата?! Жарылқасынның дауысына ұқсады.

	Кенет құлаққа дүсiрлдей қашқан адам аяғыңың дыбысы естiлдi.

	– Тоқта! Мына қашқан кiм? Тоқта деймiн!

	– Қашқан кiм, ата? Жарқын ағайдың үнi.

	– Әне, қашты!

	– Айдан, тез тұр! Ана кiсiлердi оят!

	– Тоқта деймiн! Тоқтамасаң атамын! Кәне, тоқта!

	Ағайдың үнiн естiгенде мен әрi қуанып, әрi тал бойымда өзiм күтпеген бiр батылдық пайда болғанын аңғардым. Босанған бойда:

	– Бектас, кеттiк! – деп жыңғыл түбiнен кеспелтек бұтақты қопарып алып, жүгiре жөнелдiм. Бектас та жыңғыл бұтағын сыңдырып жатты. Шарбы бұлт бүркеген бұлыңғыр айдың кеугiм сәулесiнен үзай қашқан ұрының сұлбасы көзге айқын аңғарылды.

	– Тоқта!

	– Тоқта, иттiң баласы! Мен жүгiрiп бара жатып, бар дауысыммен шыңғыра айқайладым.

	– Жарқын ағай, тез атыңыз! Олар бандалар!

	– Атыңыз!

	Сол сәтте мылтық қара түндi қақырата гүрс ете қалды. Айнала у-шу болды да кеттi. Дәмемiң: «Ойбай, не болы?» – деген үрейлi үнi құлағыма анық жеттi. Қашып бара жатқан адам қуып жетiп қалған менi қайырыла берiп, қойып келiп жiбердi. Қалпақтай ұшып түстiм. Жақ сүйегiм сынып кеткендей болды. Орнымнан ет қызуымен қайта көтерiле берiп, етпетiмнен құладым. Аузымнан жылымшы әлдененiң дәмi бiлiндi. Бектас осы сәтте қаба сақалдының артынан қапсыра құшақтап алды. Жанталас қылған жау иығындағы тас кенедей жабысқан Бектастан қалай құтыларын бiлмей арпалысып кеттi.

	– Банда қайда?

	– Банда қайда? Бектас, Нұртас қайдасыңдар? Үн Жарылқасындiкi.

	– Қап, қолда мылтықтың болмауын-ай! – деп ызалана айқай салып, орнымнан көтерiле бердiм. Бiр кезде Бектас гүрс етiп құлады.

	– Ах, атаңа нәлет! Жүгiрiп жеткен Жарылқасын келген бетте ұрының мойнына жармасты.

	– Тоқта, кәне! Мылтық үнi гүрс етiп, тағы атылды. Алыста келе жатқан Жарқын:

	– Жiбермеңдер, жiбермеңдер, – деп жанұшыра айқайлады.

	– Ах, атаңа нәлет, Гитлердiң құйыршығы, – деп Жарылқасын қаба сақалдың бетiнен баспен соқты. Бiз де жабыла кеттiк. Алпамсадай алып денелi қаба сақал мүлдем құтырып кеттi. Ол бiр мезетте, ышқана шыңғырып, қапсағай денесiмен қопарыла кiлт бұрылғанда, Бектас та, мен де сытылып түсiп қалдық. Түспей жүрген – Жарылқасын. Мойнынан қылқындырып ұстап, тас кенеше жабысқан қалпы әлi арпалысуда. Кенет қаба сақал қатты ауырсынған үн шығарды да, ысылдай ысқырынып:

	– Қап, сен иттердi бағана-ақ жайғамай!

	Жарылқасынның жиiркене: «Тiфу!» – деген үнi айқын естiлдi.

	– Атаңа нәлет жауыз! Гитлердiң құйыршығы! Ендi құлағыңды емес, өңешiңдi жұлып аламын! Мүлдем ызалы, мүлдем өшiгiп алған үнмен жирене айтты.

	Бiр кезде түн ауасын жаңғырта, құлыңдағы даусы құраққа шыға «Ап-а-а- а!!!» – деп шыңғырған Жарылқасын үнi естiлдi де, кiлт үзiлдi. Ол жерге сытылып түсе бердi.

	– Тоқта, жауыз! Атамын! Ешқайда қашып құтыла алмайсың, – деген Жарқын ағайдың әмiрлi үнi бiзден алыстай бердi. Оның қаба сақалдың соңынан өкшелей қуып бара жатқанын аңғардық. Мен жерде ыңырси аунап жатқан Жарылқасынның қасында қалдым.

	– Жарылқасын! Не болы? Не болы, жаным-ау! Бетiмдi жас жуып кеттi. Ол бүк түсiп, жерде жатыр. Ащы үнмен зар илеген Жарылқасынның жанына құрақ ұшып Дәмелi мен Жекей жеттi.

	– Жаным-ау, жаным-ау! Не болды, не болды? – деп безектеп, үстiне төне бердi де:

	– Ойбүй, сорлаппыз ғой! Құдай-ай, масқара-ай, қанға малшып кетiптi-ау сорлыны! Екеуi булыға жылап жiбердi…



	ЕРТЕҢ АУЫЛҒА ҚАЙТАМЫЗ

	Ертең ауылға қайтатын болдық. Бүгiн колхоз бастығы Әйнекбай келiп: – Рахмет. Балапандарым! Шын алғыстан басқа не айтамын. Ер-азаматтардың орнын жоқтатпаған азаматтықтарыңа мына ақ басымды иемiн, – деп, әрқайсымыздың қолымызды алып, арқамыздан қақты… Содан соң сәл-пәл мүдiрдi де:

	– Әттең орны толмас бiр өкiнiш болмаса, бәрi оңынан оралып едi. Қайтейiн, маңдайға сыймай кеттi, – деп көз жасын сығып алып, терiс айналып кеттi. Орамал iздеген қолы қалтасының аузын таба алмай, бiраз қарманды.

	Бiз төмен қарап кеттiк. Ернiмiздi қырши тiстеп, еңiреп жылап жiбермеу үшiн әлдене ойлаған болып, жер сызғылап, шұқылап жатырмыз.

	Жиын-терiн бiтiп, қырман тазарып, тұқымдық дән сұрыпталып, қоймаға құйылды.

	– Жақсылап тұрып тынығып, алыңдар, айналайындар. Ертең ауылға қайтасыңдар, – деп, колхоз бастығы қамқор көңiлiмен ақтарылып жатыр.

	Ертең ауылға қайтамыз.

	Барлығымыз далада, ашық аспан астында жатырмыз. Жонның жусанды даласынан ескен леп салқындай бастапты. Көрпемiздi қымтана түсiп, бiр- бiрiмiзге тығылыса түсемiз.

	Бұрынғыдай гулесе, жарыса сөйлеп, iштi баса, шек-сiлемiз қата күлетiн көңiлдi қылықтардың барлығы жоқ. Ақырын сөйлеп, сабырмен ғана күлетiн бiр күй өз-өзiнен қалыптасып кеттi. Бiр-бiрiмiздi қажап, қалжыңдап, зiлсiз әжуалайтын сайқымазақ қылықтардың көбi көмескi тарта бастағандай. Көңiл көкжиегiмiздi бiраз уақыттан берi сұрғылт реңдi тұйық тұман торлап алған сықылды.

	Саусақтары салаласа айқасқан қолымды басыма төсеп, шалқамнан түсiп, алқара көк аспанға ойлана қарап жатырмын.

	Сан мың шырағын жағып тұратын түнгi аспан бүгiн түнерiңкi күйде. Жартыкеш ай селдiр бұлттың тасасына тығылып, айналасына көмескi әрпет берiп тұр. Ұзақ ұйқыға кетер дәуреннiң тақанғанын сезгендей әр бөлек тұстан шегiрткелер де қысқа қайырым сыбызғыларын тынымсыз бебеулетiп, бөлек сарынмен саз төгедi.

	Кешке қарай күн желтеңдеу едi. Кенет аз уақыт ұйытқи соққан жел ашуы тез жұмсара бастады. Ақбұлақтың жылғасын бойлап өскен сәмбi талдар сүйрiк жапырақтарын шулатып, айналаны мазасыз әуенмен көмiп- көмiп өттi. Күн бiршама уақыт сiркiрей жауып, күндiз көтерiлген шаң- тозаңды басып үлгерер-үлгерместен қоя қойды. Дегенмен де ауа жаңғырып, айнала жағымды иiске бөлендi.

	1988 жыл.





ДАЛА ШЫҚТАРЫ


	ЛИРИКАЛЫҚ ӘҢГІМЕ



	Отыз үшінші жыл сүргелеңнің ел ішінде жаңа басылған шағы. Шабақ өзені бойына қырдан ауа келіп қоныс тапқан көп жұрт соңғы бес-алты жыл ішінде өз күйлерін түзеп те алған болатын.

	Алғашқы бетте диқаншы кетпенін қолдарына үрке алған олар:

	-Шабаққа үймелеген шағаладай қу арық жағасынан не табамыз? – деп қомпылдасқан-ды.

	Бірақ та соңынан еккендерінің жемісін көріп:

	-Мұрт майланатын жерді білмей, қырда құр сандалыппыз, - деп, өкініштерін қайта-қайта айта:

	-Айналып қана кетейін, диқаншы ел қолының қадірін ұғыппыз ба осы шаққа дейін, - деп, ризалықтарын да білдірісетін.

	Ел қарасы көбейген соң ба әлде Шабақ бойын қомсынды ма, сол бір жылдары диқаншылар қоныстанудан жырақтағы Жон даласының топырағына да дән тастап байқаған. Тымырық жатқан тың жер адамның мәпелі қолы тиген соң түлеп бір берген. Тәттінің дәмін алған жұрт содан былай көктем күнінің көзі көрінді дегенше сол жаққа қарай көшіп баруды әдетке айналдырып еді. Олар Тентек өзені бойында күз қырауы түскенше қараша қос үйлерін тіге отырып, колхоз жұмысына қатысады, қолдарындағы азын-аулақ тұяқтарын да баға отыратын.

	Біздің үй де сол көп дүрмектің бірінен қалған емес. Апам бір жағынан сол даланың таза ауасын бойына шипа санап, екінші жағынан, жеңіл-желпі іле ауруды себеп етіп, ылғи да қол қусырып қарап отырғаным әбес болар, ең болмағанда қырманның күндізгі кезегіне қарауыл болып, аз септік тигізгенім асық болмас деген.

	Бала-шаға ол уақытта колхоз үшін таптырмайтын күш емес пе, ат жалын тартып мінетін жанның қалтасына қол салып, бос жүргенін көру қиын-ды.

	Оқу аяқталысымен ел қатарлы жұмысқа шыққам. Алғашқы бетте жер жырту жұмысында болдым да, ол біткен соң жаңадан, сол жерден салынғалы жатқан су диірменге сол маңдағы бұзылған ескі қыстаудың ағаш-қамысын тасуға қатыстым.

	Колхоз бастығы Бәйімбет жазғытұрым шып-шымыр, әрі мықты, әрі дымы мол болады деп, су диірмені үшін, тоған бекітуге шым ойдырып, тасытқызған.

	Мен Айнашпен бір арбада істейтінмін. Ол соның біраз алдында ғана Кендіден, мұғалімдік қызметінен оралған.

	Оның жұмысқа шығуын жеңіл ауызды кей адамдар біраз өсекке таңған.

	-Мұғалім болып жүріп, осындай жұмысқа шыққан жанды көрсем, екі көзім әз болсын.

	-Осы жұмысқа қайбір ынтықтығымен шықты дейсің, үкіметке жақсы көрінем деп қылған жағымпаздық харакеті де, - деп біраз сусылдатысқан.

	Айнаштың бұл ісіне оң қабақ білдірген жанның бірі – Бәйімбет.

	-Кешегі әкесі Жанқабыл жігіттің сұлтаны еді, садағаң ғана кетейін, тек жақсылық үшін туған жан еді ғой, шіркін. Енді, міне, сол қасиетінен қызын да құр қалдырмапты. Анау тумаса да туғандай қылып өсірген, дімкастанып жүрген Бибітайдың орнына шығып жүргеніне мың рақмет! – деп, айтып жүргенін талай естігем.

	Айнаш- апамның ағасының қызы. Оның әкесі мен шешесі қалың сүзекте бірдей қазаға ұшыраған да, жетім қалған оны көп уақыт құрсақ көтермей, уайым құшағында жүрген менің анам өз баласы атандырып, бауырына салады.

	Кейіннен апам Айнашты қызыл отауға қосып, оқуға жіберген. Ол сонда мектеп бітіріп, мұғалімдік курсқа түсіп оқиды. Оның аяқтағаннан кейін, сол қаланың өзінде бір жылдай сабақ береді.

	Уақытында апамның бұл қылығы, қызы түгіл ұлын оқытудан қашқан елге тым сорақы болып көрінсе керек:

	-Іштен жарып шықса, боқты сүйтер, кісі баласы болған соң сол да, – десіскен.

	Бірақ жел сөзге иілмейтін апам:

	-Айта береді бұл жұрт, әлі-ақ көрер өздері, - деп отырушы еді.

	Тоғанға дейінгі қысқа жолда Айнаш екеуміздің әңгімеміз бір сәтке үзілмейді. Оның айтқан не бір ертегілері мен жан тұшытар әңгімелеріне құмарта құлақ түретінмін. Тіпті оның «Сұлушаш» дейтін ұзақ жырдың үзіндісін жатқа айтатыны да есімде. Бірде осы жырды тыңдап отырып, апамның егіліп тұрып жылағанын да көргенім де бар.

	Менің кейде өзіммен бірге домбырамды алып шығатыным бар-ды. Арба үстінде оған қосылып, ән салатынмын, осымды көрген кейбіреулер әзіл – шынды:

	-Ойпырым-ай, асыл пышақ қын түбінде жатпас деуші еді, сенен бірнәрсе шығар түбі, - десісіп күлісетін.

	Айнаш ылғи да мен салған әнді ұйи тыңдап қалатын да, маған бір сәтке жылы бұрылып, ойлы жымия қарайтын.Сонан соң көзін көкжиекке қадаған күйі үнсіз, ұзақ ойда отырып қалатынын байқайтынмын.

	Бір күні Айнаштан қалып қойып, өзен жиегінде домбырамды айналдырып отырғам-ды. Әлден уақ шым ойып жатқан әйелдің:

	-Мұрт! – деген ащы үні мені селк еткізді. Жалт бұрылып қарағанда, көзімнің шалғаны – жел екпінімен жалбақ ұрған шекпеннің шалғай шеті ғана.

	Бойым шым етті. Көз алдыма ашулы қолда кезелген сұсты кездік тәріздес мұрты мен тіктеп қараса, өңмеңіне сұғып алар үскі іспетті шегір көзді жанды елестетіп үлгердім.

	Төніп қалды. Зытып бердім...

	Шойғара десе, ауыл балаларының таса тұсқа бұқпанталай бастайтын әдеті. Шақар жан, шатақ, ұрыс-төбелес десе оң иығын беріп тұрар жаман әдеті бар. Ауыл адамдары оның бұл қылығын әжуалай.

	-Кешегі күннің атарман-шабарманы болуға лайық-ақ, не керек, әттең, күні емес, - деп, кекесін сынды өкініш етісетін.

	...Төніп қалды. Бұлт еттім.

	Қайта төнді қас албастыдай жыны мен боқтығын аузынан қоса ақтарып.

	-Иттің күшігі, доңыз!... Домбыраңмен қоса көрге тығайын ба осы, жетпей желкең қиылғыр!

	Кенет:

	-Тоқта, өлтіресің бе?! – деген ызасы мол, зор үн мені кілт тоқтатты. Қайдан сап ете қалғанын білмеймін, Кемел Шойғарамен айқасып қалыпты. Бір қолымен оның қамшы көтерген қолын қимылдатпай ұстатыпты да, екінші қолымен ат тізгінін өзіне шірей тарта тұрыпты. Сол бір ызғарлы күш Шойғараның шошулы жүзін қарып өтіп жатқандай. Оның көзі де зәрлі, шарасынан шақшия шыққан күйі атыспай-шабыспай тынбайын деп сұс еткен, айбар еткен түрі бар. Енді солай сәл тұрса, шарасынан шатынай атылып барып, шарта сынар тәрізді.

	Көзі шектен тыс шошыныспен шарпулы. Әлден уақытта айылын жаңа жиған Шойқара:

	-Ойбай-ау, мына жаман көр итке не жоқ! – деп, етті де жуан қолын жұлқи тарта, суырып алып, Кемелді қамшымен тартып жіберді. Осы сәт Айнаш арбадан қарғып түскен қалпы жалыныш толы ащы үнмен:

	-Ағатай, аясаңызшы! Мұныңыз не?! деп,- алға ұмтылды. Сол сәтте сақтанам деп бұға берген Кемел қамшының басына қатты соғылды. Самайынан бұрқ еткен қан әп-сәтте бетін жуып кетті.

	Аз абдырап қалған Кемел бір сәтте барысша атылып барып, қамшыға жармасты. Сүйтті де оны қос қолдай бұрап жұлып алып, аттың басынан қайқайта бір соқты да, су жиегіндегі қойтасқа қарай атып жіберді.

	Сол Шойқара мені Сулыкенттегі мектептен келгеннен кейін осы Кемелге ат айдаушы етіп, қосып берген. Оны бұрын ауылда сырттай көріп жүргенмен, таныстығым жоқ-ты.

	Апамдар Кемелді осы Қаратаудың тұрғылықты қазағы дейтін. Бұрын үйленген екен, бірақ әйелі бір тасқында тар көпірден өтем деп, суға тайып құлап кетіп өліпті. Содан қалған үштер шамасындағы ұлы да бар.

	Әйел басы кеткен соң отбасы оңған ба, өз түтінін түтетіп отырған Кемел амалсыздан алыстан қосылатын ағайындарының үйін паналайды. Олар оның тамағын ауырлайтын сыңай танытады екен және баласына да жайсыз деп еститінмін. Осының әсері ме, жоқ басқа себептен бе, көбіне кішкене ұлын жанынан тастамай алып жүретін. Адамдар: «Қайтсін, көңілі жарым болып өспесін деген ниеті де мүсәпірдің»,- деп мүсіркесетін сырттай.

	Оның көпке дейін үйленбей жүргенін әркімдер түрлі саққа жүгіртетін. Біреулер жағдайы келмей жүр, ал енді біреулері әйелі екеуі сүйіп қосылған екен, соның күйігімен әйел алмаймын депті десіп лақаптайтын. Мен ылғи да Кемелді тұңғиық, жабырқау күйде көргендіктен ол туралы айтылған сөздердің бәрін де шынға жоритынмын.

	Жұмыс үстінде өзін көбіне тұйық ұстайтын. Іс реті болмаса, сөзге сараң. Әңгімеге тартса, берер жауабы шолақ, көңілі келмесе, ол да жоқ. Алғаш бірге істегенде, соқа сабын ұстаған күйі басын төмен салып, аударылған топырақты жаңа көргендей ұзақты күнге тесіліп жүретін де қоятын. Былай қарасаң, жер жыртып жүрген пендеге емес, ой тоңын аударып жүрген жанға ұқсатасың. Кең қабағының астындағы шарасы кең, қарасы мол көзі ойлылық пен мұң үшін біткендей. Бар қайғы, бар азабы тек соған ғана жиылып, басын көтертпейтін секілді сезінетінмін.

	Аракідік маған:

	-Жүйектен аума! – деп күңк еткені болмаса, тіс жарып, үндемейді де. Бірақ онысы-жеку, суық сызды ызғармен астарласа жатқандай әсер қалдырады.

	Жеңгелері есепті Рәзияның:

	-Әй, маубас, қатының жаңа өліп пе еді, басыңды көтерсеңші, - дейтін дағдылы сөзін қаперіне де алмайды. Талай адуындарды сөзбен бұғалықтайтын Рәзияның ащы тілі Кемелге келгенде дәрменсіз, ұдайы ұтылыс таба беретін.

	Күн ысыған шақта жұмысты доғарамыз. Кемел аттарды босатып тұсайды да, басқалар келгенше көк үстіне шалқасынан жата кетеді.

	Кейде көк төсін тінткен көзі қалқи барып, қалт етпей қанат қағып тұра қалатын бозторғайды ұстайды да, соған көпке дейін қарап жататыны бар-ды..

	Бәйімбет кейінірек оны бізге звено етіп сайлап қойған. Әрі ортамыздағы ұстамыз, арба бұзылса жөндейтін сол. Бірге істейтін әйелдер:

	-Құдай қос бақты төбеңе қондырды ғой, енді өліп кетсең де арманың жоқ, - десіп, оны мазақтауларын бір де қоймайтын.

	Бірде түс әлетінде Айнаш пен мен оның сүп-сүйкімді ұлын қасымызға шақырып алып, тілін қызықтай, ойнатып отырған болатынбыз. Сонда Кемел баласын бізден қызғанған жанша жеку толы үнмен бері кел деп, өзіне шақырып алып, қасына отырғызып алғаннан кейін оған кейігендей әлде не деп күңк етті де, арбасын айдай жөнелді.

	Оның бұл қылығы алғашта маған жайсыз жеткен. Қорланып қалдым.

	Бойымда намысты ашу тұтанғандай сезінгем.

	Қысылып қалғаннан ба, қолайсыз бір күйде Айнашқа жалма-жан қараппын. Бірақ ол назарын маған бұрмай, Кемел соңынан соншама бір кінәммен көз салып тұрыпты.

	***

	Кемел қабағынан аққан қан әрең тыйылды.

	Осыдан соң ол өзен жиегінде ұзақ уақыт тұрды да қойды. Маңдайын Рәзия ақсаң шүберекпен таңып берді. Тұқия иілген басы тастүйін боп түйілген жұдырыққа ұқсапты. Қатулы өңінде сөніп бітпеген қаһарды қайта тұтатқысы келгендей суық тұрған жанары сергек, сілкіне ойнайды.

	Айнаш осы көрініске аз назар салып тұрды да, неге екенін білмеймін, арбаға қарай кілт бұрылып кетті.

	Сол күні біз кешке дейін Айнаш екеуміз бір-бірімізге тіл қатысқан жоқпыз.

	Бұдан соңғы күндерде де біздің бұл қалпымызға бөтен өзгеріс енген жоқ, қайта екеуміздің де бойымызда әңгімеден гөрі үнсіз, тыныш отыруды тілейтін тілсіз тілек тірілгендей сезініп жүрдім.

	Айнаш болса, арба үстінде әлдебір жұмбақты ой дүниесінің ішіне еніп кеткен жанша, қолын иегіне тіреген күйі, үнсіз отыратын. Күлкі үшін жаратылғандай көкшіл көзінің өне бойы ойнап тұратын сұлу жарқылы семіп, жасу сынды әлде не ұялай қалады да, оның астыңғы кенеріндегі әлсіз, тынымсыз, сүйкімді дірілінен түк те қалмайтын.

	***

	Жон егіні қалың жаздың ортасына жете бере ораққа ілігеді.

	Біздің орақшылар мен шалғышылар таң салқынымен күн қызғанға дейін істеп, түсте үйлерінде дамылдайтын да, ыстық қайтқаннан соң қайта шығып, күн батып, көз байланғанға дейін жұмыс істейтін.

	Біз Кемелге баулаушы болып істедік. Алғашта мен Кемелмен бірге істейтінімді білгенде қуанғаным бар-ды. Ал Айнаш, керісінше, Кемелмен бірге істеуді көңілі қаламайтындай, өзін одан аулақ ұстауға тырысатынын аңғаратынмын.

	Олар таңертеңгілік жолығысқанада ылғи да бірін-бірі тосын көрген жандарша тосырқай қарасатын да, бұрылысып кетісетін.

	Бірде аз тыныққаннан соң, ыстық қайта, жұмысқа жаңа ғана енгенбіз-ді. Бізден әріректе Қапиза, тағы бірнеше әйелдер арбаға бау тиеп жатқан.

	Әлден уақ бірінің:

	-Ойбай-ау, мынауың кім шіренген? – деп, таңданыс еткен үні шықты. Оларға бұрылып қарасам, өзенді бойлай келе жатқан бәкене бойлы біреуге көз тігісіпті. Кенет Қапиза деген әйел:

	-Е, әлгі мұрттың жалғызы екен ғой, - деді. Үнінде қомсыныс қылған күйі бар.

	-Әлгі Жолманы осы ма еді? - деп жатыр тағы біреуі сол әуенде.

	Мен Жоламанды Айнашпен бірге Кендіде оқыпты деп еститінмін. Бір қызығы, осы Жолман туралы сөз қозғасаң, ауыл қарттарының шамына тидім дей бер. Көбі қолдарын бір-ақ сілтеп:

	-Соны қойшы, құдаймен жағаласқан жаннан не қайыр, не үміт, - десетін. Апам бірде осы Жолман туралы бір қызық жайды күле әңгімелеген-ді.

	Бір күні Жолман тау жақтан келе жатып, қалың жаңбыр астында қалады. Ауыл сыртындағы үстірттегі төбешікте тартылып қалған көз бен соған төне біткен қураған тал болушы еді.

	Жолман тап сол тұстан өте бергенде, әлгі ағашқа жай түсіп, оның екпіні Жолманды да жерге алып ұрады.Есін аз жиып, есеңгіреген күйде үйіне сұп- сұр болып жетіп келген Жолман тең үстіне сылқ етіп отыра кетіпті де:

	-Жаратушыны жоқ екен десем, бар екен ғой,-депті дейтін.

	-Кісімшілдігі бар неме дейді ғой өзінің.

	-Ойбай-ау, айтпа деймін! Тіпті бала-шаға сыйлап берген қолды алмайды дейді.

	-Әнеукүнгі диірмен басындағы кісілердің бірінен келіп, сіріңкені орысша сұраса керек. Әлгі оған: «Шырақ, сөзіңе түсінбедік» десе, ол кейіген үнмен: «Ай, қараңғылық-ай!» - деп, қиналғандай қалып көрсеткен болыпты.

	-Әдірем қалғыр, бір-екі ауыз орысшаның басын құрап сөйлегенге бола, толып кеттім деп ойлайды екен-ау, ә.

	-Тоқтай тұр, Қапиза-ау, сен әлгі мұрттың қызығын естідің бе? - деді Рәзия. Мынасы Айнашты аламын десе, онысы ұрысқан боп: «Қой, әке- шешесі жоқ қызды қайтесің, естіген елден ұят емес пе»,- депті.

	-Пай, пай-ай! Шалқыған екен-ау, құдай-ау, сол мұрттың кеше емес пе еді елге келгені, жалғыз жыртық тонын сүйретіп. Енді астына ат тиген соң, күпсінейін деген екен-ау, ә.

	-Өзіне салса, Айнашқа кет әрі емес көрінеді. Қосып сөйлеген бе, кім білсін, әкесіне Айнаштың сөзін алдым деп те жіберіпті.

	Айнаш осы сөздерге еш қимылсыз құлақ түріп тыңдап қалыпты. Әлден соң басын көтере бере, әйелдер жаққа тіксіне көз салды. Әйелдердің біреуі:

	«Ойбай, көтек, ана қыз бар сөзімізді естіп тұрмасын,- деп, бетін шымшып, теріс айналды.

	Жолман ақырын басып. бізге жақындады. Бәрімізбен ерін ұшын жыбырлатып амандасқан болды да, Айнашқа жақындап, күлімсірей қол берді. Байқаймын, Айнаш салқындау, солғындау амандасты.

	-Сулыкөлге қашан қайтасың? – деді. Айнаш:

	-Әлі қайтуыма біраз уақыт бар,- деді самарқаулау.

	-Бірге қайтсақ қайтеді? – деді Жолман езу тартып.

	-Көрерміз. Жақсы, сау болып тұр , - деп, арбаға қарай кілт бұрылып кетті. Жолман состиып тұрып қалды. Осы сәтте Айнаш арбаға тақана беріп, Кемел жаққа жалт бұрылып қарады.

	Бірақ Кемел шалғыны сұлық ұстап, еш қозғалыссыз басын төмен салған күйі тұр екен. Бір уақ ол біртүрлі ішіп – жеп қоятындай Айнашқа қабақ астынан суық, сызды көз салды. Олардың түйісіп қалған көздері тіктесе барып, аз тұрып, бірінен-бірі тайқып кеткен.

	Байқағаным, Кемелдің бұдан соңғы жұмысында бұрынғыдай қарқын да болған жоқ. Жиі тоқтайды, тас шапқандай шалғысын жиі шарықтай береді. Онысы да қызық, санап салады.

	Бір кезде ол шалғыны сілтеп тастап берді дейсің. Ол сол екпінмен бірауыққа дейін еш тынбастан істеді. Одан соң өзен жағасындағы кішкене дөңес үстіне екі тізесін бауырына алып, баласын құшақтаған күйде ұзақ отырды да қойды. Тосын кезіккен ойлы көз оған зер салса, зұлматты тағдыр шынжырында шырмаулы жүргенде, жүйемелете тиген жойқын, тосын соққыдан енді ешқашан тұра алмастай болып жапа шеккен жанға ұқсатуы хақ-ты.

	Сонда Айнаш та Кемелдің сыртынан ұзақ қарап тұрды. Ойлы ойнаған жанары мұңмен шылауланғандай. Енді бірде ой тұңғиығына түсіп кеткендей селдір қастары түйісе барып, тіресе тұрысқан. Бұл сәтте оның өткір де көкшіл көздерінде әдеттен тыс құбылыс бар-ды.

	Осы кез ол маған ауыр бұрылып, әлдекімнен сұмдық бір жәбір көрген жанша мұңлы, сызды қараған. Оның әдеттен тыс бұл қалпын менің тұңғыш рет көруім-ді. Осы кезде қасыма тақанып келген бригадир Шойғара:

	-Қырманға шығасың, Жанқораздың күшігінің орнына. Шошқаның баласы бір мәстек аттың басына ие бола алмай, - дей берген сөзін аяқтатпастан мен:

	-Айнаш ше? – дедім қарсы сауалмен.

	-Қасқыр жеп қояр деп тұрмысың аз күнге әлде қоритын бір төбет табылмай қалар деп қорқасың ба, - деп арс еткен. Бойым емес, ойым шым еткен сонда.

	Арада апта уақыт өткен соң Айнаш аудан орталығына оқу мәселесімен шақыртылып кетіп, сонда он шақты күн болып оралған.

	Әдетте, мен оның үйге оралуын асыға, сағына күтіп жүрдім.

	Сөйтсе де көңілімде түйін болған бір күдік пен Айнаш мінезіндегі соңғы кездегі байқалған тұйықтық пен ылғи да абыржулы, ойлы бір мұң мені тұңғиық ой иірімдеріне тоғыта беретін, тұйыққа тірейтін.

	Кейде сол ойдың үстінен дөп баспасам да, әлде нені іштей ұғынып, түйсінген бір халде сезінетінмін.

	Айнаш ауданға кеткеннен соң Кемел көпке қосылмай, өзен жағасында жападан-жалғыз тұрғанын жиі кездестіріп жүрдім. Сонда, неге екенін білмеймін, оның бұл қалыпта тұрғанын менен басқа ешкім де көрмесе екен деп тілейтінмін.

	Бір күні Кемел қырмандағы бидайды біраз суырып тастап, бидай салған қап үстінде ағаш күрегіне сүйене, ауыл тұсқа еңістете құлайтын қасқа жолдан көз алмай қарап отыр еді, елек елеп тұрған Рәзия осыны байқап қалса керек:

	-Әй, маубас, үзір болып, қарап қапсың ғой, келе жатқан біреуің бар ма? - деген.

	Оның сол сөзі менің бойымда қысылыс, тосын бір құбылыс туғызған. Тіпті жалма-жан қап артына бұға бере, еш тыныссыз отырып қалыппын. Ол Кемелге әлде нені айтып қалатындай сезініп, дегбірсіздене, күдік ете құлақ түргенмін.

	Бірақ Рәзия одан басқа ешнәрсе айтқан жоқ.

	Сол бір кештен кейін мен Рәзиямен кездесуден тайсақтап тұрушы едім. Ылғи да күлім ойнаған көзінде құймырлық пен әлдебір секемшіл сезімді ішіне бүгіп тұрғандай түйсінетінмін-ді.

	Бірде апам мен сол Рәзияның кездесіп тұрғанын көрген соң, кешке дейін үйге жоламай кеткенім бар-ды. Қас қарая ауылға оралып, үйге кіруге көпке дейін батпай, сыртта кідіргем. Сол уақытта апамның қырманның қарауылынан:

	-Ақан-ау, әлгі біздің бала көзіңе түскен жоқ па? – деген дауысы жеткен.

	Қалпы абыржулы емес, ашулы жандікі сияқты.

	Жүрегім сұмдық бір қорқынышпен құрсаулы, тұла денем әлде бір ауыр жаза аларын сезінгендей қалшылдап қоя берді.

	Тек бір мезетте ғана апамның аяу еткен наза үнмен:

	-Құдай-ау, әлгі сорлы апақ-сапақта қайда құрып кетті?

	-Әй, Ақан, мына жан - жақты шолып қайтшы! Ойпырым-ай, бірнәрсеге ұшырап қалмаса игі еді, - деп, айтқан сөздерін естігенде барып, тулаған көңілім орнына қонған.

	Кей сәттерде мен Кемел мен Айнаш кездескенде не істер екен деп өзімше, іштей жоритынмын. Олар кейде бірін-бірі құшақтай алатындай көрініп те кететін маған. Осыны көз алдыма келтіргенде, өзімді толқымалы тілек сынды буалдыр сезім құшағына еніп кететінім де бар-ды. Енді бірде, неге екенін білмеймін, бетімнен отым шығып, әлде бір ұялыс сынды, қысылыс сынды бір күйдің ортасында қалатынмын. Тағы да ойымдағы сол елес көріністі әлдекімдер көріп қойғандай, жан-жағыма жалма-жан қарайтынмын.

	Бірақ олар кездескенде, мен ойлағандай болмады.

	Диірмен түбіне келіп, аттан түсіп жатқан Айнашқа, қайдан шыға келгені белгісіз, Жолман барып, қолдасып амандасып, сөйлесіп жатты. Бірақ Айнаш ол жерге онша кідірмей, көп күттірмей, үйге қарай беттеді. Ал әудем жерде тұрған Кемел олар жаққа аз шаққа көз салып тұрып қалды.

	***

	Бірде кешкілік диірменге бидай түсіріп келген соң, өгіздерді қорықшыға өткізіп келіп, қырманнан едәуір шеттеу жерде, өзенге жақын төбешік үстінде айлы кеш табиғатын қызықтай отырғам-ды. Осындай бір кештерде ғана соғатын самал бар ғой осы, жаныңды тербер, көңіліңді сергітер, соның құшағында отырдым мен де. Айнала тып-тыныш.

	Тентектің ар жақ бетіндегі өрдеш жоталы Дегерес апамның ертегісіндегі қырық күн, қырық түн ұйықтайтын алып батырдай мүлгуге енген. Сонда да тыншулы емес. «Сенің де маза берер күнің бар ма екен» дегендей түксиген, түнеріңкі қабағын ерке Тентекке түйіп-түйіп қояды. Бірақ ол онан сайын өрекпи, өршелене түседі. Мінезі қызық өзінің. Сылдырлай аққан үні мың құбылып, алуан үн төгеді. Ай бойынан төгілген сұйық сәулені мың сан алақанында аз-шақ кілкіте ұстап, келер бетке жалт-жұлт еткен ақ сынаптай бұлт еткізіп, үздіксіз аунатып тастап жатыр. Біртүрлі ғажап көрініс.

	Осындай бір түндерде тұңғиық көкті барлап жатудың өзі бір ғанибет қой. Ой ұшырасың мың саққа, қиял қуасың бір сәтке, ол да тұңғиық көктей түбі жоқ бір дүние.

	Енді бірде сезіміңді сілкінтер сыр қармайсың сол бір сағымды ой дүниесінен. Содан екшеп ілген нұрлы сезіміңді ән етіп шырқай жөнелгің келіп кетеді.

	Таң шапағындай, пәктікпен өткен сәбилік шақ көз алдыңа еш өшпеген, еш сөнбеген мол нұрымен қайта оралады.

	Осындай кештерде құрылатын алтыбақанды еске түсіресің. Сол алтыбақанның аялы тербелісі астында жалықпастан күй төгіп, ән толғатқан қыз-жігіттердің салған ән-жырын құмармен, қызғанышпен тыңдай, оны өзіңе бақыт санап, солар құсап алтыбақанды еркін тебер күнді албыртықпен, аңғырттықпен арман еткен шағыңды ойға оралтасың.

	Кейбір дөкір жігіттердің:

	-Мұрынбоқ неме, ән сенің не теңің, одандағы жылы төсек астында тыныш жатып ұйықтағаның артық емес пе, - деп нұқып өтетіндеріне қарамай тұратын «қайсарлығымнан» мені апамның талай рет талып ұйықтап қалған жерімнен төсекке көтеріп салған күндерін еске алып, еріксіз күлемін...

	Енді бірде ешнәрсе ойлағың келмейді, көзіңді тарс жұмып, жата бергің келеді. Тек қана жан дүниеңдегі өзің үшін де, өзге үшін де жұмбақ, әлде неге деген жасырын тілегің тұратыны бар ғой, бірақ оны дөп басып, ұстап айтуға құдіретің келген бе.

	Ойымды қырман жақтан әлдекімнің ыңылдап айта бастаған үні бұзып кетті. Ұйи тыңдап қалыппын оны.

	Сазында үлкен зар бар. Соған қарамастан, соншама әсерлі, соншама жағымды. Сол тұңғиық түннің ішкі күйі дерсің тап бір.

	Өлеңнің дауыс алып көтеріле бергені де сол еді, қарауылшы Ақан:

	-Өй, өз басыңа көрінгір, қайсың, ей! Бұл, қайдағы жоқты қайдан тауып аласыңдар осы, басқа ән құрып қалғандай. Уһ, құдай төбеңнен ұрғыр!- деп, кесіп тастады.

	Әлгі әйел әнін сап тыйды. Мен өкініп қалдым.

	Кенет құлағыма Шойқараның гүжілдеген дауысы құмығып естілді.

	-Енді не дейсің маған? Жүр солай, салпақтап! Қызбен бір ауыз жөндеп сөйлесуге шамаң келмесе, мен не істейін!

	-Көке-ау, неменеге сонша айқайладыңыз!? Жарайды, қызы құрысын! - деп дүңк ете қалған Жолманның тұншығыңқы үні құлағыма жетті... Ішімнен Сулыкөлге бірге қайтсақ қайтеді?» - деп, жымысқылау үнмен тіл қатқан Айнашқа сәтін есіме алдым.

	Дала айлы түннің құшағына біржола манаурай енген. Әріректе, шалғынды жырадан ауық-ауық кісінескен, мекіреніскен жылқы мен шайпау құлындардың тұяқ дүбірі ғана тыныштықты төңкеріп өтеді.

	Айнала қайтадан тыныштық құшағына шомды. Мен айлы түнді қызықтай, өзен бойымен жоғары өрледім де, тал түбіндегі үлкен қойтасқа келіп отырдым.

	Осы күйді әлдекімнің:

	-Мейлі, ел не десе, о десін. Еш бөгет емес ол, - деп күдікті түріп, кесім еткен іспетті сөздері бұзып өтті. Бірақ сөздерін сезік еткендей сыбырлай, ақырын айтады...

	Дыбыс шыққан тұсқа қарсам, өзен жиегін ала отырған қос бейнеге назарым түсті. Бірі құшақта, бірі құшақтай отырыпты. Бетін бетіне төсеген күйде толқына, тебірене сөйлейді. Қобалжулықтан болар, жеткізер ойын жиі үзіп, тоқтап, булыға айтады. Аракідік кінәсі жоқ жеңіл өксік үні ғана үзіліп, сүзіліп шығады.

	Мен бетімді бұрып әкеттім. Тал бойымда кенет бой көтерген әдеттен тыс құбылыста мен сезбеген, мен білмеген бір күй бар.

	Сол пәк тілек көкірегімде тосын күй оятып, құлағыма үнсіз шырқалған ғажап бір сырлы, сазды әнді жеткізді. Арман толы, аңсау толы әуені кеудемді кернеп сала берді. Онда титтей күдік, ешбір мұң ізі жоқ секілді.

	Ол кездескен жанның бәрін құшағына алып, сол үнсіз шырқалған ғажап әнмен шексіз сезімін, шексіз қуанышын паш ететіндей. Ол солардың сырларын тауға да, көлге де, ұшқан қыран құсқа да, ақ қанатты бұлтқа да жыр қылып айтпаққа бекінген.

	Сол түнгі дала күнделікті өз қалпынан бөлек-бөтен бір күйде көрінген маған.

	Ең әрісі, қарсы беттегі шоқылы төбе алғашта айбар шеккен әлде бір алыптарша күжірейе қарап тұр еді, олар да өзгеше жұмбақ та жұмсақ сүйкімді кейіпке көшкен. Меңіреу жоталарына бір сәтке сезім бітіп, олар да бақытты жандарға ақ тілегін білдіргілері келгендей, жылы ұшырай қалысқан. Екеуінің адами жарасқылықты қалпына қызығулы дерсің. Енді бірде қызғанышын да жасырмай, баспалай бұғып қарасады. Бірақ та өздерінің бойы бұл киелі қасиеттен тұл екенін сезіп, мұңлы өкінішпен қайта шөгіп бара жатқандай.

	Құлағыма Айнаштың толқына айтқан:

	-Адам сүю үшін ғана тумаушы ма еді, осымыз үшін жазғырар жан табылса, оған не дерсің, не айтарсың?! Балапан баланы, жат көріп, жек көретін сезім менде еш болмайды да,- деген сөздері жетіп жатты.

	Осы кез мен Кемел бейнесін көз алдыма оймен әкелгем. Оның шарасы кең жанары бақыт жасымен толған күйінде келген. Сол бір жас тамшылары мен үшін ерек ыстық, ерен сүйкімді сезілген-ді.

	Өзі бақыттылығы үшін жылаған жанның өзі бақытты ғой...

	Көз алдыма таңғы шақта жауып өткен нөсерден соң әрбір тал шөпке, әр жапыраққа моншақтай боп ілініп, жалт-жұлт ете күнге шағылған дала шықтары келді.

	1963 жыл.





СПТУ-дың «СТУДЕНТІ»


	ӘҢГІМЕ



	Мұрат қабырғаға қыстырылған шарайнаға үңіле қарады. Басына жаулық тартқанда түрі апасына әжептәуір ұқсайды екен. Көйлегі де үстіне қона кеткендей. Ол еріксіз езу тартты.

	Сырлы жеңіл шелек пен шылапшындағы жемді алып, сыртқа шығуға беттеді. Есіктен басын шығарып, даланы байқады. Көзге түсер бөтен, бөгде жан жоқ екен. Қу тілді құрдасы Орақбай көрмесін, көрсе бітті, түймедей затты түйедей қылып, ал келіп гулетсін. Онсыз да бұған қойған аты елге баяғыда-ақ тарап кеткен. Кездескен сайын қолын шекесіне апарып: «Привет, СПТУ-дың студенті!» - деп амандасады. Құрбылары да Орақбай аузынан шыққан құтырма сөздің құлағынан мықтап ұстаған.

	Былтыр ауданнан келген өкіл мектеп аралағанда, жаңа ашылған училищеге бұл оқыған мектептен ең алғаш та, ең соңғы да тілек білдірген Мұрат болған-ды.

	Мектептің маңдайалды, үздік оқушысының табан асты жасаған байламына таңырқаушылар да көп болған. Көп мұғалімдер де, шешесі де әжептәуір қарсылық білдіріп еді. Бірақ Мұрат өзгеше бір қайсарлықпен өз шешімінен бір сәт те айныған жоқ-ты.

	Күзде училище берген форманы киіп, ауылға келген күннен бастап, «студент» аты қыр соңынан біржола қалмайтын болып еді.

	Сегізінші оқып жүргенде, интернаттан үйіне демалысқа келгенде жалғыз шешесінің тынымсыз, күйбең тірлігі, дімкастығы мұның арқасына аяздай батып жүрді. Әкесін қайтпас сапарға аттандырып салғалы да екі жылдың жүзі болып қалған. Осы бір анық, айқын жайды дұрыс ұқпай, сөз құтыртқан кей құрбыларына ызасы қатты-ақ келеді. Кейде мол дәлелдер айтып, бар жан-тәнімен, шыншылдықпен ұғындырғысы келеді. Алайда бойда тұтанып сала беретін бір өршіл намыс іштей тежей береді. Тіпті балалардың екі- үшеуімен шекісіп те қалған.

	Ол Орақбайдың үй жағына сығалай көз салды. Жан көрінбейді. «Әй, ол қайдан тұрсын. Түнде орталықта болған тойдан тойып келіп, тырайып тұрып, ұйқыны соғып жатқан шығар-ау».

	Кеше кешкілік үй жанынан өтіп бара жатып:

	-Әй, студент, тойға барайық, - деген. Бірақ артынша қолын бір-ақ сілтеп:

	-Өй, сен барушы ма ең ондайға. Сенің сопы екенің естен шығып кетіпті ғой, - деп, тілімен тағы бір шымшып кеткен.

	Мұрат зып етіп, жыңғыл қораға енді. Қайқы мүйіз тентек қара сиыр түрегеп кеткен екен. Ә дегенде сен кімсің дегендей ала көздерін аударып- төңкеріп, бұған тесіле, суық қарады. Мұраттың тұла бойы мұздап қоя берді. Іштен шапшаң бой көтерген сақтық сезім оның аяқ қимылына табан асты түзету енгіздірді. Тап апасы құсап шайқалақтай басып, тап апасы құсап, жөткірініп қойды.

	Кенет қара сиыр бас жібін жұлқи тартып, жемге ұмтылды. Танымағаны мұндай жақсы болар ма.

	Жемді жып еткізіп, сиырдың алдына итере салып еді, қомағай қара бөккен арпаға шабақтың шоғырын көрген шортанша шүйлікті. Осы алаң сәтті пайдаланған ол бұрышта жатқан ағаш орындықты астына қойып алып, емшекке жармасты. Уыс толар жұмыр емшек қолға сондай жайлы екен. Тек жебей тарт та сауа бер.

	Аппақ сүт сырлы шелектің бүйіріне сыздақтай шапшып, шыныдай сыңғырлаған әуен шығарады, құлаққа да сондай жағымды.

	Аздан соң-ақ саусақтары талаурап, ауыра бастағандай болды. Бірақ Мұрат оған қарамады. Көз алдында көлемденіп, көбік ойната көтеріліп келе жатқан сүт мұның бойына бөлекше шыдам ұялатады.

	-Әже! Әже!

	Желке тұсынан жыламсырай шыққан үнге Мұрат жалт бұрылды.

	-А,а, не дейсің? Мұрат сасқалақтап абдырған қалпы, орнынан атып тұрды. Бұл сәтте тосын да жат қимылдан осқырына жалт еткен қара сиыр бұрышқа қарай жұлқына қашты. Артқы аяққа қағылған сырлы шелек айналаға ақ толқын атып, әрі аунап кете барды.

	Жас баланың көзі атыздай болып, ұясынан шығып кеткен екен.

	«Әжеден» кейін айтпақ сөзі көмекейіне кептеліп қалғандай. Аңтарыла қарап, аузын ашып қалыпты.

	-Не болды?! Сөзімен бірге қолы қоса қимылдады, басындағы жаулықты жұлып алды.

	Өңін үрей алған баланың байланып қалған тілі енді шешілгендей.

	-Әжем қайда? Әжемді шақырып жатыр. Үні дір-дір етеді.

	-Әжем жоқ! Кімдер шақырған? Жай ма?!

	-Әйелдер.

	-Е, неге?

	-Мамам туа алмай қысылып... Соған... Бала егіліп қоя берді. Күс шалған қолымен бетін басқан қалпы бүгіліп отыра кетті.

	Мұраттың тұла бойы шымырлап сала берген. Қара қанат жамандықтың жат хабарын сезгендей жас жүрегі жұлқи ойнап соға жөнелді. Маңдайынан шып-шып еткен суық терді қолындағы жаулықпен сүре сүртіп тастады да, қапаланған халде:

	-Қап, апам кеше Созақтағы әпкемдікіне кетіп еді. Енді қайтік? – деп тіл қата, бүк түсіп отырған Досанға аяу көзбен қарады. Құныса, жүдеу тартқан жауырыны тұзаққа шырмалып, тұншыққан құстың топшысындай әлсіз бүлк- бүлк етеді.

	-Әлгі Серіктің әйелі қайда?

	-Қал-ла-ғаа қыдды-ррып ке-ке-тіпті.

	-Тфу! Мұрат жерге ызалана түкіріп жіберді. –Осы сол-ақ қалашыл екен! Күйеуі машина алғалы тіпті сұмдық болып кетті. Ійи, осы! Досанға шарасыз халде мұңая қарады.

	– Апам жоқ қой енді. Досан орнынан ауыр көтерілді. Аз-кем уақыт бұған көз тоқтата қарап қалды да, үйіне кетуге ыңғайланды. Жас толы жанарында сәби жасқа тән емес сұмдық бір сыз ізі жатыр.

	-Мен қазір барайын. Сен бара бер. Асыға сөйлеп, үстіндегі жемпір көйлекті жүре шешіп, үйге беттеді. Жас бала Мұратқа аз-кем шақ аңырая қарап қалды. Бірақ Мұратты өзі де өзінің неге бұлай дегенін толық ұқпады.

	Мұрат үйге тақана бергенде, Досандарға көрші ақсақ кемпір кішкене үйдің тар есігінен ентелей сыртқа шығып келеді екен. Кемпірмен қабаттаса үй ішінен үрей үркіп шығып келе жатқандай. Аласы мол көзінде алапат қорқыныш бар.

	-Балам-ау, ана сорлының жағдайы болмай жатыр. Апаң жоқ болса, шарамыз қанша енді. Мұндайда апаңның қолы жеңіл еді. Құрып қана қалғыр, қас қылғандай, ауылдағы бар бір-екі дөңгелектің тап бүгін құруын көрмейсің бе?! Сен анау қамыт аяқ Қатпанікіне жүгірші. Әлгі су таситын домалағы бар екен баласының? Сорлы-ай, сорлы-ай, күні нешік болар екен? – деп, жыламсырай, үйге асыға кірді. Үркіп шыққан үрей кемпірмен бірге үдеріп, үйге қайта кірді.

	Ол екі өкпесін қолына алып, шағын ауылдың шетіндегі Қатпа қарттың үйіне келді.

	Шал ауласынан көк есігін жетелей шығып келеді екен. Қолында орағы бар.

	-Әй, батыр, аман ба, ей? Немене, түтігіп, жай ма?

	-Әлгі Досанның мамасы...

	-Е?!

	-Сол туа алмай қиналып...

	-Не дейді, ойбай-ау?! Өзі аман ба? Әлгі доғдыр келін қайда?

	-Ауылда жоқ. Қалаға кетіпті.

	-Өй, қалада басың қалғыр! Мұраттың сөзін аяқтатар емес.

	-Енді не істейсің?

	-Соған машина іздеп... Сіздің балаңызға жіберіп еді.

	-Өйбүй ғана, құдай-ай! Қарт қайнап кетті. Қолындағы орағын анадай жерге атып жіберді.

	-Ойбай-ау, ол сорлы ерте ескертпей ме? Есек ердің доғал қасын қос қолымен солқ еткізіп бір ұрды. –Алда ғана құдай-ай! Ол атаңа нағылет бағана таң азаннан құрдымға құрыған жоқ па балық деп. Енді қайттік?! Ол дел-сал халде аз шақ тұрды да, бір кезде жау қуғандай алас-күлес қимыл жасап, есегіне әрең мінді. Қос аяғымен бүйірден нықырта нұқып қалғанда, көк есек қысқа белі қайқайып, тайпалап ала жөнелді.

	-Ә, құдай атқан Елеубай! Көріңде өкіргір Елеубай! Өзім де шошығандай болып едім-ау, бәсе, мүсәпірдің әнеукүнгі шөпте жүргендігі түрінен, - деп күйзеле бас шайқап қояды. – Енді қайтсын, шиеттей бала-шағасын қырсын ба? Ә, көріңде өкіргір, Елеубай! Қарттың соңынан елпелектеп Мұрат келеді.

	-Әлгі шөпші иттер күн демалыс деп тайлы-тұяғы қалмай орталыққа зытысқан ғой ә, нәлеттер!

	Есік алдына шағын ауылдың бар әйелі жиналып қалыпты. Бағанағы ақсақ кемпір топтан жарылып, бері шыға берді.

	-Әй, қамыт аяқ, далбаңдап немді бітірейін деп келесің? Балаң қайда?

	-Әй, бүйткен баласы құрысын! Таң азаннан құрыған жоқ па осы ауылдың бар жындысымен.

	-Қайда?

	-Ойбай, менің басыма көк тас қоюға кетті дейсің бе? Балық дей ме, қылтанақтап қана қырылғырлар!

	-Енді неменеге келдің?

	-Енді қайт дейсің ойбай-ау! Қалай шыдайын?! Кей әйелдер күлген болды.

	-Ендеше тұрма! Анау Қосқұдықтағы шөп біргәдіге шап. Машина табылар.

	-Ойбүй. Жарайды! Жарайды!!

	-Қалқам, сен де тұрма. Анау үлкен жолға жүгір!

	Мұрат үй жанынан жүгіріп өте бергенде, көлеңке тұстан ағараң еткен әлденеге көз қиығы түсіп кетті. Жалт бұрылып қарап еді, Досан мен биыл бірінші класты бітірген қарындасы екеуі иықтары түйісіп, қатар отыр екен. Ажарлары тым пәс, сынық. Досан басын көтеріп, ерекше бір мұңлы салмақпен бұған тесіле қарады. Осы мезет оларға жұбату сынды әлде бір сөздер айтқысы келді, бірақ айтылар сөз оңтайын тауып, тілге орала қоймады.

	-Досан, мен қазір... Бір орында қипақтап, қыбыжықтап, кете алмай біраз тұрды. Бағанағы бір «ұяттылау» болып қалған жайдың жағдайын дұрыстап ұғындырсам деген тілек тіл ұшына үйірілді. Бірақ сыртқа шығуы мұндай қиын болар ма.

	-Досан... бағанағы көргеніңді... Енді түсінесің ғой... Анам Созаққа кетіп, келе алмай... Сөз аяғын айтуға шамасы келмеді. Досанның айтқан сөзді толық ұққанына көзі анық жеткен жоқ. Сол бетінде жол бойына қарай, екі өкпесін қолына алып жүгіре берді...

	Күн недәуір көтеріліп қалыпты. Ауаға ыстық леп ене бастағандай екен.

	Мұрат телеграф бағанасына арқасын сүйей, демігін басып, біраз отырды.

	Біршама уақыт өткен соң су таситын машина қою шаңын шұбатып, құм жаққа өте берді. Қол көтерсем бе деп бір ойлап тұрды да, ниетінен тез бас тартты.

	Әу дейтін жерде тіркемесі бар бір көк «Беларусь» бағанадан қаңтарылып тұр. Жүргізушісі болу керек, ұзын бойлы, толық тұлғалы біреу трактор түбінде күйбеңдеп жүр. Бұл тұрған тұсқа енжар көз салды да, өзімен өзі болып кетті.

	Белдеме темірдің астынан қаққан қазықтай қарайып, жұмырша домкрат көзге шалынады.

	Төбешіктің тасасынан жүк машинасы шыға келгенде, Мұраттың жүрегі жарылып кете жаздады. Тақана бергеннен түрегеліп, қол көтерді. Машина қатарласа беріп, кілт тоқтады.

	Мұрат кабинаның аяқ салғышына қарғып шығып, кабина ішіндегі екеуімен қол алысып, жылы амандасты. Шоферы жиырмалар шамасындағы балаң, жас жігіт екен. Кішкене көзі ойнақшып, бұған тесіле, салқын қарайды. Қасындағысы сәнді киінген, галстук таққан бидай өңді, ересектеу кісі болып шықты. Ол бұған қарай мойнын бұрып, күлімсірей назар салды.

	-Қайда барасың? Дауысы жұп-жұмсақ.

	-Ағай, менің өзім ешқайда... Шофер жігіт саршұнақша шақ ете қалды.

	Сөзін аяқтатпады.

	-Енді неге тоқтаттың?

	-Ағай, ауылда бір әйел босана алмай, қатты қиналып... Соған ... Шофер мұның алдын тағы орап кетті.

	-Е, немене, мені роддомның шоферы деп пе ең?

	-Мен жағдайды айтып тұрмын ғой. Мұрат шофер жігітке енді бұрылып, барлай назар салды. Көзі тентек текенің көзіндей ежірейіп, бұған ішіп-жеп қарай қалған екен.

	-Ауылда дәрігер әйел болмай...

	-Е, онда менің шаруам қанша? Немене, мені әйел тудыратын акушерка деп тұрсың ба?!

	-Жоқ, жағдайды түсінд...

	-Айда, түс! Мен балтай-шалтайды білмеймін. Жол кесір болма, асығыспыз!

	Галстукты кісі бұдан көзін тайдырып, мән-мағынасыз бір бейнеде құмқайрақ төселген сұр жолға қарап кетті. Езуіндегі күлкісі жел үйірген тозаңдай зым-зия жоғалған екен. Мұрат секіріп түсті.

	-Еще, адамға аларып қарайды өзі! Вот, нахал! Шофер бұған жирене, оқты көзімен ата қарап, жылдамдықты қоса берген. Мұрат та қолын бір-ақ сілтеді.

	-Бар, бар, асығып тұрсаң! Аузың көпірмей-ақ қойсын!

	Машина орнынан жұлқына қозғалғанда, доңғалақ табанынан ұшқан майда тас ағаш қалдайға сатыр-сұтыр соғылды. Сол дыбыспен жарыса шыққан тұздығы мол бір боқтық сөз тұнық ауаны былш еткізіп бетке соқты.

	-Сенің де тап әкең... Мұрат та ет қызумен бастап барып, кілт тоқтады. Дағдысында жоқ мінезі тіл ұшына үйірілген тентек сөзге тұзағын сала салды.

	-Тіфу! Жерге ызалана түкіріп жіберді. Бағана түбіне қайта отырып, сылқ етіп отыра кетті де, сол бетінде қасындағы түп бидайықты жұлқи тарта, бырт еткізіп, түбімен қопара жұлып алды.

	-Тіпті, әне біреуі галстук тағып... Мырс етіп күлді де: -Тура бір артистен аусайшы, - деп мысқылдай дауыстап, қолына қыса ұстаған сегіз өрім қамшыдай шоқ бидайықты шалбарының балағына сарт еткізіп бір соғып, әуелете, серпи лақтырып жіберді.

	Көз талдырып күткен қандай жаман. Әр дыбысқа бір елеңдеп, діңкең де құриды. Былайғы тірлікте жылдам уақыт мұндай сәтте тым созалаңданып кетеді.

	Сары түсті жеңіл машина сонау сағымды белден қылт ете түскенде, Мұрат орнынан атып тұрды. Үміт ұшқыны лып етіп тұтанды да, көкіректе көңілді от маздатты. Күмән, күдіктің күңкілшіл, келеңсіз ауылы тіптен алыс, қашық өріске қоныс аударып кеткендей. Қолын батыл, сенімді көтерді.

	А деп аузын ашып үлгерген жоқ, сары машина ақ шаңын аспанға үйіріп, заулатып өте шықты. Қара көзілдірікті шоферы бұған қарай көз салуға да ерінгендей. Шолақ жең жібек көйлегі желпілдеп ойнай, «Қош, бала!» - деп әжуалап кетіп бара жатқан тәрізді.

	Ол қолын көтерген қалпы, бір орында қалшиып қатты да қалды.

	-Ох, оңбаған! Ол ақ селдір тозаңы басыла қоймаған жолға жабыға, мұңдана қарады. Машина, машина емес, сары сайтанның елесі секілді. Жас кеудедегі лып тұтанған көңілді отты тұманды тозаңымен тұншықтыра тұмшалап кеткен тәрізденді.

	Бойын келеңсіздік биледі. Назарын жол бойына салғырт аударды. Бағанағы кісі тіркеме көлеңкесінде күйбеңдеп әлі жүр. «Тегі дөңгелегі жарылған болар».

	Тыпыршып, тынши алмай, жол жонымен әрлі-берлі жүре бастады.

	Қас қылғандай, бүгін бәрінің қырсығуын. Ыза ызғарына шарпылған наразы ой бейкүнә аяққа тыншу берер емес.

	-Қап, енді не істедім? Күйзеле дауыстады. Көз алдына үй көлеңкесіндегі бүрісіп отырған екеуі келді.

	Ол жол үстінде аласұрып жүр. Уақыт өтіп бара жатыр. Қатпа атай көк есегімен митыңдап Қосқұдыққа жеткенше не заман! Қап!...

	Оқшау ірі, бадана тастардың қайбірі бүйірден дөп тиген туфлидің тосын тепкісінен зырлай ұшып, жолдан аулаққа топылдай түсіседі. Осы бір сәтте қара түнде адасқан қамкөңіл жолаушы алдынан жарқ етіп жанған алау оттай болып, төбе бұрылысындағы айыр жолдан қызыл «Жигули» шыға беріп еді. Жол ортасында жүрген Мұрат оған қарсы қасқая қарап, тұра қалып, қол көтерді. Осы сәтте ол өзінің тап осындай тосын қимылға неге бой ұрғанын еш ойлап үлгермеген-ді. Балапан бұлдырықтай кішкене жүрегі алабұрта ойнап, тулай соқты.

	Қызыл «Жигули» шиқ еткен ащы үн шығарып, бұған тұмсық тірей тоқтады. Кабинадан толықша, кең иықты сары жігіт басын шығарды. Қатарындағысы жас қыз екен. Қысқа тұлымына желбірете байлаған ақ бантигы бар. Жігіт бұған қарап күле сөйледі.

	-Немене, бала? Әбден машина тоқтамай, опық жеген түрің бар-ау, ә, жол ортасында қасқая қарап тұрысыңа қарағанда.

	-Саламатсыз ба, ағай! Бөгде жанның мұның оғаштау қылығын айып көрмей, құп көре сөйлегеніне іштей сүйсінген Мұрат бейтаныс жанмен көңілді амандасты.

	-Иә, батыр, хал қалай?

	-Жақсы!

	-Баяғыда студент кезімізде Алматыға барар жолда тап сен сияқты жолға тұратынымыз бар еді машина тоқтамай қойса. Соны мына қызыма айтып, күліп келе жатыр едім, - деді аңқылдай сөйлеп.

	-Ал, отыр. Дәу де болсаң ауданға бара жатқан шығарсың. Қайта жол серік болатын болдың. Мына қызым не әңгіме айтып жарытпайды, не әңгіме сұрап, көңіл ауламайды. Өзі әбден ішім пысты, - деп бұған көз қысып қойды. Қыз қымсына, ұяң жымиды да, бетін әрі бұрып әкетті.

	Мұрат сөзді қалай бастаудың қисынын таппай біраз кідірді.

	Жағдайды жұқалап жеткізген орынды. Кім біледі? Саусақ көбесіне ине тығып алғандай шошытып алып жүрсең, дүниеде сол жаман. Әдемі қыздың көзінше түйеден түскендей қойып қалудың жарасымды емес екенін жүрегі тағы сезеді.

	Табанында жатқан қайыр тасты туфлиінің ұшымен жанышқылай берді. Қобалжулы бір сәтті бастан кешкен ол таңдайы кеберсіп, тіл ұшынан үйірілген кермек дәмді айқын сезінген.

	-Ағай, сіз мына біздің совхоздың орталығы арқылы жүрмес пе екенсіз? – деді ұяң үнмен.

	-Жол бұрыс қой. Немене, ақшаң көп пе? Машина егесі кеңкілдей күлді.

	Қызыл машина да селк-селк етіп, кеңкілдеп күлген тәрізденді.

	-Ой, ағай, ақша дегеніңіз сөз бе? Табылады! – деді жайдары үнмен. Бірақ жайдарылығында жасандықтың иісі аңқып тұрғанын іштей сезіп тұр. Қызға көз қиығын салып, барлай қарап еді, ол томсырая қалыпты.

	-Е, енді несіне тұрсың, мінбейсің бе? Мұрат үніне де, жүзіне де бір мағына бере:

	-Ағай, сізбен бір шаруаға сәл оңаша сөйлессем, айып етпейсіз бе? – деді.

	Аяқ астынан сыпайы, тым ересек жандарша сөйлегеніне өзі де таңданды.

	-Ойпырай, жігітім, сенің өзің осы мені жарылқайын деп тұрсың-ау деймін, -деп, екі езуі екі құлағына кеткен машина егесі есікті ашып, ентелей шыға берді.

	Қыз әкесі мен бейтаныс баланың жол шетіне аулақтай шыққанын маңдайдағы айнадан бақылай бастады. Бір уақытта ол оң қолымен шығыс тұстағы төбе басына ұйлыққан аз ғана ауыл тұсты нұсқап, әлденелерді айта бастады. Балаң жігіттің әр қимылынан, бет ажарынан бөлекше мазасыздық аңғарылғандай. Бір мезетте әкесі жалаңаш табанымен жылан басып кеткендей шоршып түсті де, қолын бір-ақ сілтеп, бері қарай бұлқына жүрді.

	Діттегенін ұқтыра алмай, мұның соңынан созыла ұмтылған қол әуелей қалқып тұрып қалды. Әкесінің жүзі қып-қызыл нарттай.

	-Ақшаң да өзіңе, әйелің де өзіңе. Мені өйтіп жарылқамай-ақ қой. Сыртта айтылған ашу сөздің қаңтардай қатаң ызғары әкемен ілесіп, ішке түтей енді.

	-Қарай көр өзін! Жаман мұрынбоқ! Қарғадай болып, мені ақымақ қылмақшы!

	Есікті сарт жапты. Екпіні ерек ауа толқыны қыздың ақ бантикті тұлымын серпе лақтырды.

	Әке жүзіне қарау еш мүмкін болмай қалған екен. Бетін төменшік сала берген қыз осы бір қас қағым сәтте әлдененің ағараңдай бұлың етіп, алға қарай атылғанын аңғарып еді. Басын көтеріп алды. Өзі-өзінен селк етті. Көздері от шашып, қос қолын қыран құстай кере жайып, машинаның қарсы алдынан тұра қалған жаңағы бала жігіт екен.

	Тік қайырылған қайратты қара шашы тіптен ереуілдеп кетіпті. Ерекше бір ерлікке, қайтпас қайсарлыққа бой ұрғандай. Неден болса да тайынбас бір қимылға бет қойған қалып танытады. Қыз жүрегі осылай түйсінді.

	-Кет деймін жолдан!

	-Кетпеймін!

	-Кет деймін!

	-Кетпеймін!

	-Әй, жексұрын, қайталап айтамын! Кәне, кет деймін шыбын жаныңның барында! Әкесі ысылдай сөйледі. Соңғы сөзінде сұмдық салмақ жатыр. Қыз денесіне жеңіл дірілдің шым-шымдап ене бастағанын сезінді.

	-Кетпеймін. Сол әйелді алмай ешқайда кетпейсіз!

	-Сен, не оттап тұрсың өзің? Мені осы елдің туатын қатындарының қарауылы деп тұрсың ба?

	-Ешкімді ешкім қарауыл қоймайды. Бірақ сол әйелді орталыққа апарсыз.

	Халі өте ауыр деп айттым ғой сізге. Егер өлсе не болады?. Соны ойлаңыз.

	-Өлмесе неге өмірем қатпайды!

	-Онда жауап бересіз. Өзіңізді білмесем де, нөміріңізді білемін.

	-Әй, сүмелек, ондай заңыңды қалтаңа салып қой! Түсіндің бе?!

	Жас қыз табан асты туған шатақтың шын сырын енді ұққандай. Әке аузынан батпаңдап шыққан зілі мол зобалаң сөздерден жас жаны шын шошынып, шектен тыс тіксінген.

	-Па-па-а!!! Әкесі жалт қарады. Қыз көзінде алаулаған қарсылық тұр еді. Ол тілі байланған жанша аз шаққа үнсіз қалды да, бір кезде барып, қызына жирене жекіді.

	-Жөніңе отыр, кәне! Саған не жоқ?! Суық жарқ еткен оқты көзімен қызын беттен бір осып өтті. Сол бетінде сыртқа атыла шыққан.

	Барған бетте баланы қапсыра құшақтай алып, жол жиегіне қарай сүре итерді. Бірақ бұлқынған бала оның ырқына еш көнер емес. Тарамыстай тыртысып, есіктің жақтауынан шеңгелдей ұстап, тастай қатып қалыпты.

	Қатты долырған әкесі бір мезетте баланың бетінен жалпақ алақанымен былш еткізгенде, мұрнынан қан сүмектеп қоя берді.

	-Папа, сұмдық қой мынауыңыз! Шырылдай сыртқа ұмтылған қыз бара әкесінің қолына жармасты.

	-Әй, сен сайтан, кет былай! Шынтағымен қағып жіберді. Қыз сең соққан балықтай сенделектеп барып, әрең түзелді. Балғын өңі сұп-сұр болып, болған жайдың не рас, не өтірік екеніне сенбегендей бір халде есеңгіреп біраз тұрып қалды да, қыстыға жылап жіберіп, бүк түсіп отыра кетті. Әп-сәтте айнала дүниенің бәрі аламан-тасыр болып кеткендей. Әке көмейінен зеңбірек оғындай атылған зілмауыр сөздер ауаны қақыратып, оңды-солды тілгілеп жүр. Бір-бірімен шарпысып, деміккен үндер тұншыға, құмыға естіледі.

	Артынша дүңк еткен күңгірт үн қызды ауыр сезім күйінен айықтырып жіберген-ді. Оң қанатта, жол шетінде, бұрқ етіп, шаншыла көтерілген шаң назарға шалынды. Іле-шала саңырауқұлақтанып, жерге жайлап, жазыла қонып келе жатқан шаңның бозғыл шымылдығынан қозғалақтап жатқан туфлидің табаны айқындала бастады.

	-Сен жексұрынға не жоқ! Төніп келген түкті қол қатты қорыққанан дір- дір етіп, булыға, әлсіз жылаған қызды қолтығынан қаңбақтай көтеріп әкетті де, сұмдық бір сойқан күшпен артқы орындыққа шиыра ұрды.

	Қызыл «Жигули» орнынан орғи атылған.

	Мұраттың құлағына араша тілегендей қамыға жылаған қыздың үні біраз уақытқа дейін үздіге, талып жетіп жатқандай болды.

	Қол сыртымен мұрнынан жылымшылай аққан қанды сүртіп тастады да, дәрменсіз қалған халіне ызаланғандай өзі де жылауға шақ қалды. Тамағына сусып келе қалған жасты күшпен ірікті.

	-Әй, балам, жай ма? Айналайын-ау, не болды? Жаңағың кім?

	Алыстан абыржи айқайлаған үн жетті. Ол орнынан ауыр көтеріле берді.

	Әудем жерде ұзын бойлы, қапсағай денелі біреу қалбалақтай бері жүгіріп келеді...Ағы мол толқынды шашы жүгірген екпінмен жалдана желпілдейді.

	Бұрын көрмеген бейтаныс жан. Алпысты алқымдап қалған кісі секілді. Сол жақ самайы тосын жолыққан жанды кәдімгідей таңдандырып, қайран қалдырғандай; күнге ерекше шағыла жарқырап, көзді арбайды. Тақана бергенде аңғарғаны - сол жалтыраған тұстың төменгі жағын ала қиғаштай, терең түскен ұзынша сай еді. Тегі жанай тиген қорғасын оқтың ізі болса керек...

	Көз талдырып, үлкен жолға тесіле қарап отырған Досан, күн ұзаққа жол үстінде міз бақпай тұрған тіркемесі бар көгілдір трактордың қылдай қылта тұрбасынан қара түтін бұрқ ете қалғанда, жүрегі әлде бір жақсылықты сезгендей болып еді. Орнынан елеурей көтеріліп, енді не қылар екен дегендей тыныс тартып, күре жол тұсқа қадала қарап қалған-ды.

	Орнынан ақырын қозғалған көгілдір трактор ауылға бұрылар соқпақ тұсқа келе бергенде кең жолмен ағындап келе жатқан қалпын тежей беріп еді. Көгілдір, жұп-жұмсақ тұмсығы жарқ етіп, бері қарай жалт бұрылғанда, Досан үйге қарай қуана айқайлай жөнелді. Су бетін сабалап ұшқан қасқалдақ балапанындай кішкене қарындасы да оның соңын ала жүгірген. Сүрініп құлап та қалды, бірақ жылаған жоқ.

	Қара жолдың үстінде тар орындыққа қысылса сыйып, Мұрат келе жатты. Ойқы-шойқысы көп жүдеу жол асығыс келе жатқан көк трактор кабинасындағы екеуді көтеріп-көтеріп тастайды. Ойынға орашалақ әкенің жас баланы қақпақылдап, әуелете тастап ойнаған олақ тірлігіндей.

	Мұраттың есіне Елеубай оралды. Әрдайым ішіп алып, көшені басына көтере, барқырап айтар «тұрақты ариясы» құлағына қарлыға, қайта естіліп келе жатқан тәрізденді.



	Жақсы қызды ала алмай,

	Жаман қызға көне алмай,

	Қор болды-ау сорлы, Елеубай!

	Бай, бай, бай-ай, Бай, бай-ай!



	Қазір қайда жүр екен,ә?

	Мұрат сонау көз ұшындағы көгілдір тартып, мұнарта көрінген көркем тауларға ойлы жүзбен көз салды. Бір ауық балалық қиялға да беріліп кетеді.

	Қатарында отырған жаңа таныс жақсы аға көшерін жел білген, қонарын сай білген Елеубайды желкелеп-желкелеп, дедектете сүйреп, сонау беймәлім алыстан ауылға қарай алып келе жатса...

	Өз ойына өзі жымиып езу тартты.

	Көше шетіне ене бергенде Орақбайдың үй жағын назарлады. Сая талға байланған масахана әлі жиылмаған екен.

	Ал Қатпа қария болса әлі жолда кетіп бара жатқан-ды.

	-Арам қатқыр! Ыхы-ыхы! Ауылдағы көк қауынның қабығын ойлап келе жатсың-ау, ә! – деп есегіне жеки ұрсады. -Ә, көріңде өкіргір, Елеубай, туыс болмай тұншығып өлгір, Елеубай! Топты бала-шағаны қаңғыртып қайда барып оңарсың?! Ыза жасы ақ күміс сақалына аунап-аунап түсті.

	Қара сиыр жыңғыл қора ішінде ыстықтан өлгелі тұрған. Қарға адым жерде тұрса да жұмсақ емшекті бір соруға құмартқан ала бұзау енесіне қарап, қайта-қайта жұлқына ұмтылады. Анда-санда мөңіреп-мөңіреп қояды. Үнінде не жазығым бар еді, жазықсыз жазаландым-ау деген жеңіл мұң бар.

	1978 жыл.





ТОЙ


	ӘҢГIМЕ

	Қияндағы шағын ауылдан келген Елберген қария мұндай салтанатты, мұндай аста – төк дастарқанды өңi түгiл түсiнде көрген емес. Қасында отырған өкшелес iнiлерiнiң бiрi Жақыпқа:

	– Әлгi жұмағындағы жаюлы дастарқаның осы емес пе? – деп, мақтанып жасыра алмай отыр. Әр тұстан самаладай жарқыраған шамдар жарығы той дастарқанының салтанатын мүлдем асырып жiбергендей.

	– Ертедегi хан сарайы да мұндай болмаған шығар, – деп есiктен төрге, төрден шығар ауызға дейiн кiлем тұтылған айнала қабырғаларға тамсана қарады.

	– Е, бұған да шүкiр, кешегi отыз үш мен қырық бiрде жер жастанып қалсақ, не болар едi?! – деген аға сөзiн Жақып бас изей тыңдап қойып, сабырлы отыр.

	– Әй, Жақып, ана бiр аппақ ұзын жарық бетiндегi қызыл жазуларың не? – дедi Елберген сұқ саусағымен люмендi шырақтарды нұсқап.

	– Е, ол әлгi «Құда – мың жылдық, күйеу – жүз жылдық» сықылды тiлек сөздер ғой.

	– Ойпыр-ой, келтiрген-ақ екен! Шiркiн-ай, мына жастарда да арман бар ма екен. Тiптi ана шаңырақ, кереге, уықтарын қалай-қалай келтiрген, ә! өзi бүгiнгi балалардың барлығы да ұста ма деп қалдым, – деп Елберген қария iшкi сүйсiнiсiн жасыра алмады.

	– Ә, бұларың той дегенде, алдына жан салмайды ғой, – дедi Жақып сәл салқындау үнмен.

	Елберген Жақыпқа зерлей қарады. Ұнатқаны ма, ұнатпағаны ма? Көлеңкелi күдiктiң көбелек қанаты көкейiн желпiп өттi. «Әй, бауырым-ай, iштарлық қып отырсың-ау. Ағайын бар болсаң, көре алмайды, жоқ болсаң…» Әрi қарай ойламауға тырысты. Сыр ұшығын сыртқа шығармай, iшке бүктi. Жүзiн билеп, сол жымиған қалпынан жаңылған жоқ. Баласының бәлен жылдан берi осы ауылдағы жiлiгi майлы қызметтiң тұтқасын ұстап келе жатқаны жөнiндегi көп әңгiме мұның құлағында.

	Той мәзiрiн көрiп шыққан баласы үстел басында отырған әкесiне:

	– Қалай, көке, қазiр сөйлеуге дайын отырсыз ба? – деп салмағы жоқ сұрақ қойып, қасынан өте шықты. Екi езуi екi құлағында. Жылтыраған толық бетiнде барлық жайға қанағат, тоғайған ниет байқалады. Жар дегендегi жалғыз баласының бойындағы мамыражай пейiл мұның бойына да берiлгендей. Жүзi нұрланып, масаттанып-ақ отыр. Iштей өкiнiшi бар едi. Өткен жылы дүние салған кемпiрiнiң көре алмағанын бiр сәтке ойлап қойды... Жақыптың жанында шөбере болып келетiн туысы Қазыбай отырған.

	Қашанғы аңқылдап, дарылдап сөйлейтiн әдетiмен:

	– Әйтеуiр бiр қызық заман болды. Жастар тойы етпесе, бар тiршiлiк- қызықтың түк мәнiсi болмайтын дәрежеге келдiк, – дедi лекiте күлiп. Содан соң Елберген қарияға күле қарады да:

	– Құдай-ау, мынау не деген ысырап? Ертең осының тең жартысынан көбi не жеуге жарамайды, не iшуге жарамайды. Әй, қазақ-ай! Құдай ақына, бәрi рас: «Қазақ – жүрген жерiң азап», – деп тегiн айтпаған. Өзiмiз үйленгенде бiр дастарқан тоқаш пен қант, бар болса iрiмшiк, құрт. Мықтағанда, қолдан алған сары майы болатын. Ендi бiр-екi мал сойылады ғой. Сонымен-ақ ойынымыз- ойын, тойымыз-той болатын, – деп қойды.

	Елберген шiмiркенiп қалды: «Әй, Қазыбай, сен өзiң ақ көйлек, аңқылдақ па десем, iшiңе ши айналмайтын тар неме екенсiң-ау деймiн. Сенiң нең шығын болды? Шашылып жатқан бiреу, шығынданып жатқан бiреу. О, несi-ей?» – деп аузына келiп қалған сөздi құсып жiбере жаздады да: «Қой, той басталмай жатып, ренiш қылғаным жараспас. Ырымға жаман», – деп iштей ойлады да, өз көңiлiне өзi сап-сап дедi. Қазыбайдың мiнезiн бiлетiн. Бәлелiгi жоқ жiгiт. Көмекейiне келгенiн iрiкпейтiн, айтар сөзiнiң зiлi жоқ мiнезi былайғы жұртқа да мәлiм-дi. Соны ойға алды. Елберген ой тiзгiнiн тартып үлгерген жоқ, сол Қазыбай тағы да:

	– Бiрақ бұған да шүкiр. Қанша баға күйiп тұрса да, әлгi нарық деген итiң қанша қысса да, қазекем айылын жиятын емес. Бұрынғы iшкенi-iшкен, тышқаны-тышқан. Бұл да заманның оң болып тұрғаны шығар. Әлгi баяғы ашаршылықта ел тамаққа тоймайды екен ғой, – деп бiр лепiртiп тастады.

	Елберген жұмсарып қалды. «Е, айтар сөзiңдi қиғаш-қиқар айтсаң да, ойың тұшымды шықты», – деп iштен бiр түйдi де, оған жымия қарады.

	Сыртқы дабыр-дұбыр күшейе бастады. Күбiр әңгiме жоққа тән. Ашық- жарқын әйелдер күлкiсi шолпы үнiндей сыңғырлап естiледi. Әр бөлек күлкiлер, қағытпа сөздер, әзiлкеш әуендер қым-қуыт араласып, алдағы болар қызықтың жарқын жаршысындай құлаққа жетедi.

	Iшке, бұрыштағы әр бөлек пошымды аспаптарға қарай үш-төрт жiгiт өттi. Ылғи бiр сыптығардай ұзынша жiгiттер. Бiр-екеуiнiң желке шашы иықтарын жауып кеткен. Елбергеннiң күлкiсi келiп кеттi. Қасындағы Жақып-қа бұрылып:

	– Мына бiр зәнталақтардың шашы қалай? – дедi.

	– Мода ғой, Елеке, – деп Жақып қоңырқайлау жауап қатты. Олар аспаптарын шыңылдата шертiп, әр түрлi әуенге сала бастады. Әне бiр тiкiрейген шашы бар, келте мұрынды сарысы отыра қалды да, қолындағы қос таяқпен алдындағы бүйiрлi барабандарды бытырлатып, ұрып өттi. Қолы қолына жұқпайды. Дыбыстары құлақты жарып жiбере жаздады. Әңгiмеге төтеден қойылған Қазыбай:

	– Бiздiң ауылдың балалары ғой. Шеттерiнен атжалман. Бiр түнгi тойда бес мыңды қағып түседi, сабаздарың, – дедi. Қария қатты таңданды.

	– Бес мың дегенi не сұмдық? Құдай-ау, оларға сонша ақшаны кiм тауып бередi?

	– Елаға-ау, ақша деген сөз болып па. Бар табады, жоқ қалады. Мына балаларың ақша болмаса, той егелерiмен сөйлеспейдi де, – деп лекiте күлдi.

	Осы кезде iшке осы өңiрдiң аты мәлiм асабасы Рәтбек тойға шақырылған қауымды той дастарқанына шақыра бастады.

	Кiлем сарайға қалың нөпiр қат-қабағат өтiп жатыр, өтiп жатыр. Ылғи бiр маңғаздар, ылғи бiр сырбаздар, ылғи бiр сұлулар, ылғи бибiлер. Киiмдерi қандай, малынып, төгiлiп, үлде мен бүлдеге оранғандар.

	Елбергеннiң құдалар тобына көңiлi әбден толды. Келiн тектi жерден болды. Сол сәтiнде санасында қысқа қайырым ой ұшығы қылаң еттi. «Иә, иә, құдайдың мұнысына да шүкiр. Тұрарым жаман емес. Алты-жетi баланың әкесi болды. Ақан, Бiржан, Нұржан… Тiфа, тiфа! Баланы санама деушi едi».

	Ел iшке өтiп жатыр, өтiп жатыр.

	Жекжаттар, жұрағаттар, ағайындар, ауыл басшылары…

	Ауылдың әкiмi Болатбек бастаған топ Елбергенге бұрылып келiп, сәлем берiп, тұңғыш немересiнiң тойына құтты болсын айтты. Ол елпелектеп, қуанып қалды.

	– Айналайындар, көп рахмет! Қадамдарыңа нұр жаусын! Бұл менiң ғана қуанышым емес, сендердiкi де! – дедi.

	Елберген марқайып қалды. Көз қиығын Жақыпқа салды. Көз қарасында бiздiң Тұраржанның беделi ешкiмнен кем емес екенiн аңғарған шығарсың дегендей сыңай сыр берiп тұр. Жақып сабырлы, салқын қалпынан мызғымай отыр екен.

	Ел жайғасып болысымен оркестр алқын-жұлқын екпiнiмен «Жар-жарды» ойнап ала жөнелдi. Есiк алдында қақ жарылып, қаумаласа тұрған жастар ойналған сазға қосылып, құлшына қол соғып, қызынып тұр. «Пай-пай, жастық-ай! Айналайындар-ай, ақ жүректерiңмен ақтарылып, Тұраржанымның тұңғышының шашбауын көтерiсiп тұрсыңдар-ау», – деп Елберген iштей елжiредi. Дүркiресе тұрып кеткен көппен бiрге тұрған Елберген де ырғаққа сай қол соғып тұр. Қазыбай да, Жақып та соны iстеуде.



	– Ал, халайық, айналайын, ағайын,

	Кеуделерге нұрлы шырақ жағайын.

	Қос аққуың келедi әне күлiмдеп,

	Шырқатыңдар, шалқытыңдар жар әнiн,



	– деген Рәтбектiң салтанатты үнi естiлгенде, көпшiлiк қолды бұрынғыдан әрмен дүрiлдете соқты.

	Елбергеннiң көзiнен қуаныш жасы ытып кеттi. «Айналайын, Рәтжан-ай, қос құлынымды қос аққуға теңедiң-ау! Тiфа, тiфа, тiл-көзiм тасқа», – деп күбiр етiп, немересi мен келiнi келе жатқан тұсқа бұрыла қарады.

	«О, оҺо, әне екеуi келе жатыр. О, жандарым-ау! Ұшқыр қиял қанаты Елбергендi көгiлдiр кеңiске алып кеттi. Ол тәй-тәйлап жүрген шөбересiн құшырлана иiскеп, құмарта сүйiп жатыр. Немересi Ақан мен перiште келiнi Жiбек атасы мен шөбересiне елжiрей қарайды. «Иә, пiрiм, сол күнге жеткiзе көр! Iштен мiнәжат еттi. Қыл көпiрден өте алмай тозақ отына шарпылғандарға бұл әлi-ақ мысқылмен қарайтын болды. Жамбасы жерге тиiсiмен жетiп келетiн жан алғыш Әңкүрiң мен Мүңкiрiң бұған бiр ауыз сұрақ қоя алмай, бос қайтады. Бұл кiрiп бара жатқан жұмақ қақпасына кезiнде мұның аяғын шалғандардың талайы сығалап та қарай алмайтын болады. Тәубе, тәуба, бұған да шүкiр».

	Тұлымдарына құс қанат көгiлдiр бантик байлаған үлпершектей екi қыз керiп тұрған алқызыл лентаны Ақан мен Жiбек қиып, оның бiр тұтамын жалтылдаған жез табаққа салды. Қасындағы Жақыптың қыпша бел келiнi қос қолдап көтерiп тұрған шар табақта еңсесi биiк, ерен шыны тұр. Қара шашын шалқалай қайырған ұзынша жiгiт әлгi шыныны алып, ақ жамылғысын сыпырып тастады да, бұрау сымын ағытты. Содан соң шыныны әуелете көтерiп, түбiнен алақанымен бiр-ақ ұрды. Тарс етiп атылған тығын әуелей атылды. Асып-тасып төгiлген ақ қайнардай жас тобыр шат, жарқ-жұрқ күлiсiп, көңiлдi үнмен гулесе шулап кеттi. Оркестр де iле-шала аса көңiлдi, желдiрме, қызу әуендi құйқылжытып ойнай жөнелдi.

	Ақан мен қасындағы серiк жiгiтi шампанды тауыса iштi. Келiнi мен қасындағы серiк қыз стақанға ерiндерiн тигiзiп қана қойды. Елбергеннiң iшi жылып қалды. «Осыны қыз балалардың iшпегенi де жақсы-ау», – деп iштей тiледi.

	Осы төртеуi жастардың қалың тобынан iлкiм алға озып, қозғала бергенi сол едi, алдын орап шыға берген келiндердiң бiрi шашуды қарша жаудырды. Осыған iле-шала Тұрардың қасындағы толықша жiгiт құлаштай сермеп, жастардың үстiнен асыра жүз теңгелiк ақшаларды шашып жiбердi. Осы сәт кiлем сарай көгiн қанаты күлгiн түстi көбелек қаптап кеткендей. Сығылысып келе жатқан жастардың бiразы әуе қармап, ақша аулап жүр. Yстел басындағылардың бiр парасы да қанкөбелек ойнап, көктен жерге қалқып қона бастаған теңгелерге ұмтылысты. Сүрiнiп құлап жатқандар баршылық.

	Елберген тiксiнiп, iш тартып қалды. Жақып күреңiтiп кетiптi:

	– Мынасы несi-ей?! Мынасы несi-ей?! – деп Елберген күңк ете қалды. Қазыбай қарқ-қарқ күлдi. Еңкейiп барып, алдына қалқи түскен ақшаны қалтаға салды.

	– Өй, Елеке-ай, Жыңғылдының жынысында жатам деп, көп заттан кенжелеп қалдыңыз ғой. Ақша шашпаса, ағын-төгiн жасамаса, тойдың сәнi келе ме?!

	Қалыңдықтар төрге озды. Жастар өздерiне арналған үстелге барып, шапыр-шүпiр орналаса бастады.

	«Қайран жастық-ай, құр асауы басылмай, асып-тасып жүрсiң-ау», – деп iштей ой түйдi де, төрге көз тiктi. Ақан мүлдем сұлуланып кеткен. Аппақ көйлек, қап-қара қостюм, жағасындағы ана бiр үлбiрек ұлпа ақ гүл адамды тiптi сәндендiрiп жiбередi екен. Ал Жiбегi ше?! Тап бiр ертегiдегiдей хор қызынан бiр кем емес. Анау сәукелесiн айт! Ақ желегi қандай!

	Қарияның ет жүрегi елжiрей түстi. Тағы да: «А, құдай, мұны көрсеткенiңе де шүкiршiлiк», – деп тәубасын күбiрлей қайталап: «Тiфа, тiфа, тiл – көздiң сұғынан сақта, дұшпанның оғынан сақта», – деп iштей мiнәжат қылды.

	Рәтбек көсiлiп алып, сөйлеп кеп бердi дейсiң бiр. Ағыл да тегiл тiлек сөздер тау суындай ағытылды. Тек тыңдай бергiң келедi. Айтып-айтып келдi де:

	– Төрде отырған қос аққудың қосылған тойының беташарын ашу құрметi той иесi сонау жер шалғайы Жыңғылдыдан ат арытып, тон тоздырып келiп отырған қадiрмендi қариямыз Елберген атаға сөз беремiз! Ду қол шапалақтау, жолдастар!

	Елбергеннiң екi бетi ду ете түстi. Жүрегi лүпи соғып, ауызына тығылды. Тiзесiнде жеңiл дiрiл пайда болды. «Ұстаңыз, ата», – деп қолына микрофон ұстатқанда, тiзеден жеткен дiрiл қолға, қолдан сөйлеген сөзiне ауысты. Сөздерiн толқып айтты. Алғашында аздап кiбiртiк – теңкiреп сөйлеп барып, аяғын түзеп кеттi. Жаңа құдаларға, сыйлап келген ел басшыларына құтты болсын айтты. Осындай салтанатқа толы той қызығын көрiп отырған жастарда да, қарттарда да арман жоқ екендiгiн тiлге тиек етiп, қос балапанына барлық жақсы тiлек, ниетiн үйiп төктi.

	– Елаға-ау, өзiңiз мүлдем шешен екенсiң ғой, – деп Қазыбай қарияның қолын алды. Жақып жымиып қойып, Қазыбай сөзiн құптағандай күйде Елбергендi ортаға оздырды. Еркелеу сөйлеген iнiсiнiң сөзiн жауапсыз қалдырғысы келмеген Елберген:

	– Немеремнiң төлбасы ғой, немдi аяйын, – деп орнына жайғасты. Назары көсiлте жасалған дастарқандарға ауды. Баласы барын аямай төккенi көрiнiп- ақ тұр. Қызылды-жасылды көз жауын алған шыныларда қисап жоқ. Үстел жемiс-жидектен тыс. Алуан санатты тағам түрлерiнен майысып тұр.

	– Ал, кәнеки, тойға келген барша қауым, ақсақалымыз, ардағымыз Елберген қарияның сөзiн қолдап, алдарыңыздағы ақ жаулықты шампандарды атып, алтын шапан киген коньяктардың аузын ашып, ақаңдарды iске қосуларыңызға асаба атынан бұйрық етемiн! – деген пәрменi берiлдi. Сол-ақ екен, осынау қалың топтың үстiмен бөлек үндi, көңiлдi толқын гулей өттi. Әрбiр тұстан ақ тығындар тарсылдап, әуелеп атылып жатты. Масатты күлкi мен насатты жүздер той дастарқанының сәнi мен әрiн кiргiздi. Бұларға таман отырған толықшалау, еңселi жiгiт зор дауысымен гүж етiп, қарсы беттегi көршiсiне қол созды.

	– Әй, Әмитжан, мынау орыс империясының ақ арағын сен жақсы көрушi ең ғой, мынаны сен ал да, маған өзiмiздiң қазағымыздың жiптiктей мiнездi

	«Жiбек жолын» әкел!

	Үстел басындағылар күлiсiп жатты. Елберген әлгiнiң соңғы сөзiн онша ұғынқырамады. Қасындағы Жақыпқа бұрылып:

	– «Жiбек жолы» несi? – дедi. Жақып мырс етiп:

	– Елеке-ау, не болушы едi, сыртын сырлы қағазбен сұлулаған кәдiмгi арақ қой. Қай оңған зат дейсiз, – деп салғырттау жауап бердi.

	– Қайдан бiлейiн, аты жақсы екен де!

	– Бұл күнде аты жақсының бәрiнiң заты жақсы болып тұрған жоқ қой.

	Елберген үнсiз бас изедi.

	Шамалы уақыттан соң-ақ әлгi «Жiбек жолын» iшкен жiгiт лепiрiп сөйлеп, өзеуреңкiрей бастады. Анда-санда орнынан түрегеп кетiп:

	– Домбыра қайда, той бастаймын мен! – деп қояды. Қасындағылары оны етектен тартқылап отыр. «Жақыптың сөзiнiң жаны бар-ау деймiн», – деп Елберген iшке бiр түйiп қойды.

	Жастар отырған үстел маңының гуiлi ештеңенi естiртпеуге айналғандай.

	Бiр-екi жерде сынған ыдыс-аяқ пен ерегiстiң гүжiлдi үнi де естiлiп қалды.

	Рәтбектiң шыдамы таусыла бастағандай.

	– Әй, жастар, ең соңғы рет ескертемiн. Ендi тәртiп бұзғандарыңды шөп желкелерiңнен шөже торғайды бүрген қырғидай, дырылдатып тұрып, сыртқа сүйреп шығарамын! Кәне, тыныштал! Мына үлкендердiң ғибратты сөзiн құлақ сап тыңдамайсыңдар ма!? – деп шамырқана сөйледi.

	– Е, е, ендi жөн болды-ау! Бағанадан берi сөйткенде, – деп Елбергеннiң қыбы қанып қалды.

	Шуылды топ аз-кем тыншығандай болды. Бiрақ сонау бiр орта тұстан қап- қара көзiлдiрiк киген, кiрпiнiң тiкенегiндей қысқа шаш қойып, шолақ қара көйлек киген бiреу қайта-қайта түрегелiп, айналасындағылардың мазасын алыңқырап отырды.

	«Иттiң түрi қандай жаман. Кәпiрдiң көзi соқыр ма, әлде мына түнде қара көзiлдiрiк киген сән бе?» – деп iштей ренжiген Елберген Қазыбайға бұрылып:

	– Ана бiреуiң кiм ереуiлдеп тұрған? – дедi.

	– Көбейдiң көк жындысы ғой. Анау жылы Жабалтайдың көзiн шығарып, төрт жылға сотталып кетiп едi ғой. Жүрiсi осы. Түрмеге барып, түзелгенi шамалы. Бар асылы араққа шыққан, – деп қойды.

	– Сонда ол да осы тойға шақырылған ба?

	– Ойбой, Елаға-ау, бүгiнгi жасың бұғалық үзген емес пе! Шақыр-шақырма бәрiбiр, келе беретiн кесел шыққан жоқ па?! Басып кiредi олар. Осы отырғанның тең жарымы солар.

	– Не дейдi, жаным-ау! Бәсе-ау, мына бiр шеттегiлер ылғи бiр жас өрiмдер ғой. Әлден-ақ мас бола бастады.

	– Пай, Елаға-ай, жас өрiм деп марапат айтасыз. Қайдағы жас өрiм, нағыз шиебөрiлердiң өзi. Бүгiнгi жастан жаның шошиды. Шетiнен шешесiнен туа – арақпен ауызданған бәлелер.

	Елберген басын ауыр изеп, мұңданып қалды. Ақандар отырған жаққа ерiксiз көз салды. Екi езуi құлағына кеткен Ақан жолдасымен соғыстырып, iшкелi жатыр екен. Қария өз-өзiнен қибыжықтап, қабыржып қалды да, жеңiл қақырынып қойып, алдындағы суыған шайдан ұрттады.

	Құдалар жақта жүрген ұлы мен келiнiне көзi түстi. Қолдарында стақандар бар. Жағалай соғыстырып, жағалай ұрыстырып келедi. Сырт көзге салиқалы, сабырлы, мол денелi бiреудiң алдында екеуi бiраз кiдiрдi. Әлдененi қызу талқыласып жатқан сынды. Бiр кезде әлгi кiсi келiнi Зәуренiң қолындағы стақанды алып қойып, басқа стақанға алдындағы зерлi, өрнектi шыныдан, қызыл күрең түстiсiнен мөмiлдете құйды. Өзiне ақтан толтырды. Орнынан түрегеп тұрып, Тұрармен, келiнiмен соғыстырып, тартып жiбердi. Тұрар да сөйттi. Аздап кiдiрiстеп, аздап кешеуiлдеген келiнi де ақырындап аяғына дейiн жұтты. Нән денелi әлгi қуана дауыстап, алақан соғып, қошемет көрсеттi де:

	– Жарайсың, құдағи, жарайсың! Құдағи болсаң, осылай бол! – деп, мол денесiмен барынша еңкейiп, үстел үстiнен асылып Зәуренi қапсыра құшақтап, құшырлана сүйдi.

	Елберген орындығын сықырлатып, қозғалақтай бердi. Ерiксiз Жақыпқа бұрылды. Оның реңiн көңiлсiздiк көлеңкесi торлап алған екен.

	Тұрарда ес жоқ, күлкiге жүзiп жүр. Әйелiнiң толықша бетiнде шалқыма күлкiнiн жарұрма толқыны ойнайды. Атасына ақсия күле қарап, есiкке беттеп барады.

	Елберген көзiн тайдырып, оркестрге қарай бұрып әкеттi. Осы бiр толаста, алдарына келген асты қарбыта асаған жалбыр шаштының бiрi теңселiп, азар тұр. Бiреуi сары сыраны бөтелкенiң аузынан қылқылдатып жатыр.

	Бағанағы бiр жiгiт орнынан атып тұрып:

	– Әй, Рәтбек, домбыра қайда, той бастаймын, – деп айқай салды. Рәтбек те айқай салды.

	– Отыр деймiн, саған домбыра ұстауға болмайды.

	– Неге?

	– Сол! Жайың белгiлi ғой.

	Ол Рәтбекке қарай ұмтылмақ болып едi, қасындағылар жiберген жоқ.

	Елбергеннiң басы айнала бастады. Маңдайын саусақтарымен шеңгелдеп қыса ұстап, көзiн жұмып алды. Құлағы шулай бастаған тәрiздендi. Осы мезетте, неге екенi белгiсiз, мұның алдына әлдекiм келiп, қадала қарап тұрғандай сезiндi. Басын көтерiп алды. Қарсы алдында бұған ыржия қарап, Қаржас тұр. Қолында нән қырлы стақан. Шоқша сақалында сары сәбiздiң қаймаққа шыланған қаймыжықтай кеспесi iлiнiп тұр.

	– Есаға, мұндай күнi iшпегенде қайда iшесiз? Ақ түйенiң қарны жарылған күн емес пе бүгiн. Келiңiз, бiр алып жiберейiк. Немереңiздiң алды. Бұл күнге жеткен де бар, жетпеген де бар. Кешегi концлагерьде өлiп кетсеңiз, бұл қызық сiзге бұйырар ма едi, бұйырмас па едi?! Келiңiз!

	Қаржастың көз айналасы қанталаңқырай бастапты. Иiсi бұрқырап тұр.

	– Оу, Қаржас, қарағым, мен iшпеймiн ғой. Намаз оқимын. Шариғат қоспайды, – деп Елберген ұсынылған стақанды әрi итерiп, ұнатпаған үнмен тiл қатты.

	– Қойыңызшы, Елаға! Пайғамбарлар да шарап iшкен ғой. Сiз немене, солардан артықсыз ба? Кәнеки, алып қояйық. – деп ентелей түстi.

	– Жо, жоқ, қарағым! Ана басқа қатарларыңмен iш. Менi қайтесiң, күнәға батырып. Осы өзiң де пайғамбар жасына келiп қалған жоқсың ба? – дедi Елберген. Бет ажарымен салқын сыз толқыны ойнап кеттi.

	– Не, сонда сiз менi сыйламайсыз ба? Ақсақал деп алдыңа келiп тұрмын. Немене, сонда сен қуанбайсың ба?! Қаржас сөзiндегi сыпайы «сiз» салқын «сенге» тез алмаса салды.

	Жақып тiк кеттi.

	– Әй, сен не деп тұрсың? Шоштитып сақал қойдым деп Елекеңдi құрдас көрiп тұрсың ба? Айтты ғой саған! Бар, iшкiң келiп бара жатса, соғыстыратын серiк ана жақтан да табылады.

	Қаржас көзiн сығырайтып ала қойды.

	– Оу, Жақа, бұл iске сiздiң араласуыңыз томпақ! Жарамайды, жарамайды! – деп мысқылмен мырс етiп, басын шайқады. Қазыбай қарқ-қарқ күлiп:

	– Есаға, Қаржакеңнiң кейде ағаларына осылай еркелейтiнi бар, кешiргейсiз, – деп орнынан түрегелдi де Қаржасты қақпайлап, есiкке қарай әкеттi. Ол шайқалып төгiлген стақанын қыса ұстаған күйi Қазыбайға бой бермей, керi ұмтылады.

	– Әй, Қазыбай, это нехорошо! Почему старик менiң сақалымды сыйламайды а…а….!? – деп екiленiп жүр.

	– Ойбай-ау, әзiрге сақалың қара ғой. Кейiн сақалың ағарғанда сыйлайды.

	Алдымен ағарсын да!

	Тұрар әкесiнiң қатарынан өтiп бара жатып:

	– Ойпыр-ай, көке, кiшкене ырымын жасап, ұрттай салсаңыз қайтетiн едi. Қаржас, қанша дегенмен, бiр рулы елдiң ағасы болып жүрген кiсi ғой, – деп жұмсақ айтып, күлген болды. Кiдiрместен қолындағы стақанын қалқыта ұстап, құдаларға озды.

	Елберген өз құлағына өзi сенбедi. «Не деп тұрсың?» – деп айқайлап жiбере жаздады. Тұла бойына себездеп кiрген салқындық сызы бой қалтыратар аязға ұласа бастағандай. Миында ызың-ызың етiп, Тұрардың сөзi тұрды. «Ел ағасы дедi-ау, ә жаңағаны. Сонда не болғанымыз бiз-ей, ә!?» Тiл ұшына тентек тiркестi тiкенек сөз үйiрiлiп келдi. Сыртқа шығып кетсе… Айтып жiбере жаздады. Ол әрi-сәрi халде бiраз отырды.

	Рәтбек бiр кезде жария үнмен:

	– Ал, көпшiлiк, атамыз қазақ дәстүрiне сай, той бастарымыз бар. Бiрiншi орынға қалы кiлем жапқан түйе, екiншiсiне құлынды бие, үшiншiге тұяғы күмiс, жалы алтын тай беремiз, – деп хабарлады да қарқылдап тұрып күлдi.

	– Тiл буынсыз деген рас-ау, ә. Қалай-қалай бөседi, – мына Рәтбегiң, – деп ерiксiз езу тартқан Елберген бойын алған көңiлсiз күйден сәл жеңiлгендей болды.

	Жақып бiр тұрып, бiр отырып, сапырылысып жүрген жұртқа шұқшия қарап отыр екен. Елберген де ерiксiз назар аударды. Ауызға таман отырған алабажақ киiмдi, шашы дода бiр қыз басына күнқағар киген жiгiттi құшақтап, бояулы бетiн қасындағы жiгiттiң құлақ түбiне қайта-қайта төсейдi. Ара-тұра есiк жақтағыларға ойсыз көзбен, меңiрейе қарап қояды. Бет-ауызы әлемiш бояу, жанды қуыршақ секiлдi. Көз айналасы көкпеңбек. Әлдекiм қолмен ұрып, көгертiп қойған секiлдi. Көп алдына топ-топ болып шығып жатқандардың бiр сарынды, бiр мазмұнды сөздерiне құлақ түрместен Елберген әлгiлерден көз алмай, бiраз қарады. Кенет солардың қатарынан бiр жас жiгiт атып тұрып:

	– Бұл не митинг?! Неменеге сөйлей бересiңдер? Жолдас асаба, кiмге керек көп сөз? Давай, билейiк! Оркестр, би! – деп үстелден атып шығып, алға ұмтылды. Рәтбек әлгiнiң жолын кес-кестей бердi.

	– Әй, жүгiрмек, бидiң қашан болатынын бiз айтамыз. Отыр орныңа, отыр деймiн! Әлгi жiгiт бұрынғыдан әрмен өзеуреп, орысшалап бiр боқтық сөз айтып жiберiп, қолын сермей:

	– Зачем нам мылжың той? Давай би керек. Оркестр, би! – деп ортаға сөйлеуге шыққан шағын топты жарып өттi.

	– Хватит митинговать! – деп Рәтбектi сырып тастап, оркестр жiгiттерiне жеттi. Сұқ саусағын безеп:

	– Әй, музыканты, а ну-ка, би ойнаңдар. Ақша алдың ба, так что, таң атқанша би! – деп әмiр бере сөйледi. Рәтбек жастар отырған тұсқа бұрылып.

	– Әй, мына бiр бәлелерiңдi тез алып кетiңдер, әйтпесе милиция шақыртамын! – деп барынша айқайлады.

	Екi-үш жiгiт әлтек-тәлтек басқан әлгiнi жұлқылай сүйреп, орнына қарай әкеттi. Ол әлде не деп айқайлап, бұлқынып бара жатыр.

	Құдалар жағынан бiр жiгiт көтерiлiп, Рәтбекке дауыстап:

	– Жолдас асаба! Домбыра жеткiзiңiз! Осындағы келiншектер той бастаймыз деп отыр, – дедi.

	– Әп, бәр-рре-кел-де!! Мiне, тойдың сәнi ендi келдi! – дедi де, микрофонды қыса ұстаған күйi оң қолын көкке сермеп, қалыптасқан қимылмен, әртiстердiкiңдей асқақ үнмен:

	– Домбыра-ра-а! – деп тiл қатты. Той басталғалы даңғырлақ көп аспаптың тасасыңда жүдеу өңдi жетiм баладай тығылып, бұйығы тұрған домбыра Рәтбектiң қолына тидi. Рәтбек қоңыр домбыраның алқымнан қыса ұстап, аққу құстай әуелете қалықтатқан қалпы, құдаларға ала жөнелдi.

	Елберген қатты қуанды. Ырым көрдi. Мынау – баяғы өз домбырасы. Немересi Бiржанға бiржола берген. Оның алғырлығына, құйма құлақтығына тәнтi болған. Өзi үйреткен күйлердi қаршығадай қағып алғанына әбден сүйсiнген-дi. Елберген қария көңiлiн тұмшалай бастаған тұманды сезiмнен серпiлгендей болды. Той бастар жырын естiмегелi талай жыл болыпты-ау. Үркектеп қалған көңiлi әлi елегiзiп отыр. Әлгi той бастаймын деген мас жiгiт тағы да берi ұмтылмаса болғаны. Барлап қарап едi, бағанағы орнында бетiн тәрелкеге қойып, ұйықтап жатыр екен.

	Домбыраға қосылып айтқан әндi бұл ет жүрегiмен елжiрей тыңдайтын. Елекең ертеректе шопандар тойында сыйға алған «Спидола» дейтiн қабылдағышын қолы босаса, құлағын бұрап, қазақша ән аулайтын. Шертпе, шалқыма күйлердi тыңдағанда, үздiгiп кете жаздап, тамсана тыңдап, жаны жадыраушы едi.

	Елбергенiң бар ынта-шынты құдалар жаққа ауды. Артында тұрған қара жәшiктен тыңқ-тыңқ етiп, құлақ күйi келтiрiлiп жатқан домбыраның үнiн емiне тыңдады.

	Осы сәтте жастар үстелiнiң орта тұсынан қара көзiлдiрiк киген Көбейдiң баласы айқайлай атып тұрды. Қолында қылқындырып ұстаған арақтың бос бөтелкесi. Оңды-солды сермеп қойып:

	– Тұрар аға, тұңғышыңыздан аянатын неңiз бар? Неге әкелмейсiз, әлде аяйсыз ба, әлде бiздi олқысынып отырсыз ба? Үстелiмiздiң үстi қаңырап бос қалды. – деп елеурей сөйледi. Домбыраның үнi кiлт тоқтап қалды.

	– Әй, iнiшек, iнiшек, отыр, отыр. Ұят болады, – деп Тұрар оған қарай қолын созып, басалқы қимылдар жасап бара жатты.

	– Жоқ, отырмаймын, арақ әкелсiн! Бiз немене, тоқалдан туып па ек?! Тұрар шарт кеттi.

	– Е, отырмасаң, шығып кет! Сенi осында шақырған кiм бар? Берiлетiн арақ жоқ. Айда, басты ауыртпа! – дедi.

	– Ә, солай де! Тұрыңдар онда! Кеттiк! Аса зiлмен, зәрмен айтты. Орындықтан қарғып тұрды да, кеудесiн тiк ұстап, есiкке қарай жұлқына беттедi. Қолындағы бос бөтелкенi үнсiз тұрып қалған Рәтбектiң қолына ұстата салды.

	– Мә, сайрауығым! Мынаны ана сүмелегiңе бер. Зәрiн құйып iшсiн!

	Сыздана, ысқырына айтты.

	Рәтбек ләм-мим деп тiл қатқан жоқ.

	Елберген бойын ыза кернедi. Орнынан атып тұрып, Көбейдiң көк жындысын көк желкеден бүре кеткiсi келдi. Жақыптың түрi өрт сөндiргендей болып отыр. Қазыбай қыбыжықтап:

	– Қап, мына иттiң баласын-ай, ә! Бұл ма, бұл, кiсәпiр, кiсәпiр! Нағыз қанiшердiң өзi, – дей бердi.

	Елберген өзiне өзi келе алмай:

	– Ай, осы топтан жаңағы иттiң баласын жос-жос қылатын бiр еркектiң табылмағаны ма, ей! – деп күйiне сөйледi.

	– Ойбай, Елаға-ау, бұл күнде кiм басына бәле тiлеп алады дейсiз. Жаңағы нәлет осы ауылдың балаларын наша шектiрiп, үйретiп жүр деген де сыбыс бар. Оның түрi жаман, кәпiр, – деп Қазыбай қорғалақтап кеттi.

	Елберген ернiн тiстедi. Арсаланған арық саусақтарының тырнағы алақанына кiрiп кеттi. Көз алдына үйiнiң төрiнде iлулi тұрған он екi өрiм бұзау тiс қамшысы келдi… «Ой, шiркiн-ай! Осы бiр құлындағы дауысын құраққа шығартып, жостыртар ме едi! Қайран жастық шақ!» Осындай адыраңдардың талайын тәубесiне келтiргенi есiне оралды. Шерлене күрсiндi. Ол той төрiнде отырғандарға салқын қабақпен көз тастады. Ақан орнынан түрегеп кетiп, әкесiне әлдененi қызу дәлелдеп, қызу түсiндiрiп жатыр. Өңiнде өкпе бардай «Ана антұрғанға сонша не болған?».

	Осы мезетте келiнi Зәуре Рәтбектiң құлағына бiр нәрсенi асығыс сыбырлады. Рәтбек өңiне күлкi жүгiрдi.

	– Құрметтi жолдастар! Ол барынша салтанатты үнмен дауыстады. – Қазiр тойдың ең салтанатты сәтi болмақ. Төрде отырған қос аққуға неке сақинасы тапсырылады. Сақина салу мәртебесiне Тұрекең мен Зәуре жеңгемiздiң қос қарлығашы, ұшар қанаты Айсұлу мен Күнсұлу ие болды. Ду қол шапалақтап қарсы алыңыздар! Оркестр, «Обручальное кольцо!» Сол-ақ екен, қызулы, жөлдiрме әуен құлпыра ойналып, шалқыма саз төгiле жөнелдi.

	Айсұлу мен Күнсұлу екеуi төрге қарай жеңiл басып, қалықтап бара жатты. Жүздерi бал-бұл жанып, қолдарындағы кiшкентай қобдишаларға жымың- жымың етiп қарасып бара жатыр.

	Қалың көпшiлiктiң көтерiңкi көңiлi, бiр-бiрiне ұласқан қол шапалақ, жастар тұстан қиқулай ысқырған көңiлдi үндер, құлпырған әуен – бәрi ұласып, Елберген жүрегiндегi түйiлген түйткiлдi ыдыратып жiбердi. Айсұлуы мен Күнсұлуының ағасы мен жеңгесiн бауырларына тартып сүйгенi – жүрегiне жылы нұр құйғандай болды.

	– Ал, жастар, осынау салтанатқа орай – жастар биi! Оркестр! – деп Рәтбек оң қолын екпiндей серпiп, аспанға атты.

	Оркестр құтырына ойнады. Әп-сәтте ортадағы ұзынша алаң билеген жастарға үпiр-шүпiр толды да кеттi. Бiреулерi иықтарын жұлып жеп жатыр. Ендi бiреулерi қос қолдарын әуелетiп, бөлекше бiр қимылдар жасайды. Қос қолдарын ербең-ербең еткiзген бiр тобы, ара-тұра қиқулай қышқырынып, дыбыс шығарып жүр. Елберген мұндай бидi көрмептi. Кейбiреулерi тiптi одағай қимылдайды екен. Екi тiзесiн бүгiп, бiр орында тұрып алып, бөксесiмен бұлтыңдай билегендерiне тiптен қарағысы келмей кеттi. Адыраңдап, тасыраңдап, қолдарын қарақұстың қанатынша жайып, қалқып жүргендерi де баршылық. Ебе-себе шашты екi-үш қыздың қимылы ерiксiз назар аудартқандай. Тiзеден көп жоғары киген шолақ көйлектерi билеген сәтте тым көтерiлiп, жалаңаш сандары көзге анайы бейнеде жарқылдап шалынады.

	Елберген қибыжықтап, қасындағы Жақыпқа қарай бердi. Жеңiл қақырынып:

	– Әй, Жақып, бiрталай отырдық-ау. Сыртқа шығып, құрыс-тырысымызды жазып келсек қайтедi, – дедi. Билегендер жаққа қайтадан қарауға жүрегi дауаламады.

	Екеуi сыртқа беттедi. Қазан-ошақ басы қарбалас екен. Үлкен дәмге дайындық жасап жатқан сыңайда. Кең аула iшiн бала-шаға, бау-шармақ жаулап алғандай. Көбi есiк аузына қарай ентелеседi. Мүлдем бiр жас балалар би әуенiне елiгiп, өздерiнше топ құрып, құнжың қағып, құлдыраңдап билеп жатыр. Анадай жердегi сәкiде әлдекiм шалқасынан түсiп, қорылдап ұйықтап жатыр. Шошайып, қара сақалы көзге ерек шалынады. Ә, антұрған, мұнда құлаған екенсiң ғой. Елберген Қаржасқа қарап мырс еттi.

	Екеуi қаптаған машиналардың арасымен шығып, шарбақты бойлап, оңашалау аулаққа беттедi.

	– Ойпырай, Жақып, мен шошиын дедiм. Не сұмдық мынау! Мына жастарың, мына елiң не болған? Анау ата сақалы аузына түскен Қаржасқа не жоқ?!

	– Елеке, сiз шошысаңыз, мен түңiлгем. Бiздiң қазекеңдiкi – жыртақы дарақылық. Бiздiң түбiмiзге…, – дей берiп едi, бұлар тақанған дәу тал түбiнен дүркiрей үркiп, бiр топ бала қаша жөнелдi. Сыңғыр етiп соғылған шынылардың үнi құлаққа шалынды.

	– Ә, жетпегiрлер-ай, желкең қиылғыралар-ай! Ылғи қыршын түйнектер ғой бұлар. Той болды бiттi, жасайтындары – ұрлық. Сол үйдiң өз қатарлы балаларынан қорқытып ала ма, сұрап ала ма, сыра алдырып, арақ алдырып iшу – бұл қуларға қанғасiңдi ауруы болған.

	– Не дейсiң, Жақып-ау!?

	– Сүйдеймiн! Бұл – сұмдық, сұмдық! Жаппай iшiс қазiр. Бала да, шаға да, қатын да, қалаш та iшетiн ауру ауылға келдi. Қымбатшылық болған сайын, құтырып барады. Жаның шошиды, Елеке! Сылтауы да көп, себебi де көп бұл жұрттың iшуге келгенде. Мен мүлдем түңiлдiм. Анада Байысбай қайтыс болғанда, бұл ауылда болмаған сұмдық болды.

	– Е, не болды сонда?

	– Не болды дерiң бар ма? Жаның түршiгедi. Әлгi коммерсант баласы бүкiл ауыл басшыларын, ауданнан-аужаннан келгеннiң барлығын залына кiргiзiп, араққа бөктiрмесi бар ма. Сорақысы сол, сол дастарқанға маған құран оқып берiңiз деп шақыртқанын қайтерсiз! Сұмдық, iшке кiрсем, түгел қызара бөрткен. Барлығы әлем сасиды.

	– Не дейсiң, жаным-ау?! Сұмдық қой мынауың! Ертең бiз өлгенде де сүйтпек пе? Елбергеннiң көзi атыздай болды.

	Кенет той болып жатқан жақтан ащы айқай естелдi. Оркестр үнi кiлт үзiлдi.

	– Ойбай, төбелес!

	– Әй, аналар өлтiрдi бiрiн-бiрi!

	– Әй, Ақан саған не болған? өз тойыңда өзiң!

	– Ұстаңдар, ажыратыңдар!

	– Ана бәленiң қолындағы домбыраны…

	Салдыр-гүлдiр сынған ыдыс, шыныларға қоса шыңғырған, боқтаған, балағаттаған қым-қиғаш, ызы-қиқы үннен ауа тұнып кеттi.

	Елберген мен Жақып елпелектей жүгiрдi. Жастау Жақып бұдан бiршама оза түстi. Елбергеннiң құлағы шыңылдап, ентiгiп қалды. Аулаға енiп, тойхана есiгiне тақана берген сәтте, бiр нәрсе тарс ете қалды. Ол кiлт тоқтап та үлгерген жоқ, тура алдына алқымынан қақ бөлiнген домбыраның шанағы ұшып түстi. Ол сүрiнiп кете жаздап, денесiн әрең игерiп, сынған домбырасын жерден көтермекке еңкейе бердi де:

	– АҺа! – деп жүрек тұсын ұстап, шөкелеп отыра кеттi… Құлап қалған қарияны Жақып бастап, қаумалай көтерiп, үйге ендi. Ересектер жағы жиналып қалды. Сәл қызулау жүрген Тұрар үрей аралас кейiппен, әкесiнiң маңында құрақ ұшып жүр. Арақ арбаған тұмша санасы сағымды елестен тез айыққандай. Елберген ентiге демалып, көзiн аша алмай жатыр.

	– Домбырам қайда? Домбырам… – деген ыңырси қайталай бердi…

	Тұрар әкесiнiң қасына бас-көз қып, Жақып бастаған бiр топ ересектердi қалдырып, сыртқа шығып келуге беттедi. Сәл-пәл болса да, оңаша қалып, ауыр ойлардан сергiгiсi келдi. Өзi де әбден жүйкелеп бiтiп едi.

	Түн ортасы әлдеқашан ауып кеткен. Тамыз аспаны тамылжып тұр. Толысқан ай батыс көкжиектен құрық бойы биiкте екен. Бедерi мүлдем айқанданып, мүлдем қызарып алыпты. Әлдеқалай бұған жатсына, жатырқай қарайтындай сыңайда.

	Еш нәрсе туралы ойлағысы келмедi. Бiрақ сана төрiн кезiп жүрген сан түрлi ойлар онсыз да әңкi-тәңкiсi шығып тұрған басын шыркөбелек айналдырып жiбердi.

	Ертең сәске түске құдалар келмекшi. Әкесiнiң жатысы анау. Танауы қусырылып, алқынып жатқан демалысынан қорқайын дедi. Ана бiр иттiң баласын бағана құрту керек едi. Той бастатпайсың деп домбырамен Рәтбектi бастан ұрғанын қарашы! Қап, атаңа нәлет-ай! «Құланның қасынуына мылтықтың басуы» дегендей, көресiнi өз жүгермегiмнен көрдiм-ау!

	Ойбай-ай, мұндай масқара болар деп кiм ойлаған. Менiң жолдастарыма неге арақ бермейсiң? – деп долыланып, бөтелке жинап, көмек қып жүрген Қазыбайдың баласын ұрып: «Әй, атаңа ғана нәлет-ай, бәрiнен сұмдығы соншама қымбат бағаға алған жүзiктi бетiме лақтырып, масқара қылды-ау! Бүйткенше, бұлай масқара еткенше, неге ғана қара жердiң тесiгiне кiрiп кетпедiм».

	Тұрардың жылағысы келдi.

	Осы сәтте арт жақтан әлсiз сытыр естiлгендей болды. Бұрылып қарай бергенi сол едi, ту сыртынан сарт еткен сұмдық өткiр соққы тидi. Солқ ете қалған жүрегiн сұрапыл дауыл жұлып әкеткендей. Оты жарқ етiп жанары қас қағым сәтте қап-қара көзiлдiрiктiң айға шағылған қан қызыл түстi әйнегiн шалып үлгердi...

	1993 жыл.





АЛТЫН МҮЙIЗДI КИIК


	ӘҢГІМЕ

	Ол жан-жағына тым сүйсiне қарады. Самал жел сипап өткен қап-қара, қою, бұйра шашын салалы саусақтармен тарап-тарап қойды.

	– Ойпырмай, мұндай да сұлу жер болады екен ғой, жаным-ау! – деп, бұған басын сүйеп, ойлы күйде үнсiз отырған келiншектi ерекше құмарлықпен құшақатап, бауырына тартты. Содан соң екi көзiн тарс жұмып, қолаң шашына бетiн көмiп жiберiп, құшырлана иiскедi. Пай-пай-пай, мұндай да ғажап иiс болады екен-ау!

	– Тек қана саған қарыздармын! Саған ғана… – Yздiккен үнi үзiлiп шықты.

	Пiсте мұрын, оймақ ауыз келiншектiң үлбiреген ернiнен бұрынғыдан бетер құштарлықпен сүйе бердi, сүйе бердi.

	– Нәзiгiм менiң, нәркесiм менiң!

	Содан кейiн рөлге қолын салып, шетелдiк машинаның iшкi салонына ынтызарлықпен қарай бастады. Көзi де, көңiлi де жайланған халде. Тұла бойын нұрлы да сырлы жылы ағыс жуып өттi. Жүрегi әлдененi iздейтiндей. Әлдененiң жетiмсiз болып тұрғанын түйсiндi. Оң қолы әлдененi қармап, жоқ қарап жүрген секiлдi. Сұқ саусағы жалт-жұлт еткен әр бөлек бояулы көп нүктенiң бiрiн ақырын ғана басты. Сол-ақ екен, жұмсақ салон iшiн пейiштiң сазынан әрмен ғажайып күй көмiп жүре бердi. Құдай-ау, мұндайда аяулы әуен болады екен-ау. Тал бойыңды егiлтiп, тiршiлiк теперiшiнен тiлiмделген жүрегiңдi жылы нұрға шомылдырып сала берген. Тоғайып, iздеген жоғы ендi табылды. Бәрi де түгенделдi. Мұндай түгелдiк өмiрiнде тұңғыш рет жолыққан шығар-ау!

	Есенқұл көзiн ақырын ғана жұмды. Басын машина орындығының мамық жастығына төседi. Қолдарын қос қанатқа барынша созып, еркiн тастады. Күйкi тiрлiкте тiле-тiлеме, өз-өзiнен түйiлiп, ширығып жүре беретiн қолы ендi ғана мамыражай, бей-жай халге түскендей.

	Сүйiктiсi де сезiм әуенiне берiлiп отыр. Бiр мiнi жоқ, бiр меңi жоқ ақша бетiнде жұқалтым қызғылт нұр қыдырыстап жүр. Лып етiп жанып, лып етiп өшiп, он сан құбылады. Сиқырлы саз жан дүниесiнiң нәзiк тұстарын қытықтап жатқандай.

	Есенқұлдың құлағына осы бiр тәттi әуен ырғағымен ыңғайлас майда қоңыр, мақпал үн естiлдi, еркелене естiлдi. Әлдененi үркiтiп алатындай, үздiге, үзiле айтылды.

	– Есенқұл, Есенқұл, көзiңдi ашшы, жаным! Анау жартастың төбесiндегiнi қарашы. Билеп тұр, ойнап тұр өзi!

	Yздiге айтылған, жiбектей жұмсақ әлгi сөз Есеқұлдың құлағына майдай жақты. Барқыт сазды бибi үнi Есенқұлды ақырын тербеп, ақырын оятты. Көзiн ақырын ашты, бабымен ашты. Мөлдiреп тұрған әйнектен алдындағы зор кеңiске көз салды. Есенқұл бойындағы тәттi әсердi үркiтiп алмайын дегендей, нұсқаған затын қолымен көрсетiп, жеңiлдiкке салынған жоқ. Өзi iздесiн, өзi көрсiн дегендей сыңаймен алдына, көрiктi кеңiске жымия қарайды. Есенқұлдың қыдырыстаған көзi көп шоқы ортасындағы жартасқа тiрелдi де тоқтап қалды.

	– Ойбай-ау, мынау… – Есенқұл қатты дауыстап жiбердi. Жiбек мiнездi жас келiншек сұқ саусағын аузына төсеп:

	– Тссс… ақырын… – деп сыбырлады.

	Есенқұл рөлден асып барып, алға еңсерiле ұмтылған шомбал денесiн ақырындап орындыққа түсiре бердi. Көз ұясы ұлғайып, кiрпiк қағуды да ұмытты.

	– Ойбай-ау, мынау… мынау… алтын мүйiздi.. иә, … иә алтын мүйiздi киiк қой…

	Iш тарта айтылып, iш тарта сұқтанып, зор таңданыспен айтылған сөз ол орындыққа орныққанша үзiлген жоқ. Өз көзiне сенер, сенбес бiр халде iштей… «Алтын мүйiздi киiк қой…» – деп, сан мәрте қайталап, күбiрлей бердi…

	– Ей, тұрсаңшы, не ғып жатсың омалып? Жын ұрған ба өзiңдi. «Алтын мүйiздi киiгiң» не күбiрлеп айтып жатқан? Тұр, сәске түс болды!

	Арық қол мұның кеспелтек иығын әрлi-берлi жұлқи сiлкiп өттi. Арық саусақтары мұндай әлуеттi болар ма, қоң етке кәдiмгiдей батымды.

	Есенқұл көзiн шошына ашып алды. Әйелi екен. Қара сұр жүзiнде бiр түйiр қан жоқ. Қыртысы қалың қабағының астынан қарайды. Шүңiректене бiткен кiшкене көзiнде титiмдей де жылу жоқ, жүзiңдi қарып өтер зәрлi суық бар.

	– Өй, сен де жау шапқандай… адамның ұйқысын бұзып… Күстi, күрзi қолымен төнiп тұрған әйелiн қағып жiбердi. Шалқалай барып, кереуетке қағылған әйелi баж етiп:

	– Өй, нақұрыс, ноқай! Неге ғана ұйықтамай, бiржола қатып қалмайсың!

	Араққа тұншығып қана неге өлмейсiң сен! – деп үйден ата жөнелдi.

	– Әй, әй, жаман қатын, байқап сөйле! Жағыңды айырып, жаныңды жаҺаннамға жiберермiн! – деп гүр ете қалды.

	Сәбираның шаң-шұң еткен дауысы бiразға дейiн қора жақтан үздiк-создық шығып жатты. Кеше кешкiлiк аң қорғау инспекторы Жекенмен көл жағасында бiраз отырыс жасап едi. Үйге ел жатып қалғанда оралған.

	Шекесi сығып, аузы-мұрны қаңсып, сiркесi су көтермей отыр. Көнелеу көрпенi көтере бердi де кеудесiн қымтай жауып, қайта жатып қалды. Басы әкетiп барады.

	Көзiн қайта жұмды. Басы ауырғанын да, балтыры сыздағанын да, аузы, мұрны қаңсығанын да ұмытқысы келдi. Осы бiр сұрқай тiрлiктiң қасаң тiлерсегiн қайта ұстатқан әйелiн:

	– Өй, оңбаған… – деп дауыстай сыбап алды. Iшiнен: «Тәңiрдiң тәттi түсiн де бұйыртпады-ау», – деп налыды. – Қап, атаңа нәлет-ай!

	Басын жұлқи көтерiп алды да жастықты есiкке қарай атып жiбердi. Ол көнелеу киiздiң шетiне қарай шиырылып түстi. Жастықпен бiрге iшкi ыза, наласы сыртқа лықсып төгiлгендей.

	Орнынан тұрды. Сабалақтанған шашын қос уыстап керi қарай қайырды. Айна алдына барды. Көз алды көлеңке тартып, әлдеқашан байланған қос қапшық болбырланып, көлкiп, бет әлпетiн бұрынғыдай бетер мосқалдандырып жiбергендей.

	Екi шекесiнiң солқылы үдеп барады. Шiркiн-ай, бас жазатын бiрдеңе табыла кетсе ғой осындайда. Төргi үйге өттi. Ертеректе әйелi олды-пұлды артылған арақты шифоньердiң адам ойламайтын әлдебiр қуыстарына, жуылған, жиылған киiмдердiң тасасына, кейде арасына тыға салушы едi.

	Терезеден сыртқа барлау жасады. Әйелi қора жақта әжiк-бүжiк шаруалармен күйбеңдеп жүр. Одан берiректе бiр жыл бұрын күйеуiнен ажырасып қайтып келген қызы Аягөз кiшкене баласын тосып отыр. Үлкен үйге тұрмай, қызы қоржын тамның бiр жартысында бөлек тұрып жатыр. Үстiнде жадағай киiне салған көнетоз халаты бар. Шашы ебе-себе, дудырап кетiптi. Кiшкене баласына әлдене деп жекiп жатқан сықылды. Шарасы үлкен көзiнде салқындық бар.

	Көзi үлкен болған соң атын Аягөз қойғандары есiнде. Күйеуге тигенге дейiн топ-толық, әдемiше-ақ едi. Қазiргi жиырмадан асар-аспаста-ақ маңдайына қос қатар қыртыс ұя салыпты. Жағы суалып, мұрыны шошайып, шатынай қараған үлкен көзi жан-жағына үрей сеуiп тұрғандай. Арсаланған иық сүйектерi желбегей халат сыртынан мен – мұндалап тұр. «өзi мүлдем ашуланшақ болып алыпты», – деп, Есенқұл өзiнше ойлап қойды. Аракiдiк болмаса, бұларға қосылып, тамақ та iшпейдi. Шешесiмен жиi-жиi шәлкемдесе бередi.

	Iшiнен ащы мысқылмен мырс етiп:

	– Тап бiр мен қосып, мен ажыратқандай өзiн, – деп қойды.

	Жүзiн терезеден алып, шифоньерге ендi бұрыла бергенi сол едi. Аягөз тосып отырған баласын құйрығынан шарт етгiздi де, жерге ауната салды. Орнынан атып тұрып, жылдам басып, қораға беттедi. Екi иығын жұлып жеп барады. Шидиген сирақтары көне халаттың көлбеңдеген етегiн әрлi-берлi лақтырып, аласұра қылаңдайды.

	Кiшкене бала жер тепкiлеп, аунай жылап жатыр.

	– Тiфу пәдiреңе нәлет! Тура шешесi! өй, ұқсамасаң тумағыр! О, несi-ей, бiрiң өлiп, бiрiң неге қалмайсың! Сенi бақпақ түгiл, өз күнiмдi өзiм көрiп алайын.

	Кiлт бұрылды да шифоньерге беттедi. Көңiлi ауған қуыстардың бiраз жерiн ақтарды. Жоқ. Қолына ұлының шалбары iлiктi. Оралған шалбардың арасында әлдебiр бүйiрлi заттың қатаңдау қыры қолға сезiлдi. «Бұл не болды екен?» Қырынан сығалай қарады. Бозаңытып көрiнген қағаз белiндегi жасыл түстес лентаны көзi шалды..

	Кенет, күтпеген жерден есiк ашылып, былтыр мектеп бiтiрген баласы кiрiп келдi. Есенқұл сасқалақтап, қыбыжықтап қалып:

	– Сен неғып жүрсiң? – дедi ұлына еңсерiле бұрылып.

	Бiрақ ұлы бұл әкесiнiң сөзiне мән бермеген қалыпта, бұған суық қарап:

	– Сiздiң киiмдерiңiз ол жерде емес қой, – дедi.

	«Иттiң баласының түсi қандай суық. Тумай жатып әкесiне алара, шатынай қарауын қара», – деп iштей ой түйiп өттi.

	Осы баланың соңғы екi жылдан бергi жүрiс-тұрысы мұның көңiлiне жақпайды-ақ. Сау кезiнде де, сау емес кезiнде де көбiк сөздi көп насихатты баласына бiрталай арнаған. Бiрақ нәтижесi құмға сiңген судай. Баласы түн баласына жатпайды. Үйге түн ортасында келедi. Бұлармен бiрге отырып, тамақ iшуi де сирек. Не жұмыс iстеп оңдырған жоқ. Өткен көктемде, мал төлдегенде сақпанға кетiп едi, апта толмай қайтып келдi.

	– Әй, оңбаған, мұның не? – дегенде:

	– Сақпаныңа басымды кесiп алсаң да бармаймын. Боқ-боқ болып жүрер жайым жоқ, – деп қолын бiр-ақ сiлтеп, кесiп айтты.

	Одан соң жауап та қатқан жоқ. Суық қабағымен бұған тесiле қарады да, терiс бұрылып, үйден шықты.

	– Әй, атаңа ғана нәлеттер-ай, бүйтiп қияли қылғандарыңша… Сөз аяғын айтпай, түйiлiп тұрып қалды.

	Қазiр ауыл iшiнде мұның баласы туралы сыпсың сөз тарап жүр. Өткенде болған бiр ұрыста әйелi:

	– Бар асылың iшуге шыққан. Сен туғызған бала қай оңушы едi. Еркексiң ғой, ана балаңды бiр мезгiл қайырмаламайсың ба?! – деп бiраз шүйлiккен.

	– Е, ол не iстептi сонша, кiсi өлтiрiп пе? – деп гүж ете қалды.

	Iшi қылп ете түстi. Айта салып, шығып кеткен әйелiнен әлгi сөздiң астарын қайта айналып сұрауға қаншама оқталды. Алайда көк желкеге қонып алған қиястығы жiбермедi. Бұл екеуiнiң тағдыр талайына бiр-бiрiмен мамыражай тiлдесiп, сыр тартысуды жазбай-ақ қойды.

	Өткенде Сәбира ұлына:

	– Әй, беймезгiл уақта қайда барасың? – дегенде ол түйеден түскендей дүңк етiп:

	– Е, менi бордақыға байлайын деп пе едiңдер. – деп дүрсе қоя берген.

	Неге екенi белгiсiз, басынан сөз асырмайтын әйелi бұл жолы тұншығып қалды. Көзiнiң жасын сығып алды да бұған шарасыз халде бiрауық көз тастады. Сол жолы Есенұл бойында алғаш рет әйелiне деген аяныш сезiм оянғандай болды. Қаны басына шапты. Әлдебiр дүлей күш бойын дүр сiлкiнтiп, шайқап өттi. Аз-кем кешеуiлдеп барып:

	– Мына хайуан, не деп кеттi-ей? Мен оған бордақы байлағанды көрсетейiн! – деп орнынан ата жөнелдi. Сәбира шар етiп, алдын кес-кестей бердi.

	– Ойбай, тие көрме оған! Одан шошыдым бүгiн! Оның түрi жаман. Ертең елге масқара боламыз әкесi мен баласы қан жоса болыпты деп!

	Бiрақ ақыл тыңдар арнадан шығып кеткен Есенқұл көшеге ата шығып, барынша айқай салды.

	– Тұңғат, Тұңғат! Атаңа нәлет, жаныңның барында үйге қайт! Қайт деймiн, кәне!

	Ызаға толы ащы айқай түнгi ауаға жұтылып, алысқа адасып кеттi…

	Жуынып, үйге кiрдi. Әйелi тұнжырап, төмен қараған күйi дастарқан басында жүдеп отыр. Басын көтерген жоқ. Есенқұл қабы сауыстанып, көнерген жастықты шынтаққа басты. Әйел басын көтермеген күйi күйеуiне кетiлген кесемен шай ұсынды.

	Есенқұл тұнжырған күйi кесенi қолына алмай, бiраз отырды. Быртық саусақтарымен гүлi солып, әрi тайған, әр жерiнен кесiлiп, тесiлген дастарқан үстiн тық-тық ұрып, көкiрек кере күрсiндi.

	Суыған шайдың бетiне қарады, оған қаймыжықтанып кiлегей секiлдi көгiлжiм әлдене тұна бастапты. Кетiлген кесе бүйiрiндегi бояуы қанық әсем гүл тұсынан түскен қос сызат қарауытып көзге ұрады. Неге екенi белгiсiз, Есенқұл табан асты сабындай бұзылды. Кеседегi шәйды есiкке қарай шашып жiберiп, әйелiне шиыра лақтырды. Кесе қақ бөлiндi.

	– Әй, немене, қояншығың ұстады ма? Кесең көп пе едi қаусата беретiн? Әлде қазынаң бар ма қаттап қойған? Кеседе нең бар? Жындансаң, өзiн жындана бермейсiң бе? өй, қояншық…

	Есенқұл орнынан тұрып, сыртқа шығып кеттi. Тiл қатқан жоқ. Ауыл сыртын бетке алып, мотоциклiн мiндi де кете барды. Басына әр түрлi ойлар ерiксiз орала бердi…

	Осыдан апта бұрын Есенқұлды ауылдық кеңестiң төрағасы Қанат Дондаұлы шақыртып алды. Екеуi кластас болатын:

	– Бауырым-ау, мұның қалай? Тапа-тал түсте көршiңнiң итiн атып тастағаның ұят емес пе? – деген. Атқаны рас-ты. Сылтауы жоңышқаға ойнақтаған.

	– Әрi жатың емес, ағайының. Бiрақ талтүсте көше ортасында мылтық атуың қолайсыз болды, – деп, баяу үнмен бастаған Қанат сөзi мұның қытығына тидi.

	– Е, атпағанда ше! Төрiңе келiп итi бiр тайрандаса, ана қатыны бiздiң бетiне қарап отырған жалғыз ұлымызды былайғы жұртқа «наша шегедi, ұрлық қылады» деп өсек таратса, не қылмақпын. Тегi осы жер басып жүргiзесiңдер ме, жоқ па? Арақ iшесiң деп анада гаражда топ алдында жерге тыққаның бар! Жоқ, жетер. «Жуас түйе жүндеуге жақсы» дегендерiңе енд i көне бермеспiн. Ондай ағайынның маған соқыр тиынға қажетi жоқ. Байлығына, машинасы барлығына түкiргенiм бар ма?! Сендердiң аужайларың белгiлi ғой, «аузы қисық болса да байдың ұлы сөйлесiн». Жо- жоқ, ол мазақтарыңа көнер мен емес, Қанатжан! – деп орнынан түрегеп кеттi.

	– Әй, әй, Есенқұл, сен, сен сөздiң жөнiне жығыл, оның барлығы мен байлығы туралы әңгiме болды ма?! Сен неге ауа жайыласың? – дей берген Қанатты әрi қарай сөйлетпей:

	– Тыңдамаймын сөзiңдi! – деп есiктi тарс жауып шығып кеттi.

	Темiр шарбақтан шыға бергенi сол едi, көршiсi Сиқымның бүйра бас баласы көк «Жигулимен» мұның жанынан зу етiп, өте шықты.

	– Мына иттiң баласы, қаға ма, ей! Машинаның соңынан ызалана қараған…

	Ылғи бiр көңiлсiз ой тiзбегi андыздап алды-артынан андағайлай беретiндiгi-ай. Тек соңғы кездерi ғана Есенқұл өмiрiнде көңiл сергiтетiндей кiшiгiрiм өзгерiс бола бастағандай-ды. Араққа деген әуестiгi де аздап бәсең тартқандай болған.

	Анау күйеуден қайтқан қызының тұрып жатқан қарсы бөлмесiнде мұның қызғыштай қорып келе жатқан қазынасы бар. Кiлтiн жан баласына ұстатпайды. Қатты iшiп, мас болып жүргенде де шалбарының ұры қалтасындағы кiлтiн түгендеудi еш ұмытқан емес.

	Соңғы бiр жыл көлемiнде осы Шу өңiрiнде, Бетпақ, Арқа маңында киiктiң мүйiзiнiң қаны жерге тимей тұр. Аш қасқырдай жалаңдаған саудагерлер ауыл-ауыл аралап, ел-елдi кезiп, ақша десе ақшаға, дүние десе дүниеге киiктiң мүйiзiн жинап жүр. Осы бiр қанды қасат тiрлiкпен шеңдесетiн сауда салқыны осы өңiрге де өзiнiң ызғарын ала келген. Бой қызуы қайтпаған дөңгелектi көлiгi бар еркек кiндiктiлердiң есiн түгелге жуық осы қанды кәсiп билеп алған едi. Еркiн өскен, ерке өскен қорғансыз дала тағысына қарсы жойқын, қанды шабуыл сұмдық қарқын алып тұрған кез. Елдiң аузында бiр- ақ сөз! Ол – мүйiз, мүйiз, мүйiз!

	Соның бел ортасында ерекше көзге түскен Есенқұл болды. Көкiрегiне көптен сырыл кiрген тракторы да гаражда қаңтарулы тұрған. Қолы бос.

	Қос аяқты мотоциклiмен қуып жетiп, нысанаға алған мүйiздiнi қалт жiбермей атуға әбден мәшкiлденiп алған-ды. Бiрiн құлата салып, екiншiсiнiң соңына түседi. Бiр ғажабы, мұндай сәтте оның бойында қорқыныш та, үрей де болмайды. Тал бойындағы қызулық пен құмарлық оты шоқтай үйiрiлiп, қанталаған көзi мен шүрiппенi баспаққа оңтайланған саусақ ұшына жиналады. Осы бiр үрейлi сәтте жанталаса жаныққан жануарлар қос аяқты жаналғышқа мiнiп алғандардың бұларды бөрiктiрiп қуалап, оқ боранына көмген сәтiнде ақырзаманнан әрмен күйге душар болады. Аспанда күн тұтылып, қара жер қаралы бесiкке айналғандай сұмдық бiр сұрапыл шақ орнайтын. Қорқырап, қырылдап жатқан текелердiң жаны шығар-шықпастан- ақ, мүйiздердiң түбiнен селебе секiлдi қол арамен дырылдата кесе бастайды.

	Соңғы уақытта осы сынды қанды ғарасатсыз бiр күнi өтсе, Есенқұлдың iшкен асы бойға сiңбейтiндей халге душар болған.

	Соңғы рет совхоз директоры Жұмабек Сақыпұлы бiр үлкен жиында жiгiттерге қатты ренжiп, көп шаруаның ұмыт болып, көп тiрлiктiң бiтпей жатқанын ашына айтты. Тiптi, сөз соңында, егер бұл бұралқы, бұла тiрлiк тыйылар болмаса, ешкiмдi аямақ емес. Аудандағы милициядан бастап түрлi заң орындарына дейiн хабардар ететiндiгiн қатаң ескерткен едi.

	Осыдан соң аз шаққа толас алып, тыйылғандай болған ашқарақ құмарлық қайта маздай бастады. Есенқұлдың ұпайы бiршама түгенделiп те қалғандай болған.

	Соңғы жарты жыл көлемiнде жинаған мүйiздерi орта қапқа жуықтап қалған-ды. Бар тiрлiктiң iшiнде көңiлге тоқ санайтыны да осы едi. Кей сәтте тәттi қиялға берiлiп, көкейiндегi құпия арманының орындалар шағы жақын қалды-ау деп жиi-жиi ойлайтын. «Сиқымның көк «Жигулиiнен» де әсемiн қолға түсiрсем шiркiн! Мүмкiн, бәрi де өзгеретiн шығар». Есенқұл жиi-жиi түс көретiн болып алды.

	Көл шетiне келiп, мотоциклiн сүйей салды да шешiнiп суға түстi. Басы ауырғаны сәл-пәл болса да басылайын деген тәрiздi.

	Кенет дүрiлдеген мотоцикл үнi бұған қарай жақындай бердi. Су бетiнде шалқалай жатқан денесiн тiктеп алып, түрегелдi. Жекен екен.

	Есенқұл қуанғанын жасыра алмады.

	– Өй, бауырым-ау, келдiң бе, көктен тiлегенiм жерден табылды емес пе!

	Екеуi қарқылдай күлдi. Жекен мен Есенқұл екеуi көл жағасындағы тал дарақтың түбiнде еркiн кеттi. Жекеннiң аңшы орыстардан түсiрген олжасы тым мол екен.

	Жүректегi түйiн мен көкiректегi тоң болған шемендер сары майдай ери бастады, жiби бастады.

	– Есенқұл десе, былайғы ел менi ақымақ көретiнге ұқсайды. Мен де адаммын ғой. Менде де бала-шаға бар. Асырауым керек емес пе. Осы жұрттың не iстеп, не қойып жатқанын мен бiлмей отырмын ба? Бiлгенде қандай. Құдайға шүкiр, қалтада табақтай дәкүментiм бар. Аң атқанды шытырлатып ұстап, акт жасасам, алды ақшадан айып төлеп, арты Сiбiр айналып кетер едi. Бәрi туыс, бәрi ағайын, бiреудiң көзi жақсы, бiреудiң өзi жақсы. Жекжаттықтары да жоқ емес. Тым қатал тиюдiң өзi де қазiр қауiптi ғой. Газеттен де оқып, телевизордан да көрiп жүрсiң. Күнде бiр сұмдық естiмесең, құлағың сасиды… Ана атақты аң инспекторы Долговты бiлесiң ғой. Анада соның өзiн, соңынан баласын атып кеткен жоқ па. Әй, өзi де тым қатал едi. Әлгi қаладан келгендердiң талайын қан қақсатушы едi сабазың. Өздерi де сен тұр, мен атайын жiгiттер едi. Екеуi де марқұм болып кеттi, өкiншiке орай. Кел, соларды еске алып қояйықшы!

	– Жекенжан-ау, соның ақыры не болды әне! Тым шоштаңдай бергеннiң несi жақсы. Өлдiң, өштiң, бiттi емес пе бәрi де!

	Бұл күнде кiмнiң жақсы өмiр сүргiсi келмейдi. Бәрiмiз де адамбыз. Мысалға, менiң де анау Сиқым құсап мәшине мiнгiм келедi. Неге мiнбеймiн, айтшы! Ата – тегiм кем бе? Жоқ, кем емеспiн. Он екi мүшем сау, құдайға шүкiр. Бiрақ өмiр әдiлеттi емес. Бұл күнде кiм пысык, кiмнiң ылпың- жылпыңы мол, сол озып жатыр, әне. Сол Сиқымдардың аужайы осыдан үш- төрт жыл бұрын жалпақ жұртқа белгiлi едi. Бүгiн шiкiрейiп, совхоз қоймасының кiлтiн ұстағалы берi мұрнынан құрт түседi. Айттым ғой, Жекен- ау, бұл өмiр әдiлетсiз деп. Кей-кейде күйiнiштен өртенiп кете жаздаймын. Осы машина мiнсем деп тыраштанып мал да жинадым. Екi-үш қара бiтiп едi, бiреуi бөрiнiң аузына түстi, бiреуi опқа түсiп өлдi. Жалғыз қара қай тесiгiме тығын, қай жыртығыма жамау болады. Қазiргi тiрлiк – сол тышқаншыл тiрлiк. Дала кезген бөрiдей киiк аулап, мүйiзiн қағып алып жатырмыз. Ендiгi үмiтiм сонда. Зауыттан шыққан су жаңасын алуға менiң өмiрiм жетпес. Қазiр бензин де қымбаттап, машина бағасы түсе бастағанға ұқсайды. Тәуекел деп сол орта қап мүйiздiң ақшасына қолдан болса да бiр тәуiр көлiк алмасам, iшкен асым бойыма тарар емес.

	Жекен қуанып кеттi.

	– Әй, Есенқұл, ой, айналайын, бауырым-ай, ниетiңе жет! Кел, тағы да алып жiберейiкшi. Екеумiз бiраз шердi тарқаттық-ау деймiн.

	Жекен аузы жаңа ашылған шөлмектен екi пластмасса стақанға толтыра құйды да:

	– Баяғыда бiреу айтқан екен: «Жiгiттер, мас болып қалмай тұрғанда тез-тез iшiп алайық», – деп, сондай-ақ, аға, кәне, тездетiп қағып тастайық, – дедi.

	Есенқұл қарқылдап тұрып күлдi.

	– Өй, Жекенжан-ай, тауып айтасың-ау. Әлгi жiгiт айтпақшы, тез-тез iшiп тастайық…

	Олардың бұл отырысы бiрқауым уақытқа созылды. Бiрiнiң соңынан бiрi iшiлген арақ екеуiнiң бойына жайыла тарап, буындары мен тiлдерiн ала бастады.

	– Әй, Жекен, өзiң айтшы, мен кiмнен кеммiн осы. Бұл өмiрде титтей де әдiлдiк жоқ қой. Әдiлдiк болса, менiң тағдырға не жазығым бар? Айтшы, кәне, не күнәм бар, неге мен… – Арғы сөзiн айта алмай, шашалып қалды да:

	– Қатын анау, қит етсең, қарғап шыға келедi. Ой, тiлi қандай ащы!? Соншама қарғауды қайдан үйренгенiне таңмын. Өткенде: «Осы қу шұнақ құдай, неге ғана менi сенiң қара сорпаңа отырғызбайды екен», – дедi-ау. Сенесiң бе, осы сөздi естiгенде қатынымды да, өзiмдi де бауыздап жiберуге шақ қалдым.

	Есенқұл жыламсырай бастады. Қол сыртымен көз жасын сылып алды.

	– Әй, әй, жарайды ендi, жаман әйелдiң сөзiне бола өле берсек, жарық дүниеде еркек қала ма? Қой, қой, ондай сөзiңдi естiртпе.

	– Жоқ, Жекенжан-ау, мен де адаммын ғой, мен кiмнен кеммiн осы, ә?

	– Ешкiмнен кем емессiң. Қол-аяғың балғадай жiгiтсiң, алпамсадай азаматсың.

	– Рахмет, бауырым! Рахмет саған. Келшi берi, бұл дүниеде менi де түсiнетiн адам бар екен!

	Есенқұл Жекендi беттен сүймекке талпынды. Өзi егiлiп жылап жүр. Екеуi екiндi әлетiнде тарады.

	Есенқұл мотоциклiн аула сыртына қалдырып, аяғын әлтек-тәлтек басып, әулiге ендi.

	Yйiнен ұлы шығып келедi екен. Қолында ақ қағазбен оралған шағын қорап бар. Белiнен жасыл түстес лентамен шарта буыпты. Тұманды санасында әлгi қорапты қайдан көрдiм дегендей солғын ой қылаңдайды. Үстiнiң бәрi су жаңа киiм. Аяқкиiмi қандай!

	Есенқұл ұлына теңселiп тұрып, тесiле қарады. Ұлы бұған салқын қабақпен бiр қарады да:

	– Немене, танымай тұрсың ба? – деп, сұмдық бiр суық үнмен, жат үнмен тiл қатты.

	Алара қараған көзiнде титтей мейiр де, пейiл де жоқ екен. Есенқұлдың тiлi байланып қалды.

	Тұңғат жалт бұрылды да, көшеге түсiп кете барды. Артына қайырылып қараған жоқ.

	Сыртқы есiк ашық тұр екен. Табалдырықты аттай бердi де тұрып қалды.

	Iштен шыққан шаң-шұң ащы дыбыс мұны ерiксiз аялдатты.

	– Кетсең кете бер! Сен кеттi деп осы үйдiң төбесi опырылып құлап қалар дейсiң бе? Бара бер, баратын жағыңа! Қайсыңның қабағыңа қарап күн кешпекпiн. Өз айқайым да аз емес. Осы үйдегi бiр емес, қос қояншықтың жыры да маған жетедi. «Тұрғынбек, Тұрғынбек» деп байғызша сұңқ-сұңқ етесiң. Тұрғынбегiңмен қоса құры! Сенi iшсе, тамаққа жаритын, кисе киiмге жаритын жерге бармадың деген жазығым ба? Бұл күнде сенiң махаббат- сахабатың кiмге дәрi? Кетпесең атамнан әрi! Әлгi қу жетiм күйеуiңмен қосылып, қоңыз терiп жесең де, қылым қисаймайды. Кетем десең аулақ, аулақ, алды-артыңа топырақ!

	Әйелiнiң үнi мейлiнше тарғылданып, мейлiнше ащы шығып жатыр.

	– Болды, жеттi ендi! Кетсем, кетемiн. Жүздерiңдi көрмей бiржола кетем. Тағдырым шығар, не бiреуiң әке болып еркелеткен жоқсың, не шеше болып емiренген жоқсың. Уыздай ұйып отырған жерiмнен қоярда қоймай, қалың бермедi деп, жетiм бала деп сумаңдап жүрiп, ажыратқан өзiңсiң. Күйеуiмдi кiнәламаймын, өзiмдi, өзiңдi кiнәлаймын.

	– Тұрғынбек-ау, Тұрғынбек-ау, сенiң түк жазығың жоқ едi ғой. Мен ендi сендей жанды қайдан табамын? Обалың мына шешеме, шешеме! Шеше болмай кеткiр, шешемнiң сөзiне ерген мен есекпiн. Иә, иә, мен есекпiн! – деп әлдененi тарсылдата ұрып, бар дауысымен еңiреп қоя бердi.

	Есеқұлдың мастығы тез тарқады. Қызы дауыс салып, зарлай жылады.

	Айтып-айтып жылады.

	– Осылай бақытсыз ететiндерiң бар, неге тудың, неге тудырдыңдар, алла- ау, айтыңдаршы! Айтшы! Тiрлiктерiңде екеуiңнiң оттарың неге бiр күн өре жанбады, неге екеуiң бiр шыны аяқ шайды көңiрсiп отырып iшпедiңдер, алла-ау! Осы үйдiң босағасына бiр күн сау болып келген әкенi көре алмай арманда кеткенiмiз бе? Сендерден туған бiз қайтiп оңамыз, айтыңдаршы, айтыңдаршы, кәне! – деп аңырай жылап, ашына сөйледi.

	Есенқұл босағадан кiлт бұрылды. Қызы тұрып жатқан қоржын тамға көзi түсiп кеттi. Есiк алдында селтиiп, екi жасар жиен немересi тұр екен. Көзiне көзi түсiп кеттi. Жаутаңдаған жасқаншақ жанарына шектен тыс үрей ұялай қалыпты. Ол аз шаққа бұған қарап тұрды да шегiншектей берiп, есiктi тез жауып ала қойды.

	Көзi босаға алдында жатқан бозғылт темiрге түстi. Әлгi қызғыштай қорып жүрген үйдiң құлпы. Терезеге жалт қарады. Әйнектерi аман екен. Тор көздерi орнында. Жүрегi шаншып өтiп, төбе құйқасы шымырлап қоя бердi. Үйге тұра ұмтылды. Есiктiң құлпы жоқ. Жұлып алынған. Жүгiрiп қайта шықты. Сол құлып! Iшке жүгiрiп кiрдi. Мүйiз салған қабы ойсырай олқы түсiп қалыпты.

	– Ах, иттiң баласы, аузымды топаймен ұрған екен ғой! Сыртқа оқша атылып шықты. Екi көзi тұмантып барады.

	Сана төрiнде бұрын бастан кешпеген, бұрын сезiнбеген бөгделеу құбылыс құйыны жүйiтки соғып, ұйытқи ойнап өттi. Жанарының түбiнде жасыл түстес шырақша лып етiп жанып, лып етiп өшкендей.

	Ол көгiлдiр сыры күнге өңген есiкке тесiле қарады. Оның сыртынан әлдебiр елес сурет қылаң берген тәрiздендi. Есенқұл көзiн уқалап, есiкке қайта назар салды. Жаңағы жас қыздың жаутаң жанары шектен тыс үлкейiп, есiк сыртына iлiнiп тұрғандай. Өңiм бе, түсiм бе деп шалалау ойлады. Көзiн қайта жұмды. Аз-кем кiдiрiстеп тұрды да қайта ашты. Үрей шалған жұмбақ жанар қас-қағым сәтке жұтылып кеттi де қайтадан қалқып, берi шыға бердi. Тап сол сәтте, әлгi қос жанардың жоғарғы жағынан күнге шағыла бедерленiп, мейлiнше таныс заттың, ынтық заттың – алтын мүйiздiң сұлбасы көзiне шалынды. Ол әуемен қатар қалқыған қос жанардың қабағына қонып алып, терезеден былай қарай, сыртқа қарай қалқи ұшып жөнелдi.

	Апыр-ау, тап соның өзi! Сол түсiмде көргеннiң дәл өзi ғой! О, тоба мұндай да ғажап болады екен-ау, ә.

	Есенқұл солардың соңынан ерiксiз iлестi. Қол жетпес қиялдай болып, түсiне енiп тамсандырған ынтығы, әне, қол созым жерде кетiп барады. Ендi бiр-екi ұмтылса, уысына түсуiне шәк жоқ.

	Әлгiнде ғана үрейлi көрiнген, үркек көрiнген қос жанар мамырдың нұрлы шуағындай тiл жеткiзiп айта алмас ғажайып мейiрмен, күйкi тiрлiк күйбеңi түтелеген жүйке, жаныңды сары майдай ерiтiп, елжiретер мейiрмен қарап бара жатты.

	Есенқұл аяғын шапшаң басты.

	– Әй, әй, әй! Мынау қайтедi-ей! Қашпа деймiн, қашпа! Қайда қашасың?

	Мотоциклiне ұмтылды. Оталдырып жатып, бұдан шапшаң ұзап, қалқи ұшып бара жатқан қос жанар мен қос мүйiзден бiр сәт көз алған жоқ. Тұманданған санасына күйкентай күдiк кәрi шөңгедей қадалып алған. Ұзаған сайын маздатып, барынша алаулатып бара жатқан алтын мүйiз бен жұмбақ жанар жарқылы Есенқұлдың ынтығын мүлдем тағаттан айырған-ды.

	Алқына, аласұра соққан жүрегi тар кеуденi жарып шығардай. Көз жауын алған қос мүйiздi – алтын мүйiздi сағымды, сиқырлы жастықшаға қондырып алып, қалқыта көтерiп бара жатқан көздердiң құбылуына тiл жетпейдi. Құдай-ау, мұндай да сұлу көз болады екен ғой. Мұз болған жүректi жiбiтiп, сiрiге айналған сезiмдi ерiтер жанар ғой. Құс қанатындай қып-қысқа тiрлiгiндегi теперiш көрген тағдырының тауқыметiн мүлдем естен шығартып жiберетiн тәрiздi. Ендi бiрде қиялдағы жұмақ жан азабын ұмыттырар мұңсыз да қамсыз ғажайып сырлы өлкесiне апарып, енгiзiп жiбергендей ме, қалай өзi!? өмiр бойы өксiп, өртенiп келе жатқаның да санадан мүлдем аулақ, мүлдем ұзап кеткендей.

	Ол мотоциклiнiң газ беретiн тетiгiн шегiне жеткiзе қайырды. Тар құрсаудан тысқа атылған түз тағысындай зор екпiн алған темiр көлiк, шоқат, қырат, дөңдердi тегiс жолдай көрiп, ағып барады. Бытырлай сынған баялыш бұтақтары алыс-алысқа ағындай ұшады. Ақ сағымға айналып кеткен дөңгелектерi жазық дала төсiне ақ боранды ала құйын орнатып барады.

	Жақындап қалды, тақанып қалды. Есенқұлдың көздерi шырадай жанып, ессiз қуаныштың елiкпе әсерiне қатты берiлiп кеткендей.

	– А, құдай бердi деген осы, бердi деген осы! – деп елiре айқайлап, сақылдап күлдi.

	Мiне, мiне, қолсозым жер қалды. Ағындаған мотоцикл қалқи ұшқан қос мүйiзбен қапталдасып қатар келдi. Қос жанар қас-қағым сәт аял жасап, барынша болмысымен бұған қараған. Ерiксiз назар салды. Алып жанарлардың қарашығының iшiмен қан жоса болып дүркiрей, дүрлiгiп қашқан киiктер тобырын көрдi. Ызы-қиқы, азан-қазан шу құлағына жеткен тәрiздендi. Осы бiр сурет тез ауысып үлгердi де артынша басқа бейнемен алмасты. Түсiнде көрген жас ару егiле жылап, есеңгiреген халден арыла алмаған күйде. Көзiнен жас орнына қан тамшылайды. Бiр кезде Тұңғат көрiндi. Басына киiктiң екi мүйiзiн қадап алып, шешесi мен әпкесiн алдына салып, шыңғыртып қуалап жүр. Көзi құтырған иттiң көзiндей қып-қызыл.

	Есенқұл көзiн жұмды да басын қатты сiлкiп-сiлкiп жiбердi. Көзiн дереу ашты. Жұмбақ жанарлар әп-сәтте жоқ болды.

	Қалқи ұшқан қос мүйiзге қол созым жер қалды.

	Ол үзеңгiге аяғын шiрей тiреп, орнынан ақырын көтерiле бердi. Алқын- жұлқын жүректiң ыстық қаны басқа атылды. Екi көзi оттай жанды. Ағынды салқын ауа тоңазытқан саусақары сол сәтiнде жалынға шарпылғандай. Жон арқасына, тұла бойына құйындап жеткен долы күш астында арқыраған асау темiрдiң алақұйын күшi мен алаперен жылдамдығын мүлдем олқысынғандай. Қайсар еменнiң иiр бұтағына тас кенеше жабысып, жемiне оқша атылар жөйiт мiнездi сiлеусiн бойындағы қайратқа ұқсас сұрапыл күш тал бойына тұтасымен көшiп қонғандай. Есенқұл рөлден қолын босата берiп, алға ұмсына түсiп, арыстанша ақырды.

	– А-аа-ааа-аааа!

	Ол тар құрсауда талай уақыт бойы тұншығып жатқан шарболат серiппеше алға қарай бiр-ақ атылды…

	Ауыл адамдары Есенқұлды сабыла iздеп, екi күннен кейiн зорға тапты. Бетпақта, қалың баялыш арасында қалыпты. Ол ақбөкеннiң ақ сөңке болған бас сүйегiнен ажырамай, әбден күнқақты болып, бұдырлы иiрлерi жырымдалған қос мүйiзiн қос қолымен шеңгелдей ұстап, бiр қырын жатыр екен.

	1993 жыл.





ШУАҚ


	ӘҢГIМЕ

	– Әй, Арыстан, Арыстан!

	Бiрақ ферма меңгерушiсi мұның дауыстағанын естiген жоқ. Қаудырлақ бүктеулi шекпенiн қолтығына қысқан Алғабай асығыс ұмтылды. Сол бетiнде жатаған арықтың жиегiне аяғын сала берген. Қас қылғандай пимаға кептелген көне галоштың бүрсiз табаны суси сырғанап кеттi. Ауа қармаған қолы ербең еткен ол арық табанына ұзыннан сұлап түстi. Шекпенi бiр жаққа домалады.

	«Ей, сорлы-ай, сенiң де бiр асықпай жүрер күнiң болар ма?» – деп өзiне-өзi кейiп сөйлеген Алғабай жандәрмен қылып, таптаурын қарға қолын тiрей түрегеле берген. «Ешкiм көрмесе игi едi» деп ойлағанша болған жоқ анадай жерде қарап тұрған екi кiшкене баланы көрдi. Олар мәз бола, сықылықтай күлiп қалыпты.

	– Ау, кiмнiң баласысыңдар? – дедi. Жөпелдемде аузына түскенi де осы едi.

	– Тiлектiң.

	– Қай Тiлектiң?! Бала Тiлектiң бе, алде қара Тiлектiң бе?

	– Бала Тiлектiң.

	– Әп, бәсе-ау, танауларың делдиiп, айтпай-ақ танытып тұрсыңдар.

	Аттарыңды айта қойыңдаршы, кәне?

	– Марқаш!

	– Арқаш!

	– Әп, бәрекелдi! Ал, сендер бiздiң Ержанды бiлесiңдер ме?

	– Қайсысы, Алғабаев па? Менiмен бiрге оқиды, – дедi Марқаш.

	– Ол антұрған қалай өзi? Оқуы жақсы ма?

	– Жақсы, ата, жақсы.

	– Жақсы оқымаса тап қазiр барып, жонынан таспа тiлейiн, - деп қулана күлiмсiредi. Олар сыңғырлай күлiп:

	– Сонда сiз Ержанның әкесiсiз бе? – дедi Марқаш.

	– Жоқ, әкесi емес, көкесiмiн. Екеуi қосыла сықылықтай күлдi.

	Бұл келгенде Арыстан кеңсенiң ауызғы бөлмесiнде ферма зоотехнигi Айтқұлмен әңгiмелесiп тұр екен.

	– Әй, Арыстан, амансың ба? Ойпырмай, сынаптай сусып, қолға бiр түсетiн күнiң болар ма екен сенiң? Ол селкiлдей күлiп:

	– Оу, Алеке, кiре жағадан алмай, алдымен аман-есендiк айтысайық.

	Әйтеуiр дауылдату-ау сiздiкi. Шаруа жайы сонан соң, – деп қолын ұсынды.

	– Сөз болғаныңа! Дауылдатпай ендi нетейiн?! Сонау қияндағы Жалдан саған сәлемдескелi келдi деп пе ең. Қолын сұлық ұсына салды.

	– Әй, Арыстан, былтыр ғой мына сенiң тап өзiңе құдайдың қаншама зарын қылдым. Анау Мұқанның баласын маған жiберме деп.

	– Е, не болды сонша?! Арыстан тiксiне үн қатты.

	– Оу, жаным-ау, сонда-ақ айтпап па едiм. Ол бұйра басың тракторды оңдыртпағанда қой бағып оңдырта ма деп.

	– Немене, баққысы келмей жүр ме?

	– Айналайындар-ау, қайдан бағады. Барлық есiл-дертi ауыл болып тұрса.

	Жазығым «той, той» деп емешесi ылғи да үзiлiп тұратынын айтқаным ба.

	– Е, ендi анда-санда болған тойға кеңшiлiк еткнiңiз жөн ғой.

	– Қайдағы анда-санда. Осы күнi ауылда апта құр ма. Оның бiр күн емес, бiрнеше күннен құрып жүрсе, шарам қайсы? Осы келгенде әйелiмдi әрең көндiрiп, қасына Байдiлданың көмекшiсiн қосып, босап шыққаным осы. Yйде жас бала да бар. Ойнап жүрiп, отқа түсiп кетсе не бетiмiздi айтамыз? Әлгi қуың, мiне, апта болды, ұшты-күйлi жоқ. Тiптi үйi де бiлмейдi. Әнеукүнi Байқадам жақтан жылтыңдап бiр-екi қу киiк аулай соғып едi. Бiзге «әу» деп айтпастан, соларға iлесiп тайып тұрыпты. Ал, айналайындар, менiң төзiмiмнiң шегi осы ендi. Алдыңнан өттiм. Тап қазiр директорыңа тiке барамын да, барлығын ақтарып саламын. Сендердiң көңiлдерiңе қарап-қарап, жауырларыңды жаба тоқып келген жерiм осы ендi.

	Алғабай салған бетте қатты кеттi. Арыстан араша тiлегендей:

	– Оу, Алеке, Алеке! өзiмiз-ақ шешетiн мәселе ғой. Тiптi ұзын елдiң үйiрiне, қысқа елдiң қиырына жариялайтындай дәнеңе болған жоқ қой. Қайда кеттi дейсiң? Жүрген де бiр жерде. Барар ендi. Осыдан қолыма түссе, өзiм-ақ ит терiсiн басына қаптап жiберейiн. Қойыңыз, қажетi қанша шулатып.

	Алғабай қайнап кеттi.

	– Жоқ, сен оны маған не үшiн жiбердiң? Жалпақ елдiң тойын түгендетуге жiберiп пе едiң, әлде совхоздың қойын түгендетуге жiберiп пе едiң?

	– Ойпыр-ай, Ақаңның мына бiр сөзiн блокнотқа жазып қоятын екен, - деп күле барып, Алғабайдың арқасынан қақты.

	– Иә, сенiң бар асылың жазып қоюға шыққан қой. Шәниiп тұрысын. Ал, жаза ғой, тағы не айтайын? Қағазыңды қалтаңнаң неғып алмай тұрсың?

	– Ойбай, қойдық, қойдық! өзiңiз тегi жеңгемiзден мұқылаш жеп шыққаннан саумысыз? – деп мол денесiн ауыр қозғай, Алғабайды еркелеген бiр мiнезбен қапсыра құшақтап алып, лекiте күлiп жүр. Ол Айтқұлдың құшағына босанғысы келiп, әлсiз бұлқынды.

	– Сылдырлатып уәде бергенде, осы ауыздарың ауыздарыңа жұқпайды. Сенiң әнеукүнгi уәдең қайда, малға тұз салатын, жем салатын астау жiберткiзем дегенiң. Мен соны саған қадап айтып едiм ғой, - деп Айтқұлға шаншылды.

	– Әне, әне… Тақалып кетсең, дауды ағытып қоя бередi.

	– Е, неге ағытпаймын?! Анау қаптаған қалың қойыңа атамзаманнан қалған жалғыз-жарым астауың жете ме? Әлде тұз бен жемдi етегiммен бер дейсiңдер ме?

	– Беремiз, Алеке-ау! Ойпыр-ой, сонша дауылдатып. Осы бүгiн жiберткiзейiк. Дайын тұр.

	– «Жiберткiзейiк, жiберткiзейiк». Осы құйрығы жоқ, жалы жоқ қысыр сөздердi қайдан ғана тауып алатындарыңа таңмын. «Жiбердiк» деген тоқетер сөздерiң қайда осы?

	– Пай, пай! Әне, бiрнәрсе айтсаң, аузыңды аштырмайды. Айтыңызшы өзiңiз, қашан қайтасыз? – деп, Арыстан Айтқұлдың алдын орап кеттi.

	– Е, сенiң кеңсендi қоруға келдi деп пе ең. Осы бүгiн қайтам. Бiрақ айтарым сол – анау бұйра басыңды бүгiннен бастап менен әкет. Басқа бiр жөндем жан жiбер. Әр нәрсенiң шегi бар.

	– Ой, Алеке-ау, табан асты адамды қайдан тап дейсiз!

	– Онда шаруам жоқ. Әу баста-ақ айтқанмын. Болды ендi.

	– Тәрбиелеу керек қой. Әрi ауыл баласы. Жыл болмай жатып өңменге тепкен жөн бе?

	– Айналайын, Арыстан, сен ауыл баласы деп алдымды орама. Азар болса сенiң туысқаның шығар. Маған да бөтен емес. Бiрақ бәрiмiздiң илейтiнiмiз бiр терiнiң пұшпағы ма? Айтшы өзiң, солай ма?

	– Солайы солай ғой, бiрақ…

	– Жоқ, «бiрақ» деп бұлтақтама. Сол терiнi өле илескен жақсы ма, жоқ бөле илескен жақсы ма? Болды, доғар сөзiңдi. Тыңдамаймын. Адал болса ауыл баласы, ағайын баласы, ал арам болса… Жөн сiлтеп, ақыл айтсам: «Жетер, ағасы. Ақылдан құлағым сарсып бiткен. Мынау қауашақтай басымда мектептегi ағайлар мен апайлар құйған, папам мен мамам құйған алты тонна ақыл ұялап жатыр. Бұдан көп болған соң, бас жарылады», – деп терiс айналады. Сөзiнiң сиқы мынау болғанда, iсiнiң сиқы қандай болмақ. Не, маған саба дейсiң бе? Кәпiрiңнiң түсi қандай суық. Және қабақ астынан қарағанда, тура кiсi алатын бурадан бiр аусайшы.

	– Ойпыр-ой, соғыста шайлықпаған жүрегiңiз сол жас баладан шайлыққаны ма, Алеке, – дедi Айтқұл күлген болып.

	– Өй, шiкiн-ай, осыны тауып айттым деп тұрсың, а. Ал, жарайды, оның маған аларып қарағанын көтерейiн-ақ. Бiрақ анау тiпсiз малға аларып қарағаны ғой жанға бататыны. Әй, өзiң ойлашы, кәне! Көшеден басқа көргенi жоқ қуаяқ не бiтiрмек?! Айтшы, кәне, құдайшылығыңды.

	Алғабай Айтқұл мен Арыстанға қадала сөйледi. Ферма меңгерушiсi басын қорғалап кеткендей халде.

	– Пай-пай, Алеке-ой! Соны тап бiр мен қолдан жiбергендей. Әлгi комсомолдар емес пе қолына құлаштай жолдама берiп жiберген.

	– Е, жiберсiн. Оған кiм қарсы? Жiберсе, жөндiсiн жiберсiн. Су жаңа тракторды бiр емес, бiрнеше аударғанын солар бiлмедi ме? Бiлдi. Он бес күндiкке бiр сан емес, бiрнеше сан түнеп шыққанын бiлдi ме? Бiлдi. Ендi неге маған сiлтей саласыңдар? Анау Байдiлданың көмекшiсiн қарашы. Алтын бала! Елде жүрдi, абыройлы болды. Әскерге барды, абыройлы болды. Байдiлданың екi езуi құлағында. Қолымды жылы суға малдым дейдi. Мен немене, тоқалдан туып па ем сонша! Ана ағайдың баласының әскерге кеткенi, әйтпесе сендерге жалынып нем бар?

	– Е, сүйдесеңiз едi. Өзiңiз де бiлесiз. Қазiр жастар жағы қиын емес пе. Қит етсең: «Малыңды ал, екi қолға бiр күрек», – деп жұлынып шыға келедi. Мынау Жаңатас қаласына соларыңның көбi осы күнi ауа көшiп жатқан жоқ пе. Iнiңiздiң несiн айтасыз, мың болғыр бала ғой ол. Майлығы да, сулығы да бiрдей. Айтпақшы әнеукүнi аудандық газетке шыққанды оқыған шығарсыз. Өзiн командирi де келiстiрiп жазыпты.

	Алғабайдың бiр дауылдатса көпке дейiн басыла қоймайтынын бiлетiн Арыстан осы тұста жол тауып кеттi. Орайы келiп тұрған әңгiме арнасын әдейi бұра салды. Аға шопанның осал тұсы да осы бiр әңгiме төңiрегi. Iнiсiн еске алса, елжiреп қоя бередi.

	– Е, оқымай екi көзiмiз әз болып па. Yйдiң төрiне әйнектеп тұрып iлдiрiп қойдым керек қылсаң.

	– Әп, бәрекелдi! Айтқұл Алғабайдың екi иығын қыса ұстап, ойнай сiлiктi. – Жуатын кез ендi келдi, Алеке. Өзi суретiнде тап бiр генерал сияқты. Мүлдем сықитып түсiрген, Ареке, ә, – деп оны қоштаттыра сөйледi.

	– Қатырған… Бiр мақтаса, сондай-ақ мақтасын. Қалай десеңiз олай деңiз, Алеке, әйтеуiр бiр тойыңыз бар.

	– Әнең қара бұларды! Дәмелерiң тай жеген бөрiдей-ау, ә, – деп Алғабай ерiксiз жымиды. Қатқыл үнi де ауызға салған сағыздай жұмсарып сала бердi. Жанарындағы жалдана, жалаулана көтерiлген ашу толқыны лып басылып, әп-сәтте жайма-шуақ халге ауысқандай.

	– Ой, несiн айтасың, жаным ғой ол менiң! «Көке, үйтейiн бе, көке бүйтейiн бе?» деп құрақ ұшып тұрғаны қандай! Ол келгенше де ағармаған бiр тал шашым қалмайтын шығар, қайдам, – деп, жеңiл күрсiне, бас изедi.

	– Е, ендi бiр жыл деген не, бiр белдiң асты емес пе.

	– Әрине ғой. Бәрiн айт та бiрiн айт, тек бейбiтшiлiк болғай. Бiз мұнда күйiп-пiсiп, алысып, жұлысып жүре беремiз де. Бәрi пендешiлiк қой.

	– Е, соны айтыңыз бәрiнен де! Арыстан бiртүрлi жеңiлейiп қалды. Әңгiменiң бейбiт арнаға ауысуына ол осы сәт соншалықты құштар болып-ақ тұрған-ды.

	Осы сәт Арыстан әлдененi ұмытқандай санын бiр-ақ соғып:

	– Оу, Алеке, тарс есiмнен шығып кетiптi. Айтпақшы мол олжаңызбен. Оған қолын ұсынды. – Жылдығыңыз шыққан. Қазiр ассаға барыңыз да алыңыз. Iлесбек өзiнде тұғын.

	Арыстанның жұмсақ қолы Алғабайдың күстi қолын ұзақ сiлкiледi.

	Жылмаң қаққан қассир жiгiт мол ақшаны Алғабайға берiп жатып, жымың еттi. Жiпси терлеген арық қолдарында жеңiл дiрiл ойнайды. Жүдеу өңi бозарып сала бердi. «Мынау антұрған қайтедi-ей», – деп iштей ойлады.

	– Мынау үш мыңды жеңгемiздiң жамбасына басасыз ғой, ағасы, ә. Көзiн қысып күлген болды.

	– Е, әрине, ақшаға қожалық осы күнi әйелге өткен жоқ па. Келiн де үйге барғанда қаққанда қаныңды, соққанда сөлiңдi алатын шығар, бала, ә, күндiк табысың қайсы деп. Тегi жүзiң жүдеу тартып кеткен екен. Анау қызыл қағазыңның екi-үшеуiн жамбасыңа баса ғой. Тегi обал болар, терлеп кеттiң ғой, - дедi сөз аяғында әзiл мен шынды шабыстырып.

	– Шiркiн, көне көздер-ай. Көкейiңдегiнi айтпай бiледi-ау. Кассир жiгiт ендi ғана шын күлдi, қарқылдай күлдi. Үш ондық қалтасына барып қоныс тапты. Бозғылт тартқан бетiнiң ұшына қызғылтым шырай ойнады. Алғабай мұрнының астынан «қхң» деп күлдi де, тар тесiктiң алдынан сытылып былай шыға бердi.

	Арыстан гараж жаққа беттеп бара жатыр екен. Айтқұл көрiнбедi.

	– Әй, Арыстан!

	– Әу. Ол қайрыла қарады.

	– Түсте ағайдiкiне келiңдер. Дәм астырта берейiн.

	– О, жоқ. Ол күлдi. – Шын көрiп қалдыңыз ба?

	– Әй, қуаныш қой, әйтеуiр. Ендi өз лебiздерiңдi өздерiң жұтасыңдар ма?

	Тегi менiң атаусыз кеткенiм елден ұятты.

	– Жоқ, ойбай, Алеке, рахмет! Бестамға асығып бара жатырмын. Түс ауа сiзге машина келер. Әлгi айтқандарыңызды соған салдыртып жiберемiн. Ал, әлгi қу қолыма түссiн. Тура өзiм тiзгiндеп апарып, шiдерлеп тастап кетемiн.

	– Жарайды. Аузынан келiсiм сөздiң қалай тез шығып кеткенiн Алғабай аңғармай қалды… Арыстан Алғабайдың: «Басқа адамың бар ма жiберетiн», - деп айтуға оқталған ойының алдын тағы орап кеттi. Қарсылық қылмақ ойының қылышы тағы қайырылып қалды.

	Ауылдан шыққанда ширығып-ақ шығып едi. Келе кеңседегiлерге қырғидай тиiскiсi келген. Отарға барған трактордың тiркемесiне мiнiп, түн ауа совхоз орталығына суыт жеткендегiсiнiң себебi – көмекшiсi Мұқаттың қылығы жанына қатты батқан. Қораның қиы тiзеден. Қалың қарда көп малға шөп шашу да бiр азап. Қоңы төмен көтеремi бiр бөлек. Олар да бiр жас баладай. Бәрiне қолды бiр-ақ сiлтеуге болар едi-ау. Бiрақ…Осы «бiрақ» Алғабайды елден бөлек азапқа салып қоятыны тағы бар. Шыдай алмайды. Иә, иә, шыдай алмайды. Қатты аязда қара есегi далада қалса да, қатты кейiп, күйiп-пiседi.

	«Өй, етi арам болса да күшi адал ғой. Тең-тең қылып сексеуiл артқанда күшiн-ай дейсiң. Өй, нәлеттер, жандарың ашыса неттi», - дер едi.

	Қыраулы қыста қас қарайып, көз байланғанша аға шопан Алғабайдың жамбасы бiр жер иiскемейдi. Қол үшiн берер әйелi де бiраздан берi недәуiр науқастанып жүрген. Келер жылы оқитын кенже ұлы да шектен тыс мазасыз. Ол да бiр жағынан қол байлау болғандай. Өрге тартсаң өгiз өледi, ойға тартсаң арба сынады.

	Бiрақ әлгiндей әңгiмеден соң оның бар ойы Арыстанды айыптаудан көрi ақтауға ойысқандай. «Бiр ашу болсайшы шiркiнде. Осы алпысқа аяқ басар шағымда бiр адаммен бет жыртысып көрмеген адам көрсем, ол осы Арыстан шығар. Ашу айтып, ақырып-шақырып жатсақ та кек тұтып, кiнәға тiзiп жатпайды, сабазың. Мұндай көнтерлi жан сирек-ақ шығар. Бiздiкi де пендешiлiк қой. Әйтпесе Мұқат сықылдылардың күнiне онымен кездесiп жүрген шығар. Сондайлардың бәрiмен итше ырылдасып, шаптан алысып жатса, тiрлiк оңа ма? Тез жеткiзбедiң, тез бермедiң деп ығыр ете беруге әркiм-ақ ұста. Осының бәрiне бiр Арыстан кiнәлi ме? Кетпенi өткiр болғанмен, сiлтеушi қолдың қарымы әр басқа ғой. Бiреу тереңге бойлата ұрады, бiреуi көз алдап, бетiн қарпиды. Арыстандар азамат емес пе. Анау жылғы жаман қыста қолына күрек алып, барған үйiнiң берекесiн кiргiзiп едi. Кiрi жұғып қалады деп арсынбады. Сонда өзiнше нәнсiп, шырт түкiрiп жүрген кейбiреулер жылы үйдiң босағасын сағалап, қояндай бұғып, қарта ойнап, тышқаншылап кеткен. Осы жеме-жемге келгенде бұта түбiн бұқпалап кететiн жандар қайдан шығады, құдай-ау. Апыр-ау, Мұқат секiлдiлер ертеңгi күнi өз кiндiгiнен шыққан ұрпағына ненi мұрат етпек…

	Сол сұрапыл қыста қайсымыз болғанда да талай малды қыстың оқпанына берiп шықтық қой. Қалың өрттi сөндiремiн деп безектеп, қанатымен су сепкен қарлығаштай бiр халдi бастан кешкен Арыстанға көп ел алғысын жаудырмап па едi…

	Осындай бiр ой жетегiнде келе жатқан ол жолшыбай почтаға соқты.

	Әскердегi iнiсiне хат салды.

	Содан соң азық-түлiк магазинiне бет алған. «Бағанағылар ойнап айтса да ойындағыларын айтты-ау. Ауылға бiр соқпай қоймас. Әлгi қымбатынан екi- үшеуiн ала кеткен артық болмас. Әрi келiм-кетiм кiсi бар дегендей. Тiлеуқор жандар ғой бәрi де. Айдаладағы Алғабайдың iнiсiн газетке мақтап жазыпты деп, кiм шын қуанып, кiм шын ниет бiлдiрген. Әнеукүнi әлгi Мұқанның баласына газеттегiнi оқытқанда, ит-ай, бiр ауыз жылы лебiз бiлдiрмедi-ау. Адам көңiлi жылы сөзге де семiредi емес пе. Тегi, газеттi керексiз заттай жанына сұлық тастай салғанда, iнiмдi кеудеден әрмен итерiп тастай салғандай болды-ау! Лепiрген көңiлiң су сепкендей басылып қалады екен де…»

	Сатушы әйел магазинде жалғыз тұр екен. Алғабай оның топ-толық, төртбақ денесiне сүзiле бiр қарап алды.

	– Иә, келiн шырақ, аман ба?

	– Амансыз ба, ата. Азу тiсiнiң бәрi алтынға толы екен. Жарқырай, күле амандасты.

	Алғабай бiр жөткiрiнiп алып, сөрелерде сап түзеген әлемiш бояулы, сан алуан түстi шыныларға барлай қарады. Әрi ойланды, берi ойланды, елден естiп, ойға ұялаттым деген нәрсесiнiң атын есiне түсiре алмай-ақ қойды. Тұраркүл шоқша сақалды қарияның әдеттен тыс бағытқа қадала қарап тұрғанына азырақ таңданғандай халде. Бiр мезетте барып Алғабай тiлге келдi.

	– Келiн шырақ, осы әлгi бастықтар iшетiн қымбат коньягiнiң аты немене едi? Сатушының дөңгелек жүзiнен күлкi құтырына ойнақ салып өттi. Сылқылдай күлген қалпы, булыға сөйлеп: «Армянский» ғой айтып тұрғыныңыз, – дедi. Ол болмай тұр. Басқасы табылады, аласыз ба?

	– Мейлi де, үшеуiн…

	– Тағы не алмақсыз?

	– Ана бiр қалаулы тұрғандарың әлгi балалар жейтiн тәттi ғой деймiн. Сұқ саусағын шошайтып, төменгi сөренi нұсқады.

	– Мына аюы бар шоколадты айтасыз ба?

	– Иә, соныңның тура жиырмасын сана…

	– Қымбат қой.

	– Мейлi де, қанша болса да…

	Ала қоржынын арқалап интернатқа барды. Алдынан аңдағайлап бiраз бала шықты. «Е, айналайындар-ай, ауылдарыңды сағынып жүрсiңдер-ау, ә». Iшi елжiреп кеттi. Бөлмеге жиналып қалған он шақтысына бiр-бiр тақта шоколад үлестiрiп бердi. Бәрi мәз. Ержан жоқ екен. Ойнап кетiптi. Отырған балалардың бiреуi сыртқа ата жөнелген. Бұл екi аралықта Алғабай балалардың аты-жөндерiн сұрады. Өздерiн танымаса да, әке-шешелерiн таниды. Арқаларынан қағып айналайынын айтып, көңiлдерiн бiр көтерiп тастаған.

	Бiр сәтте балалар шоколадтың сыртындағы суреттi қызықтай қарап, «Олимпийский! Олимпийский!» деп дабырласып жатты. Қос құлағы қалқиып, көзi қулана күлiмдеп тұрған қоңыр қонжықтың әсем салынған суретiне Алғабай ендi ғана шын назар аударған. Әлгi бiр кәрi құлаққа тосын сөздiң сырын сұрауға ендi ғана ыңғайлана берген. Есiк шалқасынан ашылды.

	– Көке!

	– О, құлыным! – Ержан келген бетте құшаққа қойды да кеттi…

	Алғабай бұдан соң Ержанды ертiп, дүкен аралады. Пальто әпердi. Баласының көптен күткен ойы да орындалды. Су жаңа конькидi магазиннен шыға-ақ, аяғына қондырды. Ақ пимасын мұның қолына ұстата салды. Сол бетiнде көк тайғақ көше жолымен ағызып жөнелдi.

	– Әй, баламысың деген, ә. Антұрғанның шыдамауын! Ол мейiрлене күлдi.

	Түс кезiнде Тиышбайдың үйiне кiрiп шықпақ болды. Ойласа, сол үйге былтырдан берi бас сұқпаған екен. Келе жатып: «Ә, қара кемпiр де тасқаяқтай қағыстыратын шығар, - деп ойлады Ақталар сөзiн алдын-ала ойластырып та келедi. «Әй, тiрлiктiң өзi де сұрғылт болып кеткен жоқ па. Ылғи шабуыл, шабуыл да шабуыл».

	Алғабайдың көңiлi жапырағы төгiлген жүдеу ағаштай жабырқап қалды.

	«Шынымен-ақ Тиышбайдың аты атаусыз, ұмытылып қала бергенi ме?». Осы мезет ол Тиышбайдың соңында қалған жалғыз перзентi – Қоқымның соңғы бiр-екi жылда әдеттен озып, жат мiнез шығарып жүргенiн елден жиi еститiн. Бұған кәдiмгiдей күйзелiп, қапаланушы едi. Бәрiнен де мұның жанына аяздай бататын бiр жай – ол Қоқымның жолдасының бала көтермей жүргенi… Мұны ойлағанда өз-өзiнен жасып, жүрегiнiң басына ащы запыран кiлкiп тұра қалатын.

	Бұл келгенде Қоқымның, жо-о-оқ, Тиышбайдың үйiнiң есiгiнде нән қара құлып тұр екен. Ол бiржола жасып, үгiлiп сала бердi. Сом қара құлып сұмдық бiр жаман ырымға бастағандай. Баспалдаққа сылқ етiп отыра кеттi. Көршi үйлерден жөн сұрауға тiптен де құлқы болған жоқ…

	… Алғабай ағасының үйiнде шай iшiп болып отырған-ды. Сырттан машина гүр ете қалғанда, буып-түйiп қойған жүктерiн ала-мала сыртқа шықты. Келген Қоқым екен. Алғабай алғашында таңданып қалды.

	– Қоқымбысың? Амансың ба? Көңiлсiз амандасты.

	– Амансыз ба, көке?

	– Арыстан ба жiберген?

	– Сол.

	– Жаман шешең қалай? Құдай деп жүрiп жатыр ма?

	– Жүрiп жатыр. Шүкiр!

	– Жүре тұрсын, мүсәпiр. Өзi де шүйкедей болған шығар. Сол Тиышбайдың ошағының басынан құйрық басып, бiр аққұман шай iшуге де мойын бұрылтатын емес мынау қу тiрлiк, - дедi налыған үнмен. Бағана үйге соққанын айтпады.

	– Аман болса iшесiз ғой ендi, - деп ыржия күлдi. Алғабай оның бұл күлкiсiн ерсi көрдi. Сөзi де бiртүрлi ме, қалай? «Iшесiз ғой». «Кхң. Немене, бұрын iшпей жүр ме ем? О, несi-ей». Бiртүрлi кекесiн сынды ма құлаққа тым жат, оғаш сынды.

	Қоқым қоржынды кабинаға көтерiп салды.

	– Ал, кеттiк ендеше, тым кеш келдiң ғой.

	– Бiр жағдай болып қап… Сөз аяғын күмiлжiтiп жiбердi. «Не жағдай дейсiң? Белгiлi бекбике тiрлiгiң де. Бiр жерден тоя шықтым десейшi одан да». Ол ойын осылай шорт түйдi. Қоқымның жүзiне барлай бiр қарады. Көзiнiң айналасы сәл қабарып, қызарыңқырап тұр екен.

	– Астау алдың ба?

	– Алдым.

	– Онда дұрыс. Өстiп дiгерлемесең, олардың тiрлiгi осы. Ылғи соза тарт та, соза тарт. Көңiлсiздiктiң күңгiрт бұлты Алғабайды екi иықтан езе басып, төмен қарай тұқырта түскендей.

	Қоқым Алғабайдың қыңырайып, қитығып отырғанын сезiп келедi. Бiр қыңырайса шалыңның тез арада икемге келе қоймайтынын да бiлiп отыр.

	Көп ағайынның iшiнде бұл үйдi жақын тартып, ниеттiң шын түзулiгiн айқын танытатын да осы Алғабай болатын. Әрi әкесi Тиышбай Алғабаймен түйдей құрдас екен. Соғысқа екеуiнiң бiр кетiп, сонда өз әкесiнiң қаза тапқанын, Алғабайдың оны өз қолымен жерлегенiн Қоқым жақсы бiлетiн. Жыл сайын Алғабайдың әйелi мұның шешесiне жол-жоба жасап, осы Қоқымнан талай рет жiберiп отырушы едi. Осы сәт Алғабай Қоқымға әлде бiрдеңелердi қатты-қатты айтуға оқталып-оқталып барып қайтты. Бiрақ оны бiр жағынан аяп та кеттi. «Мүмкiн, қапаланатын да болар. Өзi құралпы жiгiттер әлдеқашан ақарлы-шақарлы болып кеткен. Ой деген де бәле емес пе. Бiр уақ содан арашаланғысы келiп… Әй, сонда да». Екi ұдай сезiм мұны ана арнаға бiр соғып, мына арнаға бiр соғып, сенделтiп кеткендей.

	Түнеукүнi ел арасында алыпқашты бiр әңгiме тараған. Сонда Қоқымның әйелiнiң Алматыға кетiптi деген ұзынқұлақ хабарын естiген едi. «Айқын екен, ақиқат екен. Енесi көз-тiлден аман болсын деп көп сұқтанушылардан қызғыштай қорып, ескi ырымға салып, әдейi жiберiп отыр деген бiр сыбыс та құлаққа тиген. Бiрақ естiген өтiрiк, көрген шын. Жазда, Қоқымның Арқаға барған бiр сапарында өзiнен сұрауға оқталып-оқталып барып, өзiн-өзi тежеп қалған. Әйелiне де тiсiнен бiр ауыз бөгде сөз шығармауға қатаң тапсырған. Сонда да болса суыртпақтап сыр тартқандарды қара кемпiр аяғының басына отырғызбаған. Бәрiн жалғанға шығарып: «Ауру, төркiнiне емделуге кеттi», – деп ұзын әңгiменi қысқа тұжырған. Тап осы мезетте Алғабай әлгiндей әңгiменiң шын-өтiрiгiн сұрауға оңтайланып отырды да, бұл ойдан тез қайтты. Көңiлiне дық тигiзбейiн дедi.

	Бiр кезде Алғабай кiнәмшiл жүзiн сәл жылұшыратып, Қоқымға қарай бұрыла бердi де, қалтасына қол салды.

	– Мә, iшiңнiң өртiн баса отыр. Әлi басыла қойған жоқ шығар. Мынаумен сөндiр, - дедi.

	– Көке, кешiрiңiз. Yнi бәсең шықты. Тамағына бөгде зат кептелiп қалғандай сәл кiдiрдi. – Сiздiң алдыңызда сәл ұятты болып. Бүгiн Алматыдан телеграмма кеп… Келiнiңiз аман-есен ұл тауыпты. Соған, ендi жiгiттермен аздап… Ол сөз аяғын жұтып қойды.

	– Өй, не дейсiң сен?! Алғабай рульдi сол қолымен шап берiп ұстай алды. – Рас па?

	Машина тоңқи барып жол шетiне шығып кеттi де, моторы өшiп қалды.

	– Рас, көке! Қоқымға шаншыла қараған Алғабай:

	– Әй, ит! Мұндай да ит болармысың сен! – дедi де, оны соншама бiр күш- салмақпен жағасынан шеңгелдей ұстап, жұлқып-жұлқып жiбердi. Ызалана, қатты дауыстады. Көзiнен ыстық жас ытып-ытып кеттi. Кенет екi иығы дiр- дiр еттi де, еңiреп қоя бердi. Қолы да Қоқымның жағасынан босана берген. Сол қалпы әйнек алдындағы кенереге маңдайын тiреп, басын әрлi-берлi шайқай, соншалықты терең де ауыр ыза-күйiкпен:

	– Құдай-ау, не болып бара жатсыңдар сендер, а?! Жат болғандарың ғой ендi! Мұндай да сұмдық болады екен, ә! Сен ит қалай ғана дәтiң шыдап…

	– Әй, көке, көке! Мен қайдан бiлейiн? Иығына қолын салды. Ол мұның қолын сiлкiп жiбердi.

	– Сенi да қырыққа келген еркек деп… – деп булыға жылады.

	– Тиышбайым, Тиышбайым! Бауырым, арысым! Түтiнiң ендi тiк шықты. Шынайы, шыншыл жүректiң сонау тұнығынан, тереңiнен бой шымырлата,

	ширығып шыққан осы бiр сөздер болған жайдың бар салмағын, бар қадiрiн Қоқымға ендi ғана тереңдеп ұғындырғандай. Ол да рульге бетiн төсеген күйi ерiксiз, үнсiз отырып қалды. Сұраусыз келген бiр тамшы жас бетiмен сусып, төмен түстi. Қасындағы қадiрлi серiгiне көрсетпей қол сыртымен сүртiп тастады. Алғабай машинаны жарым жолдан орталыққа бұрғызды. Сол түнi Алғабайдың ала қоржынының iшiндегi мол азық Қоқым үйiнiң дастарқанына шашылды. Дүкеннен алған «қымбаттары» ортаға қойылды. Қара кемпiрге көңiл тойғызар көрiмдiк те берiлдi.

	– Шiлдехана бiткен соң пышақкестi қоясың. Ендiгәрi жат иiспен Тиышбайдың босағасын былғама, аруағы атады. Жас нәресте – перiште, киесi ұрады, - деп Қоқымға iшкiздi.

	… Екеуi сәске түсте Жалдағы ауылға келдi. Алдынан жүгiрiп шыққан ұлына қалтасындағы өзгеше бiр мейiрмен, еркелей қарап тұрған қонжықтың әсем суретi бар соңғы шоколадты, тәттi шоколадты сыйға тартты.

	Қоқым бiр шай iшiп, орталыққа қайтты, Алғабай берген той малын ала қайтты.

	1980 жыл.





CӘЛИМА ӘЖЕЙ


	ӘҢГIМЕ

	Университеттiң соңғы курсын бiтiрер жылдың алдында пәтер iздеуiме тура келдi. Үш жыл тұрған жатақхананың шуынан қашып, оңаша жайды, тыныштықты қаладым. Әрi диплом жұмысына алған тақырыбым мол iзденiс, көп еңбектi қалайтын-ды.

	Ұзақты күнге көше кезiп жүргенiмде жерлес жiгiттiң бiрi жолығып қалды. Жайымды бiлген ол Пушкин кiтапханасының ескi үйiнiң түбiнде тұратын қазақ кемпiрдiң адресiн бердi.

	Кеше ғана өз жолдасының ол үйден бiржола шығып, Талдықорғанға жұмысқа кеткенiн айтты.

	Мен қатты қуандым. Әрi кiтапханаға, әрi орталыққа жақын. Төртiншi трамвайға отырдым да, сол жерлесiм айтқан үйге тарттым.

	Сыры семген көк шарбақтың есiгiн ашып, iшке ендiм. Ескi сарайдың iргесiндегi орындықта отырған қартаң, арықша әйелге көзiм түстi. Сырт әлпетi жасының жетпiстерге жетеғабыл екендiгiн аңғартқандай. Иегiнiң астынан орай тартылған көнелеу ормалының астынан ереуiлдей шығып тұрған күмiс шашы мен ақ құба өңiн аяусыз орғылаған әжiм iзi менiң әлгiндей кесiмдi ойымның кепiлi болардай. Пәс жанарының қатпарланған айналасы көкшiлтiм тартып, қарт көркiндегi көңiлсiздiктi одан әрi ұлғайта түсiп тұр.

	Менiмен сылбыр амандасты. Сөйлеуi де сылбыр. Мен бұйымтайымды айттым. Алғашқы көрген жан ғой деп, жай-жапсарымды, жөнiмдi қазбалап сұрап жатпады.

	– Iмм... Дұрыс онда. Одан әрi тiс жарып үндеген жоқ. Жартылай жер қабырғалы үйге апарар ағаш баспалдақпен ақырын басып, есiкке беттедi. Yйге жүр – деп мезiрет те етпедi. Дегенмен де дидарының дұрыстығын арқа тұтып, артынан iлесе басып, iшке кiрдiм.

	Көлемi тар да емес, бәлендей кең де емес, шағын қос терезелi, сенегi бар қоңырқай жалғыз бөлмелi үй екен. Ортада дөңгелек шай үстел. Соның қос қанатын ала орналасқан бiрi үлкен, бiрi көнетоздау шағын кереуеттiң бастары терезе кенеремен түйiсе тұрыпты. Отыр деп айтпаса да, аяғымды шешiп, жоғары шықтым. Шағын кереуеттiң астынан кiшкене ғана қобдиша момақан бiр пiшiнде қылаң ұрып көрiнiп тұр екен.

	Әлгi кiсi әлi тiл қатқан жоқ. Көк құманды сыртқа алып шығып кеттi де, әудем шақтан соң iшке ендi. Қаракеугiмдене бастаған бөлмеге көз тоқтатып шақ тұрды да:

	– Қалқам, шам жағын жiбершi, тегi, күздiң де жеткенi-ау, ә, кеш ерте түсетiн болды, – деп иегiмен менiң қабырға тұсымды нұсқады. Тұрып шам жақтым.

	– Әп, бәрекелде! Көзiң ашылсын, – деп ризашылық еттi де, терезе алдында тұрған қоңыраулы сағатқа тақап барып, сүзiле қарап тұрды. Одан соң кереует басынан қаттап бүктеген мол шаршыны алып, алдына жайды да, намазға кiрiстi. Үнсiз отырып, ұзақ оқыды. Мен жалығып кеттiм. Көңiл аулаған болып, жан-жағыма барлай қарап отырмын. Көзiме терезе алдында жатқан жұқалтаң көк кiтапша iлiндi. Алып қарадым. Есiмi белгiлi жас ақынның балаларға арнаған өлеңдер жинағы екен. Iшкi бетiнде «Қадiрмендi әже!» деп бастаған жылы сезiмдi арнау сөз жазылыпты. «Туысы шығар», – деген тоқтамға келген мен кiтапшаны әрi қарай аударыстырып, бояулы суреттерiн қызықтап қарап отырдым. Әлгi кiсi жайнамазын жия, орнынан көтерiле берiп, үн қатты.

	– Әлгi осында келiп жүрген баланың бергенi. Аты кiм едi өзiнiң… Есiмде қалмапты-ау, ә, – деп қабағын шытып, ойына түсiре алмай жатты. Мен атын айттым.

	– Е, со бала! – дедi қуанғандай. – Өзi бiр қызық бала едi аңқылдап тұрған.

	«Менiң шығарған кiтабым», – деп әкелiп берiптi сол қолыңдағыны. Осында бiр Қабыш деген бала жатқан, соған келiп жүретiн. Өзi бiр жақсы бала едi, – деп жылы жымиып қойды.

	Әлден соң ауыз үйге ақырын басып, шығып кеттi де, шай әкелдi.

	– Ал, шырағым, берi тақалып отыр, – дедi одан соң.

	Шайды үнсiз ұрттап анда-санда маған қарап қояды. Мен де ол кiсi көз ала бере кесе үстiнен көзiмдi барлай саламын. Аздап қозғалақтап, жөткiрiнiп те алдым. Арамызда орнаған үнсiздiк үнiн өшiрер күштi қармайтындай халдемiн. Әйтеуiр айтылуға тиiс әңгiмемiздiң түйiнiнiң шиiн шешудi сол кiсiнiң өзiнен тағатсыздана күткен жайым бар. Бiрақ әжей үндер емес. Көптен соң барып тiл қатты.

	– Атың кiм едi, шырағым?

	– Пернебек.

	– Пернебек?! – Естiп көрмеген есiмiндей таңдана айтты. Аз ойланып қалды. Тап бiр менiң есiмiмнен бойымдағы бар қадiр-қасиетiмнiң бүге- шiгесiн бiлетiн көрiпкел балгер iспеттi.

	– Әке-шешең бар ма?

	– Бар.

	– Қарт па?!

	– Иә. Әкем жетпiс төртте, шешем алпыста, – деп тақ еткiздiм.

	– Iмм… Әкеңнiң өзi маған iнi болады екен онда.

	– Сонда қаншадасыз?

	Сәлима шешей менiң сұрағыма жымиып күлiп қойды.

	– Менiң тұңғышымның өзi биыл алпысқа шығады екен. Он жетiмде көргем.

	Кесе түбiндегi суыған шайды сарқа iштi де, кесесiн құманның шүмегiне тоса берiп:

	– Кешегi сүргелеңде әкесiмен екеуi Қытайға өткен байларға қолды болып кеттi. Әкесi сол кәмпескелеуге қатысып жүретiн. Осы Нарынқолға барар жолдың шетiнен тауып алдық. Екеуiн де, – деп сөз аяғын тез жиды да, маған қарап:

	– Ал, шырағым, осында келем десең кел, егер тартынбасаң, – дедi. Ертеңiне мен Сәлима шешейдiң үйiне келiп орналастым.

	Күндер бiр қалыпты өтiп жатты. Әжеймен тез үйренiсiп кеттiм. Қолым қалт еткенде колонкадан суын әкелiп берiп, ол-пұл шаруаларына еткен көмегiме ол кiсi дән риза. Осында менен бұрын тұрған Қабыш деген жiгiттi сырттай сөгiп те алады:

	– Түкке ебi жоқ бiреу-тiн, әйтеуiр. Қайта әлгi кiтап шығарғыш бала анда- санда келгенде елпiлдеп: «Ананы үйте салайын ба, бүйте салайын ба», – деп тұратын. Өзi бiр жақсы бала едi. Түнеугунi көктемде қағаз ба, хат па, бiрдеңе жiберiптi, «Мейрамыңызбен құттықтаймын» деп. Қарашы, өзiнiң ұмытпай жүргенiн.

	Осы күндердiң iшiнде өткен-кеткен өмiрден әңгiме қозғап, менi көп жайға қанық етiп үлгерген. Ынта қоя тыңдап, қызық жерiн тәптiштей сұрағанымды ұната ма, iш тартып, жылы сөйлеп, айтқан жайын ыждағатпен,ерекше баппен баяндайды. Бiрде:

	– Әлгi осында сенен бұрын жатқан бiреуге кейде iшiң пысып, ол-пұл айтқың келсе, аза бойы қаза тұратын. Жақтырмағандай, «қойыңызшы» дейтiнiн қайтерсiң тағы да өзiнiң, – деп көңiл түкпiрiнде жатқан жеңiл өкпесiнiң шетiн де шығарып қойды.

	Бұл күндерi әжей әңгiмесiнiң астарынан мен оның жеке тағдырының кей беттерiнен азды-кем сыр татқандай болып жүрдiм.

	Әжем бiрде қызығы мол бiр оқиғаны тамсана, бөлекшек бiр ықыласпен маған күле отырып баяндап та берген. Бұл сәттегi оның пәс жанарына ойнап шыға келген жанды ұшқын мен әжiмдi ажарындағы әрлiлiк маған соншама әсем, сұлу көрiнiп едi.

	…Жаңадан келiн боп түскен шағы екен. Бiрде ауыл сыртынан бiр топ келiншектермен бие сауып оралып келе жатады. Алдарынан кезiккен даңғойлау Ахметше деген бозбала жiгiт оларға маза бермей қояды. Сонда оңтайына келген Ахметшенi Сәлима орайын тауып, аш белден қапсыра құшақтап алады да, тiк көтерiп, аласа жарқабақтан үйiрiм суға атып жiбередi.

	– Содан былай менi көрсе: «Сәке, Сәке», – деп ыржақтап, айналсоқтап өтiп жүретiн болды, – деп басын шайқай күлген қалпы: – Шiркiн, жастық-ай десеңшi, не iстеткiзбеушi едi, – деп күлкiсiн тез жиып, мұңшыл арманға енiп кеткендей күйде қалды. Мен күле түсiп:

	– Әже, өзiңiз нағыз палуан болған екенсiз ғой, – дедiм.

	– Ей, палуан болмасақ та ерге бергiсiз жұмыстар iстейтiн ек қой, ол күнде. Кеше ұрыс алдында егiн орағында менiмен ауылда тайталасатын адам санаулы-ақ болатын. Езуiнде үйiрiлген тәттi күлкi ескi күндердiң шуағы мен шапағына шомылған күлкiге ұқсады.

	Ол кiсi сәл ойланып отырды да, әңгiмесiн жалғап:

	– Сондағы бастығымыз ақсақ Досай марқұм талай рет ауылдағы мен құралпы еркектердi мазақ етiп: «Сендерге шабынып не керек-ей, сонша…

	«Аяз би, әлiңдi бiл, құмырсқа, жолыңды бiл» деген. Бәрiң жабылып, жалғыз Сәлиманың орғанын ора алмай жатырсыңдар», – деп қатты қажайтын, марқұм. Өзi бiр жақсы адам едi, ақ көңiл едi. Ал осы күнгi қыздар не? Iлiнiп тұрған бiрдеңе. Әлгi Қабыш осында бiр қызды ертiп келiп жүретiн. Аты кiм едi өзiнiң, Сайра ма едi? Сәл ойланып қалды. – Әншейiн сыңсып тұрған бiрдеңе. Көзiне әйнек iлген. Өзiне тiптi келмейдi де, түрiн сұңқитып жiбередi.

	Ал бiз болсақ, аттың құлағында ойнайтын ек қыз күнiмiзде. Керек болса менiң атамның қарындасы Зұлхия деген барымташылардың екi жiгiтiн аттан түсiрген екен, – дедi көтерiңкi үнмен, мақтанышын еш iрiкпестен.

	Даусы әдеттегiден бөлекше, әрi ширақ.

	Мен де қарап қалғаным жоқ. Қызбалығым ұстап, қарсы дауға көштiм.

	Мәншүк пен Әлияны, ұшқыш әйел Хиуазды алға тарттым.

	– Әлгi аспанға ұшқанды айтасың ба?

	– Иә! – дедiм нықтап.

	– Е, оны мен де көрдiм ғой, әлгi мына жоғарыдағы үйдiң көрсететiн немесiнен. Аты немене едi өзiнiң?

	– Телевизор ма?

	– Иә, иә! – дедi қуанғандай. Сөйттi де дауысын бәсеңдете сөйлеп, көзiн қулана күлiмсiретiп:

	– Е, өйтiп шандып байлап қойса мен де ұшармын, – дедi. Мен қарқ-қарқ күлдiм.

	Бiр күнi әжем базардан көңiлсiз оралды. Өңi тым жүдеу. Онсыз да пәс жанары солғын тартып, шүңiректене түсiптi. Келгелi тiс жарып, ләм-мим деген жоқ. Менiң жүзiме тура қараудан тайсақтайтындай, бетiн бұрып әкете бередi.

	Кейде: «Буыным сырқырады, басымның сақинасы ұстады», – деп жатып қалатыны бар-ды. Бұл жұмбақты халге түсiне алмай мен дал. Әлден соң әжем маған ақырын бұрылып:

	– Сабағыңа бармаушы ма ең бүгiн? – дедi.

	Менiң жаутаңдап қарай берген жайымды ұғынды ғой деймiн, сездiрмеймiн деп бiр түрлi жұмсақ дауыстаса да, үнiнен көңiлсiздiктiң көлеңкесi көлбей бергендей. Мен:

	– Әже, ауырып жүрсiз бе? – деп сұрап едiм, ол:

	– Жоқ, әншейiн, қалқам, – деп күлген болды. Қиналып күлдi. Көрпе арасына қолын сұғып жатып:

	– Орамалыңды сонша кiрлетiп ұстайтының не, қалқам-ау, тастай салмай, маған берсең жууға шамам келедi ғой, – деп қатталған таза бет орамал алып берiп жатты. Маған қамқоршы аяу көзiмен қарады. Басымнан аяғыма дейiн жүгiрте қарап шығып, солғын үнмен:

	– Басыңды байқа, қалқам, бүгiн қара суық болып тұр ғой, өзi, – дедi.

	Қобалжулы ма, үнi бiр түрлi дiрiлдi естiлдi.

	Ештеңеге түсiне алмай, бейжай күйде сыртқа шықтым. Аспан қара сұр бұлтпен тұтасып, тұйық тұр екен.

	Шыңылтыр суық құлақты шымшиды.

	Көше де көңiлсiз. Жұрттың көбi жылы киiнiп алыпты.

	Ұйтқып өткен өкпек жел ағаш басындағы алақандай зерлi жапырақтарды алысқа қаңғытып әкетедi. Кейбiрi ағаш тасасында айналсоқтап үйiрiлiп, кешегi кешкi жаңбырдан әлi дегдiмеген қара жон тротуардың үстiне шыр айналып кеп, кимелесе қонысып жатыр.

	Кенет көшенiң оң қанатындағы хабар-жарнамалар iлетiн тақтаға көзiм түсiп кеттi. Тақта бетi сан түрлi қызылды-жасылды хабарлама, шақыруларға толы екен.

	Көзiме аққу құстың бейнесi жылы ұшырап сала бердi. «Қыз Жiбек». Бүгiн кешке болмақшы. Не iстесем екен? Сәлима әжей есiме оралды…

	Әжем екеумiз театрда қатар отырмыз. Жолда келе жатып әжем: «Роза да өлең айта ма?» – деп сұраған. «Қай Роза?» – деген қарсы сұрағыма әжем кейiгендей кiнәмшiл үнмен: «Қай Роза болушы едi, әлгi «Сәулемайды» айтатын ше? – дедi. Әжемнiң кiмдi ойына алып келе жатқаның ендi ұғынған мен күлiп:

	– Ол Роза мұнда айтпайды ғой, әже-ау, – дегенiмде, әжем бiр түрлi көңiлi толмағандай томсарып қалған.

	Қазiр де сол қалпы. Сахна күйлетiп ашылып, ойын көңiлдi басталса да, қалпынан тайған жоқ. Тегi жаны қалаған әншiсiнiң жоқтығына көңiлi толмайтын сияқты. Тек Шегенiң шырқата салған әнi тұсында ғана еңсесiн сәл көтерiп, сергек отырды.

	Әжем үзiлiсте артистердiң өзiне ұнағандарын түстеп мақтап отырды.

	– Өздерi аз сөйлейдi ғой, тегi, өстiп айқайлап айта бере ме? – деп қойды. Әжемнiң бұл наразылығына артымызда отырған жымысқы жүздi қара жiгiт мырс етiп күлдi де, алға еңкейе берiп:

	– Қалай, шеше, ұнай ма? – дедi. Әжем:

	– Әйбәт екен, балам, – деп оның сөзiн құптай берiп, iле сөйлеп: – Баяғыда көрген бiр ойында бұлай айқайлап айтпаушы едi, – дедi. Жаңағы жiгiт екi езуi екi құлағына жете, ыржия күлiп:

	– Шеше-ау, бұл опера ғой, – дедi. Әжем жұлып алғандай:

	– Отарба дейдi! – дедi таңдана. Әлгi жiгiт булыға барып, бар денесiмен селкiлдей, шиқылдап күлiп жiбердi. Бөгде жанның бұл қылығына әжем шамданып қалды бiеiм, жүзiн суық ұстап, назарын жабық сахнаға артқан күйi үнсiз отырып қалды.

	Ойын жүрiп жатты. Қарағайдай қалпақ қиiп, қаҺар атып шыққан аса таяқты Базарбайды көргенде:

	– Мынауың кiм өзi, қызылқұрықтатып тұрған, – дегенi. Мен булығып күле жаздап, өзiмдi әзер тоқтаттым. Әжемнiң меселiн жыққым келмей:

	– Төлегеннiң әкесi ғой Базарбай деген, – дедiм. Әжем бiр түрлi менсiнбегендей:

	– Е, соның ба едi, өзi лоқылдап неғып тұр? – деп маған қарады. Мен үндемей отыра бердiм.

	Бiр уақытта әжем қозғалақтап, қыжым бешпентiнiң жан қалтасының аузын қолымен қармап жатты. Арық саусақтары дiр-дiр етiп, байыз табар емес. Жүзiне көз салсам, бетiн жас жуып кетiптi. Көз кенерiне iркiлген мол тамшы сахна жарығына шағылысып, аз дiр еттi де, көз асты әжiмiнiң сайымен төмен суси жөнелдi. Қолы әлi қалта аузын таба алмай жүр. Сонда да көзiн зарлы ана құшағынан ажырап, алыс сапарға аттанып бара жатқан Төлегеннен алар емес…

	Түн ортасында шошып ояндым. Жүрегiм ойнап, төбеме шықты. Есiмдi жия алмай, есеңгiреп қалдым.

	Түнде түскен қардан бөлекше бiр кеугiм сәулеге енген бөлме бұрышында ақ киiнген тiрi аруақ сынды әлдене маған қарай ентелей түсiп, қос қолын жайып, еңiрей жылап тұр. Дудырай шудаланып, алдын ала тұтас жапқан бозаң шашы соншама суық, соншама сұсты. Арса қолдың арық саусақтары менiң көзiме тiптен ұзарып самсаған сансыз найзадай көрiнедi. Тек аз толғаса, көкiрегiме қадалап, құлатып түсiрердей.

	Не өңiм, не түсiм екенiн бiлмеймiн. Шектен тыс шошынғандығым сонша, тас қабырға ырқыма көнсе, қақ жарып, құтылуға дайынмын.

	Кенет әлгi қорқынышты тұлға ащы дауыспен:

	– Жарығым-ау, жаным-ау, – деп зарлап қоя бергенде ес жиған мен, төсектен қарғып тұрып, кереует кенерiнде алға ұмсына барып, құлауға шақ қалған Сәлима әжейдi құшақтай алдым.

	– Әже, әже! Не болды? Әже! Әже деймiн! Осы мезет аз толас тапқандай болды.

	Айылымды тез жиған мен шамды жағып жiбердiм. Ол кiсi ендi ғана ес жиғандай көзiн ашып алып, құшағымнан сытылып шыға бердi. Көзiнде жас iркiлiп тұрыпты. Кереметтей таңданулы. Маған шошына қарап тұрды да, сенделгендей болып, бетiн қос қолдап басқан күйi кереует үстiне сылқ етiп отырып қалды…

	Мен шамды сөндiрдiм. Құлағыма көпке дейiн өксiк үнi келiп жатты. Әдеттегiсiнше әжем таңертеңгiлiк ерте оянса да, орнынан тұрған жоқ.

	Өңi тым жадау, жабығулы. Төбеге тесiле қараған күйi сұлық жатты. Биылдыққа түскен тұңғыш қарға да елең етiп, зер салған жоқ. Еш қазасыз оқитын таңғы намазын да ұмытқандай.

	Үстелге шай жасағанда ғана орнынан қозғалуға ыңғай еттi. Жүгiрiп барып, қолтығынан демеп, тұруына көмек еттiм.

	– Құдай көсегеңдi көгертсiн, қарғам! – деп күбiр еттi де, қүрсiндi. Ауыр күрсiнiс, азапты күрсiнiс. Бiрақ осының бәрi мен үшiн жұмбақ, беймәлiм.

	– Соғыс басталысымен осы мына КазПИ-де оқып жүрген жерiнен әскерге әкеткен едi. Қарашаның қара суығына дейiн хат үзiлген жоқ едi, содан соң пышақ кескендей сап тыйылды. Кейiн ұрыс аяғы басылған соң қағаз жiбертiп, сұрастырмаған жерiм қалмады. Не өлiде жоқ, не тiрiде жоқ, – деген сараң сөзiнен аңғарғаным, әкесiмен бiрге оққа ұшқан үлкен ұлымен тетелес Ермек атты екiншi баласы болғанын ұғынғам-ды. Тереңдей сұрап, сыр тартқанымда:

	– Е, шырағым-ай, соны сұрап кайтесiң, бұл құдай сорлы қыламын десе сыбағасын аяп қалмайды ғой, – деп ауыр күрсiнiп, iштей тынған.

	Сәлима әжей шайды сараң ұрттап отырды.

	Бiр уақытта ол өзi жататын кiшкене кереует астынан алғашқы күнi менiң назарымды белгiсiз себептен аударған сарғыш түстi қобдишаны тартып алды. Бет өрнегi көнерiп, ескiлеу тарта бастаған екен. Дегенмен де ұсынақты зерлi қолдан шыққандығы сырт пiшiнiнен айқын сезiлгендей. Шап-шағын әрi әсем жасалыпты. Оймышты қақпағында саусақ ұшы жиi тигендiгiн аңғартқандай таңбаның ақ табы бар екен. Iшiнен сарғыш тарта бастаған ақ қағазға оралған әлдене түйiншектi алдына алып, аузын шеше бастады.

	Алдыма бұрыштары бүгiлiп, кей жерлерi жырымдалған бiр топ үшкiл хаттарды ысырып қойды. Көзiме күңгiрт тартып, күйi кете бастаған хат сыртындағы «Можайск» деген жазу отай басылды.

	Әжемнiң арса саусақ ұшы алдыма күлiп түскен қою қасты толық келген шырайлы жiгiт бейнесiн жылжытып қойды. Екi иығына екi кiсi мiнгендей еңгезердей қалпы бар. Сержант формасында түсiптi.

	– Кеше Наушаны көрдiм. Жаңылмасам, тап соның өзi. Сол қара торы күйi, сәл толық тартқаны болмаса. Бiрақ ол сорлы менi ендi қайдан танысын.

	Сәлима әжей мен үшiн есiмi бейтаныс жанның кiм екенiн аңғартқысы келдi ме, аздан соң жанарын кесе түбiндегi қадалған шамбыға қадай сөйлеп:

	– Бiрақ кездескенде не деймiн?.. Ол не дейдi?.. Ермектiң шешесiмiн ғой десем ше?.. Бiрақ ол менi қайтедi. Өз алдына от жағып, отау құрып кеткен жан емес пе?

	Сәлима әжей бiраз үнсiз отырды да, сөзiн әрi жалғады.

	– Анау жылы осында бiр кезiктiрдiм. Қолында жас баласы бар екен. Қасында күйеуi ме бiлмеймiн, қолы шолақ қағiлез бiреу жүр. Ол Наушаны автобусқа демеп мiнгiзiп жатты. «Науша!» – деп айқайлай ұмтылғанымша, автобус жүрiп кеттi. Естiген жоқ қой ол сорлы, әйтпесе бұрылар едi де… Осы iшiм жидiп, көз алдым бұлыңғыр тартып, арық жағасына отырып қалдым. Қайтсiн ендi ол сорлыда не жазық бар? Тiрi адам тiрлiгiн қылады да. Мүмкiн, кiм бiледi…

	Сәлима әжейдiң кесесiнiң түбiндегi шамбы кенет шайқалақтап теңселе бердi де, сол бүйiрге қарай сұлай салды. Ол өзгеше бiр жiтi қимылмен суыған шайды есiкке қарай шашып жiбердi.

	– Ермек фронтқа жүрерiнде, вокзалда тұрып айналшақтап қарай берген едi. Мына сорлы басым, сонда түктi де ұқпапты ғой. Бiлсемшi… Науша менен ұялып сырттап… Ендi қайтсiн, қыз болған соң сол да, не Ермек ұялып айтуға батпайды. Әй, сорлы басым-ай «Ермек!» – деп жан ұшыра айқайлаған дауыс шаққанда барып, бiр-ақ көргем жоқ па? Сөйтсем, Науша жылжыған поезбен қатарласа жүгiрiп барады екен. Тал шыбықтай қара торы, әдемiше қыз екенiн аңғарып қана үлгердiм. Көзiм жасқа толып, не боп кеткенiмдi бiлмеймiн. Үнiм де шықпай сапырылысқан жұрттың арасында сенделiп қалдым. Буыным дiрiлдеп, өзiме-өзiм ие бола алмай, сүрiнiп құладым. «Қош, апатай, қош!» – деген дауыстың артын iле-шала шыққан: «Науша, хат жазып тұр. Жарай ма?» – деген үнi ызы-қиқы шудың арасынан талықсып әзер жеттi.

	Сәлима әжей күрсiнiп барып, сәл толас алды да, қайта тiл қатты:

	– Ой, өзi де тым момын едi. Талай рет ұрсып та едiм: «Жасық болма», – деп.

	Сәлден кейiн Сәлима әжей қозғалақтап, жөткiрiнiп алып:

	– Қарағым-ай, қайдағыны айтып, көңiлiңдi бұздым ба? Бұл кәрiнiң тiрлiгi құрғыр осы ғой. Айта берсең әңгiме таусыла ма, – деп кiнәлай сөйлеп, маған қарап жылы езу тартты. Сөйттi де:

	– Қалқам, мына суреттi үлкейтiп, рәмкiлеп iлетiн қылшы! Қашаннан берi жәшiк түбiнде жатып құритын болды, – дедi маған суреттi ұсына берiп. – Әлгi молдалар ғой үй қабырғасына сурет iлуге болмайды деп. Олардың айтқан қай тыйымын орындай бересiң. Кемерiмнен шыққан ұлымның өзiн көрмесем де, суретiн көрiп отырайын. Оның жанарына ұялаған тамшы жас сурет бетiне тамып түстi.

	Менiң тұла бойым шымырлап сала бердi.

	Радиодан Роза Бағыланованың ашық-жарқын ерке үнi естiлдi. Осы мезет оның әжiмi мол көзiнiң айналасы бөлекше ажарға енiп, шапақтанып сала бердi.

	Мен радионың үнiн көтерiп қойдым.

	1968 жыл.





ҚАЙРАН ДА БIЗДIҢ БАЛАЛЫҚ…


	ӘҢГIМЕ

	…Кенет құлағыма апамның жанұшыра дауыстап:

	– Кет-ай, кет, Құттөбет кет! – деген үрейлi үнi жеттi. Көзiмдi ашар- ашпастан көрпемдi серпiп тастап, сыртқа атыла шықтым.

	– Ойбүй, ана баланы құртатын болды-ау! – деп апам жүгiре басып, ұмтыла бердi.

	Шабалана барған сары төбет әй-шайға қараған жоқ, кесiк құлақ көк есектi шаужайдан алып-ақ қалғаны. Денесiне тiс тиген есек шалшық сулы жылға үстiнен өте бере қара батпақты көкке атып, тоңқи жөнелдi. Сол сәтте үстiнде отырған Сағындық әуеге аз көтерiлiп барып, шалшық суға басымен шаншыла құлады.

	– Алла ғана, сорлатқан сорлы құдай-ай, өлдi деген осы-ау, ә! – деп жүгiрiп бара жатқан апам етпетiнен түстi.

	О, сұмдық! өз көзiме сенерiмдi, сенбесiмдi бiлмедiм. Сағындық екi аяғы ауа қармаған қалпы басымен қорыс батпаққа шаншылып тұрып қалды. Әлден саң ауа қармаған аяғы аз-кем қозғалақтап тұрды да, жанына қарай жайлап құлай бердi.

	Мереке әпкем тобылғы таяқпен қызыл иттi тырқыратып қуа жөнелдi.

	Буынын ендi-ендi жиған апам орнынан әрең тұрып үлгiрген.

	Құлаған жерiнен ауыр қозғалып, үстiнен суы сорғалап тұрып келе жатқан Сағындықтың басы, көзi, мойыны қара батпақтан көрiнбейдi. Сорғалаған сүлiк қара тамшылар өн бойынан саулап тұр. Алғашында құмыға шыққан жылаулы үнi бiртiн-бiртiн зорайып, таңғы ауаны жаңғырықтырып естiле бастады.

	Апам үрей толы үнмен айқайлап жiбердi де:

	– Өйбүй, ендi қайттiм? Сорлатқан сорлы баланың тiлi кесiлiп қалыпты, – дедi.

	Сағындықтың аузында қап-қара балшыққа шыланған әлдене сыртқа қарай салбырап тұр. Өз көзiме өзiм сенбедiм.

	– Әй, жаным тiлiң сау ма? Көзi ұясынан шығып кеткен апам Сағындықтың аузында салбырап тұрған қараны сипалап қармап тұрды да, жұлып алды. Менiң тұла денем дiр еттi де, көзiмдi жұмып ала қойдым. Қып-қызыл болып қаны тамшылап, ортасынан шорт бөлiнген шолақ тiлдi көргiм келмедi.

	– Жаным-ау, мына салбырап тұрған тiл екен десем, сағыз екен ғой!

	Мен көзiмдi қорқа аштым. Қара батпаққа малшынған аузының iшiнен қызараң қағып, сүйiрленген тiлi көрiндi. УҺ, әйтеуiр аман екен.

	Мереке көгал үстiне шексiлесi қата күлiп, отырып қалыпты.

	– Әй, Сағындық-ай, зәремiздi зәр түбiне кетiрдiң ғой! Тiлi екен десек, салбырап тұрған сағыз екен ғой.

	Сағындықтың жылаған үнi бәсең тарта бастады. Арғы жақтан Сағындықтың шешесi де азанғы азан-қазан шудан секем алып, берi қарай жүгiрiп келедi екен. Баласының түрiн көрiп:

	– Құрыған ғана, қу шешек-ау, құлқын сәрiден бұл ауылда нең бар. Тiптi, азанғы шайыңды да iшкен жоқсың ғой. Өзiңе де құп сауап! – деп кейiп жатыр. Бiр түрлi кексiз, жеңiл кiнәмен ғана айтты. Апасы Сағындықты жерден алып, жерге салар деп секемденiп едiм, өтпедi.

	– Бар, үйге бар, ана жейдең мен ыстаныңды ауыстыр, – деп жеңiл жекiдi де, апаммен болған жай төңiрегiнде күлiсе әңгiмелесiп кеттi.

	Бiраздан соң бiздiң үйге Сарыбай келдi. Қашанғы әдетiмен дабырлай, айқайлай келдi.

	– Құнан ба екен, тай ма екен? Пернеш бiздiң қайда екен?

	Кереге көзiнен көрiп жатырмын, бозша талдың шыбығын ат қылып мiнiп, құтырына әндетiп келедi. Yйдiң iргесiне кiлт тоқтады.

	– Дыр-р-р! Ат басын iрiккендей қалып танытып, жiңiшке даусымен құлынша кiсiнеп жiбердi. Осыдан соң күлмей көр, осыдан соң сыртқа шықпай көр.

	Апам мен Мереке, Ыршым апай үшеуi сылқ-сылқ күлiседi.

	– Мен мұндамын! – дедiм мен есiк тұсқа беттей берiп.

	– Ей, бала, астымдағы атым асау. Басын ала қашып, бой бермей тұр. Дереу жүрмесең, күтiп тұрар жайым жоқ.

	Сарыбай шыбық-атының басына ие бола алмағандай күй танытып, қос аяқтап, көкке секiрiп-секiрiп қояды.

	– Кешегi уәде қайда? Зейнетке барамыз дегенiмiз қайда? – дедi екпiндей.

	– Бар кiнә Сағындықта. Кiшкене жылғадан өте алмай, көк есектен тырапай асты.

	– Ол қасқа қайда?

	– Үйiне кеттi.

	– Неменеге?

	– Киiмiн ауыстыруға.

	– Ендеше не тұрыс бар? Ал кеттiк, – деп жеделдете жөнелдi.

	– Әй, әй, мына жалпақ бастың дiгерлеуiн, түге. Кел-әй, мұнда, ең болмаса айран iшiп кетiңдер, – деп, апам оны үйге шақырды.

	– Е, онда iшсек iшейiк, – деп мардымси сөйлеген Сарыбай көк шыбығының бас жiбiн киiз үйдiң бел арқанына байлады.

	Сарыбай екеумiз айран iшiп, нан жеп, сылқия тойып алған соң, салып ұрып Сағындықтың үйiне тарттық. Ол да киiмiн ауыстырып, бiздi күтiп дайын отыр екен. Алдымыздан қарсы шықты. Көз алдыма оның аяғы аспаннан келiп, қорысқа басымен шаншыла құлаған қалпы елестеп, мырс етiп күлiп жiбердiм.

	– Неге күлесiң? – деп, ол да қуыстанғандай жедел тiл қатты.

	– Күлкiмiз келген соң күлемiз де, – деп, Сарыбайдың башайын басып қойдым.

	– Күлкiң келiп тұрған шығар қатты-ақ! – деп Сарыбайға қарап жымың еттi де:

	– Пернеш десе, мына сайда ескi ат соқаның дөңгелектерi жатыр, соны айдап барайық диiрменге, – дедi.

	– Қалай айдаймыз? – дедiм мен таңданып.

	– Дөңгелектi қалай айдаймыз деген де сөз бола ма екен, кәдiмгiдей айдаймыз. Сарыбай десе, мынауың Байжансайда екi жыл оқимын деп есi ауып қалыпты. Байқадың ба? – дедi көзiн сығырайтып.

	– Әй, осы айтқаның рас болса, рас шығар. Өзi үйге тығыла беретiн болыпты, – дедi Сарыбай оны қостап.

	Бiз ойға түсiп, ескi ат соқалардың үш дөңгелегiн таңдап алдық. Сол маңдағы қорада сыртын тот басқан шелекте қара май бар екен. Сонымен дөңгелектiң ұңғысын жақсылап майладық. Сағындық үш ағаш қазық тауып әкелдi. Қолында шомыт киiзi бар.

	– Мiне, ендi жолға дайынбыз, – деп, бiр дөңгелектi алды да, ұңғысына ағаш өткiздi. Содан соң тұтқышқа ұқсас киiзбен ағашты қаусыра ұстап:

	– Ал кеттiк! – деп дөңгелектi тоңқаңдай итерiп, зырлата жөнелдi.

	– Кетсек кеттiк! – деп, Сарыбай да ат басын қоя бердi. Аз-кем кiдiрiстеп тұрып қалған мен де дөңгелектi зырқыратып айдай жөнелдiм.

	Зырлап келемiз. Зырлап келемiн. Табандағы жол сағымданып, зырлаған дөңгелек астында жазылып қалып барады. Анда-санда бас көтерiп, алдыңғы жағыма зер салып қоямын. Екеуiнiң шаң арасынан ағараң-ағараң еткен табандарының сұлбасын көзiм шалып қалады. Олардың дөңгелек айдауға недәуiр машықтанып алғандығын байқадым. Уақыт озған сайын олардың қарасы менен алшақтап бара жатты. Сарыбайдың машина үнiне салып гүрiлдеген даусы құлағыма үздiк-создық естiлдi.

	Диiрменге ең соңынан жеткен мен. Зейнет те менi шыдамсыздана күтiп, маған қарай беттеп келедi екен. Дөңгелектi тастай берiп, онымен құшақтаса кеттiм. Зейнеттен екi жас үлкен Бейбiткүл деген әпкесi бiздi қуана қарсы алды. Арғы жақта, тал көлеңкесiндегi киiз үстiнде қос жастықты қолтыққа басып, Ерден ағай жатыр. Ол кiсiге жүгiрiп барып, сәлем бердiм.

	– Кеп қалдық деңдер! Дұрыс-ақ! Төрлетiңдер, – деп, бiздi қошуақ көңiлмен қарсы алды. Ерден ағай маған еңсерiле бұрылды.

	– Әй, Пернеш, қалай шахтаға түсiп көрдiң бе?

	– Көрдiм.

	– Қорыққан жоқсың ба?

	– Жоқ, ағам бiр-екi рет алып кiрдi ғой.

	– Жарайсың, жарайсың! – дедi Ерден ағай жирендеу сирек мұртының шалғысын ширата түсiп. – Әй, Алтынай, мына батырларға шай қой, тамақ iсте, – деп дауыстады.

	Ерден ағайдың жүзiнде жылы күлкi ойнады.

	– Шәрлi жер ғой, сен ендi аздап орысша үйренген шығарсың, – дедi маған.

	– Аздап, – дедiм мен сәл-пәл қысылаңқыраған күйде.

	– Онда жарадың, Пернежан, – деп арқамнан қақты. Мен қасымдағыларға масаттанғандай ажармен көз салып өттiм. Ерден ағайға назар салсам, оның жүзiнен әлдебiр қуақылық нышаны қылаң бергендей көрiндi.

	Iшiм қылп ете қалды.

	– Сен айтшы, осы шаңырақ дегеннiң орысшасы не, бiлесiң бе? – дедi. Мен үндей алмай қалдым. Ол кiсi аз-кем кiдiрiстеп отырды да:

	– Ал кереге дегеннiң орысшасы не? – Мен тағы үндей алмадым. Қасымда отырғандардың жүздерiнде күлкi қылаң бере бастады. Iшiмнен өзiмдi өзiм кiнәлап жатырмын. Неменеге ғана орысша бiлемiн дедiм екен? Қап, қап!.. Әсiресе, Сарыбай қу… Ойлағанымша болған жоқ:

	– Өй, бөспем-ай, – деп, тақыр бастан бiр тоқетердi салды да жiбердi. Сағындық Ерден ағайға емiнiп:

	– Аға, аға, өзiңiз айтыңызшы, өзiмiз үйренiп алайық, – дедi.

	– Пәлi, сол да сөз бе? Оның орысшасын мен бiлмейдi деп кiм айтты сендерге?

	– Сонда қалай?

	– Сондай бұлай. Соны мен бiлмейдi деп сынағалы отырсыңдар-ау, ә, қулар! – деп, сөз аяғын қалжыңға бұрмалады.

	– Жо-жоқ, Сынамаймыз, – деп сағындық шыр-пыр болды.

	– Ендеше, ылғи қауық бастарым, ұғып алыңдар…

	– Ал айтыңызшы ендi.

	– Шаңырақ дегенiмiз – шандрушқа, кереге дегенiмiз – кендрушка, – дедi Ерден ағай бiзге кiрпiк қақпай қарап.

	Төртеумiз бар дауысымызбен қарқылдап тұрып күлiп жатырмыз. Сарыбай:

	– Шандрушка, кендрушка, – деп iшiн басып, жерге аунап жатыр.

	– Әй, әй, қауақ бастар, неменеге күлесiңдер-ай?! Менi өтiрiк айтты деп отырсыңдар-ау, антұрғандар, – деп өзi селкiлдей күлдi.

	Бағана әзiрге там үйге кiрiп кеткен Бейбiткүл үйден шықты. Қолында – он екi тiлдi қазақы сырнай. Әлi күлкiден арыла алмай жатқан бiздiң қатарымызға жымия күлiп келiп отырды. Сәл-пәл таңданысын жасыра алмаған күйi әкесiне көз салды.

	– Жай әншейiн мыналарды орысша үйретiп жатырмын, – деп әкесi жымыңдап қойды. Осы бiр көңiлдi, қолайлы кезеңдi пайдаланған Бейбiткүл:

	– Көке, көке, сырнайға қосылып, ән айтпағаныңызға көп болды ғой, тегi әбден сағынып кеттiк. Мына Пернештер де тыңдасын, – деп, маған қарап, қуақылына көз қысып қойды…

	1993 жыл.





ҚЫЗЫЛ ҚАСҚА


	ӘҢГІМЕ

	- Топалаң келгірлер, жау тигендей дүркіреуін. Тойғансыңдар-ау, ә! Былтыр тіске басатын қылтанақ таппай, қу даланың шаңын жалап едіңдер. Биыл құтырайын деген екенсіңдер, ә!

	Ол жеки сөйлеп, ескі арна табанындағы құдыққа қарай баяу аяңдады.

	-Топырлауын, түге. Құдықтың ішіне түсер ме екенсіңдер.

	Қара серке тоқыма жыңғыл үстіндегі бақырды мүйізіне іліп алып, астауға анталай ұмтылған малды үркітуге айналғандай екен. Ол қара серкені шап беріп ұстай алды да, қауғаның түбімен мүйізінен таңқ еткізді.

	- Сенің де бір тыныш жүрер күнің болар ма екен?

	Сөйлей жүріп, астауға су құя бастады. Күндегі әдетімен астауға жапырлай бас қойған малды көзімен жүгірте шолып шықты. «Қызылқасқа жоқ қой, апыр-ау». Ол шелегін құдықтың ернеуіне сүйей салды. Ай қасқасы андағайлап, алыстан мен мұндалап тұрушы еді.

	Қарт төрт-бес шелек суды астауға асығыс құя салып, қолсозым жердегі қырға шапшаң көтерілді. Айналаны аңдай қарап, аяқ жетер жерді көзбен арылтып шықты.

	Сонау бір жылы, осыдан бес жыл бұрын, қызыл қасқа қозыны ырым етіп, немересіне бәсіре етіп атап еді. Немересі Жайнақ та қызыл қасқа қозыға тым үйірсек болып алып еді. Қолынан нан беріп, жем беріп үйреткендіктен Жайнақ дауыстап: «Қызылқасқа! Қызылқасқа!» - деп шақырса, Жайнаққа жүгіріп келетін.

	Жеті кіндіктен жалғыз қалған Тұрарының тұңғышының атын өзі қойып, көл-көсір той жасады. Бірақ топалаң тағдыр Құрман қарттың қызығын қош көрмепті. Жасыл өрісті жайлауға жеттім бе деп арқаны кеңге салып, мамыражай пейілге ауысқан шағында қызығының қанаты бір сәтте қырқылып түсті.

	Алдыңғы жылы қоңыр күздің кешіне жеткен қаралы хабар түтіні тік шалқыған үйді күңіренте, шаңырағын шайқап кетті. Шалғай Шудан шөп тасып жүргенде тракторшы ұлы Тұрар апатқа ұшырап еді. Содан бері жыл жарым уақыт өткен. Емші уақыттың әр күні азалы жүректерді тірліктің ақ сәулелі ағысына шомылдырып, мұң жағалауынан біртіндеп, ұзатып әкете барған-ды. Бармен жоқты жағалағандай осы бір үш ересек жан орталарындағы бал мінезді Жайнақты үміт қылып, тірек қылып күн кешіп келе жатқан...

	Әттең... Сол бір сыпайы сөйлейтін шырайы ашық келіншектің келініне тым келгіштеп кетуін ұнатпап еді-ау Құрман қарт. Әттең, не керек?...

	Кемпірі арқылы келіні Нұрилаға сөз салдырған да. «Жастығына жол кесір қылып, обалына қалар жайым жоқ. Жолдасының аруағын сыйлап, жылын күткеніне ризамын. Жалғыз Жайнақты жат қылмаймын. Анасы екеніңе дауым жоқ. Көзім жұмылғанша қанаттыға қақтырмаймын, тұмсықтыға шоқыттырмаймын. Шаңырағымның иесі – Жайнақ», - дегенде

	Нұрила бөтен ой, бөгде тілектен аулақ екенін айтып, қам көңіл қартты қатты қуантқан.

	Келіні Нұрила осыдан төрт-бес күн бұрын: «Орталыққа магазинге барып келемін», - деп Жайнақты ертіп кеткен. Олардың сол кеткеннен мол кеткенін кеміпр екеуі сырттан естіп, сан соқты да қалды. Келер деп күтті, келмеді.

	Шыдай алмаған қарт кешегі күні Нұриланың немере ағасының үйіне барды.

	Атын арық жағасындағы ағашқа байлап, көк есікті ауланың ішіне енгенде, Жайнақ тұлымшағы желбіреген жас қызбен ойнап жүр екен. Ол мұны көрген бетте: «Ата!»- деп айқай салып, құлдырай жүгіріп келіп құшағына қойды да кетті. Құрманның көзінен қос тамшы жас ытып кетті.

	- Құлыным-ау, әжең екеумізді тастап кеткенің қалай?

	-Мен емес қой. Тәтем ғой, ауданға барамыз деп алып кеткен. «Ауылға қайтайық», - десем: «Жоқ бармаймыз», - дейді.

	-Ендеше жүр, ауылға кетеміз, киіміңді ал. Әжең де сені қатты сағынып жүр. «Егер Жайнақ менің «аһ» дегенде аузымнан түскен балам болатын болса, келсін!» - деп қатты тапсырды.

	-Тәтем ше?

	-Тәтеңнің өзі артыңнан келе жатыр.

	-Анау Сәуленің мамасы ұрсады ғой.

	-Неге ұрсады?

	-Ол ылғи да тәтеме ұрса береді. Маған да ұрсады. «Әкең жоқ, ол өліп қалған», - деп жаман сөз айтты.

	-Қой, ол өтірік айтады. Ондай жаман сөзге сенбе, құлыным. Ол өлген жоқ, ол сонау алысқа кеткен. Асықпасаң әлі-ақ келеді, - деп Жайнақты бауырына қыса түсіп, көмейіне кептеліп келген өксікті, көзіне тығылған жасты зорға ірікті.

	-Расымен келе ме, ата? Маған өзі жүретін машина әкеп бере ме?

	-Әкеледі, қалқам, сөз жоқ, әкеледі.

	-Ой, қандай жақсы болды, - деп Жайнақ атасының мойнына жабыса түсті. Сәлден кейін Жайнақ бір түрлі салмақпен:

	-Ата, Қызылқасқа ауылда ма? – деді.

	-Ауылда, құлыным, ауылда. Өзі сен кеткелі мүлде жүдеп те кетті. Кеше әжең берген нанды жемей қоймасы бар ма? «Жайнақ қайда, өзі тіпті жаман бала екен, мені ұмытып кетті», - деп, қатты өкпелеп, жүр, - деп қарт жымың етіп, Жайнаққа сынай қарады.

	-Иә, өтірік, қой сөйлемейді ғой.

	-Е, нанбасаң әжеңнен сұра. Екеуі сықылықтай күлісті.

	Сол кезде көк есік сықыр етіп, шалқасынан ашылды. Артына бұрылып жалт қараған Құрман қарт көзіне таныс көк көйлектің етегі көлбең етіп, есіктің ар жағына зым-зия сіңіп кеткенін көз құйрығымен шалып қалды. Ал сырғалы келіншек босаға аузында аз аңтарылып тұрып қалды да, бері қарай ақырын аяңдады.

	-Иә, келіңіз, жай жүрсіз бе? Даусы бір түрлі шыңылтыр, сыпайы айтса да суық темірмен жоныңды қарығандай.

	Құрман қарт қайнап кетті. Бойы дірілдеп, өзіне-өзі әрең келіп, орнынан көтеріле берді. «Жай жүрсіз бе деуін салдақының. Анау опалаған бетін тілер ме еді. Түк сезбегенсуін нәлеттің».

	-Еріккен адам жай жүре ме, қарағым. Қанша жұмсақ айтқысы келсе де, үні сызды шықты. – Ұйыған ұямды бұзғандай не кінәм бар еді, шырағым!

	Келінім мен баламды үйге қайыр.

	Әйел сазарып тұрып қалды да, кенет түтіге сөйлеп, аула ішін шаң-шұңға толтырып жіберді.

	-Қария, ешқайсысы да бармайды. Жайнақ та бара алмайды. Баласын шешесінен айыратын ешқандай заң жоқ. Он үш жасқа дейінгі баланың ықтияр-еркі шешесінде екенін біліп қойыңыз. Жайнақта шаруаңыз болмасын. Көш қашық аулақ жүріңіз!

	-Неге шаруам болмасын, не оттап тұрсың сен салдақы! – Қарт та тік кетті. – Сенімен сөйлеспейиін. Келінімді тап, қайда тықтың, айт шапшаң.

	-Келінің жоқ.

	-Қайда?

	-Қалаға кеткен.

	-Өй, арсыз. Мұныңды көрмеген көрсоқырға айт.

	Қазір ғана көрдім ғой осында кіргенін, - деп күйіне сөйлеген ызалы қарт аула есігіне қарай ұмтылды.

	-Тиіспе оған, жолама. – Баж ете қалған әйел атылып барып, қарттың алдын кес-кестей берді. Долырған қарт әйелді қалай лақтырып жібергенін білмеді.

	Атылып сыртқа шыққанда, торы аты елең етіп, егесіне еліре қарады.

	Айналада жан жоқ. Жым-жылас жер жұтып кеткендей.

	-Сен қақпасты милицияға хабарламасам ба осыдан. Қаңсыған қаңқаңды түрмеде шірітпесем, Шырын атым өшсін! - деген әйелдің үні құлақты жарғандай.

	Қарт қатты түңіліп кетті. Қадір тұтқан Нұриласының бір бүйіріне бықсық ойдың бұйыққанын айтпай ұқты. Адал болса, алдына келін ашығын айтпас па еді. Тапа- тал түсте көзін бақырайтын қойып тұрып, жаудан қашқандпй болғаны сұмдық екен. «Пиғылын-ай, мына мүскіннің», - деп қатты қамыққан қарт атына қарғып мінді де, көше бойлап шаба жөнелді.

	Шырынның қолынан жұлқынып шығып, есіктен жүгіре шығып, жан ұшыра айқайлаған Жайнақтың:

	-Ата, ататай, тоқташы! – деген даусын естіген жоқ.

	Орталықтан шыға бере, ал жыла келіп. Ат жалын құша, кең даланы басына көтеріп жылады. «Тұрарым-ау, жалғызым-ау, жер тістеген шағымда қайда ғана тастап кеттің! Алжасқан құдай сені алғанша мені алса нетті? Сор қылғанда соңындағы тұяғыңды да иіскетпейін деді мынау қу тағдыр».

	Торы ат егесінің тосын қылығына таңырқағандай тас жолдан жусанды даламен сылбыр аяңдап келе жатты.

	Ауылдық кеңестің ағасы Құрман қартты үнсіз тыңдап болды. Жіпсік көзін кеңсе бұрышына қадаған күйі ойланып қалды. Аздан соң даусын сәл кенеп алып:

	-Құреке, қанша тентек болса да, сол әйелдің сөзінің жаны бар. Келініңіз ықыласты болмаса, мұның өзі шынында да қиын соғатын іс. Сотқа барсаңыз да соны сөзі заң.

	-Әй, Сәрсенбек, мен сенен заң сұрайын деп келді деп пе ең. Мен елдік жаса деп клеіп отырған жоқпын ба?!

	Анау Нұриланың ағасымен бірге жүріп, бірге тұрып жүрген жансың. Бір- біріңе сөздерің өтеді емес пе? Жайнағымды қайтарсын. Тілегім сол.

	Нұриланың жастығына жол кесір қылар жайым жоқ. Жатқа кеткендей болса да, бір-бірінен суытайын деген ниет менде тағы жоқ. Келіп тұрсын, барып тұрсын, бөгеуім жоқ. Соған азаматтық жаса.

	-Әй, қиын-ау, қиын ғой, Құреке. Мұндай іске жолдастықты салу да қателік қой.

	Құрман қамшысын бүктеп алды да, мауыты креслодан ықшам көтеріліп, есікке қарай бет алды. Тұтқаға қолы тие бергенде Сәрсенбектің: -Құреке, - деген үні кілт тоқтатты.

	Сәрсенбек қақырынып алды да, мұрнының астынан міңгірлеп:

	-Құреке, мынау еті құрғыр да қысып барады. Тағы да кварталдық жоспарды орындамадың деп... Соған ертең машина барғандай болса, түсінесіз ғой, - деп сөз аяғын жұтып қойды. Қайтарыла қараған қарт әлдене айтқысы келіп оқталып тұрды да, есікті тарс жауып, сыртқа шықты.

	«Күмілжіген сорлы, ыбылжуын. Сенен сая тілеп келіп жүрген менде де бір шайнам ми болсайшы!».

	...Мазаң ойдың шырмауында келе жатқан қарт бір мезгілде үй жаққа көз салып еді, киіз үйдің ашық есігінен сыртқа шығып келе жатқан Қызылқасқа қойды көрді. Аузы-басы айранға малғандай аппақ.

	-Қап, мына нәлет сойқанды әбден салып шыққан екен-ау,ә. Сорлы-ай, қабының аузын да жауып кетпепті ғой.

	Қарт алдында жатқан жыңғыл таяқты ала салып, Қызылқасқаға тұра ұмтылды. Адамға үйірсек, қолбала қой қарттың айбарынан ыққан жоқ.

	Бейбіт, бейғам пішінде қалбалаңдап келе жатқан қартқа қайырыла бір қарап алды да, құдыққа қарай беттеді.

	Ол жыңғыл таяқты сілтеп қалды. Бірақ жаңылыс кетті. Іргеде сүйеулі тұрған шылапшынға тиіп, шағыла ұшты.

	-Ішің кепкір, жарылып қана өлмейсің-ау, - деп даңғыр еткен дыбыстан үрке қашқан қызыл қасқаның соңынан түйіле қарады.

	Үйдің іші айра-жайра. Қазандағы сүтті ақтарып, ыдыс-аяқтарды жау тигендей қылып кетіпті. Қаптағы ұнға бүйірін сүйей құлаған қазан түбіндегі қалдық сүт ұнға шыланып, қоймалжың сары тартыпты. Айналаның бәрі ақ айран.

	Аласа жәшік үстінде тұрған ақ самаурын жерге тұмсығымен шаншыла құлаған екен. Аударып көріп еді, ішіне қарай қабыса майысыпты.

	-Алда, пәдеріңе нәлет-ай, құртқан екенсің-ау!

	Тұрары үйленгенде, бір топ жолдасы құтты болсынға әкелген қымбатты сыйы еді бұл. «Қазанның астынан от кетпесін, самаурыныңнан шоқ кетпесін», - деп күлдіре сөйлеген сол тілеуқор жігіттің сөзі мұның жадында жатталып қалыпты.

	-Пәдеріңе нәлет, сенің көзіңді құртпасам ба? Адамың опа бермегенде, сен ырысым болармысың? – деп таусыла сөйлеп, орнынан тұра берді.

	Құрман қарт үйден шыға бергенде, дүр еткен машина үні естілді. Ошақ басынан әрірек тұсқа тоқтаған Сәрсенбек мініп жүретін сұр машина екен. Ол үйге қарай келе жатқан бұйра шашты сары жігіттің елден салық жинайтын Жанбек екенін таныды. Қарттың түнеріңкі қабағына қарап, жасқана амандасқан жас жігіт былғары папкасын қысқан күйі состиып тұрып қалды.

	-Етке кеп пе едіңдер? Қарт Жанбекке қадала қарады. Ол үнсіз бас изеді.

	-Ендеше, анау Қызылқасқаны ұстаңдар.

	-Анау астаудың жанында тұрған қойды айтасыз ба?

	-Иә.

	Жанбек те жіпсіз байланып тұр екен, шофер жігітке қуана қол бұлғап, қойға қарай жүгіре жөнелді.

	Құрман Қызылқасқаны көтеріп, машинаға салып жатқан екеуіне қарамай, теріс айналып кетті.

	-Өй, мынауың ұн жегеннен сау ма?

	-Хи-хи. Қартың қу деп бағана айтпап па едім. Салмағы артсын деп жасаған айласы емес пе?

	-Е, қойшы, сонша не көрініпті. Бәлкім, ұры қой шығар.

	-Сенбесең өзің біл. Бұл күнгі адамның бәрі солай. Ең арғысы мына жаман шалыңның бізге істегені мынау. Адамнан айла артылған ба? Әй, милауым-ай, соған да миың жетпейді, ә! Әлгі саған көп оқу керек, көп оқу керек. Хи-хи...

	-Туһ, Жаке, айла істеген адам тап осындай ақ айран қылып қояр ма?

	-Ей, оттай бермеші! Мына жинаған малдарыңды анау Төбекөңдегі қораға апарып салайық. Ауылдағы тойдан кешігіп қалармыз...

	Құрман қарт олардың не десіп жатқанымен ісі болған жоқ. «Болсын солай. Бәрі бітсін осымен. Көзге күйік қылып қайтпекпін. Кенеуі кеткен кемедей тірлігіме өкпелемесем, кімге өкпелеймін енді».

	Қарттың кәрі көкірегін кермек ой осылай осып өтті. Арада бір күн өткен.

	Күн ұясына батуға тақау қалған шақ. Ол екі биесін ағытып болған соң, есік алдындағы аз ғана тұяғының шетін қайырмалап, таяғына сүйеніп тұр еді.

	Кенет кешкі ауаның тынышын бұза маңыраған қойдың үні Құрман қартты жалт қаратты. Бір түрлі таныс, туыс дауыстай. Апыр-ау, қай тұстан шықты? Қалың алаботаның арасынан кешкі алаумен шағылып, жалт ете қалған қойдың қасқасы көріне берді.

	-Беу, жануар-ай, естісін қара. Жат өрістен жылы ұяыңды іздеп қайтып келдің-ау.

	Неге екені белгісіз, өлгені тіріліп, өшкені жанғандай бір қуаныш қарттың тамыр –тамырын қуалай ойнап кетті.

	-Е, жаратқан, жақсы ырым болғай, жақсы ырым болғай, - деп күбірлей берді. 1977 жыл.





СУЫҚ СӘУЛЕ


	Жанайдың күшігі – Тілеулестің ойыншыл ерке мінезі ауыл балаларына әбден мәлім болған. Көрші үйдің салпаң құлақ, сабалақ жүнді итімен тынымсыз салған асырын қызықтау - оларға бөлекше мейрам.

	Алыстан дәлдеп нан лақтырсаң, сақ еткізіп қағып алғыштығы тіптен қызық. Әсіресе берер сыйды жіпке байлап, әуеде ойнатып, Тілеулесті

	алдаусыратып қою – таусылмас мол қызықтың кеніші. Балалардың Тілеулесті үйірсектеп жақын тартуы, төрт жастың төрін енді аттаған

	Жанайдың да сол көптің қадірменді жанына айналуына себепші болғандай да еді. Барлығы бір ауыздан «Жанайдың Тілеулісі» деп, еркелете, көп иттен бөле –жара құрметтей атайды. Балалардың мақтау сөздерін тыңдау - Жанай үшін мейлінше қызық.

	Малды ауылда көп жүріп, сырттау өскен Жанайға жаңа ортаның біраз тірлігі таңсық та. Малдан босап, көше ортасына көшіп келгелі бері балаларымен тез тіл табыстырып кеткен бас дәнекерші де осы Тілеулес-ті...

	-Нағыз овчарка болатын ит өзі, ә!

	-Иә, саған, овчарканың құлағы тік болмай ма? Мұның құлағы салпы ғой.

	-Жоқ, сонда да сыртқы түрі, былайша ұқсайды емес пе?

	-Әй, сен екеуіңдікі де әншейін бос сөз. Менің көкем Тілеулесті нағыз тазы болатын ит деді.

	-Сенің көкең не білуші еді? Тазының жүні тықыр болмай ма екен?

	-Е, неге білмейді? Ол кісі жасынан аң аулаған.

	Иә, қатырған шығар. Одандағы анау тракторын дұрыстап жүргізіп алсын да.

	-Қойшы сен де! Не болса соны соға береді екенсің. Бұл, мен білсем, бар

	ғой, бұл – құмай тазы.

	-Құмай тазы? Ол деген немене?

	-Мәссаған, мына масқараны қараңдар, әлі күнге дейін құмай тазы дегеннің не екенін білмейді. Ха-ха-ха!

	-Е, білсең айтшы! Ол не?

	-Әжем айтады ғой, итала деген қаз болады, құмай тазы соның жұмыртқасыннан шығады екен деп.

	-Ойдойт дерсін! Ой, қасқам-ай! Көзді жұмып жібердің ғой.

	-Хи-хи-хи! Жұмғанда да айтпа. Жанайдың көкесі мұны құстың ұясынан емес, көшкен жұрттан тауып алған...

	Балалардың бәрі іштерін басып, домалай аунап күліп жатыр. Жанай да мәз. Осы сынды ұзынсонар әңгіме көпке дейін басылмайды.

	Күнде кешкілік сабақтан шыққан балалар ауыл шетіндегі алаңға жиылып доп ойнайтын. Жанайдың ағасы Қуан да үйдегі ол-пұл шаруасын бітірісімен алаңға тартатын. Балалар соңғы кезде қашпа доп ойынын көп құмартып, сүйіп ойнайтын болып алған еді. Осы бір ойынды қызықтауға кішкене Жанай да ағасынан қалмай, жиі ілесіп келетін.

	Арық жағасында түбі шіріп, сұлай құлаған кәрі терек қызықтаушыларға жайлы орын. Ересектердің қатарына қосылмағандар қарлығаштың балапанындай қаз-қатар тізіле отырып, ойын қызықтайтын.

	Жанай да аққан жұлдыздай әрлі-берлі доп қуалап, жүгіріп жүрген

	балалардың шапшаң қимылын қызықтап отырды. Қызыл, тор көйлекті Қуан бір сәтке тыншу табар емес. Осындай бір қимыл үстінде оның көздеген добы балаға тимей, қиыс кетті. Тап осы сәтте, қайдан шыға келгені белгісіз, қынаптан шыққан қылыштай жалт етіп, бір бүйірден Тілеулес жарқ ете қалды. Келген бетте жұдырықтай қызыл көк допты қақшып алып, безіп ала жөнелді. Үре-сүре болған қиқушыл топ қашқан күшіктің соңынан тырағайлап, айқайласып қуа жөнелді.

	Бір мезетте Тілеулес кілт бұрылып алды да, су аққан арықты бойлай зымырады. Осы кезде дуал тасасынан шыға келген ұзын мойын арық қара бала күшіктің алдын қайырмалап шыға берген-ді.

	«Қайт-қайттап» ереуілдей ұмтылған ол арықтан аттай берем дегенде, аяғы тайып, арықтағы суға жалпасынан құлап түсті. Балалар шу ете қалды. Кейбіреулері отыра қалып, ішін басып күліп жатыр.

	Әлгі бала үстінен суы сорғалаған күйі арықтан сүметіліп тұрып келе жатты.

	-Ой, батырым-ай, ер екенсің, ә!

	-Аяғы аспаннан келді деген осы-ау ә!

	Тілеулес өзін қуған топтың кілт тоқтап қалғанына таңданғандай әудем жерге барып, шоқиып отырды. Аузындағы допты жерге тастай салды.

	Кенет әлгі бала шапшаң еңкейіп, қолын сермеп қалғанда, әлдебір қатты зат Тілеулестің бүйіріне сарт етті. Аспанға ырши бір-ақ секірді де, беті ауған жаққа безіп ала жөнелді.

	Жанай не істерін білмей, бір орнында қалшиып тұрып қалды. Әлгі суға құлаған баланың түтіккен түрінен, аларған көзінен қорқып кетті. Күшігінің зарлы, ащы қыңсылы кешкі ауаны жаңғырықтырып барады.

	Ол жылауға шақ тұрды.

	Балалар опыр-топыр төбелесіп қалған екен. Қуан мен әлгі бала бірін-бірі жағадан алып сілкілесіп жүр. Араша тілеген топқа екеуінің әзірге бой берер түрі көрінбейді. Ара-тұра қолдары босай бере, жұдырықтарына да ерік берісіп алады.

	Аздан кейін-ақ Тілеулесті ұрған бала ауылды басына көтеріп, үйіне қарай «ат қойды».

	Балалар қызу ойынға қайтадан кірісіп кетті.

	Жанайдың көзі ойында болғанмен, көңілі күшігінде. Арықтың дөңселеу кенеріне шығып, мойнын созып, күшігінің кеткен жағына жиі қарағыштай берді.

	Жанайдың ойын барқырап шыққан ащы дауыс бұзып жіберді.

	Үстінде желбегей ұзын қара шапаны бар қою мұртты, ұзын бойлы біреу тура көктен түскендей, күркірей келіп, балаларға тап берді. Балалар қырғидан қашқан торғайдай таса-тасаны бетке алып, зытып бара жатыр.

	Жанайдың жүрегі тас төбесіне шықты. Ол да безіп ала жөнелді.

	Құлағына тарғыл, ащы дауыстың жаңғырық жұлығы жетті.

	... Ол әлдекімнің үйге өкіре жылап кірген даусынан шошып оянды. Үзіп- үзіп сөйлеген өксікті үннен анық ұққаны – «Тілеулес» деген жалғыз сөз. Ол көзін ашып алып, есік жаққа жалт қарады. Бірақ келген жанның кім екенін біле алған жоқ. Тек есіктен таныс қоңыр бәтіңкенің жылт еткен тағалы өкшесін аңдады. Әлденеге үрейленіп, үрпиісіп қалған атасы мен әжесі алдарына алған шайларын тастай бере, үйден атып-атып шығысты. Тарс еткен есіктің екпіні терезе әйнегін сыңғыр еткізді. Жанай көзін уқалай салып, терезе алдына жүгіріп барды. Үрей ойнаған көзін көшеге салды. Сонау жоңышқалықтың бергі жағындағы ашық алаңқайда әлдекімдер топталып қалған екен.

	Ол жүгіріп келген бетте әжесі мен атасының арасына сыналай кірді.

	Тілеулесі топ ортасында жатыр екен. Тап бір алау күннен қорғалақтай қашып, көлеңкеге тығылып жатқан секілді. Өкпе тұсынан жылымшылай қан ағып жатыр.

	Жанай айналасындағы у-шуды біразға дейін ести алған жоқ.

	Иттің арғы қапталында түсі суық бір адам тұр. Кеше балаларды жау тигендей қылып қуалаған кісі. Үстіндегі желбегей шапаны да сол қалпы.

	Қолында мылтық. Оның қара мұрты тікірейіп, көз ұясынан шыға шатынап кеткен. Түюлі жұдырығын зәрлене сермеп, мұның атасына қарай өкіректей сөйлейді.

	Атасы да қатты ашулы. Қолындағы жұмырша ақ таяғымен жерді түйіп- түйіп қалады. Жанай кемсеңдей берді де, әжесінің етегіне қарай тығыла түсіп, өксіп-өксіп жылап жіберді.

	Жанай соңғы күндері тым көңілсіз жүрді. Ерке күшігінің көптен көрінбей қойғанына жүдеп қалғандай.

	Ол жаңа ғана, түс әлетінде, сыртқа шығып, үй жанында отырған. Сол сәтте көшемен қара ала атты құрық сүйреткен біреу өте берді. Соңына ерген екі иті бар. Біреуі – Тілеулес.

	Оның жүрегі лүпілдеп алып ұшты. Иә, дәл өзі ғой!

	-Тілеулес, Тілеулес, кә-кә! – деп айқайлап жіберді де, оның соңынан жүгіре жөнелді. Бірақ Тілеулесі бұған мойнын бір бұрып қарады да, кете барды. Жанай сонда да жүгіре берді.

	Ол әлден уақытта тас жолдың кенеріндегі қатқан балшыққа сүрініп, мұрттай ұшты. Бар даусымен көшені жаңғырықтыра, айқайлай жылады.

	Бір уақытта дәл құлағының түбінен майда тастың сытыр-сытыр еткен дыбысы естілді. Ол шаңға былғанған қолының сыртымен көзін сүртті де, қабақ астынан қасына тоқтаған жанға назар салды. Әнеугінгі ұзын бойлы, мұртты кісі екен. Ол мұның қасына келіп аз аял жасады да, қабақ астымен ішіп-жеп қарады. Жанай өксігін тыйып ала қойды. Қатты қорқып кетті.

	Әлгінің көзі шектен тыс қызарып, кірбиіп кетіпті. Үстінен бір түрлі, қолқаны атқан сасық иіс шығады.

	Мойнының еркі өзінде емес сияқты. Бұлғаң-бұлғаң етеді. Кенет ол өзінен -өзі мырс етіп күлді де, теріс айналып жүре берді.

	Жанай көзін әлгі адамнан айырар емес. Ол әлден соң барқыраған ащы дауыспен айқайлап, әлдекімдерге жұдырығын көрсетті де, жолдың екінші бетіне қарай тұра ұмтылды. Мектептен қайтып келе жатқан балалар жолдың екінші бетіне ойнап шыға келді. Бірақ ол кілт тоқтай қалып, теңселіп, балаларға сүзіле қарап біраз тұрды да, үйіне қарай беттеді.

	Жанайдың жанына келген балалар оның үстін қағып, бәйек болып жатыр. Күнұзын қыстығып тұрғн ол жылап жіберді.

	-Туһ, тізесі оңбай қалыпты ғой.

	-Кім тиген, қалай құладың?

	-Қой, жылама! Жаңағы Шотайдан қорқып құлап қалған ғой, - десіп, жарыса, бірінің алдын бірі орап сөйлеп жатыр. Олар әлі өксісін баса алмай тұрған Жанайды ортаға алып, өздерімен өздері тағы бір таусылмас әңгіменің желісін тартып кетті.

	-Тілеулесті қалай көзі қиып атты екен, ә?

	-Жанайды сұмдық жақсы көруші еді ғой!

	-Туһ, айтпа! Әй, осы есіңде ме-ей, әлгі Тілеулестің доп алып қашатыны.

	-Сонда ғой жаңағының баласының аяғы аспаннан келіп құлағаны.

	-Содан ғой жаңағы оңбағанның кішкене күшікке ерегісіп атып жүргені, әйтпесе неге атады?

	-Өй, олай емес дейді ғой. Сол үйдің торға қамалған біраз тауықтарын бір түнде ит қырып кетіпті.

	-Сол Тілеулес дейді ғой.

	-Қой, соқпа! Өзінің ылғи байлаулы жататын ала көз иті бар емес пе еді.

	Сол дейді ғой босанып кеткен, соның ызасына шыдай алмай, үй маңында иттермен ойнап жүрген Тілеулесті атып салыпты.

	Балалар ұзап кеткенше Жанай олардың соңынан қарап тұрды. Ол үйге кірген жоқ.

	Біраз уақыт өткен соң үй көлеңкесінде ораулы жатқан ескі шидің үстіне келіп отырды.

	Анау жоңышқалық атыздың бергі жағында Тілеулестің ас ішетін аяғы көрінеді. Жамбастай аунап, жайсыз жатқан екен.

	Ағаш тостақ қаңсуға ойысып, сызаттана жарылыпты. Түскен сызаттан себездей өткен күн оның қара көк көлеңкесін инедей жіңішке, өткір ақ сәулемен қақ бөліпті.

	Жанайдың көңілі құлазып сала берді. Сәби жүректі сонау бір инедей үшкір, суық сәуле шым еткізіп, сүңгілей тіліп өткен сияқты болды...

	1971 жыл.





II БӨЛІМ


	БАЛАЛЫҚТЫҢ БҰЛТСЫЗ АСПАНЫ





КIШКЕНТАЙ ГЕНЕРАЛДАР


	ПОВЕСТЬ



	КIРIСПЕ НЕМЕСЕ АРНАУ СӨЗ.

	Иә, саламатсыңдар ма, балалар! Хал-жағдайларыңның жақсы екендiгiне күмәнiм жоқ. Сабақтарыңның ойдағыдай екендiгiне сенiмдiмiн. Дегенмен де iштерiңде бiрен-саран балалардың сабақтарын нашар үлгеретiндерi де бар емес пе. Рас қой? Рас. Бiрақ оларға өкпелеп, олардың болашағынан үмiт үзуге бола ма? Жоқ, болмайды. Осы мектепте нашар оқыды деген балалардың кейiн есейгенде дыңдай азамат болып, өз iсiмен елдi сүйсiндiргендерiнiң талай куәсi болып жүрмiз. Тiптi бiздiң ауылдан шыққан атақты ғылым Мұратты алайықшы. Мектепте оқып жүргенде сабағы көңiлдегiдей болмаған. Керек десеңiз, оның сотанақ болғандығы сонша, ауылда «сотқар Мұрат» атанған.

	Өздерiңнiң де естулерiң бар шығар. Ньютон деген асқан оқымысты адам болған. Оның бүкiл әлемдiк тартылыс заңын ашқандығын көпшiлiктерiң бiлетiн де боларсыңдар. Тiптi сол кiсiнiң өзi мектепке оқып жүргенде қабiлетсiз оқушылардың қатарында есептелген екен. Сондықтан да адамның мүмкiншiлiгiне, қабiлетiне шәк келтiрудiң өзi ағат.

	Мен кейде адам қабiлетiн домбыраның пернесiне теңеймiн. Ширатпа шекке майталман күйшi қолы тигенде, жиырмаға жетер-жетпес аз перне жүрек қылын тербейтiн саз шығармай ма?! Адам жаны да, қабiлетi де сол пернелерге ұқсас секiлдi. Көңiл сарайы ашық, көргендi жанның алақаны аяласа, ақымақ бала ақылды болып, ұйқыда жатқан дарыны жапырақ жайып шыға келетiндiгiне ерекше сенiмдiмiн.

	Құрметтi оқушыларым, бұл күнде менiң шынайы досым болып алған бұл баланы сендерге таныстырып өтейiн. Өзi сендердiң бiраздарыңмен құрдас. Биылғы жылы күзде алтыншы класқа барады. Аты – Әдiл. Фамилиясы – Усаев. Онымен былтырдан берi таныспын. Бесiншi класта қазақ тiлi мен әдебиетiнен сабақ берген едiм. Сабақ үстiнде «көзге түсiп» қалып, алғашқы күнi-ақ кластың бұрышында қырық минут бойы «құрметтi карауылда» тұрған. Ол баланың сабаққа өте ықыласты, ынталы екенiн кейiн бiлдiм. Сұрақты көп қояды. Оның күлiмсiреп тұратын көкшiл көзi адамға бөлекше сенiммен, жылылықпен қарағанда iшi-бауырың ерiксiз елжiрейдi. Мұндай балаларды неге ғана жақсы көрмеске.

	Әдiл менi көшеде көрсе, қасыма жүгiрiп келедi. Ол мұндайда өзiнiң бастан кешкен бiраз оқиғаларын ақтарып тастайды. Әңгiмелерi қызықты. Ерiксiз езу тартып, күлмеске лажың жоқ. Кейде оны қасындағы шынайы достары өмiр Тiлеуов, Болат Құрманалиндер толықтырып отырады.

	Балалар, бұл шағын повесте Әдiлдiң жазғы каникулда басынан кешкен бiраз хикаялары баяндалады. Оның бiразын сендерге Әдiлдiң өзi, бiразын өмiр мен Болат әңгiмелейдi. Ал кей тараулары ол үшеуiнiң қатысуынсыз баяндалады. Әрине, бұл тұстарда өтiп жатқан оқиғалардың ересектердiң көзқарасымен суреттелуi мүмкiн екенiн алдын ала айтып қойған да дұрыс болар. Бiрақ мақсат бiреу-ақ. Ол – айтылар ойдың балдырған балаларға түсiнiктi болып жетуi.

	Ал ендiгi әңгiме арқауын балалардың өз қолына тапсырайық.



	АЛҒАШҚЫ ЕМТИХАН КҮНI (ӘДIЛДIҢ ӘҢГIМЕСI)

	Мен, өмiр, Болат үшеуiмiз де көктемгi емтиханнан бiржолата босатылдық.

	«Төрт» пен «беске» оқығанның пайдасы да осындайда ғой.

	Емтихан басталған күнi үшеумiз мектепке келдiк. Сынақ басталар алдында балаларға сәт сапар тiлеп, емтихан бөлмесiне «аттандырып» салдық. Бiздiң iшке кiруге хақымыз жоқ. Сыртта жүрдiк. Анда-санда терезеден iшке көз саламыз. Балалардың көбi төмен қарап шұқшиып, кәдiмгiдей қинала қаламсаптарын тiстелеп, ойланып қалыпты. Артқы партада отыратын, желаяқ Ораз Әлкенов берiлген жай есептiң бiреуiн бiр парақ қағазға тез жазып, шапшаңдықпен әйнекке жапсыра салды. Сөйттi де, терең ойға шомғандай, қолын маңдайына тiрей қалғаны. Не деген айлакер! Бiз оның бұл тапқырлығына сүйсiнiп кеттiк. Анада, Май мерекесi алдында, онымен допқа таласып, шекiсiп қалғаным бар едi. Содан берi екеумiз дүрдiараздаумыз. Бiрақ оның жаутаң қағып қараған сәттегi жүзi маған бiр түрлi аянышты көрiнiп кеттi. Шыдай алмадым. Есебiн шығарып берсек қайтедi дегендей өмiрге қарап едiм, ол менiң бұл ниетiмдi көзiмнен тез ұға қойды. Келiскендей бас изедi.

	Дереу мектеп алдындағы талдың түбiнде тұрған орындыққа отыра қалып, шығара бастадық. Оп-оңай есеп. Көздi ашып-жұмғанша, жаңғақша шағып тастадық. Тез арада алақандай ақ қағазға көшiрдiк те, түкiрiктеп-түкiрiктеп әйнекке жапсыра салдық. Ораз екi езуi екi құлағына кете, мәз болып қалды. Бiзге рақмет дегендей ризалықпен қарап, көзiн қулана қысты да, көшiруге кiрiстi. Сабаздың қолы қолына жұғар емес. Мен өмiр мен Болатқа иек қағып:

	– Қасқаң сағынып-ақ отыр екен, ә! – деп едiм, олар сылқ-сылқ күлдi. Өмiр терезеге тақала бердi де, аузы-басын қисаң еткiздi. Ораздың арғы жағында отырған Ажар деген қыз бетiн партаға басып, жата қалып күлдi. Иығы селк- селк етедi. Тап осы сәтте төбеден түскендей бiр айбарлы үн бәрiмiздi селк еткiздi.

	– Өй, мыналар не iстеп тұр-ей!

	Жалт қарасақ – Абзал ағай. Қолына қызыл байлама тағып алыпты. Болат екеумiз қаққан қазықтай қалшиып қаттық да қалдық. Ағайдың даусын естiген бе, өмiр жайлап берi бұрыла берген. Көкшiл көзiн бақырайтып, аузын қисайтып, тiлiн шығарған күйi мұғалiмге қарасын.

	– Өй, мынауыңның өзi нағыз сайқымазақ қой, – дедi күлiп жiберген ұстазымыз. Қатты күлгендiгi сонша, көзiнен жас шығып кеттi. Өмiр ыржың етiп, төмен қарады. Өзi қып-қызыл болып кетiптi.

	– Мұның қалай, батырым-ау?

	– Ағай, байқамай қалдым, кешiрiңiз. Шашына май жаққандай басын бипаздап сипай бередi.

	– Жарайды, жарайды! Ал бiрақ мыналарың… болмаған.

	Ол терезеге жабыстырылған парақты алып, қалтасына бүктеп салып қойды. Ұят iс жасағанымызды ендi ұққандаймыз. Болат екеумiз де төмен қарадық. Мұғалiмнiң бетiне қарауға жүзiмiз шыдамай тұр.

	– Қой, мен сендердi жазасыз жiбермеймiн. Әкел бастарыңды берi, – дедi ол әлден уақытта. Орайдың тұсынан бiр-бiр шертпек алды да, көзi шуақ шаша күлiмдедi:

	– Ендi кластастарыңды бекер алаңдатпаңдар, көкетайлар, жарай ма?

	– Жарайды, – деп жарыса тiл қаттық. УҺ! Ұстаздар талқысына түспей аман құтылғанымызға шүкiр.

	– Қалай, төбелерiң ауырып қалған жоқ па?

	– Жоқ, ағай.

	– Ал ендi батырларым, қазiр клубта, сағат он бiрде қызық кино болғалы жатыр. Соған барсаңдар қайтедi.

	– Ой, алақай! өмiр қуанғаннан секiрiп түстi. – Қандай кино, ағай?

	– «Ұстатпайтын кекшiлдер».

	– ОҺо, жақсы болды. Рахмет, ағай, – деп өмiр Болат екеумiздi жетелей жөнелдi. Ұзап барып артымызға қарасақ, ұстазымыз соңымыздан күлiмдей әлi қарап тұр екен…



	ОРАЗДЫҢ ӘКЕСI

	(ӘДIЛДIҢ ӘҢГIМЕСI)

	Клуб жаққа қарай беттеп келе жатқан үшеумiздiң әңгiмемiз – Ораздың емтихан үстiндегi қылығы.

	– Жан қысылған деген қиын екен ғой, ә?

	– Әрине.

	– Сен байқадың ба, өзiнiң танауы тершiп кетiптi.

	– Ендi қайтсiн!

	– Көшiрiп үлгердi-ау деймiн сабазың.

	– Е, үлгермегенде ше.

	Осы кезде көше қайрылысынан бiз бұрын көрмеген бiр сап-сары машина шыға келдi. Бүйiрiнде «Сүт» деген жазу бар. Қасымыздан зулап шықты. Шоферы бiзге қолын көтерiп, күлiп барады. Тани кеттiк – Ораздың әкесi.

	Машина анадай жерге барып, кiлт тоқтады. Кабинадан жаңағы кiсi түсiп келе жатты. Бiз де машинаның қасына жүгiрiп бардық. Әлкен ағай бiзге күле қарап бұрылды. Сәлем бердiк.

	Ол – күжiлдеп сөйлейтiн, толықша, сары кiсi. Май сiңген күректей алақанымен арқамыздан қағып-қағып қойды.

	– Әлгi бiздiң генерал қайда?

	Бұл кiсi ұлдарды ылғи еркелете сөйлейтiн. Және де әр баланың атына қоса жоғары шендi әскери атақты қосып сөйлеуi – ежелгi дағдысы. Оразбен бiрге оқитын жақын жолдастарының барлығына дерлiк ол капитан шенiнен бастап генералға дейiнгi атақты үлестiрiп шыққан. Мысалы, мен подполковникпiн. Болаттың шенi сәл төмендеу. Майор. Ал өмiр болса генералға бiр саты жақын. Ол – полковник.

	Бәрiмiзден атағы үлкен өз баласы – Ораз.

	Ол менен бiраз аласа, бiрақ өте толық. Ал генерал дегендер биiк, сұңғақ болады емес пе. Шындығында солай ғой. Оны кинолардан да байқап жүрмiз. Бiрақ бiздiң ешқайсымыз да осы уақытқа дейiн нағыз генералды бетпе-бет кездестiрген емеспiз.

	Ораз былтыр қалаға барғанда генералды көрдiм деп келген. Олардың басындағы киiмдерi қып-қызыл екен, екi жақ кеудесiнiң бәрi сықаған ордендер мен медальдар екен, алтын қылышы бар екен, онысы жарқылдағанда көз қаратпайды екен, барлық генералдардың мұрты болады екен… Бiрақ ересек балалар сол сәтте оның өтiрiгiн шығарып, аузын аштырмай қойған. Әсiресе мектептiң үздiк оқушысы Айдос деген бала «Қазақ Совет Энциклопедиясынан» генералдардың қандай киiм киетiнiн дәлелдеп көрсеттi. Керек болса, олардың шалбарындағы қос қызыл жолақтың «лампас» деп аталатынын бiзге алғаш жеткiзген де сол. Ораз онымен дауласа алмай, құр қызарақтап, ұялып-ақ қалды.

	Мiне, мынау алдымызда тұрған – сол Ораздың әкесi. Мен оның емтиханда отырғанын айттым.

	– Ал сендер ше?

	– Бiз емтиханнан босатылғанбыз.

	– ОҺо! Ол таңданды. – Сонда қалай?

	– Төрт пен беске оқығандар емтихан тапсырмайды.

	– Ал бiздiң генерал ше? Оған не болған?

	Өмiр мен Болат маған қарады. Мен басымды сипадым. Орадың әкесi бiздiң қипақтап тұрғанымызды сезе қойып:

	– Сонда ол ақымақ сабақты оңдыртпаған екен ғой, ә? – деп бiзге сұраулы пiшiнмен қарады. Бiз үндей қойған жоқпыз, төмен қарап тұрып қалдық.

	– Қап, ол антұрғанның генерал болуға жарамайын дегенi ме, ей. Басын шайқап қойды. Кәдiмгiдей қиналып отырған тәрiздi. – Yмiттi ақтамағаны ғой мына баланың?! Қап! Мен оны мына жаңа машинамен қыдыртам ғой деп жүрсем… Не iстейiн-ей, мынаған? Мiнгiзсем бе екен, әлде мiнгiзбесем бе екен? Тап бiр ақыл сұрағандай бiзге ойлана қарады.

	– Ойбай, ағай, мiнгiзiңiз, мiнгiзiңiз! Келер жылы жақсы оқиды ғой, – дедi Болат. Өмiр де:

	– Мiнсiн, ағай, – дедi.

	– Жарайды онда, сендердiң сөздерiңдi тастамайын. Қап, антұрған-ай, ә! – Ораздың орташа оқығанына, оның бiзден қалып, емтихан тапсырып жатқанына қапаланған халде желкесiн қасып бiраз тұрып қалды.

	Өмiр кенеттен:

	– Ағай, қазiр қайда барасыз? – дедi.

	– Малды ауылға. – Әлкен ағайдың өзiн мазалаған ойдан әлi айыға алмай тұрғанын жүзiнен аңғаруға болғандай. – Ал, балалар, жарайды, құттыханамнан шай-пай iшiп шығайын. Үйге жүрмейсiңдер ме?

	– Жоқ, рахмет, ағай.

	– Ал онда жақсы, – деп ол кете барды. – Қап, мына генералдың менi ұятқа қалдырғанын-ай, ә!



	ТОСЫН ШЕШIМ

	(ӨМIРДIҢ ӘҢГIМЕСI)

	Әдiл артына қайырылып қарай бередi. Әлгi сап-сары сүйкiмдi машинаның оған ұнағаны анық.

	– Әдiл десе, мен бiр қызық айтайын ба?

	– Айт! Айт! – деп Болат екеуi маған жалт қарады.

	– Айтсам былай. Қазiр үшеумiз анау тұрған машинаға барамыз да, цистернасының iшiне тығыламыз.

	– Ойбай-ау, ол сиырлы ауылға барады ғой, – дедi Болат үрейлене.

	– Е, апара берсiн.

	– Бiзге де сонысы керек, – дедi Әдiл де көгiлдiр көзi ұшқындай.

	– Ораздың әкесi ұрысса қайтемiз?

	– Ұрыспайды. Ол кiсiнiң балаларға ұрысқанын көрдiң бе?

	– Ұрыспайды деп кiм айтты саған?

	– Елдiң бәрi айтады.

	– Ал цистернаның iшi қараңғы болмай ма? – дедi Болат. Әдiл ойланып тұрып қалды да, сәлден кейiн:

	– Е, болса бола берсiн. Iшiнде қасқыр бар дейсiң бе? – дедi. Мен де:

	– Иә, шынында қасқыр бар дейсiң бе?! – деп оны демеп жiбердiм. – Нар тәуекел. Шешiнген судан тайынбас.

	Бiз машинаның қасына келдiк. Дауысымызды бiреу естiп қоятындай сыбырлап сөйлесемiз. Болат жасқаншақтап, арт жағымызда тұр.

	– Қазiр Ораздың әкесi шайға кiрiстi. Қорқатын дәнеңе жоқ.

	Қанша дегенмен өзiм бастаған iстi өзiм аяқтағаным дұрыс қой. Машинаның үстiне әуелi мен көтерiлдiм. Жүрегiм дүрсiлдеп кеттi. Қақпақты ашып қалғанымда, Әдiл iшке лып ете түстi. Болат қипақтап жоғары көтерiлер емес.

	– Мiнсейшi! – дедiм. Бiрақ оның көзi атыздай болып, ұясынан шығып кетiптi. – Е, мiнбесең қой ендеше, сау болып тұр.

	Iшке сүңгiп кеттiм. Жайлап қана қақпақтың тұтқасын өзiме қарай тартып, жауып алдым. Цистернаның iшi көзге түртсе көргiсiз қараңғы. Әдiл бүйiрiмен түртiп қалып, шиқ-шиқ күледi.

	– Әй, ақымақ, ақырын күл!

	– Күлсе ше!

	– Жай күл деймiн, естiп қояды.

	– Жарайды, жарайды.

	Цистерна ауасы қапырық. Қабырғасы жып-жылтыр, қолың тайғанақтап тұрмайды. Қарап тұрмай Болатты мазақтап жатырмыз.

	Болат қорқақ, Ойынға шорқақ, Көжеге ортақ, Мұрны жалпақ, Бұты талтақ, Басында қалпақ…

	Екеумiз шиқылдап күлiсемiз.

	– Болат, қош, қош, ауылға сәлем айт! – деймiн қақпақтың саңылауынан оған сығырая қарап.

	Бiр кезде машинаның бүйiрiн бiреу тықылдатты.

	– Аш, аш! Бұл мен ғой! – деген Болаттың даусы күңгiрлеп, көмескi естiлдi.

	Мен Әдiлге:

	– Тез аш! – дедiм! Қанша дегенмен жолдас қой. Сәл жасқаншақтығы болмаса, жақсы бала өзi.

	– Ту, қараңғысын-ай! – дедi ол iшке кiрiп келе жатып.

	– Жарықты тапқан екенсiң! – Екеумiз қосыла күлдiк.

	Бiраздан кейiн қақпаның сықырлай ашылғаны естiлдi. Жым бола қалдық.

	Бiр-бiрiмiзге: «Т-с-с, т-с-с!» – деп қатаң ескерту жасап жатырмыз.

	Ораздың әкесiнiң гүж еткен даусы естiлдi.

	– Ой, генерал, хал қалай? Батыр-ау, сен менi өкпелетiп қойдың ғой, – дедi.

	– Сенiң мұның ұят болды-ау. Анау Тiлеудiң, Усаның, Құрманәлiнiң балаларынан кемсiң бе сен? – Оразда үн жоқ. – Қой, сен генерал болмай қалдың. Мен мәз боп жүрсем, оқып жатыр деп. – Ораз әлi тiс жарар емес. – Мен мынау судай жаңа тұлпарға мiнгiземiн бе деп жүрсем. Ендi болмайтын болды. О, жолың болғыр, мұның не, намыс қайда? Әне, ана елдiң өзiңдей балаларын қарашы. Бағана осында үшеуi келiп сәлем берiп кеттi. Емтихансыз өттiк дейдi. Мiне, генерал деп соларды айт. Нағыз генералдар! Ал сен мына түрiңмен ефрейторлыққа да жарамайсың ба деп қорқамын.

	Ораз солқ-солқ етiп жылады. Бiз күлiп жiберуге шақ отырмыз. «Т-с-с, т-с- с» деп қатаң ескерту жасасып бiр-бiрiмiздiң бүйiрiмiзден түртiп-түртiп қалдық.

	– Жә, жарайды ендi, жылама! Онысы несi-ей! Е, сабақты неге жақсы оқымайсың? Егерде сен қластан класқа емтихансыз өтсең менiң төбем көкке екi-ақ елi жетпей ме. Өй, жолың болғыр, онысы несi-ей?!

	Әлкен ағай машинаға мiндi. Кабинаны сарт жалпы да, машинаны гүр еткiзе оталдырып, жүрiп кеттi.



	ТӨБЕДЕГI «ЖАРТЫ АЛМА»

	(БОЛАТТЫҢ ӘҢГIМЕСI)

	Цистернаның iшiнде отыру қызық болады екен. Өмiр мен Әдiл бiрыңғай. Ал мен оларға қарсы жайғастым. Бiр-бiрiмiздiң түрiмiздi көрмеймiз. Әлгi қап-қараңғы түн дегенiмiз бұдан әлдеқайда жарық шығар. Алғаш сәл қорқыңқырағаным рас. Бiраз уақыттан соң бойым үйрене бастады. Ана екеуi еш нәрсенi елейтiн емес. Бұрын талай рет тап осындай темiр сауыт iшiнде сапар шеккен жандар сияқты. Өздерiнше мәз болып әлденеге күлiседi. Машина «тоңқып» кеткен кезде барлығымыз бiр-бiрiмiзден шап берiп ұстай аламыз.

	Өмiр басын қабырғаға соғып алды.

	– Ойбай, шекем-ай! – деген даусы қаттырақ шығып кеттi. Әдiл күлiп:

	– Еш нәрсе етпейдi. Шыныққан шеке сүзiсуге жақсы болады. Сиырлы ауылға бара жатырмыз ғой, – дедi. Өмiр ерiксiз күлiп жiбердi.

	– Қандай рақат, ә, iшi, – дейдi Әдiл.

	– Айтпа! – егерде бiз үшеуiмiздi бүкiл ауыл болып iздесе, мектеп болып iздесе, таба ала ма? – дедi өмiр. Ол өзiнше қиялға берiлiп кеттi. – Болат десе, егер осының iшiнде бiраз күн жүрсек қайтер едi?

	– Бiлмеймiн.

	– Әй, осы сенiң бiр бiлетiн күнiң болар ма екен? – деп кәдiмгiдей маған жекiп тастады. Бұл сөз шымбайыма батып кеттi. Есемдi жiбергiм келмедi. Батылданып:

	– Е, жүрсек жүрейiк. Несi бар? Бiр қызық болсын, – дедiм.

	– Ендеше бiттi. Осының iшнде екi күн, екi түн түнеймiз. Келiстiк пе?! Мен ойланбастан:

	– Келiстiк! – деп жiбердiм. Бiрақ Әдiл келiскен жоқ.

	– Қазiр төбеңнен сүттi саулатып келiп құяды. Сонда қайтесiң?

	– Онда тiптi жақсы, қарнымыз ашпайды, – дедi өмiр. Әдiл менi аяғымнан түртiп қалды да:

	– Ал сүттi көп қылып құйғанда қайтесiң? Балық болып жүзесiң бе?

	Тұншығып өлерсiң, – дедi.

	– Айтты-айтпады, мынаның ауасы тарыла бастаған сияқты-ей. Тiптi пысынып барамыз ғой, – дедi өмiр.

	– Қақпақты ашып көрсек қайтедi?

	Әдiлдiң ойы омiрге ұнай кеттi. Ол орнынан түрегеле бердi. Әдiл:

	– Байқа, қатты ашпа. Қақпақ тарсылын естiсе, тоқтап жүрер, – деп сақтандырып жатыр.

	Өмiр қақпақты саңылаулай ашты. Iшке салқын ауа саулап қоя бердi. Бiрақ бұл қуанышымыз ұзаққа бармады. Ойлы-қырлы жол машинаны әрi-берi секiртiп, мазаны ала бердi. Бiр кезде өмiр басын қайтадан қақпаққа қатты соғып алғаны. Ол:

	– Ойбай, төбем-ай, төбем-ай! – деп безек қаға төбесiн ұстап отыра кеттi.

	Қараңғы қапасқа қайта қамалдық.

	Әдiл:

	– Қанап калған жоқ па? – дедi досына жаны ашып.

	– Қайдам? Әйтеуiр, гүмпиiп iсiп кеттi. Мынаны қараңдаршы. Әдiл де, мен де қараңғыда қармалап жүрiп, өмiрдiң басынан сипаладық.

	– Ойбай, iсiп кетiптi ғой!

	Шынында да, байғұстың басы оңбай қалыпты. Төбесiне алақаным тигенде, кiшiгiрiм жарты алманы ұстағандай сезiндiм.

	– Сүйегi аман ба?

	– Қайдам, аман-ау деймiн.

	Цистерна iшi тағы да қапырық болып, дем алысымыз ауырлай бастады. Мен машинаны тоқтатсақ па екен деп ойладым, бiрақ оны айтсам ана екеуiнiң өре түрегелетiнi белгiлi.

	– Мен саңылаулап аша тұрсам қайтедi? – дедi Әдiл.

	– Ойбай, ашпа, шамаң келмейдi, жолды көрмейсiң бе, тiптi жаман болып кеттi. Осы Шошқатам тұсқа келдiк қой деймiн, жолы солай, – деп ыңырсып сөйледi. – Қақпағы масқара ауыр.

	– Ендi тұншығып өлемiз бе?

	Менiң басыма бiр ой сарт ете қалды.

	– ОҺо, таптым! – дедiм қуанғаннан.

	– Ненi?! Екеуi жарыса сұрады.

	– Таптым! Кәне, көйлектерiңдi шешiңдер!

	– Е, неге? Айтсайшы!

	– Шеш деген соң шешсеңдершi ендi. Өз көйлегiмдi тез шешiп алдым. Анау екеуi де күйбеңдеп шешiнiп жатқан сияқты. Тегi, менiң батыл айтқан сөзiм әсер еткен болуы керек.

	– Мә! – деп олар жейделерiн қолыма ұстата бердi. Екi көйлектi тас түйiн қылып орап, өз көйлегiммен белiнен тартып байладым. Олардың осы қараңғыда менiң не жұмбақ iс жасап жатқандығыма таң-тамаша қалып, ауыздарының суы құрып отырғандарын да сезiп келем. «Олар менi ылғи қорқақсың, жасықсың дей берушi едi. Ендi көрсiн, Болаттың кiм екенiн», – деп iшiмнен ойлап қоямын.

	– Әдiл, қақпақты аш! Yнiм әмiрлi шықты бiлем, ол орнынан атып тұрып, қақпақты сәл көтердi. Жұмарланған көйлектi ашылған саңылауға апарып тыға салдым.

	– Қоя бер ендi! Әдiл қақпақты түсiрдi. Дап-дайын терезе болды да шықты.

	– Ой, молодец!

	– Жарайсың! – Екеуi менiң қолымды еркiсiз алды. Алмасқа лаждары бар ма. Саңылаудан iшке жарық та түстi, ауа да кiрдi. Ендi бiр-бiрiмiзге мәз болыса, күле қараймыз.

	Кенет менiң көзiм өмiрдiң төбесiне түсiп едi, қайыңның безiндей томпайған томпақ әжептәуiр екен. Қолымды шошайтып:

	– Өмiрдiң төбесiнен алма терiп жейтiн болдық, – деп едiм, Әдiл қарқ-қарқ күлдi. Өмiр болса, төбесiн сипап-сипап қояды.



	БIЗ ҚАЛАЙ «ГЕНЕРАЛ» АТАНДЫҚ?

	(ӘДIЛДIҢ ӘҢГIМЕСI)

	Машина әлi жүрiп келе жатыр. Ендiгi әңгiмемiз Оразға ауысқан.

	– Ораз қайдан iздер екен, ә? – дедi өмiр.

	– Қайдам? Болат иығын қиқан еткiздi.

	– Бiздiң темiр сауыт iшiнде жүрiп жасаған саяхатымызды естiгенде көзi атыздай болатын шығар.

	Болат:

	– Сенбесе қайтемiз? – дедi.

	– Е, неге сенбесiн, әкесi айтпай ма екен?

	– Сонда әкесi қайдан бiледi?

	– ТуҺ, сен қызық екенсiң ғой өзiң. Қазiр сиырлы ауылға барғанда сыртқа шықпаймыз ба? – дедi өмiр.

	– Ойбай, Ораздың әкесi бiздi ұстап алып, ұрып жүрсе қайтесiң?

	– Е, неге ұрады, азар болса бiр ұрсар. Есесiне атымыз шықпай ма! Мұны айтқан өмiр.

	– Шынында да, қорқатын дәнеңе жоқ…

	Машина кiлт тоқтады. Қабина ашылды да, сарт етiп жабылды. Iшiмiз солқ ете қалды. Мен көйлектi тартып ала қойып, қақпақты ақырын ғана жаптым.

	Үн-түнсiз отырмыз. Ораздың әкесi әлдекiмдермен қауқылдаса амандасып жатты.

	Аздан кейiн-ақ ауылдың қара борбайларының машина маңына топтала бастағанын дабырларынан сезiп отырмыз.

	– Молоковоз! Молоковоз! – деп шу-шу етедi.

	– Қандай әдемi!

	– Сап-сары екен, ә?

	– Менiң машинам!

	– Қой, ей! Әлкен ағай саған бере салар!

	– Е, неге бермейдi. Ол бiзге туысқан!

	Өздi-өзi дауласқандар үнi бiзге сәл күңгiрлеп естiледi. Байқаймын, ересектер едәуiр ұзап кеткен сықылды. Балалардың екi-үшеуi кабинаға мiнiп алды. Мен қақпақтың арасына төс қалтамдағы қарындашты салып, саңылаулап қойдым.

	– Гүр-р-р, Гүр-р-р! Ей, Хасен, былай тұр жолдан, мен Алматыға бара жатырмын! – Гүр-р-р, гүр-р-р! – деп жұмсақ орындықтың үстiнде ойнақ салып, машинаны солқылдатып қояды бiр бала.

	– Бере тұршы, әй, бере тұршы, мен де кiшкене айдайын! – дейдi екiншiсi өлердей жалынып.

	– Жоқ, саған айдауға болмайды. Правоң жоқ. Егер милиция ұстап алса қайтесiң?

	– Әй, әй, кiшкене бере тұршы сонда да. Милиция жоқ жолмен жүремiн ғой.

	– Жоқ, болмайды дедiм ғой мен саған. Жолды көрдiң бе анау, қаптаған қалың машина. Бiреуiмен соқтығып қалсаң қайтесiң? Кiм жауап бередi, айтшы!

	– Соқпаймын. Бершi-ей, кiшкене!

	– Жоқ, болмайды деген соң болмайды. Бала болмасайшы… – Гүр-р, гүр-р. Әлгi бала тiптi машинаның қырдан ойға, ойдан қырға салған сәттегi мотор гүрiлiн айнытпайды. Тар саңылауға құлақ төсеп бiздер бiр-бiрiмiзге жымыңдаса қарасамыз.

	– Қазiр бұларды қатырамыз, – деп, өмiр мен Болатқа сыбырладым.

	– Не iстеймiз?

	– Қазiр қарап тұрыңдар, – дедiм де: – Көк-кө-өк, Кө-кө-өк! Кө-кө-өк! – деп дыбыстадым.

	– Өлә! Осы машинаның бiр жерiнде көкек жүр! – дедi екi баланың бiрi.

	– Кө-кө-өк! Кө-кө-өк!

	– Әй, шынында да.

	Кабинада отырғандар жерге қарғып-қарғып түсiстi.

	– Әй, еш нәрсе жоқ қой.

	– Е, жаңа естiдiң ғой.

	Темiр кеспек үстiне тырмысып шығып келе жатқан аяқтың тықыры естiлдi. Осы сәтте өмiр жол тауып кеттi. Барқыраған құбыжық дауыспен сақылдап тұрып күлсiн келiп. Сәл толас ала бердi де, қайтадан қарқылдады. Дауысы құлағыңды жарып жiбере жаздайды.

	– Ойбай!

	– Ойбай, көзге көрiнбей жүрген шайтан шығар. Бiреуi үрейлi үнмен осылай тiл қатты. Сол-ақ екен екеуi жерге дiк-дiк секiрiп түсiп, қаша жөнелдi.

	Бiз цистернадан ендi шығып кеткелi жатқанымызда әлдеқандай ересек кiсiнiң жоғары өрмелеп шығып келе жатқаны байқалды. Бұрыш-бұрышқа бүк түсiп бұға қалдық.

	Қақпақ сарт етiп ашылды. Цистернаның үңiрейген аузынан нән керзi етiктiң ақ шаң басқан тұмсығы мен ұзын ақ сойылдың қайқы басы көрiнедi. Ол анда-санда қозғалақтап iнiне кiрiп келе жатқан жыланның басына ұқсайды. Зәремiз зәр түбiне кеттi. «Бiткен жерiмiз осы шығар», – деп ойладым. Болаттың көзi мүлдем ұясынан шығып барады. Өмiр болса ақ таяққа бақырая қарап қалған. Келген кiсi:

	– Шайтан болсаң да, перi болсаң да шық былай! – деп ақыра айқайлады. Дауысынан таныдым. Ораздың әкесi. Оған iлесе келген адамдар сыртта гу-гу етедi. Yндерiнде үрей бар.

	– О, не, Әлеке? Адам ба, перi ме, не бәле?

	– Таяқты былай пiспелеп көрсеңiзшi.

	– Әй, Әлкен, байқа. Кiм бiледi, жалғанның жазымы көп!

	– Шық, кәне! Ол аяқ таяғын әрлi-берлi жылмаңдата бастады. Қабырғаға жабысып өлiп бара жатырмыз.

	– Шық, кәне, деймiн! Yнi зiлдi. Бұрынғыдан көрi батылдана бастаған тәрiздi. Темiр кеспек iшiне басын сұғып қарады.

	– Әй? Құдай бiледi, осыларың бағанағы бiр қулар болып жүрмесiн. – Yнi жұмсарып сала бердi. Қолындағы ақ таяқтың сумаңдаған сұм басы сыртқа сытылып шықты. Бiз демiмiздi бiр-ақ алыстық. Жымың-жымың етiп, бiр- бiрiмiзге қарасамыз.

	– Әй, шығыңдар, кәне, шығыңдар! Бәсе-ау, бағана сәлем берiстерiң тым сыпайы болып кетiп едi. Кеңк-кеңк күлiп қояды.

	Ең алдымен сүметiлiп мен шықтым. Менiң соңымды ала өмiр, одан соң Болат шықты. Мойнымызға су құйылып, цистерна үстiнде қаздай тiзiлiп қатар тұрмыз. Айналамыз қыран-топан күлкi. Әлкен ағайдың жүзiне қарауға бет жоқ. Қабақ астынан бiр-бiрiмiзге баспалай бұғып қараймыз. Жер-жебiрiмiзге, жекен суымызға жете ұрсар деген қауiп еңсенi көтертпейдi. Қандай жаза болса да мойынсұнған халдемiз.

	Ораздың әкесi күлкiден езу жияр емес. Бiр мезетте ол күректей алақанымен арқамыздан қағып-қағып қойып:

	– Мiне, нағыз генералдар деп осыларды айт! – дедi. Бiз жымың-жымың еттiк. – Ой, қуларым-ай, менi қатырдыңдар, ә? Жарайсыңдар, жарайсыңдар! Жүрiңдер ендi, шөлдеген шығарсыңдар, сусын iшейiк, – деп жерге түстi. Салдырлап әлi сөйлеп келедi. – Кәне, кiм айтады бұларды генерал емес деп!

	Бiздi таңсық көрген балалар соңымыздан шұбады.

	– Болатты қара!

	– Өмiрдi қара!

	– Әдiл ғой мынау!

	Барлығы дерлiк бастауыш кластың каникулға шыққан балалары. «Генерал, генерал», – деп бiр-бiрiне сыбырласады. Осы бiр жалғыз ауыз сөз құлаққа майдай жағып, төбемiз көкке екi-ақ елi жетпей келедi.



	«АУФИДЕРЗЕЙН»

	(ӘДIЛДIҢ ӘҢГIМЕСI)

	– Совхоз жастары ойын қоятын болыпты!

	– Қой?

	– Рас.

	– Қандай ойын?

	– «Қобыланды батыр».

	– ОҺо! Онда жақсы болды! Барамыз ғой?

	– Әрине!

	Үшеумiз клубтың алдына келсек, адамдар топырлап жиналып қалыпты.

	Көпшiлiгi балалар. Билет сатылып жатыр екен.

	Терезе тесiгiне тақалдық. Билеттiң құны удай. Аттай бiр сом. Иә, артық- кемi жоқ бiр сом. Билет алып жатқандардың кейбiреулерi күңкiлдеп жүр.

	– Мұнысы, несi, Алматыдағы артистерiңмен бiрдей ғой. Кассир әйел:

	– Е, алмасаңыз алмай-ақ қойыңыз. Сiздi кiм зорлап тұр? – дейдi кезекте тұрғандарға билеттi берiп жатып. Тор көз дәптердiң қағазына мөр басып жасаған билеттердi жыртқанда қолы қолына тимейдi. Қасында бiзден бiр класс жоғары оқитын баласы бар. Өзiнше маңғаз.

	– Балаларға қаншадан? – дедiм мен.

	– Нешiншi оқисың?

	– Жетiншi. Бiр класты ойдан қосып жiбердiм. Әлгi маңғазданып тұрған Сатан қу шап ете қалды.

	– Неге өтiрiк айтасың? Сен биыл алтыншыға көштiң ғой, – дедi. Шешесiнiң де шар ете түскенi:

	– Жоқ, болмайды! Сендерге кiруге болмайды. Әлi кiшкентайсың, әрi шулап тыныш отырмайсыңдар.

	– Апай, берiңiзшi, бар қызықтан қалатын болдық қой. Құдай ақына шуламаймыз. Сәл шуласақ айдап шығыңыз, обалымыз өзiмiзге.

	– Жоқ деп айттым ғой сендерге, айтқанды түсiнесiңдер ме өздерiң. Әрi жалындық, берi жалындық – болмады.

	Yшеумiз терезе тесiгiнен сытылып тысқары шықтық.

	Сатанға шешеңе айтып келiстiрсейшi дегендей ымдадық. Келiсу қайда?

	Қайта мазақ қылып, тiлiн көрсетiп, аузын қисаңдатты.

	– Ох, оңбаған! – деп мен де жұдырығымды көрсеттiм. Болат күңк етiп:

	– Жынды! – дедi де бiзбен бiрге шетке қарай сытылып шыға бердi. Былай шыққан соң өмiр:

	– Ендi не iстеймiз? – деп маған қарады.

	– Терезеден кiрсек ше!

	– Ой, кiре алмайсың, ағаш қақпағын шегелеп тастаған.

	– Жаңағы жарымес Сатан болмағанда, қап, кiрiп кететiн едiк! – деп өмiр өкiнiш бiлдiрдi.

	Бiраз жүрiп, клубтың алдына қайта айналып келдiк. Адамдар клубқа кiрiп болып қалған екен. Билеттi қабылдап, жыртып тұрған – Сатан. Шешесi әрiректе бiреулермен жайбарақат әңгiмеге кiрiскен. Анда-санда баласына көз қиығын тастап қояды. Сатан тiптен қоқиланып алыпты. Өзi тұстас балаларға:

	– Әкел берi! Берсейшi, билетiңдi! – деп жеки сөйлейдi.

	Ел кiрiп болды. Ымырт үйiрiлiп, көз байланып қалған кез. Бiз секiлдi далада қалып, мысы құрыған балалар топырлап сол маңнан әлi кетпей жүр. Олардың көздерi жаудырап, бiзден жәрдем күтетiн тәрiздi; үшеумiзге жапақ- жапақ қарап қояды. Бiрақ бiзден қайдан көмек болсын.

	– Ендi кiретiндерiң бар ма? Сатан айналасын шола қарады. Бiздi тiптi адам құрлы елеп тұрған жоқ-ау! Ешкiм жоқ қой, ә!? Ну, тогда до свидания! Ауфидерзейн! – деп қос сауағын көкке шошаң еткiздi. Есiк сарт жабылды.

	– Не iстеймiз ендi? – дедi Болат.

	– Қазiр саспаңдар, мен оны қатырамын, – дедi өмiр ойланған пiшiнде. Бiр батыл iске бел буғандай ыңғай бар жүзiнде.

	Ол сәл тұрды да, есiктiң алдына барды. Содан соң тарсылдата келiп қақты.

	Арғы жақтан:

	– Бұл кiм осы уақытқа дейiн кешiгiп жүрген? – деген Сатанның даусы естiлдi.

	– Балам-ай, ашып жiбершi, малы құрғырдан кешiгiп келiп, – дедi өмiр жөткiрiнiп қойып. Дауысын адам танымстай өзгертiп жiбердi.

	– Кешiкпеу керек, тәртiп солай, екiншiлей қайталамаңыз, – дейдi Сатан кiлтiн салдырлата есiктi ашып жатып, өмiр қайта-қайта қақырына бердi. Ара- тұра:

	– Құрыған қу тұмау-ай! – деп қояды.

	Есiк ашыла бердi. Сатан келген жанның кiм екенiн айқын көргiсi келгендей ұзын мойнын сыртқа қылқитып шығара берген. Тап осы сәтте өмiр күшене бердi де: «Ах, – деп қақырығын бетiне былш еткiздi. Барлығымыз дүркiрей қаша жөнелдiк. Өмiр қашып бара жатып, қос саусағын көкке көтерiп:

	– Ауфидерзейн, Сатеке!

	Бiз қарқ-қарқ күлiп кете бардық. Алдымыздан Ораз кездесе кеттi. Болған жайға қаныққан соң ол да:

	– Қатырған екенсiңдер, өзiне сол керек болып жүр едi, деп Ораз көңiлденiп қалды.

	Анадай жерде сүметiлiп жаңағы «маңғаз жiгiт» тұр. Бетiн сүртiп жатыр. Ауылдың қара сирақ балалары оны қоршап алып: «Сауап саған, сауап», – деп шуласады. Бiз сол күнi ауыл сыртында бiтпей қалған клуб үйiнде тығылыспақ ойнадық.



	КЕНЖЕҒАРА АТАЙ

	(ӨМIРДIҢ ӘҢГIМЕСI)

	Бiр кезде Ораз кiлт тоқтай қалды. Өзi соншалықты маңғаз. Бiз ынтығып, шыдамсызданған күйдемiз.

	– Отқа түсесiңдер ме, шыдасаңдаршы! – деп жекiп те тастады. Намысымызға тиетiн-ақ сөз, бiрақ тап қазiргi сәтте оның бұл сөздерiн бастан асыруға тура келiп тұр. Шамына тисең, ол қырсығып қалады. Сондықтан бiз тосын қызықтан құр қалуға бәлендей құштар да емеспiз. Ол керек болса, бiзден сабақты төмен оқиды. Сол үшiн де әнеугүнi әкесi Оразға ефрейторлықтың өзiн азар қиған жоқ па. Дәл қазiр Болат пен Әдiлдiң не туралы ойлағанын бiлмеймiн. Ал менiң: «Осы сен де қойшы, көки бермей!» – деп қолды бiр-ақ сiлтегiм келiп тұрды. Бiрақ тентек ойдың алдын Ораздың үйден арнайы алып шыққан жалғыз картобы мен жiбiнiң құпиясы орай бердi,

	«Қойшы, ерегiскенде не табам?»

	Бұл ойымды Ораздың сөзi бөлiп кеттi.

	– Балалары бiзден кiшiлеу, егер қуғандай болса, ұстатпай кететiндей кiмнiң үйiн бiлесiңдер? – дедi. Бәрiмiз ойланып қалдық. Болат бәрiмiзден бұрын:

	– Мен бiлемiн, – дедi дауыстап. – Кенжеғараның үйi ше?

	– ОҺо, дәл айттың, – деп қоштай кеттi Ораз. – Рас Сатан бiзден үлкендеу. Бiрақ анада клубқа кiргiзбеген қиқарлығының қарымтасын еселеп қайырудың тағы бiр сәтi түскелi тұр екен.

	– Ендеше, кеттiк, – дедiм мен қызуланып.

	– Кетсек кеттiк.

	Кенжеғараның үйi көшенiң шығыс жақ шетiнде едi. Балшықтан соғылған ауласы көше жақта. Терезеден қораның iшiне түстiк. Ең соңынан Ораз кiрдi. Ол бiзден гөрi әлдеқайда етжеңдiлеу-тiн.

	– Ал, жолдас генералдар, алғашқы операциямызды бастаймыз. Әзiрсiңдер ме? – Мен оның «Жолдас генералдар» дегенiне iшiм жылып қалды. Бiздi мойындай бастағаны ғой.

	– Әзiрмiз.

	– Өте жақсы.

	– Қимыл үстiнде ешқандай дыбыс шығармаймыз, күлмеймiз. Түсiнiктi ме?

	– Түсiнiктi.

	– Егер операция сәтсiз аяқталып, басқа қауiп-қатер төнген жағдайда мына терезеден бiрiншi шығатын кiм?

	– Әрине, сен, – дедi Болат.

	– Жоқ, олай болмайды. Командирге олай iстеу жараспайды.

	– Сонда командир сен болмақсың ба?

	– Әрине, ендi кiм деп едiң?

	– Әй, сен ефрейтор емессiң бе?

	– Е, ол әкесiнiң жай айта салғаны ғой әншейiн. Мен баяғыдан генералмын ғой. Ал сендер болсаңдар ол атақты жуырда ғана алдыңдар.

	– Жоқ, сенiң өзiңдi өзiң командир сайлап алғаныңа келiспеймiз, – дедiм мен.

	– Ал ендi кiмдi сайлаймыз? Мысалы, мына заттарды үйден алып шаққан кiм? Мен. Мұны не үшiн алып шыққанымды бiлесiңдер ме? Бiлмейсiңдер. Мұны қолданудың тәртiбiн бiлесiңдер ме? Жоқ! Ал ендi өздерiң командир сайлап ала қойыңдар ендеше… Тап осындай тар жерде дауласуға бола ма? Жоқ, болмайды. – Ораз әр сөзiн шегелеп, нық айтты. Айтқанының бәрi орынды сияқты.

	– Жарайды, бiз бағындық, сен командирсiң, – деп Әдiл кесiп бiр-ақ айтты.

	– Ал ендеше, былай. Бiрiншi Болат шығады терезеден. Екiншi – Әдiл, үшiншi – Өмiр, ең соңынан өзiм, – дедi Ораз.

	Мен оның бұл әдiлдiгiне iштей риза болып қалдым. Нағыз командирлер шынында да солай болуы керек қой.

	– Ал мен кеттiм! Так, картоп бар, жiп бар, кiшкене шеге бар. – Ол өзiне керек құралдарын осылай түгендеп алды.

	– Әдiл, жiп оралған ағаш шығыршық өзегiне мына сымды өткiз де, екi жағынан ұстап тұр. Мен жiптi тартқанда шығыршық еркiн айналсын, – деп тапсырды.

	Ораз шам жанып тұрған терезенi бетке алып жүре бердi. Жiптiң шығыршығы зырылдап айнала бердi, айнала бердi. Үшеумiз досымыздың әр қимылын қалт етпей бақылап тұрмыз. Бiр уақытта ол терезенiң алдына барып тұрды. Өте сақ, баппен қимылдайды. Әлден соң аяғының ұшымен басып керi оралды. Сөйтсек, командирiмiз картопты жiпке байлап, терезенiң үстiңгi жақтауынан салбырата iлiптi. Және шығыршық жiбiнiң бiр ұшы соған барып жалғасады екен. Бiздiң көзiмiзге бiр түстi сары перденiң бергi жағынан картоптың қарауытқан сұлбасы анық көрiнедi.

	– Ал, жолдастар, сәт сапар, бастадық операциямызды, – дедi де Ораз Әдiлдiң қолындағы жiптен тартып-тыртып қалды. Құлағымызға «дүк, дүк» еткен жұмсақ дыбыс естiлдi. Кiшiгiрiм доптай әрлi-берлi теңселген картоп терезе әйнегiне қайта-қайта соғылды.

	Бiр-бiрiмiздiң бүйiрiмiздi түртiп қойып, сылқ-сылқ күлемiз. Бiр уақытта тұлымшағы желбiреген кiшкене қыз жып еткiзiп, перденi ашты да, сыртқа тесiле, ұзақ қарады. Ораз қимылын кiлт тоқтата қойды. Қыз перденi жаба салды.

	Барлығымыз күлкiге тұншығып жатырмыз. Бiрақ Ораз күлмейдi.

	– Тынышталыңдар! – деп сыбырлай ескертiп қояды.

	Аздан соң Ораз картопты тағы қозғай бастады. Терезенiң ар жағынан Сатанның шешесiнiң басы қараң еттi. Ораз қоя қойды. Кенжеғараның әйелi сыртқа тесiле қарайды. Ашық есiктен күйеуiнiң айқайлаған үнi құлағымызға жеттi.

	– Әй, далаға шығып, кiм болса да үйге кiр десейшi.

	– Қайдам, ешкiм жоқ. Ойының осылғыр Сатан болмаса. – деген дауыстары сампылдап анық естiлдi.

	– Бұл не бәле тық-тық еткен сонда? Далада жел жоқ па? – дедi.

	– Жоқ. – Перде қайта жабылды.

	Шамалы уақыт өткен соң Ораз «операцияны» қайта бастады.

	– Әй, сыртқа шықшы не де болса! Не сұмдық бұл? Сайтан ба, перi ме? Бар, шықшы! – деп гүж еткен зiлдi үн құлағымызға жеттi.

	– Ойбай-ау, қалай шығам? Масқара қып өлтiрiп кетсе, елге не бетiңдi айтасың?

	– О, құдай төбеңнен ұрғырдың жанының тәттiсiн!

	– Е, жерде жатқан жаның болса, өзiң шық, – деп әйелi шап ете қалды. Екеуi ұрыссуға бет алған секiлдi.

	Бiр уақытта Кенжеғара өзiнiң зор денесiн ауыр қозғап есiктiң алдына келiп тоқтады. Бiрақ табалдырықтан берi аттаған жоқ. Тек есiктiң басын қылтитып, терезе жақты, айналаны сүзе қарады. Сыртқа шығуға батпай тұр-ау шамасы. Мен шыдай алмай, мырс етiп күлiп жiбердiм. Ораз бүйiрiмнен бiр түйдi.

	– Мысық па, не пәле, әйтеуiр осы қора жақтан бiр дыбыс шықты. Жүршi, әй, не де болса бiрге көрейiк. Анау бұрыштағы ақ сабауды ала шықшы. Сатанның қол шамы қайда? – деп самбырлай сөйлеп жүр.

	– Ал бiттiк, зытайық! – дедi командир. Болат терезеге жете бере сүрiнiп, гүрс етiп құлап түстi. Ыңқ ете қалды да, орнына түрегеле берiп, терезеге қойып кеттi. Екiншi Әдiл секiрдi. Тәртiп бойынша Әдiлдiң соңынан ала мен ұмтылдым. Қатты қарғығаным сонша, екпiнiмдi тоқтата алмай, тоңқалаң стым.

	Нақ осы кезде тар терезеден өткiр жарықтың сәулесi сыртқа шашырады. Артынша жаңағы сәуле жер жұтқандай жоқ болды. Бiз терезеге кептелiп сыртқа шыға алмай жанталаса қармаланған Оразды көрiп қалдық. Артынша:

	«Ойбай, өлдiм», – деген оның ащы дауысы құлағымызды жарып кете жаздады.

	Мен оның қасына қалай жүгiрiп барғанымды бiлмеймiн. Әдiл мен Болат екеуi де жетiп келдi. Барған бетте оның ербеңдеп, көк қармаған қолынан жұлқи тарттым.

	– Әй, найсап, мен мысық екен десем, адамның мысығы екенсiң ғой! Мә, саған, керек болса, терезе ұрған! – деп Кенжекең май құйрықтан тарс еткiзгенде, Ораздың құлындағы даусы шықты. Бiз оны терезеден суырып алғанымызда үй иесiнiң сабау таяғы қабырғаға қайта сарт еттi. Ол кiсi бұрқылдап сөйлеп жүр.

	– Кiмнiң баласы екенiн бiлдiң бе, әй, сен? – дедi басын терезеден сыртқа шығарып жатып. Әйелi жуастау үнмен:

	– Әй, әлгi шопырдың баласы, атын ұмытып қалғанымды қарашы, – дедi.

	– Әй, сорлы, сенiң ұмытпайтын күнiң болар ма екен осы. Әй, есiңе түсiршi, осы дүние күйiп кетсе де, тап қазiр үйiне барып әңгiр таяқ ойнатайын! Кiм, айтшы?!

	– Осы түннiң iшiнде ме?

	– Е, қорқады деп пе ең. Құдай болса да барамын, айтшы!152

	– Қойшы ендi сен де, бүлiнiп қалған ештеңең жоқ қой. Өзi жан даусы шықты ғой сорлының, сүйегi сынып қалған жоқ па? Аясаң қайтедi?! – деп әйелi кейiп сөйлеп жүр. Шалы мүлдем құтырып кеттi.

	– Өй, болбыраған сорлы! Аяған адамды тапқан екенсiң. Yлкен баланың ауылда жоғын бiлiп басынып жүр ғой нәлетiлер. Әлгi бiздiң Сатан қу қайда қаңғып кеттi екен?!

	– Қойшы ендi өзеурей бермей, жүр… Көжең суып қалды…

	Бiз тал тасасында тығылып тұрмыз. Ораз ендi ғана дыбыс шығарып, ыңырси бастады.

	– Ойбай, жамбасым-ай! – деп бiраз тұрды.

	– Жолдас генерал, халiңiз қалай?

	– Ей, кетшi-ей, сенiң-ақ ойының келедi де тұрады екен, – деп, Ораз ақсаңдай басып алға түсе бердi.



	МАЯТАСҚА БАРҒАНДА НЕ КӨРДIК

	(БОЛАТТЫҢ ӘҢГIМЕСI)

	Балалардың бәрi көңiлдi. Iшiмiзде Маятасты бұрын көргендер де бар екен. Есен деген бала Маятастың төбесiне шыққанын айтты. Оның сөзiне қарағанда, сол биiктен бiздiң ауыл, тiптi алыстағы аудан орталығы да алақандағыдай айқын көрiнедi екен. Түбiнен аққан өзендi келiстiре мақтады. Керек болса, қандай-қандай жерлерге шомылуға болатынын бес саусағындай бiледi екен.

	Көппен жүрген қандай көңiлдi десейшi! Ауылдан көз ұшында көрiнген биiк қырқаға қалай таяп келiп қалғанымызды да бiлмей қалдық. Балалар:

	– Алақай! Алақай! Маятас! Маятас! – деп қуана шуласты.

	– Ендi бiр жарым сағаттай жүрсек жетемiз, – дедi Абзал ағай. Өмiр:

	– Жарты-ақ сағатта жетпеймiз бе анаған? – дедi.

	– Пай, дегенiң-ай, өмiрi асығасың да жүресiң, ә, – деп ағай жымиып күлдi.

	– Көзге жақын көрiнгенмен, ол сенi тез арада жеткiзе қоймайды…

	Көз талдырған Маятасқа да жеттiк-ау ақыры . Маятас десе маятас. Кереметтей бiр алып күш иесi келiп, нән-нән тастарды қолмен қалап қоя салған тәрiздi.

	– Ағай, Маятастың басына шығайықшы, анау Есен айтқан үңгiрге кiрейiкшi, – дедi кей балалар. Бiрақ Абзал ағай асыққан жоқ.

	– Жоқ, балалар, шын саяхатшылар олай iстемес болар. Асығудың жөнi жоқ. Алдымен аз уақыт тынығамыз. Жуынып-шайынып алайық, содан соң уақыт деген жетедi. Әлi ертең де күн бар.

	Бiз тамақтанып алған соң, Абзал ағай бәрiмiздiң үстiмiздегi басы артық заттарды үлкен тастың көлеңкесiне жинатты. Үңгiрге кiрер алдында бiзге сақтық шаралрын тағы бiр еске салды.

	– Қазiр үңгiрге кiремiз. Кiрер есiгi өте тар. Қырлы, үшкiр тастарға арандап қалып жүрмеңдер.

	Yңгiр iшi үрейлi. Шодырайған тастар төбеңнен төнiп тұр екен. Балалар аузын ашып қалыпты. Жоғарғы жақтан кесе аузындай кiшкене тесiк сығыраяды. Өткiр жарық сол тесiктен iшке саулай құйылады. Балалардың жүзiн кәдiмгiдей-ақ ажыратасың.

	Ағай бiраздан соң бiздi тыныштандырып алды да, ертедегi адамдардың өмiр-тiршiлiгiнен қызықты әңгiме айтып бердi. Олардың осындай үңгiлердi пана етiп, от жағып, аң аулап, күн кешкендерiн есiмiзге түсiрдi. Yңгiрдiң iшiндегi салынған суреттердi көрсеттi. Неше түрлi аңдардың, қайқы мүйiз арқардың, әлдебiр қаруды аңға лақтырып жатқан адамның бейнелерiн көрдiк. Ғажап суреттер. Балалардың көздерi шырадай жанып, ағайдың аузынан шыққан әр сөздi қалт жiбермей бағып тұр.

	Бұдан кейiн ағай балаларды үңгiрдiң екiншi есiгiне бастады. Оған баратын қуыс өте тар, аласа екен. Бiрқауым жер еңбектеп жүруге тура келдi. Ораз өмiрдiң алдында. Өмiрден соң мен. Соңымда Әдiл келе жатыр.

	Бiр уақытта өмiр:

	– Ораз десе, Ораз! – дедi.

	– Әу.

	– Жаңа бар ғой, сен байқаған жоқсың ба?

	– Ненi?

	– Төбеде тұрған жазуды.

	– Не деген? Ораз өмiрге қайырыла қарады.

	«Менiң баламның баласының… баласының … баласының баласы Оразға жалынды сәлем!» деген жазуды. Ду күлкi. Ораз болса күлкiден жер бауырлап жатып қалды. Ал өмiрдiң бұл жолғы тапқырлығына қайран қалдым.

	– Қатырды менi, қатырды! – дедi Ораз санын ұрып қойып.



	МАЯТАСТАҒЫ ТҮН

	(ӘДIЛДIҢ ӘҢГIМЕСI)

	Күнi бойына ойнаған балалар әбден шаршаған екен. Кешкiлiк бiраз әңгiмелескен соң кейбiреулер ұйқыға кете бастады. Абзал ағай өзен жақ шетке жайғасқан едi. Ол кiсi «Спидоласын» жиi-жиi қосып, әлдебiр таныс әуендердi арагiдiк тыңдап жатыр.

	Болат, өмiрлер анда-санда күбiрлесiп сөйлеп, ақырын күлiседi. Тегi, әңгiме желiсi Ораздың арғы атасы төңiрегiнен ұзамаған секiлдi.

	Жартас түбiнен аққан Бүркiттi күмiстей сыңғыр-сыңғыр етедi. Өзеннiң сонау бiр тұсынан бақалардың жарыса құрылдағаны, бақылдағаны анық естiледi. Бiр ғажабы, бұрын бақалардың үнiн талай естiп жүрсем де, бұл жолығысының әсерi өзгеше. Түн баласына қарай бұл пәлеккеттер «әншi» болып кетедi екен ғой тегi. Бiрiнен-бiрi асып түспек болғандай таң атқанша өңеш жыртысқаны-ай!…

	Жаңа туған айдың сәулесi су бетiнде сан құбылып асыр салады. Неге екенiн бiлмеймiн, Абай атаның:



	«Желсiз түнде жарық ай,

	Сәулесi суда дiрiлдеп.

	Ауылдың жаны терең сай,

	Тасыған өзен гүрiлдеп…»



	– деген жыр жолдары тiлiмнiң ұшына орала кеткенi.

	Осы өлеңдi апамның ерекше жақсы көретiнiн бiлетiнмiн. Тап қазiргi сәтте құлағыма шешем айтатын ән өз сазымен естiлiп тұрғандай күйдемiн. Сол ән мынау айлы түнгi өзен үнiмен бiрге туысып кеткен тәрiздi. Дем алуым жиiлеп, айналама толқи көз салдым. Қатарымда жатқан Болатқа әлде не дегiм келедi. Бiрақ ол да өзiнше бiр оймен жұлдызды аспанға қарап жатыр екен. Мазаламадым.

	Бiр мезгiлде радиоқабылдағыштан естiлген бiр жiгерлi, көңiлдi саз менi елең еткiздi. Бөлекше әуен, өмiрi мен естiмеген тосын әуен. Ашық үндi гитараның сазына iлескен мөлдiр үн кiмдi де болса елең еткiзгендей. Әсiресе қайырмасындағы «Венсеремос! Венсеремос!» деген сөз айтылатын тұстағы ән жiгерi тұла бойыңды дүр сiлкiтiп жiбергендей.

	Жүрегiм лүпiлдеп кеттi. Өмiр мен Болат дауыстап жiбердi.

	– Не деген тамаша өлең!

	Ән аяқталды. Бiр-бiрiмен ерекше үндескен гитаралар сыңғыры, әншiлер даусы құлағыма тұнып қалғандай.

	– Ағай, жаңағы қандай ән? – дедi өмiр.

	– Немене, ұнап қалды ма?

	– Ұнағанда қандай! – дестiк.

	– Бұл «Венсеремос» қой. Чили еңбекшiлерiнiң гимнi. Бұрын естiген жоқ па едiңдер?

	– Жоқ.

	– Ағай, мұны орындаған қай ансамбль? – дедiм мен.

	– «Досмұқсан» ғой, – деп өмiр бiр бүйiрден қойып қалды.

	– Соқ, – деп Болат күлiп жатыр.

	– Ендi қай ансамбль?

	– Чилидiң «Килапайюн» ансамблi, – дедi ағай. Сәлден соң ол басын көтерiп бiзге бұрылды. – Сендер Сальвадор Альенде деген кiсiнi бiлесiңдер ғой?

	– Неге бiлмеймiз, былтыр күзде класс сағатында айтқан едiңiз ғой Чилидiң ержүрек президентi деп.

	Өмiр де менен қалыспай:

	– Сарайды қоршап алғанда берiлмей атысатын кiсi ғой. Есiмiзде, ағай, есiмiзде, – дедi ол қуанып. – Атақты Фидель Кастроның оған өз автоматын сыйлағаны да есiмiзде. Артынша: – Есiңде ме едi, Әдiл, әлгi оқ өтпейтiн қостюм бергенде де кимей: «Жоқ, мен де басқалармен бiрдей соғысамын», – дегенi.

	– Е, неге есiмде болмасын, есiмде. Президент оқ тиiп құлап түскенде оның асыраған итiнiң жауды бас салатынын да ұмытқан жоқпын. Не деген керемет ит, ә! Ағай сол иттiң аты қалай деп едiңiз?

	– Ака.

	– ОҺо. Ака-тұғын! – деп өмiр дауыстап жiбердi. Мен президенттi атқан жауыз капитанның атын есiме түсiре алмай қойдым. Ағайдан сұрауға тура келдi.

	– Капитан Роберто Гарридо болатын.

	– Сол сұмды менiң қолыма берсе ғой! – деп өмiр тiстене сөйледi… Ағайдың бiздiң әңгiмемiзге ықылас қойып тыңдап отырғанына қуанып

	қалдық.

	– Рас, ол нағыз сұм болатын. Бiрақ одан да асқан жауыз бар ғой. Ол – Пиночет. Бәрi соның әмiрiмен орындалып отырған iс қой. Осы сендерге былтыр соның суретiн көрсеттiм бе?

	– Әлгi карикатурасын ба?

	– Жоқ, фотосуретiн.

	– Көрсеткен жоқсыз.

	– Онда ауылға барған соң көресiңдер. Бiрақ оның фото-суретiнiң өзi карикатурадан еш айырмасы жоқ, – дедi ұстазымыз мысқылмен.

	Ағай бұдан кейiн Чили туралы, тамаша әншi Виктор Хара жайында, оның ғажайып қайсарлығы мен ерлiк өлiмi жөнiнде қызықты әңгiмелер айтып бердi.

	Мен көпке дейiн ағай айтқан әсерлi әңгiмеден айыға алмай қойдым.

	Көз алдыма қайсар мiнездi Виктор Хараның өз қиялыммен ойша мүсiндеген өр пiшiнiн елестетемiн. Фашистер оған сұмдық азап көрсеткен, саусағын сындырған. Бiрақ ол ән айтуын еш доғармаған. Содан кейiн барып атады-ау оны жауыздар.

	Ендi бiр сәт Виктор Хараның бейбiт шақтағы қалпы елестедi. Сөз жоқ, оның дауысы да, әндерi де тамаша болуға тиiс. Себебi жаңағыдай төбе құйқаңды шымырлатар азапты бастан кешiп тұрып, фашистердiң зұлымдығын бетке айтып ән салған адамның әнiнiң керемет болмауы мүмкiн емес. Мен солай түйдiм.



	ТОСЫН ОҚИҒА

	(БҰДАН БЫЛАЙҒЫ ТАРАУЛАРДЫ ӘДIЛДIҢ ЖЕКЕ ӨЗI ӘҢГIМЕЛЕП БЕРЕДI)

	Саяхаттан қайтқалы арада үш-төрт күн өткен едi. Бiр күнi өмiр маған таңертең келiп:

	– Әдiл, Ақтөбеге барып «шпион» ойнайық, – дедi. Мен қуана келiстiм:

	– Болат та бара ма?

	– Әрине, барады. Өзiмiздiң кластың барлық балалары бармақшы. Тiптi Сәуле мен Ажар да.

	Ақтөбе – көп баланың сауық құратын ойын алаңы. Балық аулай барғанда, «шпион» ойынын ойнауға таптырмайтын жер. Жауыңмен айқаса кетiп, алып соққанда, жамбасыңа жiбектей жұмсақ тиетiн көгалы тағы бар. Қоян-қолтық айқас кезiнде кинодан көргендегiдей, қарсы ұмтылған «жауыңды» сан айлаға салып немесе жата қалып лақтырсаң, тiптен рақат-ау. Ендi бiр сәтте «шпион» етекке қарай құлдырап бара жатқаны.

	Балалар бiздi ауыл сыртындағы арық жағасында күтiп тұр екен. Мен әдейi:

	– Саламатсыңдар ма, жауынгер жолдастар! – дедiм дауыстап.

	– Саламатсыз ба, жолдас генерал! – деп Болат орнынан атып тұрды да, қолын шекесiне апарды. Топ алдында шiренiп тұра қалып:

	– Жолдастар, Болаттан өзгелерiң, немене бағынғыларың келмей ме? – деп түсiмдi суыттым. Өзiм күлiп жiберудiң аз-ақ алдында тұрмын. Ажар мен Сәуле сықылықтап:

	– Сенi генерал етiп сайлаған кiм? – дейдi.

	Жол бойы түрлi әңгiмелер айтып, күлiсiп келе жаттық.

	Ақтөбеге барған соң, ойынға бiрден кiрiсiп кеттiк. Ең алдымен ортамыздан шпион сайлап алуға тиiспiз. Ораз санамаққа кiрiстi. Ереже бойынша алғашқы шыққан екi адам шпион болады.

	Бiрiм, екiм,

	Алма ектiм.

	Қалақ басым,

	Қалтаң-құлтаң

	Сабыр тауып,

	Саябырла.

	Сазға қонған

	Сары шымшық,

	Мұнда тұрмай

	Тез ұшып шық!

	Бiрiншi ұшып шыққан – Болат. Екiншiсi – Сәуле.

	Балалар екеуiне қызғана қарады. Бұл ойында кiмнiң шпион болғысы келмейдi дейсiң.

	Екеуi ұзап кетiп жасырынғанша, мен екi жүзге дейiн санадым. Бiткен кезде:

	– Басталды! Басталды! – деп терiс қарап, беттерiн басып отырған балалар орындарынан атып-атып тұрысты.

	Шарт бойынша, екеуiн де ұстап, қолын артына қайыра байлап штабқа тапсыру керек. Егер шпион штабтағы күзетшiнiң аңқаулығын пайдаланып, белгiленген орындағы шеңберге бұрын аяқ тигiзсе, онда олар жеңiске жетедi. Бұндай жағдайда олар қайтадан шпион болып жасырынады.

	Балалар Ақтөбенiң етегiне ұйыса бiткен қау-қау ақ шеңгел мен жыңғылдардың таса-тасасын тiнте iздеп жүрмiз. Екеуi көпке дейiн табылмады.

	Әлден уақыт өткен соң Болат ұсталып қалды. Бiрақ Сәуле жер жұтып кеткендей iзiм-қайым жоқ. Балалар табанынан таусылды. Ажар қауiп қылып:

	– Жардан құлап кеткен шығар, – дедi.

	– Е, құласа айқайлар едi ғой.

	– Ендi қайда?

	– Жүрiңдер, тағы бiр шолып шығайық.

	Балалар орындарынан көтерiлдi. Тап сол сәтте арт жағымыздан айқайлаған дауыс естiлдi. Өзiмiздiң Сәуле!

	– Ой, сен қайдан жүрсiң? – деп шу ете қалдық.

	– Мен бiр қызық көрiп келдiм. Ажарында толқу табы бар.

	– Е, ол не?

	– Мына мүйiстiң ар жағындағы жiңiшке сай бар ғой, ә, сонда үш бала отыр.

	– Кiмдер? – дестi балалар шыдамсызданып.

	– Сатан мен Уәлиханды таныдым. Бiреуi бөтен бала. Өздерi бiр түйе тауықты осы жаңа ғана үйiтiп, шелекке салды.

	– Қой, рас па?!

	– Рас!

	– Жүр, кеттiк, ендеше, қазiр отырған орындарында ұстайық, – дедi өмiр қызуланып.

	– Давай! – дедi Ораз да елеуреп. Мен оларға:

	– Тоқтай тұрсаңдаршы, – дегендей белгi еттiм. – Не деп отыр, сөздерiн естiдiң бе?

	– Шамалысын естiдiм. Әлгi түйе тауық Әлiбек атайдiкi екен. Өзенде жайылып жүрген жерiнен ұстап алыпты.

	– Ех, оңбаған! – дедiм мен жерге ызалана түкiрiп жiберiп.



	АШЫЛҒАН ҚҰПИЯ

	Сатан мен Уәлиханның көңiлдiлiгiнде шек жоқ. Қарқ-қарқ күлiсiп алып, өткен-кеткендi суша сапырып отыр. Бейтаныс бала олардың әңгiмесiн аузын ашып тыңдап қалыпты. Сатан аспа мосыға iлiнген шелек астындағы отты қағыстырып қойып, Уәлиханға:

	– Пиязың мен бұрышыңды дайында, – дедi. – Тұзын көп салып жiберме, әнеукүнгiдей рәсуа болып жүрмесiн. Уәлихан жымың-жымың етедi. Тор iшiндегi темiр қораптан тұз алып, шелекке шақтап салды. Әлгi бала:

	– Бұрынғыларың да осындай түйе тауық па едi? – деп сұрады.

	– Жоқ, жай тауықтың қоразы болатын. Семiз болғанда керемет едi. Бiрақ мына жынды тұзын өкiрте салып жiберiптi, – деп сылқ-сылқ күлдi.

	– Ол да осы шалдiкi ме едi?

	– Жоқ, Секер деген ақсақ кемпiрдiкi болатын.

	– Сол кемпiрдiң үйiнен үш рет алдық, ә?

	– Бiлген жоқ па?

	– Е, бiлгенде не iстейдi. Тiптi үстiмiзден түскен күнде де не қылмақ?

	– Немене, балалары жоқ па?

	– Жоқ, жалғыз тұрады. Жалғыз баласы бар-тұғын, үйленген, бiрақ әйелi екеуi қалаға көшiп кеткен. Елдер айтады ғой: «Әйелi енесiне күн көрсетпейдi», – деп.

	– Ұрланған күннiң ертеңiне көшеде бiзден сұрайды: «Балалар, менiң қара тауығымды көрген жоқсыңдар ма?» – деп.

	– Yйден бiреу шығып қалады деп қорықпайсыңдар ма?

	– Сол да сөз болып па? Есiгiн сыртынан байлай саламыз. Шаруа бiткен соң ашып кетемiз күдiк тудырмау үшiн.

	– Есiк-терезесiн бұзып, үйiн бүлдiрмесiн деген ойымыз ғой. Екеуi қосыла күлдi. Бiрақ әлгi бала күлген жоқ.

	– Иттерi болса қайтесiңдер?

	– Қызық екенсiң. Алақандай ауылда кiмнiң итi бар, кiмнiң итi жоқ екенiн бiлмейтiн бiз жынды болыппыз ба.

	Шелектен бұрқ-бұрқ етiп бу көтерiлiп жатыр. Баланың аты Алтай екен.

	Павлодар жақтан келiптi.

	– Ертең де келесiңдер ме? – дедi Алтай.

	– Әбизателни, – дедi Сатан.

	– Тауықты қайдан табасыңдар?

	– Ойбай-ау, о не дегенiң, – деп Уәлихан сылқ-сылқ күлдi.

	– Әй, Уәлихан десе, осыны баяғыдан берi неғып бiлмей жүргенбiз?

	– Соны айтам да, тауығы не деген көп едi өзiнiң.

	– Семiздiгiн айтсайшы бәрiнен де!

	– Е, семiз болмай, жаз бойы жегенi қауын мен қарбыз. Жем деген ағыл- тегiл.

	– Өздерi ылғи өзенге түсiп жайылатынын қайтерсiң.

	– Ұстау да сондай оңай, қорбаңдап қаша алмайды. Шап берiп ұстайсың да, мойнын бұрап жұлып аласың.

	Менiң қатарымда жатқан өмiр тiстенiп:

	– Өй, атаңа нәлеттер! – дедi.

	– Қандай сұм едi мыналар! – дедi Сәуле сыбырлай сөйлеп.

	– Осы барып тас-талқанын шығарайықшы, – дедi өмiр.

	– Жоқ, болмайды! Мен оның сөзiн кесiп тастадым.

	Сәуле, өмiр үшеумiз керi бұрыла бердiк. Ана екеуi тез жүгiре жөнелдi. Осы сәт менiң құлағыма Сатанның сәл көтерiңкi үнмен сөйлеген дауысы жеттi. Тоқтай қалып, құлағымды салдым.

	– ТуҺ, сол да сөз болып па. Егер ұстап алса, ауыздан бiр ұрып жалпитып кете беремiз.

	– Е, оларың дұрыс болмайды ғой. Мұны айтқан Алтай. – Балалары ұстап алса оңдыртпай сабап салмай ма?

	– Әй, онда неғылған бала! өзiнiң бар болғаны бiр-ақ баласы бар екен. Онысының сүйегi баяғыда соғыста қурап қалған. Былайша айтқанда нағыз қубастың өзi.

	– Әй, сендер олай демеңдер. Ондай адамды ұруға қолдарың қалай барады.

	Алтайдың даусы сәл қатқылдау шықты.

	– Ойбай, қызық екенсiң өзiң. Жаның қысылғанда ұрмақ түгiл… – Бiрақ Сатан сөзiн аяқтаған жоқ.

	Менiң жүрегiм кеудеме сыймай кеттi. Достарымның соңынан жүгiре жөнелдiм.



	ОПЕРАЦИЯҒА ДАЙЫНДЫҚ

	(АВТОРДЫҢ ӘҢГIМЕСI)

	Әдiлдiң өңi бiртүрлi түнерiңкi. Ол келген бетте сылқ етiп, жарқабақтың жиегiне отыра кеттi. Балалардың барлығы да бұлар көрген-бiлген жайдан хабардар болып-ақ қалғандығы жүздерiнде бiлiнiп тұр.

	Сәлден кейiн өмiр:

	– Не iстеу керек ендi? Ұстап алып милицияға берсек қайтедi? – деп Әдiлге қарады. Бiрақ ол бұған жауап қатқан жоқ. Жұдырықтары түйiлiп кетiптi. Мазасыз бiр ой үстiнде отырғандығын сырт көз бiрден-ақ аңғарар едi.

	– Барып төбелесу керек, – дедi Ораз жұлып алғандай.

	– Өй, сабазың-ай, өмiр екеуiңнiң ауыздарыңа түсетiн алғашқы сөз төбелес- ау, – деп Сәуле жақтырмай қалды.

	– Ал, не iстеймiз ендi, айтсаңдаршы. Болат айналасына жауап күте қарады. Балалардың барлығы осы үшеуiнiң айтқан шешiмiне қосылуға әзiр отырған қалып танытады. Әйтсе де Әдiлдiң сөзi бәрiнен салмақты болмақ. Ол ойлы қалыпта. Тегi қандай шешiмге келудiң орайын таба алмай отырған тәрiздi. Астыңғы ерiнiн тiстелей бередi.

	Осы бiр сәт оның жас жүрегiн Сатан аузынан шыққан әлгi бiр ауыр сөздер пышақпен осып өткендей едi. «Қубас!» Қалай шiмiрiкпей айтады, ә!»

	Әдiл әкесiнiң iнiсi соғыста қаза тапқанын бiлетiн. Үйлерiнде төр алдында үлкейтiлген суретi iлулi. Өзi бiр тамаша түскен сурет. Пилоткасының астынан бұйралана шыққан шашының өзi тiптен бөлекше. Осы суретке қарап тұрып, тап осындай жанның бұл дүниеде жоқтығына тiптен сенгiң де келмейдi.

	Былтыр Абзал ағай Ұлы Отан соғысы туралы шығарма жаздырған болатын. Сонда Әдiл өзiне белгiсiз ағасы туралы әкесiнiң айтқан әңгiмелерiн шығармаға арқау еткен.

	Осы күнге дейiн төр үйдегi сұр жәшiкте сол ағасының алған алғыс қағаздары, сарғайған хаттары сақтаулы. Оларды әкесi ерекше рұқсатпен ғана өзгелерге көрсететiн. Былтыр бiр алғыс қағазын облыстық пионер үйiнен келген қыз ерекше өтiнiп, музейге алып кеттi. Әкесi қалаға барғанда музейге соғып, әлгi алғыс қағазды әйнек астына салып, қастерлеп iлiп қойғанын көзiмен көрiптi. Ол бұл жайды бiрталай елге айтып, мақтанып отырып едi. Осы сәт Әдiл: «Егер бiреу сол ағайымды соғыста сүйегi қурап қалған десе, мен не болған болар едiм», – деп ойлады. Бұдан артық қорлау, бұдан артық табалау болар ма?!

	– Менiңше, олардың сорақы қылығын беттерiне басып, әбден масқаралап ұялту керек сияқты, – дедi Сәуле.

	– Менiңше Сәуленiң шешiмi дұрыс сияқты. Бiрақ мектепке әзiр бiлдiру ертелеу шығар. Өздерi не дер екен, соны бiр байқайық, – дедi Әдiл құрбысының шешiмiн қуаттап.

	Ораз күңк ете қалып:

	– Қап, жауыздар, аузынан қара қанын ағызу керек-ақ едi, – деп өмiрге қабақ астынан қарап қойды. Әдiл мырс етiп күлiп жiбере жаздады. Ол Ораздың көзiн ала бердi де:

	– Қазiр олар алдарына еттi алады. Бiз тап сол кезде үстiнен түсуiмiз керек. Бiрақ бiреуiң де даурығып, айқайлап жүрмеңдер. Ең бастысы – сұғанақтарды естерiнен кетпестей етiп, көп алдында әшкерелеу. Бұл үшiн оларды бұлтартпайтындай амал қолдану керек.

	– Сонда қандай амал қолданамыз?

	– Олардың өз айтқанын өздерiне айту керек! Әдiлдiң көзi күлiмдеп қоя бердi. Тегi, тапқан тәсiлi өзiне де тым ұнап кеткен болу керек.

	– Мысалы, мен кемпiр болып былай деймiн: «Балалар, менiң қара тауығымды көрген жоқсыңдар ма?» Ал, өмiр, сен Сатан немесе Уәлихан болып: «Жоқ, ойбай, әже, бiз тауық бағып жүр дейсiз бе?» – дейсiң. Түсiндiң бе? Осылайша жалғастырып әкете беремiз.

	– ОҺо, өте керемет әдiс! Балалардың көзi жайнап кеттi. Осыдан соң Әдiл соңғы нұсқауын бердi:

	– Өмiр, сен қарсы бетке бiр топ баламен барып жайғас. Мен бергi жақта болайын. Олар сонда ортада қалады. Бәрiмiз тура жер астынан шыға келгендей болайық. Өздерi естерiнен танып қалсын.

	– Мiне, айла, мiне, тактика! Бiздiң Әдiл шынында да нағыз генерал! – деп өмiр өз серiгiне сүйсiне көз салды.



	МОЙЫНДАУ

	Әдiл балаларды қырға бастап шыға келгенде, өз көзiне өзi сенбей қалды.

	Бағанағы орында екi-ақ бала отыр. Алтай жоқ.

	– Әй, мыналардың бiреуi қайда кеткен? – деп Сәуле таңдана тiл қатты.

	Әдiл оған қолымен тыныштал дегендей қатаң белгi еттi.

	Балалар белгi бойынша шапшаң қимылмен екiге бөлiнiп, бiр-бiрiне қарама- қарсы тұра қалысты. Екеудi төбелерiнен жай түскендей бiр күйде. Сатан еттi жiлiктi аузына кесе көлденен тiстеген қалыпта қимылсыз қалды. Уәлихан болса шайнағанын жұта алмай, екi жаққа алақ-жұлақ етiп, бiр орында тыпыршып, тынши алмай отыр.

	– Иә, тамақтарыңыз дәмдi болсын! – дедi Әдiл.

	– Айтсын, – деп iле-шала жауап бердi өмiр.

	– Жiлiктерiңiз майлы ғой деймiн?

	– Е, майлы болмай, түйе тауығымыз жаздай қауын мен қарбыз, арпа жесе.

	– Атып алғансыздар ма?

	– Ойбай, жоқ, жаман Әлiбек шалымыз аман болсын, ол кiсi бiздiң дап- дайын бақташымыз ғой.

	– Әлгi жалғыз басты ақсақ кемпiрдiң тауығы қайда?

	– Туф, сен де қызықсың, ол баяғыда-ақ өңешке түсiп, iште қорытылып кеткен.

	– Айтпақшы, қонағыңыз қайдан?

	– Павлодардан.

	– Е, онда құтты қонақ болды ғой?

	– Әрине. Тауық, қоян, түйетауық сойып, сыйлап жатырмыз.

	– Әй, осы түйетауықты қалай соясыңдар?

	– Сол да сөз бе екен. Мойынын бұрап жұлып аласың.

	– Ал егер иесi ұстап алса қайтесiң?

	– ТуҺ, сол да сөз болып па? Әлгi баласының сүйегi соғыста қурап қалған жаман Әлiбектi айтасың ба? Ха-ха-ха!

	Әдiл мен өмiр бiр-бiрiне:

	– Ауфидерзейн! – дестi де, өзенге қарай жүгiре жөнелдi. Басқалары да екеуiнiң соңынан жүгiрiп барады. Түйетауық етiн жақсы көретiн «батырлардың» «ләм» деп аузын ашуға мұршасы келмедi.

	– Қатырдыңдар! Қатырдыңдар! Балалар қыран-топан күлкiге батты да қалды. Бұларға әсiресе Ораз риза. Ол:

	– Екеуiң де нағыз генерал екенсiңдер, әкел бестi, – деп, достарының қолын сiлкiп-сiлкiп алды.

	Бiр кезде Ажар:

	– Балалар, анау жалғыз жүрген бала кiм? – дедi өзен жақты қолымен нұсқап. Олар жалт-жалт қарасты. Әдiл әлгi балаға:

	– Алтай, мұнда кел! – деп айқайлады.

	– Оны неге шақырасың, керегi не? – дедi Сәуле таңданған пiшiнде. Бала бұларға үрке қарап, бiраз тұрды.

	– Өзi қорқып тұр ғой, – дедi Болат.

	– Е, қорықпағанда ше. Өзiң болсаң қайтер едiң?

	– Алтай, берi кел, бiздiң сенiмен достасқымыз келедi, – дедi Әдiл. Анау сақтана басып, бұларға бiртiндеп жақындай бердi.

	Балалар Алтаймен сол сағатта-ақ достасып кеттi… Олар кешке қарай ауылға көңiлдi оралды.

	Сатан мен Уәлиханның ауылға қай кезде оралғанын ешкiм көрген жоқ. Олар отырған жыраға барлау жасап қайтқан Ораз бен өмiр жер ошақтың басында төңкерiлiп жатқан шелектен басқа ештеңенi таппай келдi.



	ӘЛIБЕК АТА

	(ӘДIЛДIҢ ӘҢГIМЕСI)

	Бiр күнi әкем менi Әлiбек атайдiкiне жұмсады. Үш-төрт күн сол үйде болып, қартқа шөп орысып берудi қатаң тапсырды. Бұрында қолы босағанда атайдың шөбiн өзi орысып, отынын түсiрiп берiп жүретiнi есiмде. Әкемнiң Әлiбек қариямен туыстық қатысының қаншалықты екенiн толық бiлмеймiн. Бiр бiлетiнiм – ол кiсiнiң соғыста қаза тапқан ұлымен екеуi жан қиыспас дос болғанын ауызекi әңгiмелерден естiгем.

	Мен торы құнаныммен Әлiбек атайдың үйiне келгенiмде, ол кiсi үй жанындағы бастырма астындағы көлеңкеде желбегей отыр екен. Келiп сәлем бердiм. Жүзiме жымың-жымың етiп қараған атай самбырлай сөйлеп:

	– Танауын қарашы-ей, тура әкесiнен аумай қалған. О, ұқсамасаң тумағыр, – деп күлiп алды. Әлiбек атай бұрын да кездескен жердiң бәрiнде менi еркелете сөйлеп, бiр айналып-толғанып алатыны бар-ды. Қазiр де бас-аяғыма сүйсiне қарап алды да: – Ал, кел, мұнда отыр, дем ал, – дедi қасына шақырып.

	Өзен жақтан бiр бала келе жатыр екен. Жуырда көшiп келген көршiнiң баласы болу керек.

	– Әй, Жолдыбай, берi кел. Мына дәумен таныс емес шығарсың. Кешегi келiп кеткен Кемелтайдың баласы, – деп дауыстады атай. – Екеуiң құрдас шығарсыңдар. Әй, сенiң жасың нешеде едi? – дедi ол маған қарап.

	– Он үште.

	– Е, онда сен Жолдыбайдан бiр-ақ жас кiшi екенсiң. Бiрақ бiр жастың арысы не, берiсi не, солай емес пе, батырым, ә, – деп өз сөзiн маған мақұлдата сөйледi.

	Екеумiз қол алысып сәлемдестiк.

	– Әй, Жолдыбай, мына батырға мал соймаймыз ба? Бар, бiр семiз «тоқты» алып кел, – деп иек қақты. Бала елгезек екен, жүгiре басып барды да, қауындықтың ортасындағы қаппен жабылған үйiншектен үлкен екi қауынды көтерiп келе жатты.

	– Жақын ағайынымыз едi. Мынау Сызған жақтан көшiп келген. Ағасы екеуi маған жақсы жәрдемшi болып тұр, айналайындар, – деп ризалық пiшiнмен Жолдыбайға қарап қойды.

	Ұзынша, торлама қауын дәмдi екен. Тiлдi үйiрiп әкетiп барады.

	Қауын жеп болғаннан кейiн Әлiбек атай менi ертiп барып, шөп оратын жердi көрсеттi. Шабындық шүйгiн, бидайық-шырмауығы мол. Шалыны сiлтесең болды, бiр үйме шөп жолда қалады.

	Арада үш күн өткенде әкем Жон жақтан келе жатып, маған соқты. Ол қарбыз жеп, сусынын қандырып алғаннан кейiн шөп оруыма бiраз жәрдемдестi. Әлден уақытта:

	– Әдiл, берi кел, шаршаған шығарсың, тынық, – деп қасына шақырды, өзi арық жиегiне жайғасып отыра кеттi. – Дегенмен, бұл жер саған жағайын деген екен, ә. Көк деген жарықтық жақсы ғой, әрi ойын да азайған болар деймiн.

	– Қайдағы ойын! Бұл жерде ойнайтын ешкiм де жоқ. Жолдыбайдың да қолы тие бермейдi.

	– Ә, ештеңе етпейдi. Ендi үш-төрт күн шыда. Қарттың ықыласы саған қатты ауып қалған екен. Әбден мақтады. Кiтапты көп оқитыныңа сүйсiнiп қалыпты. «Қобыланды батырды» да оқып бергенсiң ғой деймiн?

	– Иә.

	– Тiптi аузының суы құрып айта алмай отыр. Өзi бiр жақсы шал. Сәл кiдiрдi де: – Е, бұндай шалдар да азайып бара жатыр ғой, – деп, әкем басын изеп, күрсiнiп қойды.

	Ол Қызылкесiктiң қызыл жалды, еңселi жотасына көзiн қадаған күйi бiраз уақыт үнсiз отырды. Өзгеше бiр өзектi ойдың сорабына түсiп кеткен сынды.

	– Шынында да бұлар бөлекше жандар ғой. Кешегi жоқшылықты көрдi, қуғын-сүргiндi көрдi. Жар дегендегi жалғызынан айырылды. Осы күнге дейiн баламнан айрылдым, мүсәпiрмiн, менi аясаңдаршы деп бiр адамға шағынғанын ешкiмнен естiген де, бiлген де емеспiн. Сүйегi асыл, шарболат жан ғой бұл шалың. Жасы жетпiстiң төрт-бесеуiне келсе де, кетпенiн қолынан әлi тастар емес. Бұл өңiрде бұдан көзi қанық, тәжiрибелi диқан бар ма? Жоқ! Баласы да жiгiттiң жайсаңы едi, азамат қыршын кеттi, не керек? Аты Мұратбек болатын.

	– Сiз оны бiлушi ме едiңiз?

	– Пәлi, бiлушi ме едiңiз? Сондай да сөз болады екен, ә! Ол менi мысқылдағандай мырс етiп күлдi. Әкемнiң мiнезi қызық. Қатты ашуланып, ақырып-шақырып жатпайды. Ал мысқылдай мырс етсе болды – әлденеге көңiлi толмағаны. Бiрақ сөзiнiң бәлендей зiлi де жоқ, қайтымы шапшаң.

	Әкемнiң теледидарға деген көзқарасын да түсiну қиын. Онымен бiрде «дос», бiрде «қас» болып қалатын әдетi тағы бар. Әсiресе Ұлы Отан соғысы туралы кино көрсетiле қалса болды, оның қабағындағы кiрбiң жазылып сала бередi. Ондайда маған да еркiндiк тiзгiнi тиiп қалады. Әкем жұмсақ диванға шалқая отырып алып:

	– Шiркiн-ай, осы оттан да аман шықтық қой, – дейтiн. – Талай азаматтар қасымызда қорқырап, қанға бөгiп жатты-ау, – деп әлдекiмдердi есiне алатыны тағы бар, соғыс құралдарын көргенде: Анау «тридцать четверка» ғой, анау «Катюша» ғой, – деп жас балаша мәз болып қалады. Кино бiткен соң: – Мiне, сенiң мынау жаман әкең танк айдаған. Шiркiн, бiздiң танкiлердi айтсайшы. Аяқ-қолы жеп-жеңiл, ой-қыр демей орғыған тұлпар емес пе. Фашистердiкi не, өз денесiн өзi тарта алмай, тiлерсегi қырқылған кәрi аюдай ыңыранған бiр сорлы, – деп өзгенiкiн комсынады.

	Мерке күндерi менiң әкемдi көбiне мектептегi кездесуге шақырады. Сонда ол үйдегi орден-медальдарын тағып, төр алдында көпке қарап қасқайып отыратын едi. Мен өзге балаларға масаттана қарайтынмын. Себебi менiң әкем аудандағы алғашқы танкист екен. Бұған мақтанбасқа бола ма…

	Ол үзiлген әңгiменi бiраздан соң қайта жалғады.

	– Жiгiттiң сұлтаны едi. Менiмен түйдей жасты болатын. Осы ауылдан майданға бiрге алындық. Москва түбiне дейiн бiрге барып бөлiндiк. Содан көрiскен жоқпыз. Өзi қандай тамаша әншi едi, нағыз жезтаңдай. Өй, өзi де барғанша әнге басты дейсiң. Сорлының өлерiне көрiндi ме, сол поезд үстiнде шектен тыс масайрап кетiп едi, – деп бiр қойды. Әкем қалтасынан шылымын алып тұтатты да, құшырлана сорып-сорып алды. – Кейiн елге келген соң естiдiк қой. Қырық үштiң қысында қоршауда қалған екен. Мұратбек сол жолы тұтқынға түсiптi. Өзi бөлiмше командирi болса керек. Немiстер оны қатты қинап, әбден азаптапты. Ақыры шындықты айттыра алмаған соң, дарға асып кеткен. Кейiннен бiздiң адамдар селоны жаудан босатқанда оның денесiн тауып алған. Айтып-айтпай не керек, әкесiнiң маңдайына сыймай кеткен жiгiт ол. Анау бiр жылы облыстан келген адам Әлiбек Қарияға Мұратбектiң «Қызыл жұлдыз» орденiн тапсырып кеттi, – деп әкем ауыр күрсiндi. Содан кейiн аяқталуға тақау қалған шылымын құшырлана сорып- сорып алды да, шеңгелдiң түбiне қарай атып жiбердi.

	– Жап-жас, қыршын кеттi ғой азамат. Небәрi он тоғыз-ақ жаста едi сонда.

	Заман деген қалай, ә! Он тоғыз жас деген не? – деп басын қатты шайқады.

	***

	Мен сол түнi бiразға дейiн ұйқтай алмадым. Әкем айтқан әңгiменiң әсерi ме, Мұратбектiң суретi көз алдымда көлденеңдей бердi. Ашық маңдай, қою шашы, жымия күлiп тұрған келбетi тап бiр тiрi жандай елес берiп, менiмен тiлдескiсi келетiн тәрiздендi де тұрды.

	Ұйқым қашып елегiзiп жатқанымды байқады ма, қатарымдағы қарт маған қарай аунап түсiп, тiл қатты:

	– Неғып аунақши бересiң? Әлде шаршап қалдың ба?

	Мен ол кiсiнiң ояу екенiн бiлген жоқ едiм, тосын шыққан үннен селк ете қалдым.

	– Жоқ, ата, жай әншейiн, – деп тез жауап бердiм. Өзiмнен өзiм қуыстанып қалдым. Тап бiр менiң ойлаған ойымды сезiп қойған тәрiздi көрiндi.

	Бұдан кейiн екеумiз бiраз уақытқа дейiн үнсiз жаттық. Мен Әлiбек атайдан баласы туралы сұрағым келдi. Бiрақ сонау көкiрек қойнауынан оянған бiр ой етегiмнен тартты. Мынадай адам жаны тыныштық тiлеген түнде қарттың жан дүниесiн жаралаудың өзi қаншалықты ауыр болатынын ескерткендей.

	Ай көкжиектен недәуiр көтерiлген екен. Өзеннен құрылдаған бақалардың, даладан шырылдаған шегiрткелердiң даусы талып естiлдi. Осындай түндерде адам көңiлi өзiнше бiр елжiрек сезiмге берiлгiш болады ғой деймiн. Көз алдыма батысқа қарай жүйткiп бара жатқан поезд елестейдi. Терезеге жабыса, кең даласына, туған жерiне қимастықпен көз тiгiп, тебiренiп кетiп бара жатқан Мұратбектiң әнi қандай ғажап болды екен десейшi. Талай жiгiттер тереңнен тыныс алып, көздерiнде жас мөлтiлдеп, толқи күрсiнген шығар деп те ойладым.

	Осы бiр сәтте есiме Виктор Хара оралды. Оның мөлдiр де, ашық үнi айлы түнде, көз жетпес алыстан құлағыма жеткендей. Оған қосылып Мұратбек те ән шырқайтын тәрiздендi. Ия, Ия, екеуi қосыла шырқатып жатқандай. Өзiмдi өзiм ұмытқандай болған осы бiр сәтте менiң қиялым кең кеңiстiк аясымен алысқа тартып бара жатты. Мен естiп көрмеген сол бiр ғажап саз кеудемде шырқалып жатты.

	Жүректi сыздатқан өкiнiшке де берiлiп кетемiн. Шiркiн-ай, Мұратбектiң әсем дауысын жазып алатын құралдың сол кезде бiздiң ауылда болмағандығы-ай! Осы күнi рақат қой. Қонаққа келген Алтайдың гитараға қосылып айтқан әндерiн Болаттың магнитофонына жазып алдық. Ал Виктордың әндерiн Абзал ағайдың үйiндегi пластинкадан тыңдадық. Тiптi залда отырып, ризалықпен қол соққан жұрттың үнiне шейiн естiдiк.

	Әлiбек атай әлi ұйқтаған жоқ екен. Кеше күндiз ол мен оқып жүрген журналдан Чилидiң ерлiкпен қаза тапқан президентi Сальвадор Альенде туралы сұрап, оның суретiн көрiп, үлкен сүйсiнiс әрi өкiнiш бiлдiрген-дi. оның ерлiгiне, қайғылы қазасына кәдiмгiдей күйзелген. Әншi Виктор Хараның қайсар ерлiгiне де тәнтi болған-ды. Президенттiң суретiн көрiп:

	«Бәсе, өзiм де тегiн адам емес қойдеп едiм», – дедi. Менi Әлiбек атаның қызығушылығы бейжай қалдырмады. Бiр уақытта ол бас жағында iлулi тұрған домбырасын алып, көтерiлiп отырды. Содан соң ақырын ғана жұмсақ, мұң аралас әуендi салды. Даңғаза шудан алыс, түннiң тып-тыныш шағында естiлген мына әуен тұла бойымды шымыр еткiздi. Бұрын-соңды көрмеген саз. Кенеттен қарт домбыра үнiн кiлт үздi де, жеңiл жөткiрiнiп қойып:

	– Сен маған мынаны айтшы, осы кешегi әңгiме еткен кiсiден бала қалды ма? – дедi тосыннан.

	– Қай кiсi? – дедiм мен қарттың кiм туралы айтқанын қапелiмде ұға алмай.

	– Анау алыстағы елдiң батыр басшысының?

	– А, Сальвадор Альенденiң бе?

	– Иә, иә!

	– Бар, бар! Yш қызы бар.

	– Ұл баласы ше?

	– Жоқ.

	– Ой, асыл азамат-ай, ә! Бiрақ шын жақсыны қу шұнақ құдай да жарылқай бермейдi ғой. – Қарт күйзеле ауыр күрсiндi. – Шiркiн-ай, қалай қиып атты екен, ә?! – Iле-шала қарт жұлып алғандай: – Неше жерден оқ тидi деп едiң кеше сен?

	– Жетi жерден.

	– ТуҺ, көрлерiңде өкiргiр нәлеттер-ай! Осы сөздi ерекше шамырқанып, ашына айтты. Бұдан кейiн қарт бiр ауыз тiл қатқан жоқ. Ара-тұра тереңнен тыныс ала күрсiнiп қояды.

	Жастығын бұрынғыдан да биiктете қомдап алып, домбырасын қолына қайта алды. Қос шекке сабырмен жеткен саусақтары аз кiдiрдi де, жайымен шерте жөнелдi. Үзiлген күй қайта жалғанды. Сағынышы аралас, жақсы үмiтi аралас әсерлi әуен! Ол әлдекiмдi iздейтiн бiр шақты аңсаған жанның жабыққан көңiл күйi ме екен, әлде көзден бұлбұл құстай ұшып, келмес сапарға кеткен кимас жанын жоқтай ма. Мен дәл осы мезетте қарт көкiрегiнде қандай ойдың тыпыршып, күй тiлiне тiленiп жатқанын бiлмеймiн. Әйтеуiр, бiр бiлетiнiм, домбыраға оның iшкi көңiл сарайындағы көзге көрiнбес көп күйдiң құйылып жатқанын бала көңiлiммен түсiндiм.

	О, ғажап! Бiр мезетте қарт жүзiне назар салсам, оның жанарынан қос тамшы жылжып бара жатыр екен. Ай сәулесiне шағылыса жылт-жылт етедi. Менiң де жылағым келiп кеттi. Дереу жүзiмдi бұрып әкеттiм. Домбыра үнi де үздiктiре барып үзiлдi.

	Бұл түнгi ұйқының ауылы тым алыс едi. Кiрпiгiм айқасар емес. Атайдың да дөңбекшiп көз iлiндiре алмай жатқаны анық…

	Көз алдымда – Мұратбек. Үстi-басы тiлiм-тiлiм жара. Басы-көзi көгерген. Немiстер оны дар ағашына апара жатыр. Ол осы бiр ауыр шақта не туралы ойлады екен, ә? Жау алдында бүгiлiп, шынын айтқаннан гөрi өлiмдi артық санағандығын айқын сезiнген шығар. Шын жауынгердiң, шын барлаушының қандай адам болу керектiгiн ол немiстерге өз өлiмiмен-ақ ұқтырғанын көңiлiне медет тұтқан шығар. Кең даланың төсiнде асық атып ойнаған балалық шағын, жайлауда дүбiрлеп ат құлағында ойнаған қызық дәуренiн еске түсiрген болар. Әке… ана алақанын… ойлаған болар. Кiм бiлсiн, әйтеуiр оның осы бiр ауыр сәтте жан дүниесi шиыршық ата, сезiм дауылын бастан кешкенi анық.

	«Ех, шiркiн, – деймiн iшiмнен, – егер Мұратбек тiрi болғанда оның да мен сияқты балалары болар едi-ау. Әлiбек ата жымың-жымың етiп, соларға мәз бола қарап, төбесi көкке екi-ақ елi жетпей жүрер едi. Ол сөз жоқ, немерелерiне әлгiндей мұңды әуен емес, шаттық күйлерiн тартып берген болар едi.

	Ал Сатан мен Уәлихандар осы сияқты тамаша адамдардың сыртынан әнеукүнгiдей ауыр сөздер айта алар ма едi, айта алмас па едi. Тауығын ұрлау туралы сөз болуы да мүмкiн емес қой.

	Сан-саққа шарлаған қиял құшағында жатқан менiң санамды ендiгi сәтте бiр ғана ой жаулап алды. Ол – Әлiбек атаны кереметтей қуантатын – оның өшкенiн жандырып, өлгенiн тiрiлтетiндей бiр ғажайып сыйлық жасау. Сонда…

	Қанша дегенмен суреттi жақсы салатын бейiмiм бұрынан-ақ ауылға мәлiм. Кезiнде екi суретiмнiң газетке басылып шыққаны бар. Әй, қайдам-ау, нағыз сурет салу ойыншық жұмыс емес қой. Мұндай iске батылдық жасау екiнiң бiрiнiң қолынан келе бере ме? Сонда да талаптанып көрсем қайтер едi нар тәуекел деп.

	Көз алдыма болашақта салатын суреттiң жобасын елестетiп те үлгердiм. Сом тұлғалы батыр бейнесiн жасауым керек. Немiстер қаншама қарулы, қаншама көп болса да Мұратбектiң алдында әлсiз. Дар жiбiнен титтей де қаймығар емес. Алысқа көз тiгiп, келер күнге нық сенiммен қарайды. Әдiл iстiң, iзгiлiктiң жеңетiнiне сенiп тұр. Көзiндегi нұр соны аңғартпақ. Тiптi мен оны Қобыланды батырға ойша теңедiм. Рас, Мұратбек сауыт киiп, найза, қалқан асынбаған, астына арғымақ мiнбеген. Мысалы, президент Альенде де, әншi Виктор Хара да ондай киiм кимеген. Әйтсе де олар нағыз батырлар. Сөз жоқ, батырлар. Гитлер, Пиночет, Роберт Гарридолар1 ше? Олар Алшағыр, Көбiктiлер емес пе елдi қан жылатқан.

	Мен өң мен түстей бiр халде ұзақ жаттым. Көзiме ұйқы тығыла бастады. Санамда шарпысқан сан түрлi ой мен сурет бiр сәтке толас тiлегендей. Соны суреттер тiзбегi сонау көрiнген сағымды белден тiзбектелген керуендей әрi асып бара жатты...



	БОЛМАҒАН ОҚИҒА

	(АВТОРДЫҢ ӘҢГIМЕСI)

	Капитан Гарридоның солдаттары қой тастарды паналай атысып, алға ұмтылып келедi екен.

	– Атысқа дайындалыңдар! – деп Әдiл әмiрлi үн қатты.

	Өмiр мен Ораз орында тыншымай, келесi берiлер бұйрықты шыдамсыздана күтiп жатыр. Барлығы автоматтарын оңтайлап, даярлануда. Тасқа тиiп зың- зың ұшқан оқтардан бастарын қорғалап, бұға бередi.

	Балалардың барлығы Әдiлге қарасады. Бiрақ оның ажарында қорқыныш табы аңғарылмайды. Алдыңғы шептен көзiн алмаған күйi жау қозғалысының бағытын жiтi бақылап отыр. Бiраздан соң ғана Әдiл әр сөзiн шегелей:

	– Асықпай, тек қана дәлдеп атыңдар! – деп бұйрық бердi. Әп-сәтте-ақ әр тасадан автомат, мылтықтары шошаң етiп, құлаған солдаттар көрiнiп қалды. Тiптi бiреуiнiң темiр телпегi құрық тастам жерге қалпақтай ұшып барып, топ еттi.

	– Жарайсыңдар! – деп Әдiл сүйсiне тiл қатты. Оның өзi капитан Гарридоны көп арасынан тiнте iздейдi. Бiр кезде оның назарын тосын көрiнiс елең еткiздi. Капитан айқайлаған тұстан бөтен түстi екеу шыға келдi. Бiреуiнiң қолында қара құстың қанатындай қара ала ту желп-желп етедi. Ортасындағы ақ дөңгелекте қара құрт секiлдi сұм свастика. Әдiл екеуiн де тани кеттi. Бiреуi – Пиночет, екiншiсi – Гитлер. Ту екiншiсiнiң қолында тұр. Дiңгек ағаштан шеңгелдей ұстапты. Онымен иықтас Пиночет ащы даусымен:

	– Капитан Гарридо! Саған не болған! Неге бұғып жатырсыңдар, оңбағандар! Сол тырнақтай балаларға шамаларың келмей жатыр ма? Ой, малғұндар! Дереу шабуылға! – дедi. Көзiндегi қап-қара көзiлдiрiгi жарқ- жұрқ етедi. Гитлер де қара ала туын жұлқи сермеп:

	– Алға! Шабуылға! Қыр-жой! – деп айқайға басты.

	Әдiл ызаға булығып кеттi. Көздеп тұрып тудың ағаш сабынан атып жiбердi. Сабынан қақ бөлiнген қара ту жалп етiп, жерге түстi. Екеуi қас қағым сәт не iстерiн ойлап үлгерген жоқ. Бiр-бiрiне тез қарады да, арғы бетке секiрiп кеттi. «Жандарының тәттiсiн», – деп Әдiл iшiнен мырс еттi. Осы бiр сәтте өмiр бұған жарқ етiп күле қарады да:

	– Алға, жолдастар! – деп айқай салды. Айнала тау, жартас уралаған дыбыстарға жаңғырығып, құлақты тұндырып жiбердi. Әдiл де орнынан атып тұрды. Бiрақ бұл кезде, неге екенi белгiсiз, автоматы құндығынан опырылып түстi. Ол абдырап қалды. Балалар оқты нөсерлете сеуiп барады.

	Әдiлдi бәрiнен де ар азабы қинап отыр. Шын айқасқа келгенде қояндай бұғып қалды деп жүрсе, бұдан ауыр, бұдан артық жаза бар ма. Осы бiр жанды жеген күйзелiстi сәтте тар қапаста жарықтай жалт етiп, қол созым жердегi жырадан Ака шыға келдi. Аузында бауынан тiстеген су жаңа автоматы бар. Салып ұрып келген бетте мұның алдына автоматты тастай бердi.

	– Айналайын, асыл Ака! – деп иттiң мойынан құшақтай алды. Тез арада автоматын оқтауға оңтайлана берген Әдiлдiң көзiне оның бүйiрiндегi жарқыраған ақ пластинка iлiктi. Көз жүгiрте тез оқып шықты:

	«Сүйiктi ұлым, Әдiлге. Сальвадор Альендеден. Сантьяго», – деп жазыпты. Оның тұла бойы шымыр ете қалды. Осы бiр қысылшаң сәтте мұны бiр құдiреттi күш келiп, қолықтан демеп, дүр сiлкiндiрiп жiбергендей. Ол төмен қарай бiр-ақ қарғыды. Жерге жеп-жеңiл дiк ете түстi де, жүгiре жөнелдi. Атысып бара жатқан жаудың үш-төртеуiн жер жастандырды. Сабы сиреп, сағы сына бастаған Гарридоның адамдарының аз қалғанын Әдiл тез байқады. Шапшаң ойлап, батыл шешiмге келдi. Дереу қоршап алып, жойып жiберу керек!

	– Өмiр, Болат, әрқайсысың өз топтарыңды алып, батыс және шығыс қанаттан қоршап, жаудың қалдығын жойып жiберiңдер! – дедi.

	Олар әрекетке тез көштi. Сол сәтiнде-ақ шабуылға көтерiлген топ батыл әрекеттiң арқасында жауды баудай түсiрдi. Бұлардан да бiрнеше адам жараланып қалыпты. Ажар мен Сәуле жедел қимылдап, олардың жарақаттарын таңып жатыр.

	Әдiл жусап жатқан жау солдаттарының арасынан капитан Гарридоны iздедi. Бiрақ қаншама тiнте iздесе де назарға шалынбады. Оның бойын мазасыздық биледi. Қапысын тауып қашып кетсе, естен кетпес өкiнiш сол!

	– Ойбай, ана бiреудi қара! Шар етiп айқай салған өмiр екен. Барлығы жалт қарады. Оң қанаттағы шоқы түбiнен атпен шыққан бiреу Көктасты бетке алып, безiп бара жатыр.

	– Ах, залым! Анау капитан Гарридо ғой! Атыңдар! – Бiрақ ол көз ұшына ұзап кетiп едi.

	– Қап, мына залымды-ай, ә, – дедi ол ызаға булығып. Iле-шала арт жақтан ат тұяғының дүбiрi естiлдi. Қас қағым сәт болған жоқ, бурыл атты бiреу бұлардың қасынан ағызып өте бердi. Ат тұяғынан ұшқан жентек-жентек топырақ жан-жаққа тасша атылады. Әлгiнiң басында дулығасы бар. Үстiнде кiреуке, қолында ақ сүңгi найза.

	– Бұл кiм?

	– Бұл кiм? Балалар бiр-бiрiне аңтарыла қарасты.

	– Өй, сен Болатпысың?! Ол айқайлағанға мойын да бұрған жоқ.

	– Мына қызықты қара! – деген өмiр сөзi естiлмей қалды.

	Болат қашып бара жатқан капитанды жотадан асырмай қуып жеттi. Барған бетте ақ сүңгiнi жауырын ортадан шанышқанда, оның құлындағы дауысы құраққа шыға шырқырай құлады.

	– Жарайсың, бауырым, кешiр бiздi, бұрынғы көп мазағымыз үшiн, – дедi Әдiл маңдай терiн сүртiп жатып.

	– Әнебiр екеудi қараңдар, тасадан қашып шықты. Айқай салған Ажар екен.

	– Кәне, кәне! – Елеурескен топ Ажардың саусақ ұшы шошайған жаққа қарасты.

	– Алдын ораңдар, тек қана тiрiдей ұстаңдар! өмiр, сен өз тобыңмен тосқауыл жасай бер, – дедi де өзi Ораздың тобының соңынан жүгiре жөнелдi. Өмiрлер қашқан екеудiң қарсы алдындағы жырадан шыға келгенде, олар солға қарай қайырыла қашты. Пистолеттерiмен жанталаса атқылап барады. Бiрақ балалардың ешқайсысы оқ шығарған жоқ.

	Бiр мезетте, қайдан шыға келгенi белгiсiз, бiр бүйiрден жеке дара Алтай шыға келiп, олардың алдын кес-кестей бердi. Пиночет оны атып үлгердi. Қою қызыл қан самайынан бұрқ еттi. Бiрақ Алтай тоқтап қалған жоқ. Жүгiрiп жеткен бетте жалтара қашқан Пиночеттiң аяғынан iле шалып, мұрттай ұшырды. Жауыздың қолындағы пистолетi түстi. Бала қыран оның көк желкесiнен қос қолдап бүре бердi.

	Гитлер қалың топтың ортасына түсiп қалған екен. Қоршауда қалған аш қасқырдай аласұрады. Ораз оған ызалана айқайлап:

	– Қолыңды көтер, сұм! – деп, қаруын кезедi.

	– Хенде хох! – деп әмiр еттi Әдiл. Гитлер көзi ұясынан шыға, қос қолын көкке шошаң еткiздi. Қолындағы қаруы жерде жатыр. Жалбыр шашы ұйпа- тұйпа болып, тар маңдайын тер басып кетiптi. Әлден кейiн ақыл-есi орнына келгендей болған ол:

	– Гитлер капут! Пиночет капут! – деп безектей бастады.

	– Екеуiнiң қолын артына қайырып байлаңдар! – деп әмiр еттi Әдiл.

	Ака Болаттыңқолын жұлқып, арс-арс етедi. Пиночет одан шошынып, жалтақтай қарайды.

	Артынша-ақ ауыл жақтан бiр топ адамдар көрiндi. Топ алдында келе жатқан қасқа аттылы Әлiбек атай екен. Түсi суық. Тарамдалып ақ қыраудай болып, ұйыса бiткен қою қасы қабағын тұтас жауып кеткен. Қолында сегiз өрме бұзаутiс қамшысы. Әдiл Әлiбек атаның тап осылай жауар күндей түнерiп, түйiлген сәтiн көрген емес-тi. Тiптi ол кiсi ашуланады деп осы уақытқа дейiн ойламапты да. Келген бетте ешкiмге қараған да жоқ, ешкiммен амандасқан да жоқ. Жиылып тұрған балалардың ортасын қақ жара өтiп, қаққан қазықтай қалшиып тұрған Гитлерге шаншыла қарады. Кiрпiгiн де қақпайды. Қарт көзiнен шашыраған кектi ұшқынға дәтi шыдамаған Гитлер жүзiн тайдырып әкеттi. Тiзесi дiр-дiр етедi.

	– Иттiң баласы, он екi де бiр гүлi ашылмаған Мұратбегiмнiң саған жазған жазығы не? Айтшы, кәне? – Бұл сөздердi семсердей суық ызғармен айтты. Гитлер:

	– Мен емес, мен бiлмеймiн! – деп қорқақтап кейiн шегiне бердi. Қарт шарт кеттi. Ат үстiнен қайқая келiп сегiз өрiм бұзаутiс қамшымен тартқанда сұр кителi пышақпен кескендей тiлiнiп түстi. Жылт еткен жалаңаш етiнен бұрқ етiп қан шықты. Дауысы мұндай ащы болар ма? Шыңғыра өкiрген Гитлер кескен теректей гүрс етiп құлап түстi.

	Әдiл Әлiбек атаның жүзiне қарады. Оның көзiнде дiр-дiр еткен қос тамшы жас тұр екен. Ол кенет ат басын кiлт бұрды да, келген iзiмен керi қайтып кете барды.

	Гүрiлдеген машинаға барлығы жалт қарады. Осы сәт Ораздың әкесi бұлардың қасына құйындатып келдi де, машинасын кiлт тоқтатты. Кабинадан түсiп жатып, самбырлап сөйлеп келедi.

	– Оу, генералдарым-ау, амансыңдар ма? Бұл не тұрыс? Ол ортада сұлап жатқан Гитлердi көргенде: – Оу, мына бәле қайдан жатыр? – дедi. Оның жүзi сұстанып сала бердi. Әлкен ағай алыста қарауытып кетiп бара жатқан Әлiбек атайдың соңынан ойлана қарап, тұрған топтың ажарындағы өзгерiс сырын ендi ғана ұғынғандай.

	Пиночет не өлi емес, не тiрi емес, әрi-сәрi халде. Көзiлдiрiгi қолында. Бiр уақытта Әлкен ағай:

	– Мынауың кiм? – дедi Әдiлге қарап.

	– Пиночет, – дедi ол ызалы үнмен.

	– Ойбай-ау, бұл залым әлi тiрi жүр ме едi? Ендi неге ұстап тұрсыңдар бұл нәлеттi, атып тастамайсыңдар ма бұралқы иттей.

	– Жоқ, аға, бiзге ол алдымен шынын айтсын. Содан соң жазасын беруге уақыт толық жетедi.

	– Иә, оларың да дұрыс, – деп келiстi Әлкен Пиночеттi көзiмен iшiп-жей қарап.

	– Кәне, шыныңды айт, ұлы Президент пен Виктор Хара қайда? – дедi Әдiл әмiрлi түрде. Бiрақ Пиночет бұған жауап қата қойған жоқ. Тұнжыраған күйi төмен қарады. Ака қарғы бауын жұлқи арс-арс етедi. Пиночет шошына артқа шегiндi, бiрақ өмiр автоматының аузын оның жонына тiреп алға итердi.

	– Айт, кәне қайда! – дедi өткiр көзiн оның өңменiне оқтай қадап. Пиночет басын ауыр көтерiп. Маятас жаққа тұнжырай қарады. Осы сәтте тұрған көптiң құлағына күмбiрлеген гитара үнi құмығып естiлдi. Бәрi Маятас жаққа беттерiн бұрған қалпы тыныс тарта тыңдай қалысты.



	«Венсеремос» – клич громовой,

	Над страной призывно лети!

	«Венсеремос! Венсеремос!»,

	Это значит, что мы победим!



	Ака Маятас жаққа атыла жөнелдi. Болат құлап қала жаздады. Балалардың барлығы уралап, солай қарай лап қойды. Ажар жүгiрiп келе жатып:

	– Не деген сұрқия едi! Қарашы, тура бiздiң Маятастың үңгiрiне әкелiп қамағанын, – дейдi Ажар басын шайқап.

	– Анада келгенде боп-бос едi, қарай көр не iстегендерiн, – дейдi Ораз Ажарға тiл қатып.

	– Е, Пиночет, Гитлерге ерiк берсең дүниенiң бәрiн түрмеге айналдырар, – дейдi бұларға ерiп келе жатқан Әлкен ағай. Бiр кезде әлгi кiсi тоқтай қалып Әдiлге:

	– Әй, Әдiл, айналайын, осыны маған бершi. Тура мына цистернаның iшiне қамап, тұншықтырып өлтiрейiн, – дедi.

	– Жоқ, аға! Бұған берiлер жаза одан да ауыр болуға тиiс. Оны бiз шешпеймiз, – дедi Әдiл.

	– Мейлi, айналайын, әйтеуiр, аямаңдар, – деп тез келiстi Әлкен ағай. Маятастың үңгiрiнiң аузы үлкен-үлкен тастармен бастырылып тасталыпты.

	Балалар келген бетте үңгiрдiң аузын ашуға кiрiсiп кеткен. Әлден уақытта үңгiрдiң аузы ашылып, iштен жүдеу тартқан президент Альенде мен Виктор Хара сыртқа шыға берген. Әншiнiң екi қолы ақ дәкемен таңылыпты.

	Балалар айқайласып, екеуiн қоршап алған. Тұтқындар жас баладай мәз болып, жадырай күлiседi.

	– Рахмет, бауырларым, балаларым! – деп елжiреген көңiлмен алғыстарын жаудырып жатыр. Әдiл де шыдап тұра алмады. Екеуiнiң құшағына барып қойды да кеттi. Олар Әдiлдiң бетiнен алма-кезек сүйiп, бауырларына басады.

	Ұлы президент Әдiлдiң иығындағы автоматты көрiп:

	– О, қандай жақсы болған! Қолыңа аман-есен тиген екен ғой. Жарайсың, Ака! – деп үстiне секiрiп, еркелеген итiнiң басынан сипап қойды.

	– Рахмет, аға, сыйыңызға, – дедi Әдiл шын көңiлден.

	Бұл кезде балалар Виктор Хараға сұрақты жаңбырдай жаудырып жiберген- дi:

	– Ағатай, қолыңыз қашан жазылады? – дейдi Болат.

	– Саусағыңызды кестi деген рас па, ауырмай ма? – дейдi өмiр.

	– Жазылады, айналайыңдар, жазылады, – деп Виктор сергек үн қатады.

	Пиночет терiс қараған күйi бүк түсiп отырып қалыпты. Ұлы Президентке қарауға дәтi шыдамайды. Қыртыстанған майлы желкесiнен шып-шып тер шығады.

	Әдiл: «Мынаны не iстеймiз?» – дегендей Президентке сұраулы пiшiнде қарады. Альенде ендi ғана Пиночетке назар аударды. Маятас үңгiрiне келген үлкен-кiшiнiң бәрi дерлiк ендi ұлы Президенттiң аузынан айтылар ақырғы шешiмдi тағатсыздана күтiп тұр.

	– Адамзат баласына жасаған жауыздығы үшiн осы Маятастың үңгiрiне мәңгiлiкке қамалсын. Президенттiң зор даусында кесiмдi үн мен қуат, ешкiм бұза алмастай, ешкiм қарсы дау айта алмастай салмақ, зiл бар…

	– Тұр, орныңнан! – деп Әдiл әмiр еттi. Пиночет орнынан сүйретiлiп әрең көтерiлдi.

	– Кiр мұнда! Ол жүзi күйiп қалған жандай бiр адамға тура қарай алмастан үңгiрдiң iшiне кiре бердi. Командирдiң:

	– Ал, бекiтейiк, – деуi мұң екен, балалар көздi ашып-жұмағанша үп-үлкен тас қорғанды тұрғызып үлгердi.

	– Ағатай, – дедi Әдiл, – рұқсат болса, мен ауылға жетейiн. Абзал ағайға, әкеме, елге барып, сiздердiң аман-есен босатылғандарыңызды айтып қуантайын!

	– Бара ғой, айналайын, тез жет! – деп ұлы Президент Әдiлдiң арқасынан қақты.

	Ол жүгiрiп келе жатып, Абзал ағайдың қалай қуанатынын көз алдына елестеттi. «Ол кiсiнiң жүрегi жарылуға шақ қалар», – деп ойлады. Бәрiнен де мектепте болатын үлкен, салтанатты кездесудi айтсаңшы?! Сонда барлық оқушылардың алдында ұлы Президент Альенде мен ұлы әншi Хараға бұлар галстук байлайды. Жүздерi бал-бұл жанған балалардың қуанышында шек болмайды ғой, шiркiн!

	Әдiл егiле жылайды. Жылап келе жатып күледi, күлiп келе жатып жалайды. Айнала дүниенiң бәрi түрлi бояумен құбыла әрленiп, дөңгеленiп бара жатыр.

	Ертең ауылда ұлы той болады, ғажап той болады. Ол тойда Виктор Хараның өзi ән салады. Президент Альенде халыққа арнап тамаша сөз сөйлейдi. Сол тойдың бел ортасында Әдiл, өмiр, Болаттар жүредi. Елдiң барлығы бұл тамаша балаларға ризашылық сезiммен қарайды.

	Сатан мен Уәлихан қалың халыққа жақындай алмай, баяғы өздерi тығылатын тасадан сығалап жүредi.

	Кенжеғара атай бұларға бұрынғы ұрысқандарына өкiнiп:

	– Айналайындарым, бұрынғыларыңды кештiм, менiкi зiлi жоқ айқай ғой әншейiн, – дерi сөзсiз.

	Әдiлдiң әкесi қасындағыларға:

	– Өздерiңе жиi ұрыса берушi едiм адам болмайсыңдар деп, оным қате екен, – деп бас шайқайды.

	Ораздың әкесi сүт таситын машинасының үстiне шығып алып:

	– Ой, айналайын, кiшкентай генералдарым, – деп сүйсiне айқайлап қоятын шығар. Әдiл жүгiрiп келе жатып, ертеңгi күндi осылай елестеттi.

	Той соңын ала жер дүниенi күңiрентiп, ақ күмiс қанатын кең жазып, атақты «ИЛ-62» самолеты тұп-тура Қызылкесiкке қонады. Шiркiннiң сұлуы- ай! Ол самолет Ұлы Президент пен Ұлы әншiнi тура азат Чилиге, асыл ұлдарын көз талдырып күткен елiне алып ұшады…

	1979 жыл.





БIЗ, ТӨЛЕПБЕК АТАЙ, САМОЛЕТ КОМАНДИРI ЖӘНЕ ПАЛЬМА


	ПОВЕСТЬ



	НАР, ТӘУЕКЕЛ!

	Бесеумiз аз сөйлескеннен соң бiр шешiмге келдiк. Бақшаға ауыл жақтан баратын ескi оман арықтың iшiмен бармаймыз. Себебi бұл тұс өте төте. Сондықтан қарауылдар осы бағытқа тым сақ қарауы мүмкiн. Бәрiмiз алыс та болса қолайлы әрi күдiк тудырмайтын тұс–солтүстiк жақ деген ой қорыттық.

	Жардың астымен жүрiп келемiз. Бiр уақытта Бейсенбек:

	– Алпан десе, бiлiп қой, мылтықпен атса қайтемiз? – дедi қорқыңқыраған үнмен. Файзолла да сондай күйдi бастан кешiп келе жатқан тәрiздi.

	– Шынында да бiреумiзге оқ тиiп кетсе, масқара болармыз, –дейдi. Алда келе жатқан Алпан бiзге жеки сөйледi.

	– ТуҺ, сендер де қызық екенсiңдер! Ол шал мылтығын шын оқпен оқтамайды. Сол көк қауын үшiн кiсi атыпты дегендi қай әкелерiңнен естiдiңдер, – дедi.

	– Е, атпағанда ше?! Анау жылы тұзбен Сарманның баласын атқаны қайда? Бiрнеше күн бойы тиген жерi ашып, жүре алмай үйде жатқан жоқ па едi, – дедi Бейсенбек.

	– Оны атқан Төлепбек емес, Нұраш қой. Оның өзi тентек адам болатын, – дедiм мен. Ақберген менi қостай кеттi.

	– Расында да, Төлепбек кiсi атты дегендi өмiрiмде естiген емеспiн. Алпан айтты:

	– Бiлсе, сөз жоқ, атады. Бiрақ заң бойынша, бiрiншi ретте аспанға ату керек.

	– Оны кiм айтты?–деп Ақберген төтеден сұрақ қойды.

	– Мен айттым. Соттың кiтабында солай жазылған.

	– Өзiң оқыдың ба? Ақберген қадалып қалар емес.

	– Өзiм оқымасам да әскерден келген ағам айтты.

	– Өй, қасқам-ай, соқ!

	– Е, нанбасаң қой. Егер шпион қарауылдап тұрған жерге жақын келсе, бiрiншi рет ескертедi. Екiншi рет аспанға атады. Ал үшiншi рет атуға хақысы бар.

	– Пай, дегенiң-ай! Сонда ашық-шашық көзге түсiп келсе, оның несi шпион?!

	– Е, сен де тiптi бiр бәле екенсiң, сөзге қонақ бермейтiн. Мысалға айтқаным да, – деп Аптан кәдiмгiдей кейiп қалды.

	– Қорықпа, бала! Мынау жаман Алпан ағаң аман болсын. Балтай-шалтай сөздi доғарыңдар. Кеттiк! – дедi сенiмдi үнмен. – Сақ қимылдаңдар. Шу шығарып жүрмесек болды. Келiстiк қой,–дедi нығарлап.

	– Келiстiк. Әй, Бейсенбек, сен бiзден кiшкене қалыңқырап жүр. Сен балалардың әкелген қауынын жинаушы боласың,–деп, оны алдын ала қызметке белгiлеп қойды.

	Өзендi бойлай жүрiп келемiз. Шамалы жүргеннен соң Алпан бәрiмiзге қайырылып:

	– Ал, сарбаздар, шабуылды бастаймыз. Қайталап айтамын, өте сақ қимылдаңдар. Түшкiрiп, жөтелiп қойып жүрмеңдер.

	Алпан тап бiр кәнiгi командирдей алға түсiп алды да, жардың құлама тұсынан жоғары өрледi.

	Бәрiмiз үстiртке шықтық. Бұға баспалап, айналаны бақылап отырмыз. Әудем жерде қос киiз үй қарауытып көрiнедi. Қарсы беттегi қауындықтың тап ортасында шошақ күркенiң күңгiрт сұлбасы көзге ұрады. Бәрiмiз үлкен шоқ шеңгелдiң тасасына бұқпалай келiп, тiзiле отырдық. Ай тас төбеге келiп, сүт сәуленi жерге саулата құйып тұр. Сыбырласып қана сөйлесемiз.

	Алпан арық-арықты бойлай, асықпай, баппен қозғалуды тағы қатаң тапсырып жатыр. Бас қосатын жерiмiз – осы ауқымы зор топ шеңгелдiң түбi. Бейсенбектi сонда қалдырдық. Терең арықтың iшiне аунап-аунап түстiк те, әрқайсымыз әр бөлек жаққа еңбектеп кете бардық.



	ҚОРҚЫНЫШ

	Мен арық iшiнде бiраз жатып, тың тыңдадым. Әр тұстан пәлектердiң сытыр-сытыр еткен дыбыстары құлағыма айқын жете бастады. Бұл– балалардың әрекетке көше бастауы деген сөз. Мен де қозғалдым. Анда-санда жүрелей бой көтерiп, тұтасқан пәлектердiң арасына қол жүгiрттiм. Әзiрге iлiккен дәнеңе жоқ. Бiр мезетте мұрныма сыздықтап әдемi, хош иiс келдi. Қай тұстан шыққанын ажырата алмай, дағдарып бiраз жаттым. Ақырын жылжып алға оздым. Бiраздан соң қауын қолыма iлiктi. Желiсiнен үзбекке қолымды апара бергенiм сол едi, әлдебiр иттiң аяқ астынан үре жөнелмесi бар ма! Оу, бұл қалай? Итi жоқ деп бағана Алпан ауылдан шыққанда айтпап па едi.

	Көңiлiме қобалжу кiрдi. Әлгi ит бiз жақты бетке алып үредi… Артынша екi адамның самбырлаған дыбысы естiледi. Бiреуi таныс үн–Төлепбек қарттiкi. Екiншiсi – баланiкi.

	– Қасқыр ит босқа үрмейдi, тегi бiреулер келген шығар, ата, –дедi бала үнi.

	– Е, айналайын-ай, мұның онда бiр тамаша сақ ит болды, келген адамды алыстан сезсе. Былтыр баласы бар болғырлар бiр сәтке береке таптырмай қойып едi. Екi рет қотарып кеттi-ау, обал-ай, – деп Төлепбек қария өкiнiш ете сөйледi.

	– Ата, бұл өте ақылды иттiң тұқымы. Адамның не ойлап тұрғанын көзiнен таниды екен.

	– Қойшы?!

	– Рас, ата!

	– Ойбой, онда мынауың бiр дегдар, киелi ит болды ғой.

	– Қайдам, әйтеуiр, ағам кеше үйге әкелгенде: «Айтқаныңды түсiнедi. Бiрақ орысша айту керек», – дедi. Қазақшаға түсiнбейдi екен.

	– Апыр-ай, ә! Қарт керемет таңданды. Сәл кiдiрдi де: – Иә, онысы да рас екен-ау. Иесi орыс болған соң солай болады да. Бiрақ атын сұрауды ұмытып кеткенi дұрыс болмады да. Өзi орысша «Айт, айт!» – дегендi не дейдi екен, бiлмейсiң бе? – дедi.

	– Жоқ.

	– Ал, «кә, кә» деп шақырғанды ше?

	– Бiлмеймiн.

	– Антұрған-ау, өзiң сегiз класс бiтiрдiм дейсiң, сонда бәлен жыл жүрiп, мектепте не оқығансың? – деп қария лекiте күлдi.

	– Ой, ата-ау, сонда бiзге иттi қалай орысша шақыруды үйреттi дейсiз бе?

	– Е, қайдан бiлейiн, анау кiтаптарыңның iшi толған иттiң суретi. Сосын айтам да.

	– Оны қайдан көрдiңiз?

	– Әлгi бiздiң ауылдағы жүн сақал Елеубайдың онға өткен баласының кiтабынан.

	– Дұрыс, дұрыс! Жалпы биология ғой айтып отырғаныңыз.

	– Жалпалогия дейдi! Қарт қатты таңданды. Бала сықылықтай күлдi. Булыға сөйлеп:

	– Иә, сондай сабақ бар мынау жан-жануарларды оқытатын.

	– Е, со кiтабыңда иттi орысша қалай айтақтайтынын айтпай ма?.. – Олардың түнгi тыныштықта бiзге анық естiлiп тұрған әңгiмесi бiрте-бiрте жақындап келе жатты.

	Қолым қауынның сабағына барған күйi қимылсыз қатты да қалды. Әлгiндей тал бойымды ерiткен хош иiстнен титтей де жұрнақ қалмағандай. Төлепбек қарттың иттi орысша айтақтау төңiрегiнен шықпай қоюы менiң көңiлiмдегi қауiп көлеңкесiн ұлғайтып жiбердi. Сұр жыланның жонын аңдаусыз сипап алғандай қолымды лып еткiзiп, тартып ала қойдым.

	Екеуi күркеге қарай тартылған үлкен атызбен ақырын аяңдап, дабырласа сөйлесiп келе жатты. Байқағаным – екеуiнiң бiреуiнiң иығында мылтық жүр. Ол айға шағыла, бiр түрлi суық үреймен жарқылдайды. Бойды алған қорқыныш үдей түстi.

	Екеуi қатарласа келiп, атыз үстiне отырды. Ендi аңғардым, мылтық ұстаған әлгi сегiздi бiтiрген бала екен.

	Иттiң үруi, бұрынғыдай емес, сирек. Екеуiнiң қатарына келiп, ол да жайғасқан секiлдi. Алғашта жұлқына соғып, алып ұшқан жүрегiм сабасына түсе бастағандай.

	Өзге балалар не iстеп жатыр екен деген ой санамда жай оғындай жүйткiп өттi. Бейсенбек қандай күйде екен? Таңертең үйiнiң алдындағы кiр жаятын керме сымда шалбары жаюлы тұрмаса жарар едi. Қорыққанымды бiр сәтке ұмытып, өз ойыма өзiм күлiп жiбере жаздадым.



	ТҮНГI САЛЮТ

	Бала мылтықты айналдыра қарап отыр.

	– Ата десе, осы қорықшы болғалы берi адамға мылтық атып көрдiңiз бе?

	– Ойбай, айналайын, о не дегенiң? Менi жынды деп пе едiң адамға мылтық атып. Әлгi анда-санда аспанға мылтық атқанымыз болмаса.

	– Осы кейбiр қарауылшылар адамды тұзбен атады дейдi ғой, сол рас па?

	– Қой, бекер сөз, тұзы не! Адамның көзiне тиiп. шығарып жiберсе қайтесiң! Баламысың деген-ау, ә? Ол кiм, мұндай әңгiменi бықсытып жүрген?

	– Балалар сөйтiп айтып жүр ғой.

	– Е, бала деген антұрған айта бередi де. Олардың құлағына бiрдеңе тисе болды, айда, сосын бiр көпiртедi-ай келiп!

	– Ата десе, мен бiр нәрсе айтсам ұрыспайсыз ба?

	– Е, айта ғой, ол не?

	– Мылтықпен аспанға салют атып көрейiкшi, ә! Қарт шошып кеттi.

	– Қой, ойбай, салюты несi! Құр елдi дүрлiктiрiп, о, несi-ей!

	– Ата-ау, бұл маңда ел жоқ қой дүрлiгетiн.

	– Ойбай, қарағым, бiздiң кемпiр бар, жеңгең бар, оның жас балалары бар, шошып кетедi.

	– Неге шошиды? Айтпаймыз ба, ұрылар келдi, соларды қорқыттық деп.

	– ТуҺ, сенiң өзiң бала екенсiң ғой, – дедi Төлепбек қарт кiнә аралас үнмен сөйлеп, сәл күлгендей болды.

	– Ата десе, атайыншы, ұрыспаңызшы! Атайыншы, а! Ол қарттың тура жүрегiн суырып алардай жалынады.

	– Теуiп жiберiп жүрсе, құлап қалмайсың ба?

	– Иығыма мықтап тiреймiн ғой.

	– Әй, қой, болмайды! Оғы жазым болып бiреу-мiреуге тиiп кетер.

	– Ой, ата-ай, аспанға атылған оқ құстан өзге неге тиедi дейсiз.

	– Ей, не бiлесiң сен. «Жазым болса тары көжеге тiс сынар» деген.

	Қайдам?.. Қорықшы қарт күмiлжiп қалды.

	Бала үздiге жалынады.

	– Е, не үшiн салют бермексiң?

	– Сiз үшiн, сiздiң соғыста жасаған ерлiгiңiз үшiн. – Әй, баламысың деген, ә! Қарай гөр мұны, сонша мен қандай ерлiк жасаппын? Қарт кеңкiлдей күлдi… – Елдiң бәрi айтады ғой, соғыста немiстi көп өлтiрген деп.

	– Е, жалғыз мен ғана ма екен сүйiткен.

	– Сонда да болса сiздiң орден, медальдарыңыз көп қой. Тағы сiз концлагерьдегi көтерiлiске қатысқансыз ғой.

	– Қара мұның қуын. Төлепбек атай жөткiрiнiп алып, жеңiл күлiп қойды. Мен баланы сықпырта сыбап жатырмын. Құдайға мың жалбарынып: «Е, құдай, бермесе екен, бермесе екен» – деп тiлеймiн. Анау да бiр жүгермек екен – қадалған жерден қан алмай қоймайтынның нағыз өзi. «Ата, ата!» – деп өлiп бара жатыр.

	– Е, жарайды, болмадың ғой, пәдерiңе нәлет! Атсаң атшы салютыңды, – деп, үмiт артқан қартымның табан асты босап сала бергенi. «Бәрi бiттi. Ендi бүлiндi-ау», – деп ойлай бергенiмше болған жоқ, тып-тыныш түндi төңкерiп тастағандай сұмдық бiр үнмен мылтық гүрс еттi. Көзiм қара көк аспанды қақырата тiлiп түскен жалынды ғана шалды.

	– Ойбай, апа! – деп қосарлана шыққан ащы дыбыс құлағымды жарып өттi. Содан кейiнгiсi есiмде жоқ. Атып тұрдым да, аяғым аяғыма жұқпай безе жөнелдiм. Әр тұстан сатыр-сұтыр етiсiп, өзен тұсты бетке алып, зытып бара жатқан екi серiгiм көзге шалынды. Бiреуi жоқ. Қайда кеткен?! «Ойбай, апа!» деген ащы дауыс құлағымда безек қағып, бебеулеп тұр. О, сұмдық! Оқ тиген шығар. Өз ойымнан өзiм шошып кеттiм. Тiрi масқара болдық деген осы! Зытып келе жатқан бойда белгi шеңгелдiң түбiнен өте бердiм. Бейсенбектi жер жұтып кеткендей. Орнын сипап қалдық. Апыр-ау, ол қайда? Жаңағы үрей дыбыс қайдан шықты? Мiне, қызық.



	СӘТСIЗ ЖОРТУЫЛ

	Ұшып келемiз. Иттiң даусы дәл құлақ түбiнен естiлдi. «Шаруамыздың бiткен жерi осы шығар», – деп қана ойлап үлгердiм. Артыма жалт қарасам, арқан бойы жерде бiреу қолды-аяққа тимей безiп келе жатыр. Қалың пәлектердi қақ жара оқша атылып келе жатқан иттiң қарасы көзге шалынды.

	Ойға құлай бергенмiн. Сөйткенше болған жоқ:

	– Ойбай-ай, ойбай-ай, өлдiм-ау! – деген ащы дауыс құлағымды жарып жiбере жаздады. Ит өршелене арс-арс еттi.

	– Кет, кет деймiн! Үрей толы үнмен еңiрей жылаған Алпан қарусыз қолымен айбар қылып, ауаны сабалайды. Ол бiр кезде жанталасқан бөлек халде аяқ астында жатқан жыңғылдың сояуын ала салып, ереуiлдей үрген итке құлаштай сермедi. Арғы тұстан ойбайлап, қалбалақтай ұшып қарт келе жатыр.

	– Ай, балам-ай, тiрiсiңдер ме-ей?! Құдай-ай, сорлылар-ай, сендердi қандай сор түртiп келiп жүр мұнда! Әй, апшарка, апшарка, ка, ка! Бiрақ ит тыңдар емес. Қарт арыда қарақшыдай қалқиып тұрып қалған балаға қайрыла қарап:

	– Әй, әлгi, кә-кәнiң орысшасы қалай едi?! Баланың бiлмейтiнi есiне түскендей қолын бiр-ақ сiлтеп:

	– Е, айтпақшы, бiлмейдi екенсiң ғой! Пәдерiңе нәлеттер-ай, сендердi де әлгi мұғалiмдер оқыттым деп жүр-ау, ә,–деп қатты кейiс еттi де жүгiре жөнелдi.

	Өршелей өзеуреген ит ауаны осқылай ысқырынған таяқтан жасқана керi шегiндi. Қалбалақтап келе жатқан қарттың безектей айтқан кә-кәсi әсер еткен болу керек.

	Мен дереу барып, Алпанның қолынан шап берiп ұстадым да, ойға қарай сүйрей тарттым. Ол өксiгiн баса алмай, тұтығып сөйлеп келедi.

	– Әй, жынды шал, осыдан көрерсiң, – деп жұдырығын безеп, артына қайырылды.

	– Әй, антұрғандар, тоқтаңдар, тоқтаңдар! өздерiң оқ тигеннен амансыңдар ма, әйтеуiр. Соны айтыңдаршы?! Қауыны құрысын!

	Бiрақ естi сөзге тоқтайтын ақыл бұл кезде бiзде мүлдем жоқ та едi. Жүгiрген бетте суды кешiп, өзеннен әрi өтiп кеттiк. Алдымыздағы екеуi бiзден оқ бойы озып барып, кiдiрiп тұр екен. Демiмiздi басып, соңымызға назар салдық. Төлепбек қария мен ит екеуiнiң қарауытқан тұлғасы құлама қабақтың биiгiнен ерекшеленiп көрiнiп тұр екен. Ит анда-санда бiзге қарап, әуп-әуп үрiп қояды. Салмақты шыққан үнiнде: «Ендi келiп байқашы, әкеңдi танытайын», – дегендей айбар бар.

	– Пәдерiңе нәлеттердiң қиқарын қарашы-ей, жауап бергiсi келмейдi-ай, түге! Дауысы бiр түрлi жұмсақ.

	Алпан өксiгiн баса алмай тұр. Жамбасын сипай бередi. Жұдырығын тағы да түйiп қойып:

	– Сен иттi көрсетермiн осыдан, – дедi ысылдап.

	Қасына ендi ғана жеткен балаға шал жекiңкiреген үнмен:

	– Атпай-ақ қой десем болмайсың. Тiптi, жүрегiм жарылып кете жаздады ғой, тегi. Әйтеуiр, абырой болып, аман болғаны жақсы болды, – деп самбырлап сөйлеп жатты. Айлы түнгi дауыс сондай айқын, әрi анық. Бала ақталған үнмен:

	– Е, мен қайдан бiлейiн? – дейдi.

	– Қайдан бiлейiн, қайдан бiлейiн!? Осы бәрiмiздiң түбiмiзге жететiн осы құрып қана қалғыр «қайдан бiлейiндерiң» ғой.

	Байқаймын, алдымда келе жатқан Алпан аяғын сәл сылтыңқырап басады. Сонда ғана аңғардым – шалбарының артқы қалтасы бөктерiлiп, салбырап қалыпты.

	– Алпан десе, шалбарыңа не болған?

	Тап осы сәтте ғана ойына бiрдеңе түскендей артына жалт бұрылып, шалбарының жыртылған жұлығынан шеңгелдеп ұстай алды.

	– Ой-бүй, американский шалбарым-ай! Соншама бiр өкiнiш, күйiнiш аралас үнмен сөйлеп, жыларман болды.

	– Ағам құртатын болды-ау ендi. Бiз ерiксiз күлдiк.

	Бiр кезде ғайыптан пайда болғандай жоқ Бейсенбегiмiз бiр бүйiрден шығып келе жатыр.

	– Ешқайсыларыңа оқ тиген жоқ па?

	Yнi дiрiлдеп шықты. Ал, жата қалып күлейiк.

	– Ой, батырым-ай, батыр-ақ екенсiң!

	– «Ойбай», – деп, шошқаша шыңғырған сен бе едiң? Шалбарын уайым қылып тұрған Алпан да ерiксiз күлдi.

	Сол түннiң, күлкiлi түннiң, хикаясын көпке дейiн айтып, мәз болысып жүрдiк. Әсiресе Алпандың: «Ой-бүй, американский шалбарым-ай!» – дегенiндегi үнiн Файзолла мүлдем айнытпай, құбылта салып, күлкiге жиi кенелтедi.

	Не керек, сөйтiп, жортуыл сәтсiз аяқталды.



	АҚЫЛДЫ ИТ ТУРАЛЫ АЙТЫС

	Бiрде кешкiлiк ауыл сыртындағы жасыл алаңға футболды айызымыз қанғанша ойнадық. Әбден шаршаған соң барлығымыз алаң сыртындағы көгалға жата-жата кетiп, әңгiме айтып отырғанбыз. Осы кезде шеткi көшеден қасына асқан сөмкесi бар атты бала көрiндi. Магазиннен шыққан бетi болу керек. Бiзге таяна бере ол бас изесiп амандасты. Сырт естуiмiзде, бұл баланың үйi Саробадан көшiп келген. Төлепбек атайдың iнiсiнiң баласы көрiнедi. Жаңағы бала сегiзiншi класты биыл бiтiрген екен.

	– Әнеукүнгi мылтық ататын батырың осы ғой,–деп сыбыр еттi Файзолла. Балалар қабақ астынан жымыңдаса күлiстi. Алпан қипақтап қалды. Талап деген бала маған қарап:

	– Әлгi сендер айтқан итi қайда? – дедi Файзолла менiң алдымды орап:

	– Е, ол ақымақ ит деп пе ең, кез келген уақытта iлесе беретiн? – дедi.

	– Әрине, iлеспейдi,–дедi Ақберген оның сөзiн қоштап. Алпан қырсықтана сөйледi.

	– Пай! Пай! Немене, ол сонша, әулие ит пе адамға iлеспейтiн?

	– Әрине, iлеспейдi, – дедi Ақберген қызуланып. – Иесi iлес десе iлеседi, iлеспе десе iлеспейдi. Бiздiң ауылдың сабалақ жүн иттерi деп пе едiң?!

	– Хе! – Алпан кекесiнмен мырс еттi. – Айналайын-ау, иттiң бәрi де ит!

	Қасқыр итi не, тазысы не? Ол қолын бiр-ақ сiлтедi.

	– Ей, қойшы, көке! Сонда иттiң бәрi бiрдей демекшiсiң бе?

	– Әрине, бәрi бiрдей, – Файзолла да әрең шыдап отыр екен, ол да қолын бiр-ақ сiлтеп:

	– Иттiң жаман-жақсы болуы иесiнен. Бiрақ ит жануарлардың көбiнен ақылды екенiне келiсесiң бе?

	Алпан жатқан орынан түрегелiп кеттi.

	– Ақылдыға жарыған екенбiз. Сонда ит ақылды болғанда,–дедi ол мырс етiп, – бiздiң барлығымыз дана болармыз!

	– Айналайын, Алпан, сен кекетпей-ақ қой, иттiң ақылдылығына сенбейсiң бе?! – Алпан iшiн басып, одан әрi жерге аунай күледi.

	– Ой, ақымақтар-ай, иттi ақылды дегендi сендерден естiдiм. Ха-ха-ха! – Өтiрiк күледi. – Онда жүрiңдер, бiздiң үйдегi Бөрiбасардан қауынды қалай бiлдiртпей ұрлаудың әдiсiн сұрайық. Ха-ха-ха!

	Балалардың барлығы Алпандың жерге ебедейсiз аунаған қылығын қызықтап күлiседi.

	– Сен неменеге мәз боласың? Ит ақылсыз болса адамдар неге итпен мал бағып, күзеткен? Неге итпен аң аулаған? –дедi Ақберген Алпанға қадала сөйлеп.

	– Ой-бой, ендi мына тұстан Ақберген деген дана шықты ғой. Ендi қойдық, қойдық, – деп мүләйiмсiп қолын көтердi. Бiрақ көзiнде мысқыл күлкi құбыла ойнап тұр.

	– Немене, сен шынымен сенбейсiң бе, иттiң ақылдылығына?

	– Е, неге сенейiн. Иттiң аты – ит. Қолыңда берерiң болса, барлық ит құйрығын бұлғап, жағымпазданады. Сонда ол ит сендердi ақылдылығынан жақсы көрiп тұр дейсiңдер ме? Ал, осыған жауап берiңдершi. – Оның жүзiндегi күлкi лып етiп өштi. Көзiн сығырайтып алған.

	– Ал, кәне айтыңдаршы! Кәне, қайсың бар маған қарсы дау айтатын? Кез келген иттi қолыңдағы нанмен алдап, ертiп әкетуге бола ма? Ол өзiне-өзi сұрақ қойды да, өзi жауап бердi. – Әрине, болады.

	Алғашында балалар тосылып қалды. Бiр кезде менiң бойымда оянған қарсылық ерiксiз бой көтердi.

	– Жоқ, Алтай, бұл жерде айтып тұрғаныңның бәрi қате.

	– Неге, қате, дәлелде!

	– Ендi айтуға мұрсат берсейшi.

	– Ал бердiк. Барлығы менiң аузыма қарады.

	– Сен осы өткен соғыста иттердiң адамға қандай жақсылық жасағанын бiлесiң бе?

	– Қайдам, ондайыңды естiген жоқпын. Ол бойын тiктеу көтерiп алып, маңғаздана отырды.

	– Естiмесең, тыңда! Мысалы көптеген иттердiң немiс танкiлерiне қарсы қолданғанын бiлесiң бе? – Барлығы менiң аузыма ақтарыла қарады.

	– Сонда қалай?

	– Тоқтасайшы ендi, айтсын да. Файзолла Алпанға жеки сөйледi.

	– Ол былай. Мен сенiмдi үнмен ел назарын өзiме аударып алғаныма масаттанып қалдым. Ертеде бiр кiтаптан оқыған әңгiмемнiң қызықты оқиғасы осы сәтте ойыма оралған едi.

	– Yйретiлген иттердiң белiне бiрнеше граната байлайды. Содан соң келе жатқан немiс танкiлерiне қарсы жiбередi. –Қызық екен, ә! – Бейсенбек аузын ашып қалыпты. Көз қиығымды Алпанға салдым. Өтiрiгiңе береке берсiн дегендей сыңайда.

	– Немiстер оларды танкке бара жатқанда атып тастамай ма?

	– Е, ол ақымақ деп пе ең адам құсап тоңқаңдап жүргенде тырапай асатын.

	Ол жермен-жексен болып таса-тасамен көрiнбей жылжиды ғой.

	– Нағыз айлакер десейшi!

	– Әрине, айлакер. Содан танкiнiң астына бiр-ақ атылады екен.

	– Сонда қалай тiрi қалады? Бейсенбек маған аңтарыла қарады. Балалардың кейбiрiнiң көзiне үрей ұялаған.

	– Қызық екенсiң! Қалай тiрi қалады. Әрине, өледi. Бiрақ есесiне бiр танк о дүниеге аттанбай ма?

	– Обал-ай, ә!

	– Несi обал! Бiр танк ондаған-жүздеген адамды өлтiре алады. Ал бiр иттiң пайдасы қаншама сонда. Есептеп көр! – деп Файзолла кесiмiн бiр-ақ айтты. Балалар Алпан ендi не дер екен дегендей оның жүзiн барлап отыр. Бiр кезде ол даусын кенеп алды да, екi иығын қомдады.

	– Ал, жолдастар, мына Ерланның әңгiмесiн тыңдап болдыңдар ма?

	– Иә, тыңдадық, – дедi қосыла шу етiп.

	– Осыған сендiңдер ме?

	– Сендiк.

	– Мен бiлсем, мұның айтқанының барлығы – қып-қызыл өтiрiк.

	– Неге?

	– Сол. Бар айтқаны қиялдан туған құр ертегi.

	– Ендеше дәлелде.

	–Дәлелдеймiн. Алдымен осы айтқандарын Ерланның өзi дәлелдесiн.

	– Неге дәлелдемеймiн. Қазiр үйге барамыз. Содан соң мен өз айтқандарымды кiтаптың iшiнен тауып беремiн, – дедiм.

	– Қойсайшы, бала, ұялып қаларсың. Ал бiлгiш болсаң айтшы, кiтаптың аты не? Мен күмiлжiп қалдым.

	– Аты есiмде жоқ. Бiрақ кiтапта ақиқат бар.

	– Әне, бұл сөйтiп бұлтақтайды, – дедi Алпан менi мазақ қылғандай саусақ ұшын шошайтып.

	– Ей, Алпан, қойшы сен де өзеурей бермей, – дедi Ақберген.

	– Есiме ендi түстi, Ерлан мұны бiзге бiр ретте айтқан.

	– ОҺо, мынауың шықты ғой, суырылып, – деп ол Ақбергенге көзiн сығырайта қарады.

	– Әлгi шекарадағы иттер туралы көрген киномыз ше? Әне, ақылды деп соларды айту керек, – дедi Файзолла.

	– Иә, иә, дұрыс айтасың. Нағыз керемет иттер солар. Өздерi қандай иiсшiл! – дедi балалар жарыса сөйлеп.

	– Онда тұрған не бар? Иттiң бәрi иiсшiл келедi. Бiрақ ол ақылдылық емес қой.

	– Неге ақылдылық емес. Жау адамды дос адамнан ажырату ақылдылық емес пе. Шет жақта бағанадан берi бiздiң қимылымызды бағып отырған өткiр көк көздi Талап деген бала сөзге араласты.

	– Былтырғы телевизордан көрсеткен «Төрт танкист және ит туралы» кино ше?

	– Пәлi! Сол кино тарс есiмiзден шығып кетiптi ғой. Алпан осы кезде қызарақтап қалды. Өзiнiң ызасын да жасыра алмай отыр. Талапқа сықсия қарап:

	– Әй, жаман неме, саған не жоқ, бiр бүйiрден сыңсып,–дедi.

	– Сонда ол саған көргенiн айтқаны үшiн жазықты ма? –деп мен де Алпанға түсiмдi суыта қарадым.

	Сыртымыздан сықылықтап күлген дыбыс естiлдi. Бәрiмiз жалт қарадық. Анадай жерде бiзбен алтыншы класта оқитын Гүлнәз бен Әсия тұр екен. Ылғи да ашық-жарқын сөйлейтiн Әсия:

	– Шiркiн, даукестерiм-ай, дауларының түрiн қара! өздерiң дауласа-дауласа өңештерiң қызарып кетiптi-ау, – деп сықылықтай күледi.

	– Е, қызармай, мына Алпандың бiр өзi-ақ шаршатып бiттi.

	– Немене, сонда Алпан иттiң ақылды болатынына сенбей ме?

	– Қайдағы сену! Ешкiмге өзеуреп бой берер емес, – дедi Ақберген. Алпан шынтақтап жата кеттi. Мықсылмен мырс еттi де:

	– Ал ендеше, мыналар да маған аз болып отыр едi. Мына шөпжелкелер қайдан шықты майысып? Шыдай алмадым.

	– Мәссаған, шөпжелке! – деп аузынан қалай қойып жiбергенiмдi бiлмеймiн. Екеумiз де атып-атып тұрысып, жағадан алыса кеттiк. Екi-үш рет жұдырық та сiлтенiп кеттi. Балалар ажыратқанға көнбей, бiраз жұлқыласып алдық. Алпан сыбап, балағаттап жүр.

	– Қыздардың көзiнше боқтама деймiн!

	– Өлтiресiң бе, ал! Боқтамақ түгiл боқтаймын! – деп аузынан ақ ит кiрiп, қара ит шығады.

	– Өй, ақымақ, ұялсаң неттi? Әсия мен Гүлназ бетiн басып тұрып қалған екен.



	ШЕШIЛГЕН ДАУ

	Арада бiрнеше күн өткен болатын. Бiр күнi кешке сол доп ойнайтын алаңға Әсия келдi. Жанында Гүлназ бар. Екi көзi ұшқын атып:

	– Мына қызықты қараңдар, балалар, әнеукүнгi дауларыңа дәлел. Ол қолындағы газеттi бiзге ұсынды. «Комсомольская правда» екен.

	Саусақ ұшымен: «Yш жыл бойы күтуде», – деп iрi әрiптермен жазылған мақаланы көрсеттi.

	Газетке сол қызықты әңгiменiң бас кейiпкерi – қасқыр иттiң суретi басылыпты. Yлкен самолеттiң жолаушылар түсетiн трапының бергi жанында шоқиып отыр. Екi құлағы едiрейiп, әлдекiмдi мазасыздана iздеп тұрған тәрiздi.

	Бiздер Әсияға сұрақты жапа-тармағай жаудырып жатырмыз.

	– Сонда қалай? Мұны не үшiн газетке шығарған? –

	– Иттiң иесiн iздеп.

	– Қызық екен. Бар жоғалған иттердiң иесiн газетпен iздейтiн болғаны ма сонда?

	– Мәселенiң өзi сонда жатыр емес пе.

	– Сонда мынау ит самолеттiң жанында не iстеп отыр?

	– Иесiн күтiп отыр дедiм ғой.

	– Ал, ендеше, оның иесi қайда кеткен?

	– Ешкiм бiлмейдi. Аэропортта iстейтiн адамдардың айтуына қарағанда, солтүстiк жаққа кеткен тәрiздi.

	– Қашан?

	– Осыдан үш жыл бұрын.

	– Yш жыл бұрын?!

	– Қой, бекер болар!

	– Неге бекер? Мына газеттегi жазуды оқымайсың ба?

	– Сонда иесi итiне қайтып соқпаған ба?

	– Жоқ, соқпаған.

	– Итiн неге тастап кеткен? Иесi нашар адам болды ғой өзiнiң.

	– Бiледi-ақ екенсiң. Егер ұшқыштар алмаса қайтедi?

	– Неге алмайды?

	– Сол, алмайды екен. Иесi итке де билет алған екен. Сонда да алмапты.

	– Қалай алмайды?

	– Кәдiмгiдей алмаған. Мал дәрiгерiнен денсаулығы туралы қағаз алу керек екен. Сонысы жоқ болыпты.

	– Қап, әттеген-ай, ә!

	– Ұшқыш дегендер де қатал адамдар екен ғой. Ала салса қайтедi екен.

	– Сенi самолетке ұшқыштар мiнгiзедi деп пе едiң, – дедi Гүлназ мағыналы жүзбен.

	– Ендi кiм?

	– Стюардесса.

	– Ә, әлгi басында беретi бар, маңдайында қанаттың белгiсi бар қыздар ғой?

	– Дәл солай.

	– Қап, обал болған екен, ә?

	– Заңы солай болса ше?

	– Сонда да адамды түсiнуге болады емес пе? Әңгiме қыза түстi. Балалардың барлығы газеттегi ит суретiне ерекше бiр аяушылықпен, қарайды.

	– Мiне, нағыз адал ит деп осыны айт! – дейдi Файзолла ерекше көтерiңкi үнмен. Әсия әңгiменi жалғай түстi.

	– Әрдайым «Ил-18» самолеты келген кезде алаңға жүгiрiп шығады екен де, содан түскен адамдардың барлығын түгендеп шығады екен.

	– «ИЛ-ден» басқа самолеттерге ше?

	– Жоқ, олардың ешқайсысына жоламаған.

	– Мәссаған, сонда самолеттердi де ажырата бiлгенi ғой.

	– Мiне, ақылды деп осыны айт!

	– Өзi осы уақытқа дейiн қайда түнеп жүрген?

	– Сол аэропорт түбiнде салынып жатқан жаңа құрылыс бар екен. Соның қарауылының үйiнiң маңын паналаған. Бiр қызығы шақырған, үйретейiн деген адамдардың ешқайсысына жоламаған.

	– Ал қарауылшыға ше?

	– Оған да. Тек тамақ бергенде ғана тақанған, бiрақ денесiне қол тигiздiрмеген.

	– Не деген бәле, өзi!

	– Қыста қайда түнеген?

	– Сол қарауылшы оған кiшкене күркешiк соғып берген.

	– Осы күнi де сол жерде ме?

	– Ендi қайда барады? Әрине, сол жерде. Бiрақ бұрынғысынша «ИЛ-18» самолетi келген кезде оның алдынан жүгiре шығып, иесiнiң жолын әлi тосып жүр деп жазыпты. Осындай ерекше адал, өз иесiне жан-тәнiмен берiлген иттi жоғалтқан адам тауып алсын деп әдейi газетке шығартқан.

	– Осыны газетке шығартқан кiм сонда? – дедi Бейсенбек соншама бiр ынтыққан пiшiнде…

	– Мұны «ИЛ-18» самолетiнiң командирi шығартқан. Ол бұл қызық мiнездi иттi самолет жолынан бiрнеше рет байқапты. Алғашында онша мән бермеген. Бiр күнi әлгi командир жол тосқан итке зер сала қарайды.

	– Иә, сонымен?

	– Содан ол иттiң әбден жүдеп кеткенiн, көзiнде үлкен мұң бар екенiн байқайды.

	– Қандай сезiмтал адам десейшi! – деп мен ерiксiз дауыстап жiбердiм.

	– Әлгi командирдiң өзi өмiрдiң көп қиыншылығын көрген адам екен.

	Соғыс кезiнде жау қолына түсiп, немiстердiң концлагерiнiң бiрiнде болған.

	– Концлагерь дейсiң бе? – дедi Бейсенбек шегiн тартып.

	– Иә, сонда жүрiп неше түрлi сұмдықтарды бастан кешiптi.

	– Содан тiрi қалған ба? –дедi Ақберген таңдана үн қатып. Балалар ду күлдi.

	– Е, тiрi болмаса, самолетке қалай командир болып жүредi,–дедi Әсия сықылықтай күлiп.

	– Шынында да, ғажап сезiмтал адам екен , ә!

	– Әрине сезiмтал адам! Егер сондай ауыртпалықты бастан кешпесе, тiлсiз иттiң жағдайын қайдан бiледi дейсiң, – дедi Әсия.

	– Содан әлгi кiсi барып өзi аэропорт қызметкерлерiнен бар болған жағдайды анықтайды. Иесiне хабарлау үшiн ол газет редакциясына барып, сондағы қызметкерлерге айтқан.

	– Нағыз азамат екен!

	– Тамаша жан десейшi!

	– Шiркiн-ай, иесi табылса қандай қуанар едi!

	– Бәрiнен де соны айтсайшы!

	Ертеңiне бұл әңгiме бүкiл ауылға тарады. Көп адамдар Әсияның үйiне келiп, газеттегi суреттi көрiстi. Неше алуан әңгiмелер айтылды. Самолет командирiнiң ерекше мейiрбан жан екендiгiн ризалықпен сүйсiне әңгiме қылды. Қариялар айтты: «Бұл бiр дегдар, ерекше киелi ит болды», – дедi.

	Алпан айтыпты:

	– Сол иттi газетке шығартқан адам барып тұрған ақымақ екен.



	ТӨЛЕПБЕК АТАЙ

	Бiздiң ауылдан бiршама ұзақ жерде өзеннiң үлкен тұнық иiрiмi бар болатын. Соның айналасы қалың тал едi. Ауыл балалары сол жерден жиi-жиi балық аулайтынбыз.

	Бiр күнi бесеумiз ауылдан таңертең ертелетiп кеттiк. Таң салқынымен балық аулаудың қызығы мол болатынын бәрiмiз де жақсы бiлетiнбiз. Жол бойы барлығымыз ерекше көңiлдi болдық. Әнеукүнгi қауын ұрлауға барғандағы хикаямызды айтып, әбден күлiстiк.

	Балықтың қызығымен отырғанбыз. Бiр кезде Бейсенбектiң үрейлi үнi барлығымызды шошытып жiбердi.

	– Ойбай, қасқыр! Орнымыздан атып-атып тұрдық. Артымызға жалт-жалт қарастық.

	Қол созым жерде көк қасқыр бiзге шаншыла қадалып тұр. Өзi елегзiп, жан- жаққа мазасыздана қарайды. Құлағы тiп-тiк. Әлгi ел айтатын көкжал арланның дәл өзi. Тiлiмiз байланды да қалды. Әу деуге дәрмен жоқ. Бiр- бiрiмiзден көмек тiлегендей, бiрiмiзге бiрiмiз жалтақ-жалтақ қараймыз.

	Iле-шала тал арасынан ат тұяғының дүрсiлi құлағымыз-ға жеттi. Артынша- ақ тал тасасынан төгiлме жалды сары аттың басы қылтиып көрiне бердi… Әлгi қасқырымыз артына қайырыла бұлаң еттi де, алға қозғала бердi.

	Төлепбек атай! Иә, Төлепбек атайдың дәл өзi! УҺ деп демiмiздi бiр-ақ алдық. Қасқырымыз көз алдымызда итке айналып сала бердi. Осы жайға Бейсенбек әлi сенбестiк бiлдiргендей, анадай жерге барып, шоқиып отырған итке тесiле қарап қалыпты. Менiң қорқынышым су сепкендей басылды. Жүзiмiзге қызғылт нұр жүгiре бастады.

	– Оу, боқмұрындар, немене таң атпай астарыңнан су шыққан ба? Ол ақсия күлiп, атының басын бiзге қарай бұра бердi. Әлi қылау шалмаған iрi тiстерi көзге ерекше көрiнедi. Барлығымыз жүгiрiп келiп, сәлем бердiк.

	Төлепбек атай толық денесiмен селкiлдей күлiп:

	– Әй, көкебастар-ай! Көп жасаңдар! Дәу жiгiт болыңдар! –дейдi. Yлкен алақанымен кiшкене қолымызды аялай ұстап, еркелете сiлкiп жатыр. – Немене, олжа көп пе?

	– Көп, ата, көп.

	– Жарайсыңдар, жарайсыңдар! Дұрыс-ақ! Оу, шiркiн десейшi, бала болғанға не жетсiн! өзiнше бiр тәтi қиялға берiлiп, толқып тұр. Көзi жасаураған секiлдi көрiндi. Содан соң ол бәрiмiздi ойлы көзiмен жағалай, сүзе қарап шықты. Байқаймын, Бейсенбек өзiнен-өзi қуыстанып, менiң артыма қарай ысырылып, шегiне түстi. Ол осы сәт өзiнiң күдiктi қимылымен бiздiң түнгi жорығымызды әшкерелеп қоятын секiлдi көрiнiп кеттi. Оны аяғыммен нұқып қалдым. Ол селк еттi де, бойын қайта түзеп алды. Фазолла да осы жайды аңғарған болу керек, арадағы қолайсыз үнсiздiктi бұзып жiбердi. Ол иттi нұсқап:

	– Ата, мынау иттi қайдан алғансыз? – дедi.

	– Ә, – дедi ол даусын соза, күле сөйлеп, итке сүйсiнген раймен көз салды.

	Әлгi бiздiң шопыр бала қаладан сатып әкептi. Аттай жүз сом екен құны.

	– ТуҺ, не деген қымбат! – Файзолла соншама әсерлi мәнермен дауыстап жiбердi. Ол өткендегi шал мен бала арасындағы түнгi әңгiмеден ит құнының қанша екендiгiн анық бiлсе де, алғаш естiгендей сыңай көрсеттi.

	– Жоқ, қайдағы қымбат! Қайта бұл арзаны. Өзiнiң бiр таныс шопыры болған соң арзан берiптi. Алғашта көнбептi. Ақыры не керек, жалынып- жалпайып, әке-көке деп көндiрiптi. Өзi әлгi солдаттар бағатын иттiң тұқымынан екен.

	– Овчарка ғой.

	– Иә, сол апшаркаңның нағыз өзi.

	– Алғашта қасқыр екен деп қалдық, – дедi Ақберген.

	– Тiптi үрейiмiз ұшып кеттi ғой, – деп бас шайқай, езу тартты Құрал. Қарт селкiлдей күлiп:

	–Батыр-ақ екенсiңдер онда! – дедi. Ол қасқыр итке сүйсiне қараған қалпы сөзiн жалғап:

	– Өзi алғашқыдай емес, маған үйренейiн дедi. Әу баста «ка-калап» шақырғанда мойын бұрмаушы едi, ендi-ендi үйренiп келедi, – деп жымиып қойды.

	Көп құпиясын iшке бүккен көздерiмiз бiр-бiрiмен мағыналы пiшiнде түйiсiп өттi. Бейсенбек қана мазаң ойдан әлi айыға алмаған халде.

	– Қауын деген де балалардың көз құрты ғой. Әнеукүнi сол бiразы келген болу керек. Мына антұрған онда қазақшаңды сезбейтiн. Қуып кеп берсiн-ай топырлатып. Аналар да қашты – ай дейсiң. Ойпыр-ай, өзiмнiң де зәрем қалмады. А деп аузымды ашып үлгергенше болған жоқ: «Ойбай», – деген ащы дауысты естiдiм. Осы буын-буыным құрып, аяғым аяғыма шалынып, құлауға шақ қалдым. Бiреудiң көзiнiң ағы мен қарасындай баласы мерт болды-ау деймiн iшiмнен күбiрлеп. Бiз қарт әңгiмесiне сықылық-сықылық ете күлемiз. Атай бiздiң әңгiмемiздi өзiнше жорып тұр.

	– Әй, неге күлесiңдер? өтiрiк деп тұрсыңдар-ау, ә?! Осы жондарыңнан бұзау тiс қамшымен жосытайын ба! Айбарлы, зiлдi сөз айтқанмен, үнiнде еркелету бар.

	– Әлгi қасымда тұрған Жанбөрi деген ақымаққа айқайлаймын: «өй, әлгi «кә-кәнiң орысшасы қалай едi?» –деймiн сасқанымнан.

	Қойшы, сонымен не керек, түнiмен төсекте дөңбекшiп жата алсамшы.

	– Неге, ата?

	– Ойбай-ау, қызық екенсiңдер, қалай жатпақпын. Бiреудiң өрiмдей жас баласын Төлепбектiң қаладан алдырған итi жарып тастапты деген сұмдық емес пе? Әлгi жүгермек бәрiн бүлдiрiп жүрген мылтық атып. Өй, өзiнiң шекесiн түнiмен мүжiдiм-ау. Қош, сонымен таң азаннан ауылға тарттым. Салған бетте барған жерiм – аурухана. Бiрақ iшiне кiру қайда? Сыртты қарауылдаймын. Жаманат жоқ сияқты. Сыртқа кiрген-шыққандардың қимылында бөтендiк жоқ.

	Әлгi қобызшы Сағынтайдың сары әйелi шығып келедi екен майпалаңдап.

	Шыға бере тиiсiп келедi. Өзi менiмен қатты ойнайтын қу мүйiз.

	– Әй, шолақ, жай ма? Құлқын сәрiден неғып қылқиып жүрсiң?

	– Е, жайдан-жай адам жүре ме? Әлгi дәрiгерiң қайдай, соған жолығатын шаруам бар едi, – дедiм жайбарақат.

	– Дәрiгер сенi қайтедi? Асарыңды асадың, жасарыңды жасадың, сенi емдеп не қылады, – деп қотыр сөйлейдi.

	– Ата, сiздi неге шолақ дейдi? – деп қалды Ақберген. Мен төтесiнен қойылған сұраққа қолайсызданып қалдым.

	Төлепбек атай күле түсiп, барлығымызды жанарымен шола қарап, сол қолын көрсеттi. Бас бармағы жоқ екен. Оның орнындағы кiшкене тұқылды әрлi-берлi қозғап қойды. Iштен тыныс тартып тұрмыз. Төлепбек атай бас бармағының орнына қарап отырды да:

	– Мұны ит жеп қойған, – дедi. Ду күлдiк.

	– Немене, сенбейсiңдер ме? – деп ол бiзге қулана қарады.

	– Әрине, сенбеймiз! – Ойнақы үнмен еркiн еркелей жауап бердiк.

	– Әрине, сенбейсiңдер. Сендерге өтiрiк – бiзге шын. Ит жегенi рас. Бұл жолы бөлекше салмақпен айтты.

	– Сонда қалай болған? – дедiм мен.

	– Кешегi соғыста немiстердiң тiкен темiрiнiң ар жағында болдық қой.

	Содан бiрде қашып шыққан жай болған.

	– Ит ұстаған ба сонда?

	– Иә, дәл айтасың. Тап осы апшаркадай ит. Түрi қандай кәпiрдiң. Ауыздары кере қарыс. Түрiн көрсең төбе құйқаң шымырлайды. Жандалбаса қылып беттi қорғалап, кеудеме мiнiп алған иттiң аузын қолмен сабалай берiппiн. Өздерi қандай долы. Осы бас бармағымды бытыр еткiзiп шайнап жiбергенде, шыңғырып жiбердiм. Әлгi иттiң балалары да, ой, бiр келе салысымен керзi етiктiң астына алды.

	Менiң денем түршiгiп кеттi. Алып ит арандай аузымен тап менiң қолымды қыршылдатып шайнап жатқандай сезiндiм. Менiң серiктерiмнiң барлығының өңiнде ерекше түршiккен қалып бар. Жүздерiнде әлгiндегi ерке күлкiнiң титiмдей де iздерi қалмапты.

	– Содан не керек, тепкiлеп немiстердiң Дахау деген тiрi тозағына апарып бiр-ақ тықты. Азаптың көкесiн сонда көрдiк. Ол бiр азап болса, екiншi азап қол болды. Шайналып кеткен бас бармақ күндiз-түнi ұйқы көрсетпей қойды.

	– Дәрiгерге көрiндiңiз бе?–дедi Файзолла.

	– Балам-ау, қайдағы дәрiгер. Олардың ең асыл дәрiсi –жұдырық пен мылтықтың дүмi емес пе.

	– Ендi қалай жазылды?

	– Е, лагерьде менiмен бiрге түскен бiр орыс жiгiтi бар едi. Сол бiр күнi иод тауып әкелдi де, кiшкене бәкiсiмен бармақты шорт кесiп тастады. Сөйтiп барып көзiмнiң жарқ етiп ашылмасы бар ма.

	Аз уақыт ойланып қалған атай көк шым үстiне бауырын төсеп жатқан қасқыр итке ойлана қарап:

	– Е, бұл ит дегендi бiздiң халық жетi қазынаның бiрi деп тегiн айтады дейсiң бе. Жарықтық қасиеттi ғой. Тек жақсының қолына түссе қазына да, жауыздың қолына түссе дүлей ғой ештеңеден тайынбайтын, – дедi қабағын түйiп.

	– Ал, жақсы, балалар, мен сендердi бiраз жолдан қалдырдым-ау деймiн. Әлгi совхоздың парторгы шақыртқан екен соғысқа қатысқандар суретке түссiн деп. Жаңа мына антұрған қарсақ па, түлкi ме, бiлмеймiн, қыңсылап қуа жөнелмесi бар ма табан асты. Әйтеуiр, осы тал арасында адасып қалды, – дедi. – Сөйтiп жолымды бөгегенi.

	Бiз қарт соңынан бiрқауым уақытқа шейiн қарап тұрдық. Бiр кезде ол бұрыла берiп, дауыстай айқайлады.

	– Айтпақшы, ауылға соғып тұрғайсыңдар. Құдайға шүкiр, сендер жерлiк қауын-қарбыз бар, – дедi.

	– Жарайды, ата!



	ТӨЛЕПБЕК АТАЙ МЕН САМОЛЕТ КОМАНДИРI

	Даулы әңгiменi бiрiншi бастаған – Құрар.

	– Жаңағы кiсiнiң әңгiмесi сенiмсiз сияқты.

	– Неге?

	– Егер ол концлагерьден қашса, немiстер оны неге атып тастамаған?

	– Қызық екенсiң. Егер қолға түскеннiң бәрiн жаппай ата берсе, жұмыстарын кiмге iстетедi, – дедiм мен.

	– Қойшы-ей, Ерлан! Осы сен-ақ бiлгiшсiне бередi екенсiң. Өз көзiңмен көрiп пе ең?

	– Өз көзiммен көрмесем де, өз аузынан естiдiк қой.

	– Сол да дәлел ме?

	– Неге дәлел емес. Тiптi талай кинолардан көрiп те жүрген жоқпыз ба? Соларды да өтiрiк деймiз бе? Ауылдағы ақ бас Әбiлданың Польшадағы лагерьде болғанын естiген жоқсың ба?

	– Рас! Рас! – дедi балалар менi қостай кетiп, Құрар иығын қиқаң еткiздi.

	– Әрине, сен естiмейсiң ондайды. Былтыр 9 Мамырдың алдында болған кездесуде кереметтей қылып әңгiмелеп етiп бергенi қайда?

	– Қашан?

	– Әрине, сен Алпан екеуiң естiмей қаласыңдар ылғи. Бiз саған соққанда:

	«Қойшы-ей, сол батырларыңды. Солармен кездеспей-ақ қойдым. Одандағы атымды өзенге жайып келмеймiн бе», – деп кергiгенiң қайда? Құрар желкесiн қасып, күмiлжiп қалды.

	– Қайдам? Есiмде жоқ.

	– Әрине, сенiң есiңде болмайды. Себебi сенiң миыңды құрт жеп қойған. Тап әнеукүнгi газеттегi командир ше? Сол да есiңде жоқ па? Ол да концлагерьде болған едi ғой, – дедi Файзолла Құрарға ұнатпаған көзқараспен тесiле қарап.

	– Ол кiсi қай концлагерьде болған? – дедi ол айтылған жайға ендi иланған қалып танытып.

	– Дахауда, – дедiм мен. Файзолла елең ете қалды.

	– Қай жерде дедiң?

	– Дахауда. Германияда.

	– Пәлi! Мына қызықты қара! Жаңағы Төлепбек атай да Дахауда болдым деген жоқ па? – дедi Файзолла екi көзi ұшқындай.

	– Мәссаған, безгелдек! Мен ол кiсiнiң айтқанын естiсем де, ойыма келмептi,–деп алақанымды соғып жiбердiм. Айтпақшы олар бiр-бiрiн танитын шығар.

	– Мүмкiн.

	– Сұрау керек қой онда.

	– Дұрыс айтасыңдар.

	– Шынында да бiрге болуы ғажап емес.

	– Ол кiсiнiң фамилиясы мен атын бiлесiңдер ме? – дедi Бейсенбек.

	– Оны бiлу оңай. Әсиядағы газетте бар.

	– Онда тамаша болды дей бер.

	– Егер бiрiн-бiрi бiлсе бар ғой, кереметтiң көкесi сонда болады.

	– Айтпа. Бiздiң барлығымыз да бiр түрлi желпiнiп қалдық.

	– Мұны Төлепбек атайдан қашан сұраймыз?

	– Сол да қиын ба? Yйiне барамыз, – дедi Файзолла. Осы сәт менiң басыма өзгеше ой ұялады. Егер ол жүзеге асса нағыз қызық сонда болады.

	– Менiң басыма бiр ой келiп тұр, – дедiм желпiне сөйлеп.

	– Қандай ой?

	– Бiз Төлепбек атайға бұл туралы әзiрге ештеңе айтпайық.

	– Неге?

	– Сол. Төлепбек атайдың Дахауда болғаны белгiлi емес пе?

	– Иә, белгiлi.

	– Самолет командирiнiң де сол жерде болғаны рас қой.

	– Рас.

	– Ендеше бiз мұны алдын ала елге дабыраламай-ақ қояйық. Ең алдымен командирге хат жазайық. Сол кiсiден анық-қанығын бiлiп алғаннан кейiн барып, атайға хабарлайық. Сонда керемет болмай ма?

	– Табылған ақыл! Қызбалау Файзолла қуана қол шапалақтады.

	– Сосын тағы бiр айтатынымызды естен шығарып алмайық.

	– Ненi?

	– Бiз ол кiсiге барлығымыздың атымыздан рақмет айтуымыз керек.

	– Не үшiн?

	– Сiзге үлкен рахмет. Сiздiң тiлсiз хайуанға жасаған ерекше қамқорлығыңыз үшiн деген сияқты. Мен серiктерiмнiң жүзiндегi құптаушылықты айқын аңғардым.

	– Әкел қолыңды! Файзолла менiң қолымды сiлки қысып жiбердi. Оның көзiнде жарқыл ойнайды.

	Мен өзiмше қиялға берiлiп кеттiм.

	Төлепбек атай мен самолет командирi екеуiнiң қатар құшақтасып түскен суретi газетке басылыпты. Екеуiнiң екi езуi құлағында. Суреттiң астына былай деп жазылыпты: «Дахау концлагерiндегi достар 35 жылдан соң табысты. Оларды табыстыруға көмектескен Мәншүк Мәметова атындағы орта мектептiң алтыншы класс оқушылары Ерлан Аманжолов, Файзолла Жәкиев…» өз ойыма өзiм жымиып қойдым.

	Серiктерiме көз салдым. Құрар ғана әлдебiр мазасыз ойдан арыла алмай отырған секiлдi.

	Мен оңаша қалған сәттерде самолет командирiнiң бөгде иттiң тiлсiз қасiретiн ұққан сезiмталдығы туралы жиi ойлайтынмын. Шынында да тiлсiз жануардың көзiндегi үнсiз қасiреттi аңғара бiлу дегеннiң өзi керемет емес пе.

	Осы бiр ғажайып ит тағдырымен таныс болған күннен бастап бiздiң балалардың бойында өзгеше бiр көңiл күйi пайда болғандығын мен ерекше сезiнiп жүрдiм. Ерекше тiлекшiл ниет, қамқор көңiл тал бойларын билеп алғандай. Сонау, алып Москваның бiр түпкiрiндегi кiшкене күркешiктегi қасiреттi иттiң, ерекше адал мiнездi иттiң тағдырына ортақтасып, жас жандары жанашырлық танытып, тыншусыз бiр қалыпқа ауысқан. Айтар әңгiмемiздiң көбi осы төңiректе өрбидi. Әрқайсымыз әр бөлек қиялға берiлемiз. Ажырасқан ит пен адасқан иесiнiң кездесу сәтiне дейiнгi бос, белгiсiз уақыт аралығын сан алуан түрлi сәттi, қияли оқиғалармен толықтырамыз.

	Бiздiң ойымызша, ит иесi шетте жүрiп, өзiнiң алыста қалған адал досын ойға алғанда, ет жүрегi езiлiп шыбын жанын қоярға жер таба алмайтын шығар. Оның иесi, бiздiңше, өте тамаша адам. Себебi иесi ондай болмаса, соншалықты адал, шынайы берiлген, асыл қасиеттi ит болып тәрбиеленуi ақылға сыйымсыз.

	Иесi қай жерде жүр екен десейшi. Мүмкiн, ол қардан көз ашпайтын қиыр солтүстiктiң сонау алыс түкпiрiнде қызметте жүрген болар. Немесе сұрапыл дауылда, боранда мұз төсенiп, қар жастанып, тыным таппай, аса маңызды тапсырмамен жүрген шығар. Тiптi газет оқуға да қолы тимес-ау. Әлде ұзақ ауырып не өлiп… Жо-жоқ. Ондай тамаша адамды мұндай ауыр үкiмге қалай қиярсың.

	Осы секiлдi ойлар тiзбегi менi оңашада көп мазалап, тыным бермейтiн.



	«ФАНТОМАСТАН ЖАЛЫНДЫ СӘЛЕМ»

	Балық аулап болған соң суға түстiк. Ендi жыли бастаған су жанға жайлы рақат екен. Бiр кезде Ақберген:

	– Келiңдер, жалақ ойнайық, – дедi. Бұл ұсынысқа қуана келiстiк.

	– Ал, ендеше, жалақ менде! – деп Ақберген өзi құлаштай ұрып жүзе жөнелдi. Бәрiмiз оның соңынан ентелей ұмтылдық.

	– Ұстаңдар, ұстаңдар! – деп, өзен бойын жаңғырықтыра айқайлаймыз.

	Құмарымыз қанғанша ойнап болған соң, күнге қыздырынуға кеттiк. Бiз шешiлген тұстан сәл аулақтау жерде қалың, майда құмқайыр болушы едi. Соған барып жаттық.

	Құм қыза бастады. Жалаңаш денемiздi жартылай көмiп алып, әр әңгiменiң басын бiр шаламыз. Бiр кезде әңгiмемiз Алпанға ауды.

	– Сол қырсықты қойшы, – деп Файзолла жақтырмай қалды. Бейсенбек:

	– Бәрiнен анадағыны ойласам, шегiм қатады, – дедi.

	– Қайсысы? – дедiм мен.

	– Әлгi командир болып барып, шалбарын жыртып қайтатыны ше?

	– Е, е! Жапа-тармағай күлiсiп жатырмыз.

	– Сенiң де қатырғаның шамалы. Сенiң «ойбайың» Төлепбек атайдың жүрегiн жарып жiбере жаздапты, – деп Ақберген сылқ-сылқ күледi. Бейсенбек қызарақтап:

	– Бiрақ мен тап сондай сылтаушыл емеспiн ғой, – деп ақталғандай үнмен. – Және де қырсық сөйлеп көрген емеспiн.

	– Рас, – дедi Файзолла, – Алпанның өзiмен кетсiн. Бейсенбектей дос табыла бермес бәрiмiзге, – деп оны еркелете арқадан қақты. Бiз Бейсенбектi жуас, момақан мiнезi үшiн жақсы көретiнбiз.

	– Алпанның сылтаушылдығын бүкiл ауылдан iздесең таба алмассың. Бейсенбегiмiз бiздiң алтынымыз емес пе, – деп Ақберген оны иықтан қақты. Бейсенбек қызара жымыңдайды. Сенгiш, аңқау жүзiнде бөлекше сүйкiмдiлiк ойнайды.

	– Ерлан, осы көктемдегi сенбiлiкке Алпан қатысты ма?–дедi Ақберген маған қарап:

	–Жоқ, қатысқан жоқ. – Файзолла әңгiменiң басын басқа жаққа аударып жiбердi.

	– Сонда бiр керемет болды-ау. Елдер айтады ғой, бiздiң ауылда өмiрi мұндай керемет сенбiлiк болған емес деп.

	– Сол жолы бүкiл ауылды жаңғырықтыра ойнатып қойған музыкасының өзi бiр тамаша болды емес пе. Ылғи да бiр марштар.

	– Бiр қызығы, көшемен кетiп бара жатқанда денеңдi ерiксiз тiк ұстап, басыңды көтерiп аласың.

	– Көшемен сап түзеп жүргеннiң өзi неге тұрады. Қызылды-жасылды, сондай жарасымды.

	–Кемпiр-шалдар, кiшкене балалар, үйдегiлер көшеге шығып, қарап тұрғанда осы бiр түрлi болып кетесiң.

	Әрқайсымыз әр тұстан жарыса сөйлеймiз. Бiр кезде Ақберген ойлы пiшiнде:

	– Осы марштар ойналған кезде, неге екенiн бiлмеймiн, денем бiр түрлi шымырлап кетедi. Әйтеуiр, түсiнiксiз бiрдеңе, – дедi.

	– Тек сенiң денең шымырлай ма? – дедi Файзолла. – Мысалы ағайым айтады. Әскерде үш километрлiк кросс жиi-жиi болады дейдi. Сонда солдаттар мәреге жақындай бергенде, оркестр марштар ойнайды екен.

	– Не үшiн? – дедi Бейсенбек таңданған райда.

	– Ана шаршап келе жатқан адамдарға күш беру үшiн де.

	– Өте қызық екен, – деп бас шайқады ол.

	– Сен өмiрi таңданумен жүргенiң сол. Осы мейрамдарда да көрмейсiң бе. Ат жарыс болғанда ел неге қиқулап айғайлайды дейсiң? Сонда ат өзiнен-өзi құтырынып, күшейiп кетедi емес пе, – дедi Файзолла қызына сөйлеп.

	– Рас, – дедi Бейсенбек басын изеп.

	– Сен өмiрi мойындауды ғана бiлесiң, дәубасым, – деп мен Бейсенбектi танауға шертiп жiбердiм.

	Бiраз уақыт үнсiз жаттық. Бiр мезетте Файзолла басын көтерiп, арманшыл, сезiмтал көңiл күйде:

	– Музыка деген шынында да керемет қой. Далаға кейде оңаша шықсам, осы айқайлап тұрып өлең айтқым келедi де тұрады.

	– Ал сен ше. Мен де сүйткiм келедi, – дедi көтерiңкi үнмен Ақберген.

	Әңгiме қайта жалғасты. Файзолла әлдененi есiне түсiре алмағандай қинала ойланып:

	– Ерлан, әлгi бiзге айтып берген тамаша әңгiмеңдегi батырдың аты кiм едi?

	Ойға түспеуiн қарашы.

	– Қай батыр?

	– Әлгi ағаш аттың iшiне жасырынып, соғыс ашатын айлакер батыр ше?

	– Одиссей ғой.

	– Иә, иә. Ол да музыканы өле сүйген, ә?

	– Жоқ, ол тыңдаған музыканың ғажап күшi болған. Сол ән салған аралдың тұсынан өткен қай адам болмасын, ол аралға соқпай кетпеген. Бiрақ еш уақытта қайтып керi оралмаған.

	– Сонда Одиссей – өзiн дiңгек ағашқа байлатып қойған емес пе едi?

	– Неге? Бейсенбек Файзоллаға аузын аша қарап қалды.

	– Неге болсын, аралға ерiксiз кетiп қалмас үшiн.

	– Басқа серiктерiн ше?

	– Басқаларының құлағын балауызбен бiтеп тастаған.

	– Кiм?

	– Кiм болушы едi. Одиссей де.

	Бейсенбек айтылған әңгiменiң мәнiсiн ендi ұғынғандай, арманшыл жүзбен көзiн көкжиекке қадап:

	– Шiркiн-ай, сол музыканы бiз де тыңдасақ қой, – дедi.

	– Е, сосын сенiң әке-шешеңе не деймiз? өлiп қалған денеңдi аралдан барып тауып алыңыздар деймiз бе. Айналайын, бәлеңнен аулақ. Құрар оған қулана қарап қойып, бiзге көзiн қысты. Ақберген, Файзолла үшеумiз шегiмiз қатқанша күлдiк.

	«Шынында да, сол бiр ғажайып сазды тыңдасаң ғой. Қандай керемет әуен болды екен, ә!» – деп мен де өзiмше бiр ойға берiлдiм. Бейсенбек айтқан қиял менiң көңiлiме өзгеше бiр қозғау салғандай. Көзiмдi тарс жұмып алып, бетiмдi құмға төседiм. Жұмсақ, жайлы қыздырған күн көңiл-күйге шуақ ұялататындай.

	Көз алдыма көгiлдiр тартып, жартасты жағалары жұмбақтанып көрiнген арал елестедi. Бұйра-бұйра талдар мен сұлу, сұңғақ шынарлардың сыбдыры құлағыма келгендей. Ақырын толқып жатқан көк теңiздiң үстiмен сонау алысқа жол тартып бара жатқан жiбек желкендi кеме үстiнде, дiңгекке Одиссей емес, мен байлаулы тұрмын. Файзолла, Бейсенбек, Ақберген, Құрар төртеуi шағын кеменi жанталасып есiп келе жатады. Бәрiнiң құлақтары балауызбен… жоқ, пластилинмен бiтелген. Қыңыр ойыма ерiксiз жымидым. Қиял қанаты әрi қарай қалықтай түседi.

	Қатарымда төгiлме, үлбiреген ақ жiбек көйлек киiп, Әсия мен Гүлназ тұр. Екеуiнiң қатарында әлгi атақты ит бар. Ол сонау алысқа қадалып тұр. Анда- санда маған ойлы жанарымен, ерекше мейiрiммен қарап қояды. Бiздер оны сонау солтүстiкке, иесiне алып барамыз. Бiрақ жолымызда көп асулар бар. Ең қатерлiсi де, алдамшысы да әлгi ән салғыш арал. Аралға таяна бергенде өздерiнiң құлағын тас қылып бiтеп алған балалар менiң құлағымды тығындамақ болған. Бiрақ өзiмдi дiңгекке мықтап тұрып, кеудемнен шандытып тастатқанмын. Файзолла сұраулы пiшiнде қыздарды қайтемiз дегендей маған қарады.

	– Құлақтарын бiтейiк пе? – дедi. Мен бiтетпедiм. Дiңгекке байлайық па деген. Мен байлатпағанмын.

	Аралдың тұсынан өте бердiк. Сұлу саз, ғажайып саз төгiлдi-ай келiп. Құдай-ау, мынау көк аспанның астында, жердiң үстiнде осыншалық тiл жеткiзiп айтқысыз ғажап ән болады екен-ау. Тал бойым ерiп, есеңгiреген бiр күйдемiн. Астыңғы ернiмдi қырши тiстеп, айқайлап жiберуге шақ тұрмын. Шыдап-ақ тұрмын. Одиссей дiңгекке байлаулы тұрса да өзiн-өзi жұлып жеп қойған ғой. Әсия мен Гүлназ ән алғаш естiлгенде-ақ есiнен тануға аз қалған. Бiр кезде олар бар дауыстарымен шыңғыра:

	– Айналайын, Ерлан, кеменi бұршы, – деп жылай жалынды. Мен екеуiнiң қолынан тас қылып ұстап алып, жiбермей тұрмын. Ит болса аралға қарай жұлқына ұмтыл-ған екеуiне жон жүнiн күдiрейтiп кес-кестейдi.

	Олар барынша келiп жалбарынады. Бiрақ мен жiберер емеспiн. Осы бiр сын сәтте өзiмнiң ерекше төзiмдiлiгiме, ұстамдылығыма қайран қалдым. Ең батыр, ең айлакер Одиссейдiң өзi сиқыр құс сиреналар әнiн естiгенде, жер- көктi жұлып, дiңгек ағашты тепкiлеп, бақырып-шақырған. өзiмнiң берiктiгiме өзiм дән ризамын. Қанша дегенмен қасымда қыздар тұр ғой.

	Ит жүгiрiп, сиқырлы арал тұсынан өте бере қуана қыңсылап, менiң кеудемдегi қыл арқанды тырмалай бастады. Шағын кеменiң үстiндегi шағын алаңда су бетiне ойнақ салған сазандай шоршып-шоршып келiп секiрдi-ай бiр! өмiрiнде ешқашан бұлай қуанбаған шығар…

	Тәттi қиялдың кең байтақ аралын еркiн аралап бара жатқан менi Файзолла керi қайтарды.

	– Кеттiк Жайыққа! Алақан арқамнан шарт еттi. Атып-атып тұрыстық та, өзенге қойып кеттiк. Сүңги жарысып, жағаға шыға келсек, о, сұмдық, киiмiмiз орнында жоқ! Көзiмiз ұясынан шығып кеттi.

	Шешiнген орнымызды тiнте, өз көзiмiзге өзiмiз сенбегендей, айналдырып, қайта-қайта қараймыз. Жоқ!!! Мәссаған, безгелдек!

	Менiң көзiме анадай жерде ағашта iлулi тұрған ақ қағаз түстi.

	– Ананы қараңдар! Жоғымыз табылғандай, жүгiрiп-жүгiрiп барыстық. Қағазға қара күйемен баттитып тұрып: «Фантомастан жалынды сәлем!» деп жазыпты.

	Бейсенбектiң көзi атыздай болды.

	– Фантомас! Сонда Фантомас осы ауылға да келген бе?! Оған жауап берер дәрмен болған жоқ.

	– Бұны кiм iстеген?

	– Кiм? Кiм? –Бiр-бiрiмiзден сұраймыз. Үрей алған көзiмiзге қараудың өзi бұл сәтте қорқынышты едi.

	Ендi не iстедiк? Шарасыз бiр халде су жағасына тыр-жалаңаш қалпымыз сылқ-сылқ отыра кеттiк. Бейсенбек жылан арбаған торғайдай, көзiн жазудан алар емес.



	ДАЛ БОЛУ

	Бесеумiз жер соғып қалдық. Не iстерiмiздi бiлмей, бiр-бiрiмiзге жаутаң- жаутаң қараймыз. Кiмнiң келуi мүмкiн? Бiздiң бұл жаққа кеткенiмiздi өзiмiз қатарлы балалардың ешқайсысы бiлмейдi.

	– Мүмкiн, Алпан алған шығар?

	– Жоқ, ол осыдан үш күн бұрын қалаға, ағасының үйiне кеттi деген.

	– Рас, ол ауылда жоқ.

	– Мүмкiн келген шығар?

	– Қайдам.

	– Сонда ол сонау ауыл жақтан осында ерiнбей келуi мүмкiн бе? – дедi Бейсенбек.

	– Неге келмесiн, әбден келедi, – дедi Файзолла шырт түкiрiнiп тастап, – егер қаладан келсе.

	– Мүмкiн басқа бiр балалар ойнап iстеген шығар, – дедi Бейсенбек үмiт үзбеген халде.

	– Ол да мүмкiн, – дедi Құрар.

	– Кiм бұлай ойнайды? –дедiм мен есiме әлдекiмдердi түсiргiм келiп.

	– Ендi не iстеймiз? Бейсенбек шарасыз халде, айналасына аңтарыла қарады.

	– Ойбай, ана бiр кiсiнi қара! Ақберген қол шошайтқан жаққа жалт қарасақ, бiр аттылы кiсi өзеннiң арғы жағасымен бара жатыр. Шоқ талдың тасасына қойып-қойып кеттiк.

	– Бiздi байқады ма?

	– Байқаған жоқ-ау деймiн.

	– Ақырын сөйлесеңдершi. Атты кiсi жақындай бердi.

	– Ақберген, мынау сенiң көкең ғой, – дедi Құрар.

	– Дәл сол кiсi! Бейсенбек қуана дауыстады. Жоқ киiмiмiз табылғандай болып қалдық.

	– Бұл кiсi қайда барушы едi? – дедiм Ақбергенге.

	– Шабын жаққа бара жатқан болар, – дедi.

	– Осы кiсiге киiмiмiздiң ұрланғанын айтсақ қайтедi? – дедi Бейсенбек.

	– Сөз болғаныңа. Сонда не деп айтамыз?–дедi Файзолла. – Қызық екенсiң өзiң!

	– Киiмiмiз ұрланды деймiз бе?

	– Сонда сенiң киiмiңдi қайдан таппақ? Аспандағы айды көрiп таба ма?

	– Ауылға барып айтады емес пе? Файзолла қолын бiр-ақ сiлтеп:

	– Иә, сонда бiздiң тыр жалаңаш қалғанымыз бүкiл ауылға жария болсын демексiң бе? – дедi.

	– Ол кiсiге ешкiмге айтпаңыз демеймiз бе?

	– Ешкiмге айтпаса, киiмдi кiм табады? Осы сен қызық екенсiң өзiң, – деп, мырс етiп күлген Файзолла басын шайқады.

	Ақбергеннiң әкесi қатарымыздан өтiп кете барды. Мен айттым:

	– Кiм болса да бiздi бiраз қорқытқысы келген шығар.

	– Қорқытқанда осылай қорқыт деп пе ек? – дедi Ақберген.

	– Егер киiмiмiздi әкелiп бермесе не iстеймiз? – дедi Құрар.

	– Онда ел орынға жайланып жатқан кезде барамыз да, – дедiм мен күлiп.

	Файзолла маған көзiн қысып қойып:

	– Жол бастайтын Бейсенбек болды, – дедi.

	– Ойбай, қой, Ақберген бастасын!

	– Жоқ, өзiң баста, – деп ыршып түстi.

	– Ойын бiр басқа, әзiл бiр басқа. Егер киiмiмiздi әкелiп бермедi дейiк, сонда не айла жасаймыз? Мен мәселенi қабырғасынан қойдым. Төртеуiнiң де жүздерi салмақтанып, сабырлы қалыпқа ауысты.

	– Иә, не айла жасаймыз? Файзолла ойлы пiшiнде бәрiмiзге жағалай көз салды. Ақберген бiр кезде қуанғандай жүзбен:

	– ОҺо, мен таптым! – дедi.

	– Ненi?

	– Таптым!!

	– Айтсайшы ендi. Оның жүзiне ынтыға көз тiктiк.

	– Былай,–дедi ол көзiн сығырайтып. –Қараңғы түсiсiмен ауыл шетiне барамыз.

	– Сонан соң көшенiң бергi шетiндегi Қантай атайдың үйi бар емес пе?

	– Иә, бар.

	– Сол үйдiң бақшасындағы қарақшыны көрiп пе едiңдер?

	– Иә, иә, көргенбiз.

	– Соған бiреумiз арық iшiмен ұрланып барамыз да, үстiндегi киiмiн шешiп аламыз.

	– Сонан соң? Бәрiмiз Ақбергеннiң аузының қимылын бағудамыз.

	– Сонан соң бiреумiз киiп алып, үйдi-үйден киiм жинаймыз.

	– Табылған ақыл! – дедi Құрар қолын құшырлана соғып.

	– Идея! –деп Файзолла да ризалық бiлдiрдi. Бiрақ менiң жүзiмде ризалықтың титтей де белгiсi жоқ болатын.

	– Осы идеяларыңның жүзеге асатынына онша сенiмдi емеспiн.

	– Неге?

	– Неге? Олар елеуресiп қалды.

	– Өздерiң ойлаңдаршы. Мысалы, үйден таңертең шықтық па?

	– Иә.

	– Кешке дейiн үй бетiн көрдiк пе?

	– Жоқ.

	– Ендеше үйлерiң iздей ме, iздемей ме?

	– Сөз жоқ, iздейдi.

	– Iздегенде де жай iздей салмайды, үреймен iздейдi, суға кетiп қалды ма, әлде жардан құлап кеттi ме деп.

	– Иә, оның рас. Файзолла менiң дәлелдерiме мойын сұнған халде.

	Балалардың жүздерiндегi жылы күлкi лып етiп, тез өштi.

	– «Қуырдақтың көкесiн түйе сойғанда көрерсiң» деген осы, – дедiм бөлекше салмақпен.

	– Онда тiптi жақсы, өздерi iздеп келсе,–дедi Құрар.

	– Қалай жақсы болады?–деп дүрсе қоя бердi Файзолла.

	– Несi жақсы емес. Yйден киiм алдырамыз.

	– Сонда оларға осы тыржалаңаш қалпыңмен көрiнбексiң бе?

	– Сол да сөз болып па? Олар келе бергенде суға қойып-қойып кетемiз. Сүйтемiз де су iшiнен сөйлесемiз. Құрардың сөзiне ерiксiз күлдiк. Тап осы мезетте:

	– Ерлан! Ерлан! –деген жiңiшке дауыс естiлдi. Қыздың даусы секiлдi.

	Зәремiз ұшып кеттi. Дауыс жақындап қалды.

	– Ерлан! Ерлан!

	– Ойбай, құрыиық, бұл жерден! – дедi Бейсенбек сасқалақтап.

	– Суға түсейiк, – дедi Ақберген дызалақтап. Бейсенбек жүгiрген бетте үлкен шоқ шiлiктiң тасасына жасырынды. Оның соңын ала бiз де кеттiк.

	Тал тасасынан велосипедтiң дөңгелегi көрiндi. Хабар екен. Артына таңған топ киiмi бар. Келдi де кiлт тоқтай қалды.

	– Өй, айналайын, Хабаржан!

	– Ә, мұнда екенсiңдер ғой! Кiшкене сүйкiмдi жүзiнен қуақы күлкiнiң ұшқыны шашырайды. Бiздiң мынау таңғажайып халiмiзге таңдана қарайды. Сұрақты қарша бораттық.

	– Қайдан таптың?

	– Кiм алыпты?

	– Бiздiң мұнда екенiмiздi қайдан бiлдiң?

	– Алпан емес пе екен?

	– Саған өзi бердi ме?

	Кiшкене Хабар бiздiң асыға-үсiге сөйлеген қалпымыз-ға жымия қарап қалыпты. Бiр уақытта ол:

	– Төлепбек атам бердi,–деп үш ұйықтасақ түсiмiзге кiрмеген жауап бердi. Таңданысымызда шек болған жоқ. Тiптi тiлiмiз байланып қалғандай. Сонда Төлепбек атайдың бiзбен ойнағаны ма?! Ерiнбей қайтiп келiп алғаны ма?

	– Төлепбек атай қайдан алыпты?

	– Итi тауып әкеп бәрiптi.

	– Қой! Рас па? Итi дейдi? Көзiмiз атыздай болды.

	– Итi қайдан тапқан?

	– Ағаш арасынан.

	– Қалай тапқан?

	– Қыңсылап-қыңсылап жүрiптi де iзге түсiптi. Бiр кезде ағаш арасына кiрiп кетiптi. Соның арасынан алып шықты, – дедi Төлепбек атам. Бәрiмiздiң таңданысымызда шек болған жоқ.

	– Мына қызықты қара! Сонда киiмдi тыққан кiм болды?

	– Сен ол кiсiге қайдан жолықтың?

	– Жолда. Ауылына қайтып бара жатқанда мына киiмге жолығыпты. Сонда не iстерiн бiлмей тұр екен. Менi тоқтатты да:

	– Мына киiмдер кiмдердiкi екенiн бiлесiң бе?–дедi. Мен:

	– Бiлмеймiн,–дедiм. Сосын Төлепбек атам айтты: «Мен асығыс едiм, сен ерiнбесең осы киiмдердi алып, өзен жаққа барып қайт», – дедi. «Бағана бiр топ бала балық аулап отырған. Мүмкiн, солар шомылып жүргенде бiреулер ойнап тығып қойған шығар», – дедi. Сосын осы жаққа әкелдiм, – дедi Хабар тәмпiш танауы елеуреп.

	– Ендеше, бiздiкi екенiн бiлмесең, неге «Ерлан» деп айқайлайсың? – дедi Құрар бiр түрлi сенiмсiз, дүдәмал үнмен. Ажарында сенбестiк нышаны бар.

	– Е, оны жолда бiлдiм. Ерланның қалтасында бiр ескi конверт жүр. Сонда аты жазылыпты.

	– Тырнақтай болып, бәлесiн қарай көр,–деп Құрар оның кiшкене кекiлiн сүйсiне, құшырлана ұйпалап жiбердi.

	– Ал сен өзiң қайда бара жатыр едiң?

	– Мен де сендердi iздеп жүргенмiн. Әсия жiбердi.



	«ӘЛI КҮТУДЕ»

	Бiз ауылға жеткенше асықтық. Қатарымызда келе жатқан Хабар өзi шала- шарпы ұғынып, түсiнген жаңалығын асыға айтады.

	– Өздерiң көрерсiңдер осыдан. Осы суретi қызық.

	– Анадағы газеттегi суреттен үлкен бе, кiшi ме?–дейдi Файзолла тағат қылмай.

	– Жоқ, үлкен емес. Мұнда тек басын ғана түсiрген.

	– Сонда қалай, қырын ба, жоқ, әлде…

	– Ж-жоқ! Етпетiнен жатыр. Алдыңғы екi аяғының арасына басын салып алыпты. Тiптi көзiн үлкен қылып түсiрген.

	– Айтсайшы ендi. Не дептi? Иесi табылып па?

	– Онысын бiлмеймiн. Әсия бiледi. Маған сендерге тез барып қайт дегенiн ғана бiлемiн.

	– Жарайсың, Хабар! Сен болмағанда бiздiң халiмiз не болар едi, ә!–деп Бейсенбек оның арқасынан құшырлана қақты.

	– Ал мен кеттiм. Сендердiң келе жатқандарыңды ерте барып айта берейiн,– дедi де велосипедiмен алға озып шыға бердi.

	Ақберген айқай салды:

	– Әй, Хабар, сен бiздiң жалаңаш қалғанымызды ешкiмге айтып қойып жүрме!

	– Жарайды!

	– Иесiн тапса жақсы болар едi-ау,–дедiм мен.

	– Бәрiнен де соны айтсайшы!

	– Менiңше, иесiн тапқан соң газетке басқан,–дедi Ақберген нық сенген үнмен.

	– Тапса, Хабар айтып келер едi ғой.

	– Әсия әдейi айтпаған болар.

	– Қызық екенсiң! Неге айтпайды, сонда жасырғаны ма?

	– Е, жасырса жасырады. Мысалы, құпияның сырын бiрден айта салса, түк қызығы бола ма? Менiң айтқан дәлелiм ұзап бара жатқан даудың алдына тосқауыл болғандай.

	– Шынында да солай,–дедi Бейсенбек жұмсақ қана.

	Менiң бойымда қунақ қуаныш құтырына ойнақ салады. Адал мiнездi асыл иттiң иесiмен табысқан кездегi тiл айтып жеткiзгiсiз қуанышын көз алдыма тағы да елестеттiм.

	Әсия мен Хабар бiздi аула сыртында күтiп тұр екен. Жақындай бере Әсияның жүзiне барлай қараймын. Бiрақ оның жүзiнде көз қуантар көңiлдiлiк жоқ. Мүмкiн, әдейi iстеп тұрған шығар. Файзолла анадайдан дауыстады.

	– Әсия, немене екеуi табысып па?

	– Жоқ. – Әдекiм төбемнен суық су құйып жiбергендей болды. Барлығымыз көңiлсiзденiп қалдық.

	– Иесi қайда дейдi?

	– Әлi белгiсiз. Тал түбiндегi орындыққа сылқ-сылқ отыра кеттiк. Әсияның қолындағы газетке үңiлдiк. Ит суретi көзiмiзге оттай басылды.

	– Көзi қандай мұңды едi?–деп Бейсенбек жанашыр үнмен мұңая тiл қатты.

	– Шынында да керемет мұңды екен. – Етпеттей жатқан ит суретiнiң қатарына: «Әлi күтуде»,–деп баданадай үлкен әрiптермен айқын жазыпты.

	– Әлi күтiп жүр екен ғой, ә! –Ақберген басын таңдана шайқады.

	– Әлi маңына ешкiмдi жолатпай ма екен?

	– Жоқ, жолатпайды дептi. Барлығымыз Әсияның аузынан шыққан әр сөздi аңдып отырмыз. Ол бiздi таңдандырған үлкен жаңалық айтты.

	– Тiптi бiр кемпiр сонау Украинадағы Донбастан ұшып келiп, сол итке котлет әкелiп берiптi.

	– Қой, бекер болар,–дедi Құрар. Алғашында бұған бәрiмiз сенген жоқпыз.

	Әсия бiздiң жүзiмiздегi сенбестiктiң сиқын байқап қалыпты.

	– Е, сенбесеңдер, өздерiң оқыңдар! – дедi де, Әсия газеттi бiзге қарай ысыра салды.

	– Мiне, қызық! өзi тiптi әлгi үйге киетiн тәпiшкесiмен келiптi, ә?!



	– Нағыз Қожанасыр кемпiр десейшi онда!–Құрар сенбестiк танытқандай қалыпта басын шайқай берiп:

	– Мүмкiн, Москваға басқа шаруамен келген шығар?–дедi барлығымызға барлай қарап.

	– Пәлi, сенiң өзiң дұрыстап оқысаңшы. Мына жерде Донбастан ұшып келiптi де, торға салып әкелген котлеттерiн берiсiмен қайтадан ұшып кетiптi дептi ғой,–деп мен саусақ ұшымен газеттi оған сыза көрсеттiм. Әлгi бейтаныс кемпiрдiң iсiн оғаш көрген балалар жымың-жымың етiседi. Әсия ұнатпай қалды.

	– Неменеге күлесiңдер? –дедi.

	– Е, күлгiзбейсiң бе?–дедi Ақберген қызарақтап.

	– Сен олай құр күлгенше, мына газеттегiнi жөндеп оқы. Содан соң күл,– дедi Әсия ашулы үнмен.

	– Сонда ана Краснодардан келген агрономға да көнбеген екен ғой, ә,–дедiм мен Әсияға қарап.

	– Ол, ол ма, бiр кiсi редакцияға хат жазыпты. Мұндай тамаша, адал итке ескерткiш соғу керек. Мен өз атымнан сол ескерткiш үшiн елу сом ақша саламын,–дептi.

	– ОҺо! Мiне идея,–дедi Файзолла.

	– Ендеше мына қызықты қараңдар!

	– Ол не?

	– Бiр топ оқушы балалар ақша салып жiберiптi.

	– Неменеге?

	– Иттi тамақтандыру үшiн.

	– Қай жақтың балалары?

	– Сiбiр жақтан, Молдавиядан. Құрар жүзiндегi күдiк iзi көмескi тарта бастағандай.

	– Е, ендеше, бiздер неге салмаймыз? Бiз де салайық та,–дедi Бейсенбек елпелек қағып. Оның бұл пiкiрi менiң көкейiме қона кеттi.

	– Өте дұрыс! Шынында да салсақ салайық.

	– Қалай саламыз?

	– Почтамен жiберемiз де.

	– Адресiн қалай жазамыз?

	– Сол да қиын болып па. Аэропорттың бастығының атына салсақ болды емес пе.

	– Онда дұрыс. Сонда қаншадан жинаймыз? – дедi Ақберген.

	– Бiр сомнан болса ше? – дедi Құрар.

	Файзолла Құрарға қиғаш қарады. Ол қипақтап қалды.

	– Ендi нешеден?

	– Екi сомнан, – деп Бейсенбек кесiп айтты. Мен оның бұл шешiмiне риза болдым.

	– Келiстiк пе?

	– Келiстiк!



	КҮТУ МЕН КҮДIК

	Бiз газет редакциясына, самолет командирiне жазылған хаттан жауап күтiп, шыдамсызданып жүрдiк. Әрдайым почтальон Асанның жолын тосамыз. Бiрақ күткенiмiз болмайды. Iшiмiзден күдiктенушiлер де табылды. Әсiресе Құрар:

	– Ол кiсi ерiгiп жүр деп пе еңдер. Содан жауап келсе мен сөздi қойдым,– деген.

	Бiздiң аэропорт бастығының атына салған ақшамыз да ауылда бiраз әңгiме болғанға ұқсайды.

	Ақша қабылдап отырған толық оператор келiншек Ырымжан бiз барғанда бiраз айқай шығарған. Ақша аударатын бланканың «Хат үшiн» деген тұсындағы жазуды көргенде қолындағы қаламсабын үстелге тастап жiбердi.

	– «Өз иесiн көптен күткен иттi тамақтандыру үшiн. Алтыншы кластың оқушылары»,–деп бар даусымен самбырлай оқыды да, бiзге дүрсе қоя бердi.

	– Бәле, сендердiң мыналарың не сұмдық! Кiмдi мазақ қылмақсыңдар? Итке арнап ақша салғанды о заман мен бұ заманда көргендерiң бар ма! Дауысы ащы шықты. Почта бастығы Ордан ағай сол сәтте жазып жатқан қағазынан басын көтерiп:

	– Ырымжан, немене, жай ма?–дедi.

	– Ойбай, ағай-ау! Мына ерiккендердiң тiрлiгiн қараңыз!–деп қолындағы бланканы ол кiсiге ұсына берген.

	Сонда Ордан ағай жымың етiп:

	– Ана газетте жазылған итке ғой. Мiне, бұларың дұрыс-ақ,–деген. Ол бiзге риза болған пiшiнмен елжiрей қарағанда, иығымызды басқан зiл салмақ сусып төмен түскендей болған.

	Самолет командирiне арналып, аэропорт бастығының атына жолданған хатты сол жолы ақшамен бiрге жiберген болатынбыз. Арада бiрқауым уақыт өттi. Сабақтың басталуына да саусақпен санағандай күндер қалған. Құрар айтқан күдiк көкейiмiздегi әлсiз үмiттiң отын өшiруге айналғандай.

	Барлық болған жайдан хабардар Төлепбек атай ауылдағы дүкенге қауын- қарбыз өткiзуге келгенде, жолықса бiттi, бiрiншi сұрайтын әңгiмесi сол.

	– Хат-хабар бар ма? Немене, әлi иесi табылмап па?

	Жағымды жауап ала алмаған атай кәдiмгiдей күйзелiп қалады.

	– Ойпыр-ай, ә, әлгi иесi антұрған кәзит оқымайтын қу-ау деймiн. Әйтпесе бiр шаң берер уақыты болды емес пе!–деп кейидi.

	Өздерiмiз де неше алуан әңгiме айтысып, неше алуан жорамал жасаймыз.

	– Егер иесi итiнiң Москвада өзiн әлi күтiп жүргенiн бiлсе, не iстер едi?– дедi Файзолла.

	– Сөз жоқ, келер едi,–деп сенiмдi айттым.

	– Ендеше неге келмей жүр?

	– Бiлмесе, қалай келедi?

	– Сонда бiлмеуi мүмкiн деп ойлайсың ба?

	– Неге ойламасқа? Мүмкiн ол алыс бiр жаққа жұмыс-қа кеткен шығар.

	Солтүстiк жақта жұмыс iстеу ойыншық дейсiң бе?

	– Менiңше, ол бiлсе де келмей жүр,–дедi Құрар ескi дауды қайта тұтатып.

	– Сөз болғаныңа! Бiлсе, көздi ашып-жұмғанша-ақ жетер.

	– Ендеше неге аэропортта тастап кетедi?

	– Оған таңданатын не бар? Оның аса тығыз шаруамен кетуi мүмкiн бе?

	Мүмкiн. Сондықтан итке қарайлауға мүмкiндiгi болмаған, мен бiлсем.

	Күн өткен сайын мазасыздануымыз шектен тыс ұлғая түстi. Торы атына мiнiп, үйдi-үйге газет-журнал таратып жүретiн Асан да бiздi алыстан көрсе, ештеңе жоқ дегендей бас шайқайды. Ал Алпан болса, бiздердi келеке етiп:

	– Иттерге ақша салғыш ақымақтар,–деп сыртымыздан көп күлетiн көрiнедi.

	Бұрын да Алпанмен ара-тұра келiспей қала беретiн кездерiмiз жиi болатын. Бiрақ бiршама уақыт өткен соң табысып кете берушi едiк. Дегенмен де, осы соңғы жолы оның кенеттен бiзбен көп қосылмай сырғақтап сырт жүруiне таңдана бастадық.

	Ақберген оны түс кезiнде екi-үш рет үйiнен iздеп те барыпты. Бiрақ ылғи да жоқ болып шыға бередi. Шешесiнен сұраса:

	– Бiлмеймiн, неғып жүргенiн. Велосипедiмен кетiп қалды. Сұрасаң айтпайды,–дептi.

	Оның соңғы күндерi велосипедiне мiнiп, түс кезiнде ауылдан кетiп қалып жүргенiн кiшкене Хабар да айтты.

	Бiрде Хабар мамасымен магазинге iлесiп барғанда, Алпанды көрген. Ол бiр қорап ине алып жатыпты. Хабарды көргенде қипақтап, өз-өзiнен қуыстанғандай болған.

	– Қармағым сынып қалып едi. Магазинде қармақ жоқ болған соң алып жатырмын,–дептi.

	– Бұдан қалай жасайсың?–дейдi Хабар қазбалай, бiлсем деген құмарлығын жасыра алмай.

	– Ұста атам қыздырып, иiп жасап бередi. Сазан түссе де сынбайды екен инеден жасаса,–деген.

	Соның артынша, Төлепбек қария бiр келгенде, сөз арасында, ауыл жағына бiр баланың барып, үлкен арық жағасында еңкеңдеп, әлде не iстеп жүргенiн алыстан байқағанын айтқан. Алғашында шөп орып жүрген балалардың бiрi деп онша мән бермеген.

	Ендi бiрде ауылдағы сауын ешкiлерiн арық жағасына қарай айдаған уақытта, әлгi бала шеңгел тасасында тұрған велосипедiне тез мiнiп, ауылға қарай асығыс кеткен.

	– Әй, кiмсiң?–деп дауыстаса да артына қайрылмаған.

	Файзолла да тура шаңқай тал түсте Алпандың велосипедпен тар, таса жолмен үйiне қарай өтiп бара жатқанын байқапты. Жүк салғышында газетке ораған түйiншегi бар екен. Мықтап, шанди таңып тастаған.



	ХАТ

	Түсте, тал көлеңкесiнде кiшкене iнiм екеумiз дойбы ойнап отырған болатынбыз. Көше жақтан әлдекiмдердiң қызу, дабырласа сөйлескен дауысы менi елең еткiздi. Файзолланың дауысын жақындай келе анық ажыраттым.

	Yнi соншама анық, ашық-жарқын шығады. Орнымнан шапшаң көтерiле бере, жасыл шарбаққа ентелей барып, басымды сыртқа салдым.

	Ой, алақай! Қолдарында хат! Шарбақтың басын қаусыра ұстап, сыртқа қалай қарғып шыққанымды бiлмеймiн.

	– Келдi ме?!

	– Келдi! Мен қарсы жүгiрдiм. Олар да жүгiрдi.

	– Рас па? –деймiн аптыға.

	– Е, көрмейсiң бе, мiне!

	– Командирдiң өзi жазып па?

	– Дәл өзi! Мiне, сенбесең, «Владимир Трифонович Серебряков» деп жазылған.

	Бұл қуанғанды қойсайшы! өз көзiме өзiм сенбей, хат сыртын қайта-қайта оқимын. Маржандай әдемi әрi айқын жазылған жазулар менi алдап, көзiм бiр сәт тайса, жан-жаққа бытырай қашуға дайындалып тұрғандай елестедi.

	– Оу, неге ашпай тұрсыңдар бұл хатты, – дедiм мен.

	– Жоқ, ашуға болмайды.

	– Е, неге? – деппiн мен сасқалақтап.

	– Барлық балалар жиналсын. Сонда бiр-ақ ашамыз. Файзолланың ойын мен бiрден түсiндiм. Сағындырып жеткен қуанышқа бәрiмiздi ортақтастырмақ ойы бар. Бiр бұрыштан аяқ-қолы жерге тимей жүгiре басып Хабар келдi. Тәмпiш мұрны елеурей, дiрiл қағады. Жылт еткен сорасын тартып қойып:

	– Кәне, көрсетiңдершi. Келгенi рас па? –дейдi ентелеп. Iшiмнен сүйсiнiп кеттiм. Қарай көр өзiн! Тiптен-ақ сүйкiмдi бала өзi!

	– Кiмнен естiдiң?

	– Жаңа көршi үйдегi Мұқаш атам айтты.

	– Ол кiмнен естiптi?

	– Оған почташы Асан айтыпты.

	– Жарайсың, Хабар. Ендеше, жүгiр. Гүлназдарға айт. Бейсенбектерге соға кет. Бiз оларды паркте күтемiз.

	– Мақұл. Алпанға да айтайын ба?

	– Оның өзi ауылда ма едi?

	– Ауылда. Жаңа велосипедпен бiр жақтан келдi.

	– Жарайды, ендеше! Айта сал, келсе келер, келмесе қояр. Хат менiң қолымда.

	Балалар тез жиналды. Әсия, Гүлназдар да тез жеткен.

	– Аш! Аш! Бәрi елеуреп, менiң төбемнен төнiсiп тұр.

	– Байқа, жыртып алма!

	– Өзi қалың ғой.

	– Абайла. – Әрқайсысы әр бөлек қамқор ескертпелер жасап жатыр. Конверт iшiнен төрт бүктелген хат пен газет қиындысы шықты.

	– Дауыстап оқы!

	– Асықпай оқы!

	– Ендi мұрсат берiңдершi! Әсия шуылды топқа тыйым салып тастады.

	– Ал, тынышталыңдар! Балалардың барлығы тыныс тартып, тыныш қалды. Мен асықпай оқи бастадым.

	«Саламатсыңдар ма, қымбатты балалар! Сендердiң менiң атыма жазған хаттарыңды алдым. Оны маған аэропорт бастығының өзi табыс еттi. Барлықтарыңа зор алғыс айтамын. Менiң атыма айтылған жылы лебiздерiңе, алғыстарыңа үлкен рахмет. Аэропорт бастығы да өз атынан сендерге алғыс айтты. Сендердiң салған ақшаларыңды ол тиiстi адамдарға табыс еттi. Расы керек, бұл тамаша иттi қазiр бүкiл елiмiз бiледi. Оны өздерiң газеттен оқып жатырсыңдар. Әзiрге аты ешкiмге мәлiм емес бұл ғажайып иттiң өз иесiне деген сүйiспеншiлiгi аңызға бергiсiз ерлiк десе де болғандай. Yш жыл бойы еш күдер үзбей күту дегеннiң не екенiн өздерiң көз алдарыңа елестетiңдершi, балалар. Бұл–ғажап! Мен бұл иттiң адам секiлдi қайғыра алатындығын өз көзiммен көргенде, төбе құйқам шымырлап кеттi десем, артық айтқаным емес. Оның көзiндегi өлшеусiз, терең сағынышты, жүрек тырнаған ауыр мұңды тiлмен жеткiзе алар ма екенмiн. Жоқ! Мен Дахау концлагерiнде болғанымда, туған жерiнен шалғай, жау қолында, темiр тор қоршауындағы жандардың көзiнен тап осындай мұң мен қасiреттi сан рет көрген болатынмын. Ал бұл иттiң қасiрет-мұңы солардiкiнен еш кем емес. Иә, қайталап айтамын, еш кем емес!

	Мен сендердi ерекше қуантуға тиiстiмiн. Осы уақытқа шейiн елiмiздiң әр түкпiрiнен келген адамдардың ешқайсысына ықылас-ыңғай бiлдiрмеген бұл ит өз иесiн таппаса да, өз иесiн жоқтатпайтын бiр әйелге көндiге бастады. Ол – сонау Минск қаласынан демалыс алып ұшып келген педагог әйел. Итке ат та қойып алыпты. Жаңа аты– Пальма. Жақын арада Минскiге алып ұшпақ. Оның өзi бiр ерекше мейiрбан, жылы жүздi, сыпайы, сүйкiмдi әйел екен. Мен оған сендердiң хаттарың туралы айттым. Ол сендердей мейiрбан, тамаша балаларға менiң атымнан сәлем айтыңыз деп өтiнiш еттi. Мiнеки, балалар, әлгi ит туралы жаңалық осы. Мен сендерге барлық ризашылық пейiлiмдi бiлдiре отырып, былай дегiм келедi: тiлсiз жануардың барлығы да шын қадiрлеуге тұрады. Әсiресе мыңдаған жылдар бойы адамдардың ең сенiмдi, адал серiгi болып келе жатқан ит туралы осыны айтуға болады. Оларды да түсiне бiлу керек. Олардың да өзiндiк қуанышы, мұңы, қасiретi болатынын ойлаңдар. Оларды орынсыз, қатыгездiкпен жәбiрлеген жандармен еш аяусыз күресе бiлiңдер. Сондай адамдар өзi секiлдi өзге адамдардың да қуанышы мен қайғысына әрдайым ортақтаса алады. Iзгi ниет пен адамгершiлiктi өз өмiрлерiңнiң компасы, жолбасшысы етедi. Мұндай жандардың өз Отанының сүйiктiсi бола алатындықтарына еш күмәнiм жоқ.

	Мен сендерге өмiрде болған мына бiр ғажап оқиғалы әңгiменi газеттен қиып алып, әдейi жiберiп отырмын. Мұның басты кейiпкерi–ит. Осы әңгiменi өздерiң оқып, ой таразысына салып көрiңдер. Ойланыңдар. Ал ең соңғы сұрақтарыңа жауап берейiн. Өкiнiшке орай, мен сендердiң қадiрлi атайларың Төлепбек Салмановпен таныс емеспiн. Мен бiрақ сендердiң көптеген жерлестерiңмен де бiрге болдым. Олар ер көңiлдi, ақ көңiл, ер жүрек жандар болатын. Ол кiсiмен таныс болмасам да, менiң атымнан Төлепбек атайларыңа жауынгерлiк ыстық сәлемiмдi жеткiзiңдер. Ол кiсiнiң де Дахауда болған көтерiлiс кезiнде ерлiкпен шайқасқандығына сенемiн. Себебi Дахаудың тозағынан бiздi құтқарған сол батыл қимыл едi. Әйтпесе бiздiң тәнiмiз күл болып, пеш iшiнде жатар едi…

	Сау-саламат тұрыңдар. Сабақтарыңды жақсы оқып, үлкен азамат болыңдар, менiң кiшкене достарым.

	Сәлеммен – Серебряков Владимир Трифонович». Дуылдасып қалдық.

	– Қап, атайды танымағаны өкiнiштi болды-ау!

	– Неткен тамаша адам десейшi!

	– Бiздiң атай да көтерiлiске қатысқан болды ғой.

	– Әрине, қатысқан. Қатыспаса, қалай тiрi шықпақ.

	– Бәрiнен де Пальманы айтсайшы!

	– Жақсы әйел екен, ә! Қалай көндiрiп алған десейшi!

	– Қойыңдаршы, ендi, кiмнiң жақсы, кiмнiң жаман екенiн. Мына әңгiменi оқысын,–дедi Файзолла тықыршып. Газет қиындысы Әсияның қолында болатын.

	Осы дудың үстiне Алпан келдi. Бәрiмiзбен иек изесiп, амандасқан болды.

	Бiрақ оның келгенiн ешкiм байқамаған тәрiздi.

	– Оқысайшы ендi адамды ынтықтырмай, –деп Файзолла шыдамсызданып тұр.

	– Аты қалай өзiнiң?

	– «Кек».



	«КЕК« ЖӘНЕ КЕК

	«1946 жылғы шiльденiң ыстық күндерiнiң бiрiнде Бранденбург провинциясының шағын қаласындағы совет коменданты подполковник Сергей Кузьминскийге комендатураның кезекшiсi мына оқиғаны баяндады: тал түсте орталық көшеде бiр ит, немiс овчаркасы, кiм екенi әзiр анықталмаған, көшеде кетiп бара жатқан бiреудi бас салған. Арпалыс үстiнде адам да, ит те өлген.

	– Иттiң иесi ұсталды ма? – деп сұрады Сергей Александрович.

	– Жоқ, – дедi кезекшi күмiлжiп. – Ол сiздiң Верныйыңыз көрiнедi, жолдас подполковник.

	– Верный ма?–деп таң қалды комендант. – Сiз шатастырып тұрған жоқсыз ба, ол өзi кәрiлiктен үруден де қалған.

	– Оны оқиғаның болған жерiне барған лейтенант Ильченко таныпты.

	Кезекшi бұл жолы салмақты сөйледi.

	Болған оқиғаға әлi сене қоймаған Сергей Александрович үйiмен хабарласты. Әйелi серуенде жүргенде Верныйдың бiр iз тауып өршелене аласұрғанын айтты. Күтпеген жерде құлағы қайтадан есiтетiн болып, ызалана қыңсылайды. Бiраз уақыт иесiне көнедi де, кейiн қарғы бауын жұлып қашып кетедi.

	Әбiгерленген комендант машина шақыртты. Ол жол үстiнде жұмбақ оқиғаға байланысты жайларды iздестiрiп едi, нәтиже шықпады.

	Верный Кузьминскийлерге соғыс басталардан бiр жыл бұрын келдi. Бұрын ол Сергей Александрович басқарған заставадағы таңдаулы шекарашы ит едi. Кузьминский ең жауапты тапсырмаға достығы шекарада аңызға айналған кiшi сержант А. Сухов пен Верныйды жiберетiн. Ал бiрде…

	Сол түнi застава участогiнен фашистiк барлаушы Курт Шнейдер диверсанттар тобымен шекарадан өтуге әркет жасады. Андрей Сухов жаудың сан жағынан басымдығына қарамай, ұрысты бастады. Застава бастығы жауынгерлермен келгенде бәрi тамамдалған едi. Өлтiрiлген алты диверсанттың екеуiнiң түбiне Верный жеткен екен. Соңғы минутына дейiн өзiнiң досы әрi иесiн қорғаған Верный қашып құтылған жалғыз адамның – Курт Шнейдердiң – оң қолының үш саусағын жұлып алды.

	Ұрыста Андрей Сухов қазаға ұшырады, ал ит алты жерден ауыр жарақаттанады. Оны ажалдан құтқарудың сәтi түстi, бiрақ жазылғаннан кейiн үрудi қойды. Тiршiлкке бей-жай болды.

	Верныйдың адалдығы мен батылдығына риза болған капитан Кузьминский оны өз үйiне «өмiрлiк пенсияға» алды.

	Коменданттың соңғы күдiгi ветизоляторға келгенде тарқады: цементтелген еденде көлкiген қанға батып Верныйдың өлiгi жатты.

	– Әлгi өлген адамның кiм екенi анықталды ма? – деп сұрады комендант түксие түсiп.

	– Әзiрге анықталған жоқ, – деген қысқа жауап қайтарылды.

	– Менi сонда апарыңыз!

	Жамылғыны алып тастағанда, Сергей Александрович айқайлап жiбере жаздады. Ол өзiне суретi бойынша кезiнде әбден белгiлi болған фашистiк барлаушы, соғыс жылдарында Украинада жан түршiгерлiк айуандық жасаған кәнiгi гестапошы Курт Шнейдердi таныды.

	Жендет өзiнен ежелгi кектiң қайтарылатынын еш ойламаған шығар. Ит сегiз жыл дерлiк дұшпанның иiсiн ұмытпай, кек алу сағатын күттi».

	Әңгiме аяқталғанда айналаны таңырқасқан үн кеулеп кеттi.

	– Сегiз жыл бойы еш ұмытпай жүру деген кереметтiң кереметi емес пе?!– дедi Файзолла көзi ұшқындай, айналасындағы балалардың жүзiне жүгiрте көз салып. Неге екенi белгiсiз, көзiм осы сәт Алпанға түсiп кеттi. Өңi күлдей болып кеткен екен. Жанары жасқаншақ тартып, үрейге толған. Менен күреңiткен жүзiн аударып әкеттi. Осы мезетте бөлекше бiр беймаза ой кiшкене кеудемде төңкерiле аунап түскендей болды…

	Ертеңiне-ақ мен Төлепбек атайдың ауылына жол тарт-тым. Хат әкелген қуанышқа қартты да ортақтастырғым келдi.

	– Ой, қасиетiңнен айналайын-ай, ә! Онысы абзал болған екен. Аты не дейдi?

	– Пальма.

	– Пальма, Пальма! Бiр аяулы әйел болды десейшi иман жүздi. Бәрiнен әлгi командир азаматты айтсайшы! Қолына хатты ұстаған күйi әрлi-берi аударып- төңкерiп қойып:

	– Азаматқа рахмет! Екiнiң бiрi бұлай етпейдi. Ерiккен қулар-ау деп, жазғандарыңды жырта салатындар, құдайға шүкiр, бүгiнде көп.

	Хат қағазының қасиетi бардай, жалпақ алақанымен оны тiзесiне салып сипап отыр, сипап отыр. Қолы дiр-дiр етедi. Осы кезде үйге ентiге басып, Жанбөрi кiрдi. Қолында газетке оралған түйiншегi бар.

	– Ата, мына қызықты қараңыз. Бiреу анау арық жағасындағы шеңгелдiң түбiне тастап кетiптi.

	– О, немене?

	– Ет.

	– Ет?! Қария қолындағы хатты маған ысыра бердi де, Жанбөрiнiң қолындағы түйiншекке қол қозды.

	Газет орауының iшiнен бiр кесек ет шықты.

	– Қай тұстан таптым дедiң?

	– Арық маңындағы топ шеңгел маңынан.

	– Тоқта, тоқта! Атай басын кiлт көтерiп алды. Әлдебiр жайды ойға түсiруге оңтайланған секiлдi. Қалың қастарының арасы түйiле бердi.

	– Кеше бiр баладан қалған болар. Өзiнiң белесепетi бар болатын. Өзi алдыңғы күнi де келген. Сол баланы кеше де ешкi-лақ қайырып жүрiп жолықтырып едiм. «Тоқта!» – деп, айқайлағанда, алды-артына қарамай зытқан. Бұдан соң ол ойланған қалпы:

	– Өзiнiң жүрiсi тым сұйық көрiнiп едi, ә, – дедi. Етке жиырылып жатқан жыландай секемдене, сезiк ала қарады.

	– Пышақ әкелшi, – дедi Жанбөрiге. Ол елiктей лыпып, киiз үйге кiрдi де, жып етiп тез шықты.

	Қария күнге шағылған ақ кездiкпен еттiң ортасын тiлiп жiбердi. Қылпыған кездiк етке елi бойы енбей жатып, шақ етiп, әлденеге тiрелдi.

	– Ә, бәсе-ау, ойлап едiм, бұл неғылған батпан құйрық деп. Кездiктi былай ысыра берiп тiлiнген тұсты қолымен ашты. Жылан тiлiндей жылт етiп, әлдене күнге шағылды.

	– Ине ғой мынау! – Жанбөрi шегiн тартты. Қарттың жүзi күреңiтiп кеттi.

	– Ә, нәлет, итке ине салмақ болған екен-ау, ә! Басын ауыр шайқап соншама бiр ауыр, мұңды жүзбен Жанбөрi екеумiзге көз тастады. Еттi қолға ұстап көтерiп қалғанда, оның астына жабысқан тiлдей қағаз жалбырап көрiне бердi. Кесек еттi аударып қалғанда қағаз бетiнен қан қызыл жазу көзге шалынды. «Фантомастан сәлемдеме!».

	Жанбөрi жазуды айқайлай оқыды. Қарт ауызын ашып, таңырқаған қалыпта екеумiзге кезек-кезек көз салады.

	Менiң тұла бойымнан суық тер шып-шып шықты. «өй, атаңа нәлет, Алпан!» – деп, айқайлап жiбере жаздадым. Бәсе-ау, кiшкене Хабар әлгi бiр әңгiмелердi тектен-текке айтып жүрген жоқ екен ғой. Баяғыда киiмiмiздi тонайтын да сен сұм екенсiң ғой. Жымысқы , ұры тiрлiк сенiң қолыңнан да келе бастағаны ма! О, сұм Алпан! Кекшiлдiк пе, бұл не сонда?! Баяғы бiр жыртылған шалбар үшiн iшiңе бықсық кек түйген сен мүлдем оңбассың деймiн iшiмнен. Адам кектескенде де осылай кектесе ме екен.

	Қол созым жерде бейбiт, маңғаз пiшiнде жатқан қасқыр итке қараймын.

	Анда-санда қарт қолындағы етке мойын соза қарап, танауын жыбырлатады.

	Өңешке барып оқша қадалар топ иненi ойыма алғанда, жон арқамнан мың сан садақ жебесi шаншыла қадалғандай әсерде болдым. Қасымдағы екi жанның не айтып, не қойып жатқаны құлағыма қос қолдап итерсе де енер емес. Тор iшiне қамалған тиiндей дызалаң қаққан мазасыз ойлар басымда әрлi-берлi алас ұрып кеттi.

	Санамның сонау түкпiрiнде өз иесiн аңсай күткен асыл ит соншама адал, соншама сенгiш, риясыз бiр қалыпта алыстан қол бұлғай, ұры жандай сыбырлай шақырған Алпанға бұлың ұрып, еркелеп бара жатқандай. Ол қолындағы кесек еттi әуелете келiп лақтырды. Пальма бөлекше ширақ, шапшаң қимылмен оны жерге түсiрмей қақшып алды да, толғай жұтып жiбердi. Кенеттен бар даланы, кең даланы басына көтере қаңқ етiп, жан ұшыра ойбайлап, төрт аяғы жерге тимей, безiп ала жөнелдi.

	– Ах, ах! Ах, ах! – Осы сәт Алпан, жоқ Алпан емес Курт Шнейдер, жо-жоқ, Алпан… жанталасқан иттiң өлер сәттегi, қимылына рақаттана қарап, қос бүйiрiн таяна, бар дауысымен қарқылдай күледi.

	Сол кезде мен оның қасына тақалып келе беремiн. Ол безек қағып жүрген иттi маған нұсқай көрсетедi… жұдырығым тас түйiн болып түйiле бередi. Қорғасындай көрiнбес бiр салмақ келiп жұмулы жұдырығымның iшiне жиылып жатыр, құйылып жатыр. Зор салмақ оң иығымды төмен қарай тұқырта тартып барады.

	Ол… Алпан, жоқ, Алпан емес, Курт Шнейдер, жо-жоқ, Алпан… азу тiсi ақсия, бар даусымен дарақылана, қарқылдай, күлген үстiне күле түседi. Түкiрiгi төгiлiп, ауаға шашырайды. Оның ұсақ тамшылары күнге шағылып, бос кеңiстiкте ала құйындай құтырына ұйтқып жүр. Әлгi ұсақ тамшылар бiр сәт жалт-жұлт еткен мың-сан өткiр инелерге айналып сала бередi. Олар кiрш- кiрш етiп қадалар жас тән, жұмсақ дененi аласұра iздейтiндей.

	Мен кеудемдi шегiне жеткiзе керiп, ауаны iшiме сыйғанынша жұттым. Денемдi оңға қарай бұра ыңғайлап, зiл батпан жұдырығымды шегiне жеткiзе артыма қайырдым. (Достарым менiң, менiң осы сәттегi терiс қылығым үшiн кешiрiңдер, бiрақ…).

	Иә, зiл батпан жұдырығымды шегiне жеткiзе, артыма қайырдым.

	– Бах! Дауысым күркiрей шықты. Сом салмақты жұдырық Алпанның шықшытының астынан барып, сарт еттi.

	Домалай безiп бара жатқан ит емес, Алпан болып шықты. Домалап барады, домалап барады…

	– Ой-баа-ааа-ййй!

	Басымды сiлкiп-сiлкiп жiбердiм де, көзiмдi аштым. Елес ойдан әзер айықтым. Жұдырығым, шынында да, тас түйiлiп, саусақтарым қарысып қалыпты. Әзер жаздым.

	Төлепбек пен Жанбөрi екеуi еттi инеден арылтып болып қалған екен. Жайылған газет шетiне бiрқауым ине тiзбектелiп қалыпты. Соңғы иненi қойып жатқан Жанбөрi:

	– Он болды, – дедi. Иығынан зор салмақ жерге аунағандай желпiне сөйлеп.

	– О, сұмдық, – деп Төлепбек атай жағасын ұстады.

	Инеден арылған еттi айналдыра аз қарап тұрды да, итке лақтырып тастады.

	– Бұл иттiң не жазығы бар, ей! Қай бала болды? Ешкiмге зәбiр қылған сияқты емес едi,–деп, сұраулы пiшiнмен маған қарады.

	Мен қарттың ауыр көзқарасына төтеп беруге тырыстым. Алпан бастаған жорықтың iшiндегi бардың бiреуi менмiн ғой. Бiрақ көз деген сұм ұры ғой. Қарт шаншылып қарай берсе, сыр алдырып қоятындаймын. Бiрақ атай көзiн аударып әкеттi.

	«Әй, арамза Алпан-ай, адамды от пен суға салып қойдың-ау. Мына бiр қуанышты хабар үстiнде сол түнгi жасаған кiнәларды мойындай кетсем бе деп ықылас етiп келген едiм, бiр жағынан. Қарт жүрегiнен ескен мейiр мен адалдық алдында балалық айыбымды мойындамасқа лажым қалмай келгенiн қайтейiн. Келгенiм келген-ау, бiрақ сенiң сұмдығыңның үстiнен түстiм ғой. Бәсе, кеше түсiңнiң күлдей болып бұзылуы тегiн емес екен ғой».

	Мен сол күнi қарт ауылында кешке дейiн болдым. Бiрақ бұл жолы болған шындықты айтқан жоқпын. Келесi бiр сәтi түскенде айтуды жөн көрдiм. Самолет командирiне жазылған хаттың жайын айтқанда, қарт шын риза болған көңiлмен менi арқадан қақты. Командирдiң ыстық сәлемiн шынайы көңiлмен қабыл алды. Ал «Кек» хикаясын қарт ерекше таңырқай тыңдап, аяқтағанда:

	– Ой, қасиетiңнен айналайын-ай, ә, – деп басын ұзақ шайқап отырып қалды.

	Алпанмен сөз басқа болмақ. Онымен өзiмiз сөйлесемiз. Төлепбек қарт алдында Алпандың масқара қылығын әшкерелеу тым ауыр болмақ. Ақ қағаздай адал қарт көңiлi әлгiндей сұмдықтың «авторы»–бiздiң кластас серiгiмiз Алпан екенiн бiлсе, тым-ақ жүдеп, көңiлi қоңылтақсып қалатыны даусыз. Сенген жүректi, адал жүректi жаралау аса ауыр ғой. Кешегi соғыс өртiн, немiс концлагерiнiң азабын көрген қарттың бейбiт шақтағы көңiлi аспаны бұлтсыз, бұрқасынсыз болғаны қандай жақсы.

	Ал Пальма мен Верныйдың адалдығы мен ерлiгiн ауыл адамдары, әсiресе балалар көпке дейiн аңыз етiп, айтып жүрдi.

	1980 жыл.





АЯҚТАЛМАҒАН АҢЫЗ НЕМЕСЕ АЛДАР КӨСЕ ТУРАЛЫ ХИКАЯНЫҢ ЖАЛҒАСЫ


	ПОВЕСТЬ-ЕРТЕГІ



	Босағасын аттаған бөгде жанға бір жұтым су татырмай, нәр сыздырмай шығаратын, айдай әлемге аты жайылған Шығайбайды Алдар Көсе жер соқтырып кетті...

	Өрісте қаптаған қалың қойының соңында жүрген Шығайбай бүгінгі түні үйінде болған жайды есіне алғанда, ызадан жарылып, өліп кете жаздады. Ет орнына ескі етігінің сірісін жегені, май орнына сиырдың жас жапасын асап алғаны ойына оралғанда, лақ еткізіп құсып жіберді. Бәрінен де арқасына аяздай батқаны – сүйікті атынан біржола айырылғаны болды. Өмірінде сырт кісіге суыртпақ жіп ұстатып көрмеген Шықбермес Шығайбай өзінің Алдар алдында жас баладай алдануының сырын көпке дейін түсіне алмай, шақшадай басы шарадай болды. Қабағы қара түндей түйіліп, түнеріп кетті. “Құдайым-ау, мені қандай тажалға жолықтырдың?” – деп Алдарды жеті ата, жекен суына жеткізе қарғап-сіледі.

	Аш қасқырдай ұлыған іші қарнының қатты ашқандығанан хабар бергендей. Анау көк балаусаға бас қойып, рақатқа кенелген қалың қойға көзі түскенде, ашкөз қызғаныштың тікенді тырнағы ішін тырнап-тырнап алды. Көзіне қан толып кеткендей. Қасындағы шоңғал тасқа құтырына ойнақ салған қос текешікті тобылғы таяқпен жіберіп ұрды да, қойтасқа сылқ етіп отыра кетті.

	Мынау кең дүние көз алдында бір уыс болып тарылып сала берді... Кешке ауылға тақана бергенде, алдынан ойбайлап бәйбішесі шықты.

	- Құрған ғана, қу қақпас-ау, Бізбикені әлгі қу аяққа көзің қалай қиды? Бұл дүниеде сендей адам болар ма? Құдайым-ау, ортамыздағы жалғыз баланы шырылдатып, сайда саны жоқ, құмда ізі жоқ алаяққа бере салуға қалай ғана дәтің барды?

	Шығайбай қой шетінде қаққан қазықтай қалшиып қатты да қалды. Өз құлағына өзі сенбеді. Бәйбішесінің сұңқылдаған үнінің аяғын тыңдамастан бар даусымен баж етіп:

	- Иттің ғана баласы, мен бізді бер деп едім ғой, не айтып тұрсың, ойбай?

	– деп жер тырмалап отыра кетті.

	- Алжыған неме-ау, алыстан айқайлап: “Берсең беріп құтыл сол бәледен” – деген өзің емес пе!

	- Қу шұнақ құдай-ау, о заманда бұ заман бұралқы иттей кезбеге қыз бере салатын мені есуас деп пе едің – ей, сен?

	Шығайбай қайнап кетті. Тобылғы таяқ басына барып таңқ еткенде, ол шалқасынан түсті. Айқай шыққаннан үй артына тасаланған тоқалы қожасының кәрінен қорқып, іргедегі топ шеңгелдің түбіне барып тығылып қалған-ды. Шығайбай талықсып жатқан бәйбішесінің бүйірінен ыңқ еткізіп бір тепті де, сылқ етіп отыра кетті. Еңк-еңк етіп, әйелдерше дауыс айтып жылады.

	Қора аузында топталған қойлар қожасының мына қылығына таңданғандай, бәрі оған аңтарыла қарап қалған-ды...

	Шықбермес Шығайбай құла жорғасын тайпалатып келе жатты. Көкейіне түйген ойы біреу-ақ. Ол - өзін қу тақырға отырғызып кеткен Алдардың үстінен Алаша ханға арыз айтып, есесін алып, кек қайтару. Бір ашуын бойына жиып, жауар күндей түйіліп, тістеніп алған. Тісін шақұр-шұқыр еткізіп, қалай қайрағанын өзі де аңғармай қалды.

	Күн ыстық еді. Сараң байдың аты да, өзі де шөлге бой алдырайын деді.

	Жалғыз аяқ соқпақ сайға құлады. Оның табанымен жылтырап ағып жатқан жылғаның басы әудем жерде екен. Бұлақ басында, үй орнындай дөп- дөңгелек жерге өскен жап-жасыл бояқтай көк шалғын ерекше құлпырып, бөлекше көз тартады. Өзі де, аты да бұлаққа келе бас қойды. Суды сыңғытып ішіп жатыр.

	Шығайбай көк шалғынға бауырын төсеп жата кетті. Салқын су, салқын ауа, жасыл шөптің хош иісі тал бойын маужыратып, ұйқыға әкете берген...

	***

	Құлан мен Түлен екеуі тұла денесін көтере алмай биік жартас қуысындағы уақытша мекенінде үш күн жатты. Көк ала торғайдай болған денелері күп болып ісіп кеткен еді.

	Осыдан үш күн бұрын Алдар Көсемен болған шайқасты естеріне түсірсе, төбе шаштары тік тұрады. Он екі өрім бұзау тіс қамшы мен ұзын сойылдың сойқан соққысы естерінен еш кетер емес. Бұл күндері ұйқыдан талай рет шыңғыра айқайлап, шошына оянулары тым жиілеп, түн ұйқылары төрт бөлінетін болған. Жығылғанға жұдырық дегендей, сол шайқас болған күннің кешінде от мүйізді, жылан құйрықты, жолбарыс тісті, арыстан басты Ібіліс келіп, қос шайтанды шапалақтан шарт еткізіп, жалпасынан түсірген. Айыр тырнағымен мойындарынан қылғындырып алып, қаһар төге сөйледі:

	- Құдайдың қаһарына шалынған қос малғұн, ел аман, жұрт тынышта бар қасиеттеріңнен жұрдай болып, жүрістерің мынау. Екеуіңде жұртыңа көрінер не бет қалды?! Бір адамды алуға шамаларың келмесе, несіне шайтан болып жүрсіңдер?!

	- Тақсыр-ау, көп адамды алдадық. Бірақ Алдар деген бәлеге жолыққалы жолымыз болмай қойды, - деп, Құлан қырылдаған күйі мәймөңкелеп сөйлей беріп еді, долданып алған Ібіліс оның сөзін аяқтатпай ақырып жіберді. Қос мүйізінен жарқ ете қалған жалын от жықпыл жартастың қуыс-қуысын жұмбақ түсті сәулемен алаулатып, долыра жалап өтті.

	Құлан мен Түлен қылқынып өлуге шақ қалды. Ібілістің темір қысқаштай тарылып бара жатқан саусақтары сәт санап сығымдағанда, жандары мұрнының ұшына келді.

	- Алдардың арқаларыңа мініп, жауыр қылғанын кештім. Ат басындай алтыннан айырылып, алданғандарыңды кештім. Тіл-ауызды үйірген қымыз бен қазыдан, жал мен жаядан мақұрым қалғандарыңды кештім. Ал тіл астарына салып берген сиқыр теңгеден қара басып, айырылғандарыңды қалай кешпекпін?! – ақырып жіберіп, қос тізесімен жерде жатқан екеуін нығырлап жібергенде, төс сүйектері күтір-күтір етіп, сынып кеткен тәрізді болды. Көздерінен жастары ытып-ытып кетті. Жан ұшыра шар еткен екеуінің ащы айқайы шыққанда, онымен жарыса дыр етіп қатты естілген бөлекше үнді бір дыбыс Ібілістің өзін селк еткізді. Селк ете қалған Ібіліс арт жаққа жалт бұрылғанда, мұрнына жағымсыз, жидіген күлімсі иіс келді.

	Ібіліс тізесіне шоқ тигендей, орнынан шорши атып тұрды да, тыжырына:

	- Ой, пәдіріңе нәлет, өңкей найсап, қылықтарын! Бірақ дауысы бұрынғыдан жұмсарған тәрізді.

	Құлан мен Түлен есеңгіреген қалыптарымен орындарынан тұрып, оған жалтақ-жалтақ қараған күйі, артқа шегіншектей берді.

	- Тоқта! – деп Ібіліс қайта ақырып жіберді. – Тіл астына салатын сиқыр теңгені Алдардан қашан қайтып алмайынша, шайтан елінің шекарасына тұяқ тигіземін деген ой қаперлеріңе кірмесін! Түсіндіңдер ме?

	Екеуі қосарлана:

	- Иә, түсіндік, - деп дірілдей үн қатты.

	-Сиқыр теңгені қашан қолдарыңа түсіргенше, адам көзіне көрініп жүретін қалыптарыңда қала беретіндеріңді өздерің де білесіңдер. Менің далаға шашып жүрген басы артық сиқыр теңгем жоқ сендерге беретін, - деді де көзден ғайып болды.

	Құлан мен Түлен екеуінің еңіреп жылап қала беруден басқа шарасы да қалған жоқ еді.

	Содан олар жартастағы қуыста үш күн жатты. Алдардан қайткен күнде де кек алудың, сиқыр теңгені қолға түсірудің неше түрлі айласын ойлап, сан алуан қиялға берілді. Бұл аралықта арқа-бастарының ісігі де қайтып, оңалуға бет алған-ды. Өздері де шөлден әбден қаталап, қарындары да қатты ашты.

	Құлан мен Түлен сол күні жартастағы мекенінен жайлап шығып, өздері су ішіп жүрген бұлақ басына қарай беттеген. Оған тақанып келгенде, екеуі ауыздарын ашып тұрып қалды. Әлдекім көк шалғында шалжия құлап, ұйқыны соғып жатыр. Олар бір бүйірлей жатқан адамның жүзін барлай қарады, бұғағы білеуленіп, майы жылтырап бетіне шыққан бітік көз біреу екен. Иегіне шыққан селдір сақалы ұйпа-тұйпа болып, көзге еріксіз көрінеді.

	Жылға жиегінде жайылып жүрген құла жорға аяқ астынан пайда болған екеуіне аңтарыла қарап, аз тұрды да, қайтадан бидайыққа бас қойды.

	Құлан мен Түлен бірінің бүйірінен бірі түртіп қалды, көздері шырадай жанды. Ат қанжығасындағы семіз қазының, тәтті нанның иісі мұрындарын жарып барады. Сілекейлері шұбырып қоя берді. Құла ат адамға үйірсек екен. Мысық табандап, бұқпантайлап, қасына сақ келген екеуіне оғаш мінез танытқан жоқ.

	Аяқ астынан шыққан ащы айқайдан екеуі шошып кетті. Құла ат басын көтерді де қойды.

	- Атаңа нәлет, Алдар! Күлшемді бер деймін, кәне, күлшемді бер!

	Екеуі шөп арасынан аспанға қарай ереуілдесе ербеңдескен адам қолын көрді. Ауаны қармап, әлденені ұстай алмай аласұрып жүр. Құлан Түленге сыбыр ете қалып:

	- Е, бұл да Алдардың алдауына түскен сабаз ғой, - деді.

	- Алдағанда да қан қақсатып алдаған. Тіпті ұйқыда жатса да, Алдар қудың бұған тыныштық бермеуін қарай гөр, - деп басын шайқады Түлен.

	- Ойбай-ау, өзімізді қандай қылып еді!? Көкала торғайдай қылған жоқ па?! – деді Құлан қиналған қалыпта.

	- Не істейміз деген де сөз бола ма? Қарнымыз ашты ма? Ашты. Мына қазы мен нанды алып, оңаша апарып жейміз, - деді Құлан.

	Түлен де шыдамсызданып тұр екен, дереу қоржынды қанжығадан шешіп алды. Құлан оның аузын ашты да, сары алтындай болып көз жауын алған майлы қазы мен иісі бұрқыраған таба нанды алды. Содан соң екеуі бұлақ маңынан асыға басып, оңаша тұсқа ұзады. Сөйтті де топ шеңгелдің түбіне отырып, сылқия тойды.

	- Әлден уақытта тымық ауаны басына көтере ойбайлап, жылауға шақ қалған ащы дауыс құлақтарына жетті. Екеуі сылқ ете қалып, орындарынан атып-атып тұрысты.

	- Атаңа мың бір нәлет Алдар, көгермей көктей солғыр Алдар! Үйді қойып, енді қу медиен далада да аңысымды аңдуын қоймағаның ба?! Ә, қу құдай, қу шұнақ болғыр, қу құдай! Құтқарсаңшы мені мына тажалдан!

	Құлан мен Түлен ат үстінде ойбайын салып келе жатқан адамға аңтарыла қарап, оның жолын тосып тұрды. Шығайбай да алыстан көрінген қос қараға ат басын бұра берген. Екеуі бір-біріне қулана жымың етіп, ішің білсін дегендей ым қағысты. Жат жолаушының алдынан шығып, моп-момақан пішінде жол тосып тұрды.

	Шығайбай жақындай келе мүсәпір бейнедегі екеуге барлай қарап, сәл өктемдеу үнмен:

	-Ей, қу далада қаңғып жүрген қай жалаңаяқсыңдар? – деді. Әлгіндегі ойбайын ұмытып, ат үстінен мардымси сөйлеп, тәкаппарлана шіреніп қойды.

	- Е, байеке, “Басқа түссе баспақшыл” деген емес пе, қай еріккеннен жүрміз дейсіз. Алдар деген қу қан қақсатып, сан соқтырып кетті. Содан кек алғалы жолға шыққан бетіміз еді. Әлгінде ғана алыстан шыққан ащы айқайды естіп, кідірістеген едік. Сайдан сіз шықтыңыз. Жөн сұрасайық әрі ащы айқайына қарағанда жаны қиналып жүрген жан ғой деп, мына Түлен ініміз екеуміз сіздің жолыңызды тосып едік , - деді Құлан мүләйім ажармен.

	Шығайбай атынан домалап түсті. Екі көзі шырадай жанып, екеуінің қасына елпектей, емпеңдеп жетті.

	- Ол алаяқ сендерді де сорлатып кетіп пе еді?! Айналайын-ау,іздегенге сұраған дегендей жолым болайын деп тұр екен, ендеше. Жүріңдер онда тезірек, сол сұрқияны тауып алып, қол-аяғын байлап, ханға апарып берейік, - деп өз басының Алдардан көрген теперіштерін жіпке тізгендей сарнатып айтып берді. Құлан мен Түлен де кенде қалмай, өз бастарынан өткендерін ашына айтысты. Бірақ екеуі оған бар шындықты ақтарса да, өздерінің адам пішінді шайтан екендерін айтпай, ішке бүгіп қалды.

	Үшеуі ұзақ жүрді. Жалғыз аяқ соқпақ ұшы-қиыры жоқ кең даланы қақ жарып, жыландай ирелеңдеп әлі кетіп бара жатыр.

	Құлан мен Түленді Шығайбайдың май жайлы айтқан мылжың әңгімесі жалықтырып жіберді. Арқандаулы аттай, қайта айналып Алдар жеп кеткен қазысы мен майын, өз қолынан ажал тапқан қасқа атын сөз арасына қыстыра береді. Жиі-жиі кіжініп, екілене, елере сөйлейді.

	- Осыдан ғана қолыма түссе, тірідей шайнар едім! – деп тобылғы сапты қамшысымен қонышының сыртынан ұрып-ұрып алады.

	Кеш батып, көз байлана бастады. Үшеуі ұзақ жолдан қалжырап, шаршап қалған-ды. Бір жұмырша төбеге тақана бергенде, жалғыз аяқ сүрлеу үшке айырылды. Барлығы абдырап, тосылып қалды. Шығайбай серіктеріне қарап:

	-Ал қайсысына түскеніміз дұрыс, ақыл беріңдер, - деді. Олар абдырған халде бас шайқасты. Шығайбай да дал болды. Ешқайсысы бұрын бұл жақта болып көрмеген екен. Ымырт қоюланған соң бағанадан малданып, сүрлеудегі бағдар болып келген аттың ізі қай бағытқа кеткенін ажырата алмай қалып еді.

	- Сол алаяқты ұзынқұлақ біреуден естігенімде, осы Алаша хан ауылы маңында деп еді. Бірақ ханды да қара жерге отырғызып кеткенге ұқсайды. Содан бері өзі де көрінбей, құрдымға кетіпті деп жүр ғой, - деп Шығайбай бұлдыр әңгіменің, белгісіз әңгіменің ұшын шығарып қойды.

	Олар жол айырығындағы жатқан жалпақ тастың үстіне келіп, абыраған халде тізіле отырысты. Үшеуі әрі ақылдасып, бері ақылдасып, тоқтам қылған ақылы – бүгін осында түнеу болды. Тіпті түнде түс көрсе, таңертең жорысатын да болып келісті.

	Шығайбай атын тұсап әрі арқандап, оның ұшын аяғына байлады. Сөйтіп ұйықтауға ыңғайлана берген-ді. Жолдан шаршап, қажып келген екі серігі де бастары жерге тиісімен қор ете қалды.

	Таңертең Түлен үрейленген үнмен тұр-тұрлап, жатқан екеуін түртіп оятты. Шығайбай орнынан шошып тұрды да:

	- Ат аман ба? – деп көзін уқалап, айналасына алақтай қарады. Аты жайылып тұр екен. “Уһ” деп демін алған Шығайбай Түленнің үрей алған жүзіне көз салды. Құлан орнынан атып тұрған күйі жалпақ тасқа тесіле қарап қалыпты. Тастың бетіне біреу аймандай қып ақ бояумен әлденені жазып кетіпті. Бірақ ішкі түйсіктері мұның тегін еместігін сездіргендей. Тұрғандардың ешқайсысы да әліпті таяқ деп білмейді екен. Сұрау толы көздерімен бір-біріне аңырая қарасты. Осы сәтте құла жорға елең етіп, оқыранып, құлағын тігіп тұра қалды.

	Әудем жерде торы атты, ақ сәлделі біреу бұларға қарай бет түзеп келеді екен. Шығайбай алға сытылып шыға берді де:

	-Уа, молдеке, жол болсын! – деп дауыстап сәлем берді.

	- Е, әлей болсын!

	Оның дауысы зор, үнді екен.

	- Қайдан келесіз, молдеке?

	- -Елден келеміз.

	- Қайда барасыз?

	- Ханға барамыз.

	- Шаруаңыз не?

	- Е, айтпа, шырақтарым. Алдар деген арбаушы иттің тіліне еремін деп, қатынымды өлтіріп алдым. Соны Алаша ханға барып айтып, жазалаттырмақпын.

	Осы сөзді айтқанда молданың күрең жүзі түтігіп, өңі өрт сөндіргендей болып кетті.

	- Қалай өлтіріп алып жүрсіз? – үшеуі жамырай сұрасты.

	- Ойбай, айтпаңдар, адамды қара басайын десе, бір-ақ сәтте екен, - деп қойнынан ұзынша, көп тесігі бар түтікшені суырып алды. Олар молданың қолында жалт-жұлт еткен түтікшеге таңдана қарады. Бірақ мұның әйелдің өліміне қандай қатысы бар екендігіне бас жеткізе алмай тұрды.

	- Бірде Алдардан осы түтікті қасиеті көп деген соң қол басындай алтынға сатып алып едім.Себебі алдында ол өз әйелін менің көзімше бауыздап өлтірді де, сәлден кейін басына тұрып алып, мына сыбызғыны ойнатып, тірілтіп алған. Содан мен де осы кереметті көрші байға көрсетейін деп, оны үйге қонаққа шақырдым. Алдындағы келісім бойынша, ол келгенде әйелім төсектен тұрмай жата берді. Мен ашуланған болып бардым да, әйелімді пышақпен қыл тамақтан орып жібердім. Ол қорқырады да қалды. “Ашуым” басылған соң, бас жағына отыра қалып, сыбызғыны сұңқылдатып әрі ойнаттып, бері ойнаттым. Бірақ сорлы әйелім қыбыр етіп, қимылдаған жоқ. Сөйтіп мына Зәкіржан ағаларыңды құдайдың қос қолдап тұрып қақ төбеден ұрғаны ғой, - деп кеңкілдеп жылап жіберді. Үшеуі жабылып, молданы әрең жұбатты. Көңіл айтып, қайырлы болсын десті. Ол солығын әрең басып, көзінің жасын сүртті.

	Молда үшеуінің шаруа, сапар жайын білгенде, төбесі көкке екі-ақ елі жетпей қалды.

	- “Жолы болар жігіттің жеңгесі шығар алдынан” дегендей, онда жолымыз оңғарылғалы тұр екен, бауырларым. Келіңдерші бері, құшақтасып көрісіп, шын ниетпен танысайық, - деп үшеуін бауырына қысты. Тіпті ажарланып, алғашқы қайғысын да ұмытып кетті.

	- Алдарың қанша қу болса да, бәрімізді алдай алмас. Әйтеуір қолға түссе, ит терісін басына қаптап, аяусыз кек аламы, - деп жүзі бөлекше ажарланып, үні мүлдем зорайып шықты. Көзінде ызаның ызғарлы ұшқыны ойнап тұрды.

	Бір уақытта Түлен тұрды да:

	- Зәке, сіздің жолыққаныңыз мұндай жақсы болар ма?! Бағанадан бері үшеуміздің басымыз қатып, мына жалпақ тастағы жазуды оқи алмай тұрғанымыз.

	Молда тастағы жазуды оқығанда, көзі ұясынан атыздай болып шығып кетті.

	-“Оңға жүрсең, опақ боласың, солға жүрсең, сопақ боласың, ортамен жүрсең, шатақ болады. Сәлеммен Алдар!” – деп дауыстап жіберді де, Зәкіржан молда сылқ етіп отыра кетті. Шығайбай шыңғырып жібере жаздады. Құлан мен Түлен аз-кем уақыт таңданғандай халде тұрып, өздеріне өздері тез келді.

	- Ойпырым-ай, бұл жауыз тіпті жүрер жолды да торып дамыл бермегені ме, - деп Шығайбай қамшысына сүйенген күйі сылқ етіп отыра кетті. Түлен Құланды түртіп қалып, сыбырлап:

	-Мынауыңның жүні жығылып қалды ғой, бірдеме деп демеп жібермесең болмас, - деді.

	Құлан даусын қырнап жөткірініп алды да:

	- Байеке, мұңаймаңыз, тек бірлігіміз ірімесін, істің сәті түсейін деп тұрғанда, ұнжырғамызды түсіргеніміз мүлдем жарамайды, - деп сыпайы сөйледі.

	Шығайбай басын көтеріп алып:

	- О, не дегенің, Құланжан-ау, әшейін кес-кестеп алдан орай берген соң, айтып жатқан пендешілік далбас қой, - деп ақтала сөйледі де, сөзін жалғап:

	-Сонда ол сұрқияны қайдан табамыз? Кәпірдің мына бір сөзінен шошығандайсың! Тегі қылар айла-амалыңды аяғынан тұсағандай. Ырымға жаман екен, - деп таусыла тіл қатты.

	Зәкіржан молда көңіл жұбатарлық үнмен:

	- Адамды адастырудың алуан айласын жасайтын жанның айтқан сөзіне де сене беруге болмайды, байеке. Менің көңілім осы ортаңғы жолды қалап тұр. Шешінген судан тайынбас“ дегендей, қандай шатағы болса да өз мойныммен көтеруге дайынмын, - деп өз байлауын айтты.

	Шығайбай алғашқы қосылған екі серігіне қарағанда, соңғы қосылған жолаушыны іші біртүрлі жылы көріп қалды. Әрі өзі хат таниды екен. Осыларды ойға түйген Шығайбай қуанып кетті де:

	- Нар тәуекел, мен де сізбен біргемін, - деп атына қарай аяңдады.

	Құлан мен Түлен дағдарып тұрған. Екеуі де іштерінен мына екі адамның бірыңғай ырымшыл қылықтарын ұнатпай, көңілдері сәл-пәл секем алып қалды. Егер Алдарды қолға түсіріп, қинауға салғанда, жаны алқымға келген ол мына бай мен молдаға бұлардың шайтан екенін айтып қойса не болмақ?

	-Астапыралла-ай! “Қарға қарғаның көзін шоқымайды”демекші, адамдар бір-біріне қанша жауықса да, жеме-жемге келгенде Алдарды жақтап, тайқып шыға келмесіне кім кепіл? Онда тіл астына тығатын сиқыр теңгені мәңгілікке жоқ дей бер. Жоқ, болмайды. Біз бұлардан бөлініп, өзге жолмен кетуіміз керек. Алда көрер қызықты әркім өз пешенесінен көрсін” – деп екеуі де іштей ой түйіп тұрып еді. Қос шайтан бір-біріне барлай көз салғанда, ішкі сырларын бірден айтпай-ақ ұғысты.

	Жасы үлкен Құлан шешімін кесіп бір-ақ айтты.

	-Алдардың айласына найза болмайтыны рас. Ол қай жолдан кездессе де, оның бізді күтіп тұрған аялы алақаны жоқ. Осы тұрған барлығымыздың жауымыз – біреу, мақсатымыз да – біреу. Ол – Алдардан кек алу. Ендеше осы үш айыр соқпақты нар тәуекел деп сүзе, тінте қарауымыз орынды. Мен соқпақтың сол қанатына түсейін, мына Түлен оң қанатына түссін. Сонда орынды болады ғой деп ойлаймын. Біреуімен ғана жүрсек, қапы қалармыз, - деді.

	Олардың барлығы да Құланның ойын құптады. Қолға түскен Алдарды арқанға байлап, қайсысы болса да Алаша ханға апаруға бітім қылысты. Содан соң олар бір-бірімен қоштасты да, үш бөлініп жолға шықты. Құлан мен Түлен екеуіне қызғаныш ете ұзақ қарап тұрып қалды.

	***

	Ат артына мінгізген Бізбикені Алдар үйге әкелгенде, біраздан бері қоныстас болып кеткен Жиренше мен Қарашаш қатты қуанды.

	-Құсың құтты болсын, Алдаржан! Босағаларыңнан бақ кетпесін! – деп Қарашаш Бізбикенің алдынан шашу шашып, аттан түсірді. Үйге кіргізіп, босаға аттарда ақ тілек айтып, отқа май құйғыздырды. Осыдан біраз бұрын Алдардың шешесі қайтыс болған-ды. Содан от басында жеке дара состиып қалған Алдарды Жиренше қасына қоярда-қоймай көшіріп алған болатын.

	-Жүрісің көп адамсың. Жалғыз жүріп күнің өте ме, қасыма көшіп кел.

	Қара серік кімге де болса керек, - деп орынды тілек айтқан.

	Қарашаш пен Жиренше бұрын Алдарды сырт естіп жүретін. Оның көп істеріне қатты риза болысып, айыздары қанып отыратын. Әсіресе өздеріне тізесін көп батырған Алаша ханның өткен жылы ат басындай алтынын алып, онымен қоймай, қызына қоса үйленген оқиғасы тұсында тіптен жақсы көріп кеткен еді. Сырттан болса да абырой тілеп, ізгі ниет танытып отырған-ды.

	Хан қызының қара сирақ кедейді менсінбей, көптен бері қыңыр мінез танытып жүргендігі Жиренше мен Қарашаштың қабырғасына кәдімгідей-ақ батып жүрген. Әсіресе Алдардың момын шешесін ол жоқта тілдеп, тіпті басына әңгір таяқ ойнатады екен деген жағымсыз, жат хабарды ұзын құлақтан естіген еді. Тіпті соның артынша оның шешесінің құса болып, қатты қападан ауруға бой алдырыпты деген суық хабар да құлақтарына жеткен.

	Соның артынша Алдар хан қызымен ажырасыпты дегенді естігенде, Жиренше мен Қарашаш оның бұл ісін құп көрген-ді.

	Екеуінің Алдарды тіпті жақын тартып, шын бауырлардай туыс болып кетуінің өзге де тосын себебі бар еді. Осыдан бір ай бұрын Жиренше Алдардан оңбай алданған. Ақ көңіл, ала көйлек Жиренше Алдардың үйде ұмыт қалған алдауыш таяғымды әкелемін деп, мұның атына мініп кеткенін, әрі құлайын деп тұрған моланы сүйетіп қойғанын атып, көзінен жас аққанша күлуші еді. Және де сол оқиғаны қызыққа құмар қалың жұртқа өзі жария етіп болған.

	Ертеңіне Алдар шуақ көңілмен:

	-Жиренше аға, атыңызды алдап мініп, қисық моланы сүйетіп кеткен қылығыма кешірім сұраймын. Атыңызға, даңқыңызға сыртыңыздан қанық едім. Бірақ жүздеспеген соң, тілдеспеген соң, білісе бермейді екенбіз. Қара халыққа, момын қауымға, адал жанға қиянат етпеспін деп Алдан әкеме берген сертім бар еді. Қиянатшыл, қыңыр топқа сермеп жүрген таяғымның ұшы сізге тиіп кеткенін кеш білдім. Жолда жолыққан бір жарлы менің астымдағы атты бірден танып: “Ағасы-ау, астыңыздағы ат Жиренше ағаныкі ғой. Шешеннің өзі қайда, аман жүр ме?” – дегені. Сонда барып санымды бір- ақ соққаным бар емес пе. Бірақ мен де пендемін ғой, егес тілеген жаннан есе алмасам, ішкен асым бойыма тарамаушы еді. Сондай бір түрт шайтан мен кері беттетпей, үйге алып келді.Алайда көкейі құрығырда ызыңдаған мазасыз ой түнімен тыныштық бермей, әз ағаны алдағаным ақымақтық емес пе деп қатты азаптандым. Сонымен не керек, өз алдыңызға бас иіп келіп отырған жайым бар. Қандай жаза болса да мойныммен көтеруге әзірмін, - деп Жиреншенің аяғына жығылды.

	Жиренше Алдардың есті қылығына барынша ризашылық етті. Қарашаш та сүйкімді жүзді жігіт ағасының мына мойындауына тым риза болып:

	-Қайным-ау, “Алдыңа келсе атаңның құнын кеш” деген емес пе. Оның еш айыбы жоқ. Қайта бәрін бүлдіріп жүрген Жиренше ағаңның өзі. “Алдар дегенің шын алдағыш болса, мені бір алдап көрсінші”, - деп өзеуреп қоймаған өзі. Мұның өзіне де сол керек, - деп сыпайы ғана сылқ-сылқ күліп, сары қымызды сапырып отырғандарға ұсынған.

	Бізбике жұпыны үйге аяғын сақ басып, тартқыншақтай енді. Шығайбай байдың қызы екенін жаңа сырттан сұрып, біліп алған Қарашаш оған есті, жылы шыраймен:

	-Қалқам, алғаш аттаған алтын босағаң құтты болсын! Бақытыңның алтын кілті енді өз қолыңда, қарағым! Бір-біріңді 0адірменді қонақтай сыйлай біліңдер. Жоқ болса – жерінбесең, бар болса - керілмесең, өмірің берекелі болады, - деп тілек айтты.

	Жиренше мен Қарашаш ауылды шақырып, шағын той жасады. Осы бір қызықты думанды Жиреншенің өзі басқарып, келген-кеткен қонақтардың көңілінен шығып отырды.

	Той болған күннің ертеңіне Алдарға Алаша ханнан шапқыншылар келді. Келгендер ханның қандай шаруамен шақыртқанын ашып айта алмады. Тек дігерлеп, зығыр егіп, оны жүрде-жүрдің астына алды. Нөкерлердің ызбарлы жүздерінен сескеніп қалған Бізбике, Қарашаш, Жиреншелер үрей толы жүзбен Алдарға қарасты. Бірақ оның өңінде сасқан жанның сиқы жоқ, қайта қос жанары гүл жайнап, тіптен шырайланып алғандай.

	Қаумалаған қалың нөкер оны қоршауға алып, әкете барды.

	Алаша хан Алдарды ақырып қарсы алды. Көзі шатынап, қолындағы аса таяғымен жерді қойып-қойып қалып:

	-Сен неме, менің қызымды қорлап, аяқ асты ететіндей қандай әулие едің. Бұл қай басынғаның, қай мазағың?! – деді. Ол хан айқайынан сасқан жоқ. Қасқайып тұрып қарсы жауап етті.

	-Алдияр, анығына жетпей ақырғаныңыз әбүйір әпермейтінін менен жақсы білесіз. Қызыңыздың алдында әдептен артық қылық жасасам, мынау талша мойнымды қылша қырқыңыз, - деп кеудесіне қос қолын қойып, иіліп, сыпайы тәжім етті.

	- Е, сонда қалай болғаны? – деп Алаша хан жұмсарып қалды.

	-Алдияр, мен де кінәсізбін деп сүттен ақ, судан таза болғаным жараспас, бірақ менің ойлағаным – сіздің абыройыңыз бен даңқыңыз. Сіздің сарайдың қазынасы ортаймасын ден күндіз-түні шарқ ұрып, арқа етім арша, борбай етіп борша болған еңбегімді қызыңыз түсінбеді. Ат арылтып, тон тоздырып, үйіңе келгенде6 жас жарың қабағыңа қарап, жылы шырай танытқан да бір абзал екен. Әттең не керек, көкейді тескен көп арман орындалмай қор болып жүр ғой, - деп Алдар ауыр күрсінгенде, көзінің жасы ытып кетті.

	Айбарлы Алаша алдындағы жанның мына сөзін естіп, тіптен жұмсарып қалды.

	-Жарқыным-ау, айтсаңшы енді ынтықтырмай. Айтқан сөздеріңнің мәнін ұқпадым ғой. Айтып тұрғаның қай қазына? – деп тағынан түсіп, Алдардың қасына келді. Сұқ саусағымен белгі етіп, есік алдындағы екі жасауылдыы сыртқа шығарып жіберді.

	-Жарқыным, сырыңды ашшы енді, - деп хан Алдардың арқасына алақанын салды.

	Ол ханға сыбырлап:

	-Тақсыр, бұл сырды екеумізден басқа жан баласы білмесін, сертім бойынша сіз де білмеуіңіз керек еді, енді амал қанша6 алдыңызға алдыртқан соң лажым жоқ. Егер жан баласына тісімнен шығармаймын деп ант берсеңіз, айтайын, - деді Алдар.

	-Міне, антым, міне сертім, - деп хан қос қолын жүрегінің үстіне қойды.

	Алдар ханның көзіне сынағандай пінішмен көз салып тұрды да, басын шайқап:

	-Тақсыр, көзіңіз тым ойнап кетті-ау, сене алмай тұрғанымды қараңызшы. Егер бұл сыр сыртқа сыпсың етіп шығып кетсе, онда қалған өміріңіз өкінішпен өтеді.

	-Айналайын, Алдаржан-ау, міне иманым, міне жаным, адам баласына аузымнан шығарсам, Алланың оғы атсын, - деп Алаша өле қарғанды. Алдар ханға сенбеген раймен қарады да:

	-Тақсыр-ай, үніңіздің тым құбылып кеткенінен қорқыңқырап тұрмын, - деді.

	-Алдаржан-ау, өз намысымды, өз қызығымды өз аяғыммен таптап ақымақ деп пе едің мені, - деп хан жыларман болды.

	-Жарайды, хан ием! Енді айтпасқа шарам қайсы. Сізге сенбегенім құдайға сенбегенім болар. Бірақ сонда да болса соңғы рет серт беріңізші, - дей берген Алдардың сөзін аяқтатпаған хан:

	-Жарайды, Алдаржан-ау, жарайды , - деп қаңғалақ ойнап кетті.

	-Ендеше, дүниеде қара жерден қасиетті ештеңе жоқ. Туған ұямыз да, сол мәңгілікке тыныстып, тынығар ұямыз да сол, соған үш рет маңдай тигізіп:



	“Тісімнен шықса құдайдың,

	Ажалды қара тасы атсын.

	Халықтың қарғыс жасы атсын”,



	- деңіз. Сонда айтайын, - деді Алдар.

	Хан антты үш рет қайталап, үш рет жерге бас ұрды. Содан кейін Алдар былай деді:

	-Тақсыр, сыр алдында айтар бір-екі ауыз өтінішім бар. Соны орындасаңыз, сырды алдыңызға жайып салуға мен дайын.

	-Е, айт, қазір-ақ орындаттырайын.

	-Ақиқатты айтқанның айыбы жоқ. Қызыңыз үйден кетер алдында анамды тілдеп, өзімді қарғап:



	Отыңның басын өрт алсын,

	Қақпас қана шешең мен

	Екеуіңнің тәніңді,

	Еш емделмес дерт алсын! –



	деп еді. Қызыңыздың қарғысы қате кетпеді. Қайран шешем екеуміз бір күнде мұрттай ұшып ауырдық. Кәрі тән қатал дертке қарсы тұра алмады. Аз күн жатты да, қайтпас сапарға аттанып кете барды. Өзім болсам, басымды көтеріп, бері қарағаныма екі-үш күн болды. Әйтпесе, осында келем деген ниетке сол қызыңыз кеткен күні-ақ бекінгенмін. Бірақ шарам қайсы, тосын келген кесел адымымды шорт кесті. Ендігі менің тілегім, сол қызыңыз менен келіп кешірім сұраса екен. Содан бері менде не ойын жоқ, не күлкі жоқ, тар төсекте жүз дөңбекшіп, мың аунақшып шығамын. Жат айтса бір басқа, жанкүйерім деп жүрген жанның айтқан қарғысы жаралы қолтыққа сепкен бұрыштай тыншытып ұйықтатпайды екен, - деді.

	Алаша хан ақырып жібергенде, апалақтап жасауыл жетіп келді. Ол қызын сарайға алып келуді бұйырды. Алдар түтігіп кеткен ханға мойын бұрып , жұмсақ үнмен:

	-Хан ием, қызыңызға қас жаушыдай жасауыл жібергеніңіз тым әбестеу болып жүрмес пе екен. Жақсылы-жаманды бауырыңыздан шыққан балапан ғой, тегі қызметші қыздарыңыздың біреуін жіберген орынды болар еді, - деді.

	-Жоқ, барсын! Жақсылықты түсінбеген жанға сол дауа, - деп жасауылға иек қақты.

	Әлден кейін жасауыл хан қызын ертіп келді де, өзі шығып кетті. Хан қызы Алдарды көргенде, көзі ұясынан шыға айқайлап жібере жаздады.

	Хан ызбарлы жүзбен:

	-Қызым, Алдардай асыл жанды ғайбаттап, қара жерге қаратқанда не мұратқа жеттің? – деді.

	-Әке, айып менен емес... – дей бергенде қызына қатты ақырып жіберіп:

	-Тоқтат, сөзіңді тыңдамаймын енді, тез арада Алдардан кешірім сұра. Айыптымын деп аяғына жығыл, - деді. Қызы әке сөзін қапысыз орындап, кешірім сұраған соң хан қызына шығып кетуге белгі берді.

	Қызы шығып кетісімен хан қасындағы серігіне жымия қарап:

	-Алдаржан, тағы қандай өтінішің бар еді? – деді.

	-Алдияр, ендігі өтінішім бәлендей салмақты да емес. Өзіңіз білесіз, менің Алдар деген атым бар. Доссыз да емеспін. Бірақ дұшпаным да тым көп. Маған жалған жаланы жаба салатын, аяғымнан шалуға дайын тұратын сасық пиғылды адамдар ел арасында аяқ алып жүргісіз. Сізге қазір айтылар сырдың ойдан шығып, оңынан келуі үшін солардың суық сөзінен мені біраз уақыт арашалап отырғайсыз. Тіпті реті келгендей болса, жазалап отыру да артықтық қылмайды. Соңғы тілегім осы.

	-Алдарым, біл тілегің де орындалады. Мүмкін, тағы да тілегің бар шығар?

	-Тақсыр, басқа тілегім жоқ.

	-Ендеше, менің құлағым сенде, - деп таққа жайғасып алған Алдарға Алаша хан мәймөңкелей жақындап келе берді.

	Алдар Көсе ханға тізерлей отыруды нұсқады. Ол айналасында ешкім жоқ па дегендей аңыстап қарап алды да, ханның құлағына сыбырлады.

	-Тақсыр, айтар сырдың жайы мынау: Өткен жолы маған қаза болған қарындасым үшін төлеуге берген алтыныңыз, құдай амандығын берсе, қазынаңыздың құты болайын деп тұр.

	-О, тоба-ай ә! Айналайын, Алдарым, аузыңа май. Ал алтыны қазір қайда?

	-Алтын Құлан мен Түлен деген шайтанда. Хан Көсенің сөзінен шошып қалып:

	-Жаным, Алдар-ау, олар алтынды алып қашып кетпей ме? – деді.

	-Жоқ, Алдияр, оларды мен кете алмайтындай етіп тұсап қойғанмын, - деп Алдар сылқ-сылқ күлді.

	-Қалай тұсап жүрсің? – деді хан ынтығы құрып.

	Алдар тілінің астынан түйменің үлкендігіндей сиқыр теңгені алып көрсетіп:

	-Міне, мынаумен, - деп қулана көз қысты.

	-Апырай, ә! – деп хан теңгеге қол соза берді.

	-Жоқ, алдияр, мұны сізге ұстауға еш болмайды. Ұстаған адам сиқыр теңгенің сырын ашатын дұғаны білуі керек, әйтпесе адамның өз өміріне қатер, - деді. Алдар дауысына үрей араластыра.

	-Астапыралла, тағы не дейді!? – деп, хан қолын лып еткізіп, кері тартып ала қойды.

	-Иә, солай тақсыр! Сол екі шайтанның ғажайып өнері бар екенін кейінірек білгенім.

	-Ойпыр-ай, ол қандай өнер?

	-Алтын құятын өнер. Қара жердің қыртысын қопарып, алтын кенінің қай тұста жатқанын пәтшағарлар сұмдық біледі екен.

	-Пәлі, пәлі! Мынауың ғажайып жаңалық қой. Ханның көзі шырадай жанды.

	-Айтпаңыз, хан ием. Өзім де алғаш естігенде, сізге өтірік, маған шын, есімнен танып қала жаздадым. Өзіңіз білесіз, сиқыр теңге менде болған соң, шайтанның еркі менде емес пе. Шіркін, жан деген тәтті емес пе, екеуі иненің көзінен лыпып өтіп, алдымда құрдай жорғалағанын көрсеңіз ғой. Осы жылмың-жылмың етіп: “Алтынды тайтұяқ қылып құяйық па, әлде жұмырша етіп құяйық па?” – деп ойнап тұр.

	-Өздері тіпті тайтұяқты де біледі екен ғой?

	-О не дегеніңіз, алдияр, олардың білімдарлығына шек келтірудің өзі күнә.

	-Дұрыс айтасың, шынында да солай.

	-Әрине, солай. Сонымен мен тұяқты олқысынып: “Ат басындай етіп құйыңдар”, - деп бұйрық еттім. Сөйттім де, үйдегі тығулы жатқан ат басындай алтынды апарып беріп, тура осыдан бір мысқыл кем де емес, артық да емес өлшеммен жасаңдар, - деп әмір бердім.

	Алаша ханның жүзі бал-бұл жанды.

	-Нешеуін құймақшы? – деп тағатсыздана сұрап та қойды.

	-Ойбай, нешеуін деріңіз бар ма, қанша қаласаңыз сонша жасап бермекші. Менің сізге ертерек келмек сапарымның сыры да сол еді, тақсыр. Бірақ тағдыр шіркін тілегіңді тұсай беретіні күйіндіреді де. Табан асты шешем қаза болды, - деп, Алдар ауыр күрсініп, көзін төмен салды. Хан да мұңайған пішінде басын изеп, оған аяушылық еткендей болды. Бірақ көкейінде қаншауын құйдырсам деген мазасыз ой құтырына ойнақ салып, тыншу бермеді. Өз-өзінен күбірлеп: “Он! Жоқ, ол аз! Жиырма! Жоқ, ол да аз! Отыз! Аздау! Қырық! Әлі де аздау ғой деймін. Елу! Мүмкін осы да жетіп қалар! Жетер! Елу бас алтын!!! Елу бас!!! О, жаратқан жағыпар ием, өзің жар бола көр!”

	Алаша ханның жүрегі кеудесін жарып шығардай дүрс-дүрс соқты. Оның көз алдынан жарқ-жұрқ еткен ат басындай сом-сом елу алтын кетпей қойды. “Жауабымды қашан сұрар екен ” – дегендей Алаша хан иба сақтап, Алдардың жүзіне алақтап қарап қойды. Бірақ ол мұңлы халде басын көтеріп алып, бұған тесіле қарады. Жүрегі зу ете қалды.

	-Алдияр, шешем есіме түскенде ет-бауырым езіліп сала береді. Түнде түсіме кіріп еді, жар басында жалаңаш жүр екен. Тегі құранға жетімсіреп жүр ғой деймін байғұс анам. Соған бір құран бағыштап жіберсеңіз қайтеді, хан ием. Менің молда алдын көрмегенімді өзіңіз де білесіз.

	-Е,мұның тіптен абзал, Алдар. Әке-шеше құдайдан бала тілігенде, не үшін тілейді дейсің? Оқиын, марқұм көрінде бір аунап түссін, - деп жүрелеп отыра қалды да, сарнатып ала жөнелді. Ол құранды бер жағымен оқып отырса да, ар жағынан ызыңдаған бір күдік “Елуім осы аздық қылар ма екен, елу бес десем қайтеді. Иә, елі бесім дұрыс-ау деймін!”

	Құран аяқталған соң, Алдар ризашылық пішінмен Алаша ханға назар салып:

	-Тақсыр, өзіңіз құранды қашғар мақамымен оқиды екенсіз. Үніңіз де ғажап екен, - деп ризашылық білдірді. Хан жымың етіп, Алдарды көз қиығымен сипап өтті.

	-Алдияр, сонымен сізді қанша бас алтын қанағаттандырады? Алаша хан сипақтап:

	-Алдаржан-ау, қанша деудің өзі қиын ғой, тіпті дос көңілді адамдардың арасына сауда жүргізудің өзі әбестік емес пе. Дегенмен де өздерінің қанша бас алтын жасауға шамалары келеді? – деп жұмсақ қабақ астымен серігін назарлады.

	-Тақсыр ием, шайтан мен періге шек қойып бола ма? Олардың қанша істей алатындығына күмәнданудың өзі үлкен ағат. Ешқандай именбей, нар тәуекел деп кесіп айтыңыз.

	Ойға алған санын айтуға оқтала бергенде, Алаша хан оны қорашсынғандай болды. “Тағы бір бесеуін қосып жіберсем қайтер екен, ә. Өзі де кесіп айт деп үзір болып отыр ғой, ашып айтқанның несі айып!” – деп ойлана берген Алаша:

	-Алпыс!!! – деп айтып жібергенін өзі де аңғармай қалды.

	Алдар біртүрлі ренжігендей қабақ шытып қалды. Алаша ханның іші қылп етті. “Ойпырым-ай, тым асыра сілтеп, шошытып алдым ба осы?” – деп қатты күдіктенді.

	-Тақсыр, мен сізге соншама қайран қалып отырмын. Сіздің ауыз толтыра айтуға тұрмайтын алпыс санын айтқаныңызға, құдай ақына, ренжіп қалдым.

	Қандай қанағатшыл едіңіз. Олар осы жарты айдан бері күніне он бас алтыннан құйып, бір жүз елуін дайындап қойды. Келісім бойынша олар әлі жарты ай жұмыс істеуі керек. Қалған уақытта бос отырмасын, - деп қасындағы ханға Алдар бөлекше салмақпен көз салды.

	Алаша хан көзін төменшіктетіп, күлмің қағып, сақалын сипап кетті.

	Саусақтары діріл қағып, тынши алмай отыр.

	Алдар дауысын кенеп қойып:

	-Алдияр, сертім серт, бір айға тұтқыным болсын деп қос шайтанды қамап ұстап отырғаным-отырған. Егер сертімнен шықпай, ерте жіберсем, олардың мені таба қылып, мазақтап кетуі хақ. Сондықтан ренжімеңіз, олар әлі де жарты ай жұмыс істесін. Бірақ, бір өтінішім, олар қазір қанша дегенмен адам бейнесінде ғой, тамақты да бір кісідей ішеді. Қолымдағы жалғыз тайды сойып беріп едім, еті таусылды. Соған бір ту бие сойып беруге жағдайыңыз келе ме? – деп ол хан жүзіне сұраулы пішінде назар салды.

	-Айналып қана кетейін, Алдарым-ау, о не дегенің? Мұны баяғыдан бері- ақ айтпайсың ба? – деп басын шайқай беріп, орнынан көтерілді де, есікке алақан соқты. Әлекедей жалақтап жасауылы кіріп келді. Хан әмір ете:

	-Бар, анау жылқышылардың бастығы Қарақұлға айт! Мынау менің асыл досым Алдардың ауылына қасқа айғырдың қалың үйірін айдап апарып тастасын де! – деді. Жасауыл “құп” деп басын иді де, найзасын жарқ еткізіп, сыртқа шығып кетті.

	Алдар күмілжіп:

	-Тақсыр, мұныңыз... – дей беріп еді, хан оны сөйлетпестен алдын орап:

	-Түсінемін, жаным, түсінемін. “Жаман үйдің иесін қонағы билейді” деген. Жә,жә, жетті енді, бұл әңгімеге қайтып соқпай-ақ қояйық, - деп тақта отырған Алдарға иек қағып, арқасынан еркелете қақты...

	***

	Шығайбай мен Зәкіржан Алаша ханның ордасына бір күн, бір түн жүріп зорға жетті. Таң алагеуімде қақпа алдындағы қос жасауылға келіп, ханға арыз айтуға келгендерін баян етті.

	Олар ханның қабылдауын біраз күтті. Әлден соң келіп, шақырушы жасауыл Зәкіржан молданы ертіп кетті.

	Алаша хан тағының үстіне енді жайғасқан екен. Зәкіржан есіктен ене бере, жүгіріп барып ханның аяғына жығылды, зерлі шапанының етегінен сүйіп, тәует етті. Мәймөңкелеген күйі ханның жүзіне көз салып, жайын айтуға оқталды.

	-Иә, сөйле, молдам, - деді Алаша хан алдында құрақ ұшып тұрған ақ сәлделі басқа қарап:

	-Хан ием, алдыңызға келіп, мазаңызды алайын деген ниетім жоқ еді. Онсыз да басыңыздан асып жатқан жұмысыңыздың көп екенін білмей отырған жоқпын. Алдар деген зұлым шығып, қалың елді ала тайдай бүлдіріп барады. Қан қақсаған халық көп. Жаңа біреуі менімен ілесе келіп, қақпа алдында қалды, хан ием. Сол Алдарды жазалап, кегімізді алып бермесеңіз, біздің қылар дәрменіміз жоқ. Сіздің құзырыңыздан пана тілеп келгендегі жайымыз осы, - деп кеудесіне қолын қойып, басын төмен иді.

	-Қандай қорлық көрдің Алдардан?

	Зәкіржан молда шұбыртып ала жөнелді. Әйелінен біржола айырылғанын айтқан кезде дауысы тіптен жыламсырап шықты. Сөзін аяқтаған соң молда ханның жүзіне қабақ астымен ұрлана көз салды. Оның жүзінен өзі іштей тілеген жылы шырай көрем бе деп дәмеленіп еді, күткені көңілінен шықпады. Алаша ханның түгі сыртына шығып, сұрланып алған екен. “Япырау, хан иемнің мұнысы несі?” – деп ойланып қалды. Сәлден кейін хан Зәкіржанға сұқты көзін қадап:

	-Арызыңды түсіндім, молда. Ал менің көкейімде бір сауал тұр, соның жауабын өзіңнен білсем деймін, - деді де:

	-Халықтың “Қолың көтере алмас шоқпарды беліңе қыстырма” деген мақалын естуің бар ма?

	-Иә, естігенім бар.

	-Онда жақсы екен. Ал “Аяз би, әліңді біл, құмырсқа жолыңды біл” деген мәтелді білесің ба?

	-Иә, білуші едім.

	-Онда тіптен жақсы екен. Енді мынаған ой жүгірттің бе? Сенің жолықтырған адамың – дүйім елге өнерімен, айласымен аты шыққан адам. Оның ойнатқан сыбызғысының бар тетігін бір сәтте үйреніп алдым деп құран ұсташы, кәне!

	Молда күмілжіп қалды.

	-Тақсыр, Алдардың көрсеткенін істедім ғой әйтеуір. Әйтпесе мен оның қандай құпиясы бар екенін қайдан білейін?

	-Ендеше сен маған мынаны айтшы, өзің білмес өнердің өңешіне жармасып, өзеуреген өзің кінәлісің бе, жеті ғылымның тілін біліп, бар білгенін саған үйреткен Алдар кінәлі ме?!

	Молда ләм-мүйім деп жауап қатпай, көзімен жер шұқып қалды. Хан даусын қатайтып:

	-Өзгенің кінәсін айтамын деп, өзің кінәлі болып отырғаныңды сезесің бе? – деді. Зәкіржан табанына шоқ басып алғандай шоршып түсті.

	-Қандай кінәм бар, тақсыр-ау? – деп шар ете қалды.

	-Қанша балаң бар?

	-Үшеу.

	-Ал осы үшеуінің ел аман, жұрт тынышта жетім болып қалуына кінәлі кім? Тапа-тал түсте моп-момақан әйелді бауыздап өлтірген кім? – деп Алаша хан Зәкіржанға ақырып жіберді де, айқайлап жасауылын шақырды.

	-Мына күнәһар кәззапты, құдай жолын қанмен бояған қанішер молданы зынданға апарып тастаңдар, - деп әмір етті.

	Молда қанаты қайырылған құстай қалбалақтап, ханнан рақым тілегендей қос қолын жайып түрегеле бергенде, түсі суық апайтөс қос жасауыл оны қолтығынан қаңбақтай көтеріп әкетті. Ойбайын салған молданы апарған күйі тас зынданға жапты да тастады.

	Алаша хан қақпа сыртында қалған Шығайбайды алдырды. Бас изесіп, иек ұшымен сәлемдескен хан оған сөйлеуді бұйырды.

	Шығайбай да Зәкіржан молда сияқты Алдардан көрген қорлығын жіпке тізіп, шұбыртып айтып шықты. Бәрінен де Шығайбайдың күйіне сөйлеген тұсы – Бізбикедей қызын алып кетіп, бәйбішесі мен тоқалын тоңға отырғызып кеткен жайын баян еткен кезі. Сол жайдың арқасына аяздай бататындығын айта келіп, шапағат-мейірім мол ханнан рақым тіледі.

	Шығайбай хан жүзіне жалтақтап қарай берді. Оның жүзі жылы сияқты. “Е,құдай тілеуімді беретін болды. Сұм Алдарды сүмеңдетіп аяғыма жығып, айыбын төлетсе, сонан соң басын алса, айызым қанбай ма?!” – деп ішінен құлшынып кетті.

	Бай сөзін аяқтаған кезде Алаша хан көзін жұмып, тақ үстінде маңдайын қолымен тіреген күйі ойлана отырып қалды. Әлден соң кеудесін тіктеп алып, басын изеп:

	-Айтқаныңның бәрі орынды , бай. Ел тыныштығын ойлау – менің міндетім. Ел тентегін тезге салуға атсалысып, хан абыройын ойлау – сенің міндетің. Пиғылыңа ішім жылып, мерейім өсіп қалды. Маңында жүрген қосшысының басшысына бүйрегі бұрып тұрғанынан не жетсін. Тілегің орындалады. Алдарды алдыңа алдыртып, айыбын тартқызамын, жоғыңды тапқызып, басын шаптырамын. Байлам осы. Қанағаттандың ба? – деп Алаша хан Шығайбайға жылы шырай білдірді. Ол қуанғанынан қолын шапалақтап, жас балаша секіріп кете жаздап, өзін-өзі әрең тежеді. Көзінен жас та шығып кетті. Ішінен қатты қуанып, өз үйінде болған жағдайдың бар жайын ашып айтпай бүккеніне, өтірікті шындай сапырып, қара бояудың қалыңын Алдарға аямай жаққан айласының оңынан оралғаны үшін тақиясын аспанға атуға дайын тұрды. Хан алдында әдеп босағасынан аттай алмай қалғанына өкінгендей халде әрең шыдап отырды.

	Сәлден кейін Алаша хан Шығайбайға еңсеріле бұрылып:

	-“Бөріктінің намысы бір” дегендей, Шығайбай мың біткен бай деп сыртыңнан көп естуші едім, сен үшін төккен маңдай тер, табан ақым атаусыз қалмас, - деп күлім қақты. Байдың өңі күреңітіп сала берді. Ханның сөзін не құптап, не құптамасын біле алмай, бедірейе қарап қалды. Өмірінде өз пікірін, әмірін қоштаудан басқа мінез-қылық жолықтырмаған Алаша хан Шығайбайдың ажарындағы безерлікті көріп, тосылып қалды. Сөйлеуге шамасы келмей қалған Шығайбай әлден кейін тілі жаңа шыққан баладай:

	-Тақсыр, айтқан сөзіңізге түсінбей қалдым, - деп күмілжіді. Көз алдына көп жылқы мен қойдың, түйенің шұбырып, хан сарайына беттеп бара жатқанын елестеткенде, Шығайбайдың төбе шашы тік тұрды.

	Хан өткір көзін байға тік қадап:

	-Ей, Шығайбай, кісі жанын қия салу оңай шаруа емес. Қолымды кісі қанына былғағанда, маған қалың жаладан арашаланар айла тауып бер. Егер айтқаным орнына келсін десең, маған қоңы қалың қысырақтан бір үйір жылқы бересің. Менің де досым бар, дұшпаным бар. Өзіме жазығы жоқ Алдардың басын алғанда, айналамда отырған уәзір, билерімнің өзі-ақ менің ту сыртымнан суық сөз жүргізіп, ауыр кінәлайды. Себебі, Алдардың ел алдында аты бар, атағы бар адам. Сондай суық, зәрлі сөздердің алдын алу үшін өзімнің уәзірлерім мен билерімнің көмейін тығындауым керек емес пе, - деп мағыналы жүзбен сөзін аяқтады.

	Шығайбай төмен қарап, жер шұқып кеткен екен.

	-Иә, сөйле, Шығайбай, - деп Алаша хан тағына шалқая отырды. Бай аз уақыт үндей алмай отырды да, міңгірлеп сөйлеп:

	-Тақсыр, сонда менің өзімде не қалады? Қайтіп күн көремін? – деп жыларман болды. Алаша хан ақырып жіберді.

	-Әй, сен ит, не далбастап отырсың өзің. Сыртқа суыртпақ жіп шығармай, шаруаңды оңға бастырмақ ойың бар екен ғой. Оның бола қояр ма екен. Сен сияқтылардың хан сарайының босағасын аттап, менің алдыма келіп, жүзімді көруінің өзі бір қысырақтың үйірі емес пе. Не оттап отырсың өзің? Ей, жасауыл, қайдасың? – деп алақан соқты.

	Қос жасауыл хан алдына келіп қалт тұра қалды.

	-Мына біреуді зынданға апарып қамаңдар. Өзі шектен асқан сараң көрінеді. Күніне бір-ақ рет сұйық тамақ беріп, сазайын тарқызыңдар, - деді Алаша хан.

	Жалаңдап тұрған жасауылдар кебеже қарын Шығайбайды қолтығынан тік көтеріп алды. Бай жыламсыраған үнмен қос қолын ханға қарай жайып:

	-Хан ием, қысқы соғымыңызға қазысы төрт елі бір ту бие берейін, қоя беріңізші, - деді.

	Хан жасауылдарға әкете беріңдер дегендей сұқ саусағымен белгі етті.

	Олар Шығайбайды тезек қаппай дырылдатып ала жөнелді. Есік алдына тақалып қалған кезде ол дауысы қырылдай айқайлап:

	-Хан ием, аяй көріңіз мен, қысқы соғымыңызға қазысы бес елі екі ту бие берейін, басымды азат етіңіз! – деді.

	Алаша хан түюлі қабағын жазған жоқ. Қос қарауыл хан жүзіне жалт қарасып, еш белгі көрмеген соң, Шығайбайды үрген местей тік көтеріп алып, есіктен сыртқа шығара берді. Оның жан дауысы шыға:

	-Хан ием, айып менде, күнәмді кешіріңіз. Сұраған бір қысырақүйірімнің жартысын берейін, - деп шырылдады. Бірақ Алаша ханның аузынан үзілгелі бара жатқан үмітті жалғар үн естілмеді.

	***

	Алдар Алаша ханның ордасынан шығып, ауылға беттеп келе жатып, өзенге ат шалдыруға аялдады.

	Күн ашық, шуақты болатын. Алдар атын тұсап, көк шалғынға бауырын төсеп, рақаттанып жатты. Бір уақытта басын көтеріп алды да, ауада бір орнында қанат қағып, құйқылжыта ән салған бозторғайға көз салды. Жүрегі шым етіп, тұла бойы елжіреп кетті.

	Баяғы бала кезінде, бай қозысын бағып жүргенде, осы өзеннің бойында малды жусатып қойып, бозторғайдың тәтті үнін тамсана тыңдаушы еді. Бай айқайы мен боқтауынан алыс кетіп, оңаша отырғанда Алдар өзін шын бақытты сезінетін-ді. Ол да бір қызық дәурен екен.

	Көзіне шел біткен байдың әкіреңдеп боқтауы, арқасына жиі тиетін таяғы есінен бұл күнге дейін кетпейді.

	Ол өзеннің жарқабағындағы жалғыз моланы көрді. Баяғыда көшкен елге ілесе алмай жалғыз қалған әкесі аз күн ауырып өлгенде, өз қолымен қойып, басына белгі соғып еді. Енді ол да желмен, сумен мүжіліп, бүгінде аласарып қалыпты.

	Алдардың көз алдына әкесінің жүдеу, жабырқау жүзі тірі кезіндегідей көлбеп тұра қалды. Оның жұмсақ, момақан қоңыр үні құлағына қаз- қалпымен келетін сынды.

	Сонау сәби кезінде өзін алдына алып, әлдилеп отырып, біртүрлі мұңлы дауыспен айтатын жыры құлағына қайта жеткендей болды.



	-Алдаушы арсыз көбейіп,

	Ардан тойдым, қарағым.

	Әділеттік таба алмай,

	Заңнан тойдым, қарағым.

	Арсыз заман-азаптан,

	Жаннан тойдым, қарағым.

	Арашашы болсын деп,

	Бата тілеп атыңды,

	Алдар қойдым, қарағым.



	Бойына шеше сүтімен бірге балдай дарыған осы бір жыр Алдардың санасынан еш кеткен емес. Кей күндері түсінде әкесі оны осы бір жырды айтып, әлдилеп жүретіні бар.

	Кейін есейген шақта, Алдардың әкесіне берген кесімді серті мұның өмір жолында адастырмай, алыстан белгі беріп жанған шырақтай болды, оның есесі кеткендермен егеске шақырып тұратын дабылындай қуат беруші еді.

	Кенет ескі естеліктің ескегін есіп отырған Алдардың атын атап, дабырлай сөйлеп келе жатқан әлдекімдердің үнін естіп, дыбыс шыққан тұсқа мойын бұрды. Өзенге жарыса келіп құлайтын қос сүрлеудің тоғысқан торабында тұрған екеудің Құлан мен Түлен екенін ол бірден тани кетті. Кездесер кезеңнің дәл бүгінгі күнге сай келе кетуін жақсы ырымға санап, іштей пішкен есебінің ебі келгеніне қатты қуанды. Егеске, ерегіске шақырып, қайрай жазған жазуының көздеген нысанасына дөп тигеніне шүкіршілік етті.

	Құлан мен Түлен әбден жүдеп, жүндері жығылып қалған екен. Көздері ішіне кіріп, қатты азыпты. Алдар Құлан мен Түлен тақана бергенде, аса қайғылы, мұңлы пішінге ене қалды. Екеуі тақанып келіп:

	-Ассалаумағалейкум, Алдар аға! – деп жарыса сәлем беріп, қолын алды. Құлан Алдардың жүзіндегі аса жабырқау қалыпты көріп, аяушылық еткендей пішінде тұрды. Неге екені белгісіз, екеуі жауар бұлттай түнеріп келген ашуларының әп-сәтте, Алдардың мына түрін көргенде, қайда кеткендерін білмей қалды.

	-Өңіңіз жүдеу, көңіліңіз жадау ғой, Алдеке. Қандай халге тап болғансыз? - деп аяушылық ете сөйлеген Құланның мойнынан Алдар құшақтай алып, өкіре жылап жіберді.



	- Қадіріңді білетін,

	Қайран досым, Құланжан.

	Ескі досым, Түленжан,

	Сендерден басқа кімім бар.

	Сұрайтын жай-күйімді?

	Жол таба алмай тұйықтан,

	Шырғалаңға шатылып,

	Жаман қатты күйіндім.

	Бірде тату, бірде араз,

	Жүрген күнім жақсы екен.

	Соны қатты сағындым.

	Қызығымнан қағылдым.

	Атаңа нәлет Алаша,

	Апшымды жаман қуырып,

	Қиынға мені айдады.

	Уәдеден шықпасам,

	Өлімге мені байлады.

	Маған ханды қайрады.

	Басымды кесіп алмақ боп,

	Айбалтаның астына,

	Дірдектетіп айдады.

	“Жанымды қи”, - деп – алдияр!

	Зарымды айтып жыладым.

	Қазынаңды толтырар,

	Айыбым деп алдына,

	Қазынаңды алтынмен,

	Аптаймын деп серт етіп,

	Шықтым әрең құтылып.

	Ағаң, міне, осылай,

	Қос бауырым, қосағым.

	Алаша ханның торында,

	Қалдым әбден тұтылып, -



	деп, көңілі босай бастаған Түленді де құшақтай алып жылай берді.

	Әлден соң Алдардың құшағынан әрең босаған Құлан:

	-Алдар аға, айналайын жыламашы, тіпті жанымызды қоярға жер таба алмай қойдық қой, - деп қинала тіл қатты. Алдар Түленді қоя берген күйі маңдайын қолымен тірей, басын күйзеле шайқап-шайқап қойып:

	-Құдайым-ау, бауырым-ау, мен жыламағанда кім жылайды! – деп өксіп- өксіп алып, сай-сүйекті сырқырата жөнелді.

	Түлен шыдай алмай:

	-Ағатай-ау, неге қиналып отырсың сонша, басқа хандыққа қашып кетпейсіз бе, қолға түспей басыңыз аман-сау тұрғанда? – деді. Алдар осы сөзді естіген кезде тіпті құтырынып, сақал-шашын жұлып, өкіріп жата кетті. Басын қос қолымен тоқпақтап:



	Албасты мен басты ғой,

	Бақыт құсы басымнан,

	Біржолата қашты ғой,

	Айласы алпыс Алаша,

	Тегін мені жіберіп,

	Отырған жоқ қайтейін,

	Айтуға тілім бармайды,

	Болған жайдың мәнісін, -



	деп солқ-солқ етіп, қос бүйірін таянып талықсығандай халде, басын шайқап отырып қалды.

	Екі шайтан бір-біріне аңырая қарасып, түсінбеген сыңайда иықтарын қиқаң еткізісті. Құлан шыдамай:

	-Алдар аға-ау, не болды, үзіктірмей айтсаңызшы, - деді. Ол басын күйзеле шайқап:

	-Не бетіммен айтамын, құдай-ау?! Менің бүйтіп жер болып жүргенімше, қара жердің тесігіне кіріп өлгенім-ақ жақсы ғой, - деп жылауды одан сайын үдетті.

	Түлен шыдай алмай:

	-Ойпырмай, Алдеке-ай, “Әкесі өлгенді де естіртеді” ғой, мән-жайды айтсаңызшы, - деді.

	Алдар көзін тарс жұмып, тіл-ауызсыз қалған адамдай, басын үнсіз шайқап, ұзақ отырды.

	Әлден кейін ғана:

	-Мен бейбақ не бетіммен айтарымды білмей отырған жоқпын ба, тіпті ойласам төбе шашым тік тұрады, - деді қатты қиналған халде.

	Екі шайтан жарыса:

	-Айтыңызшы, ағатай, мүмкін көптеп көмектессек, септігіміз де тиіп қалар, - десті.

	-Айтуын айтамын-ау, бауырым! Бірақ менің аузымнан шыққан сөзді естіген кезде екеуің бетіме былш түкіріп, теріс айналып кете ме деп тілім байланып отырған жоқ па?!

	-Түу, Алдеке-ай, қай жерде көріспей, қай жерде келіспей жүрміз, тіпті қандай айып жасасаңыз да кештік, - деп Құлан кесім сөзін айтты.

	Алдардың жүзіне нұр жүгірді. Қатты қуанған раймен екеуін алма-кезек бауырына тартып, беттерінен құшырлана сүйді. Селдір сақалына іркіліп қалған жасты қол сыртымен сүртіп тастады.

	-Шыбын жан деген тәтті ғой, шіркін, кеспелтек ағашқа екі нөкер дедектетіп сүйретіп әкеліп, етпеттете жатқызып, қолымды байлай бастағанда, құдая тоба, жаным мұрнымның ұшына келді. Аяғын алшақ басып, айбалталы дәу маған қарай келе жатқанын көргенде, шыңғырып жіберіп, талықсып кеткенімді ғана білетін. Бір уақытта кеөзімді ашсам, үсті-басым шылқыған су. Әлгі ханның баскесерінің қолында қылдыбақыр шелек тұр, маған ес жиғызбақ болып, су шашушы да сол екен. Тілімнің: “Ханға апар”, – деуге ғана шамасы келді. Ес жиғаннан кейін Алаша ханның алдына алып келді.

	Хан:

	-Ал, сөйле, батырым, маған айтпақ не аманатың бар? – деді. Мен:

	-Тақсыр, бағана қиналғаныңызда ашпаған сырым бар еді, жаныма араша түссеңіз айтсам деп едім, - дедім. Сол уақытта хан айналасындағы уәзірлеріне қарап, кеңес күткендей сыңай байқатып еді, олар бастарын изеді. Шіркін, жан деген қиын екен, сонда барып “уһ” деп демімді бір-ақ алғаным.“Суға кеткен тал қармайды” деген емес пе, сенгенім сендер болдыңдар. Ішімнен: “Иә, пірім, қолдай көр, Құланым мен Түленім тірі тұрса, бұл тордан да құтылып шығармын”, - дедім.

	Сендердің мені осы жақын арада-ақ іздеп тауып алатындарыңа сендім.

	-Туу, Алдеке-ай, баяғыдан бері соны айтпайсыз ба? – деп екеуі де желпініп, көтеріліп қалды.

	-Жасырып керегі не, өзім сондай бір ауыр, ұятты іске баруға мәжбүр болдым. Бірақ, амалым нешік, тағдырдың мойынға салғанын көтермеске шарам қайсы, тіпті сендерге айтуға аузым да бармай отыр, - деп Алдар төмен қарап, жер шұқып кетті. Шыдамы таусылып, шегіне жеткен Құлан тіпті күйіне сөйледі.

	-Алдеке-ау, сізге мұнша не болған, тіпті дүние өртеніп, күл болып кетсе де айтыңызшы!!!

	Түлен:

	-Иә, Құлан дұрыс айтады, азар болса сиқыр теңгені Алаша ханға кепілдікке беріп кеткен шығарсыз, - деді.

	Алдар Түленді құшақтай алып, жылап жіберді.

	-Айналайын, Түлен-ай, асыл туған бауырым-ай, құдай тағала сені неге адам қылып жаратпады екен?! Данам-ай, кемеңгерім-ай, арсыз Алашаның орнына отырып, ел билесең, мен бүйтіп диуанадай ел кезіп жүрер ме едім. Шығайбай мен Зәкіржан жер басып жүрер ме еді, - деп ет-бауыры елжірей егілді.

	Құлан мұңайып қалды. Түлен еңсесін көтеріп:

	-Құлан аға, мұңаятын орныңыз жоқ. Алдекең сиқыр теңгені Алашаға әдейі бермеген шығар. Одандағы үшеуміз бір ауыздан сөз, бір жеңнен қол шығарып, теңгені қайтарып алудың қамына кірісейік.

	-Дұрыс-ақ, Түлен інімнің бір сөзінде жалған жоқ. Мен оны әдейі беріп кеткен жоқпын, - деп Алдар да іле жауап берді.

	-Сол өліммен бетпе-бет келген сәтте Алашаның құрған торына шырматылғанда сендерді бел еттім, сендердің арашалайтындарыңа сендім. Алтын өндіріп беремін деп өлердегі сөзімді айтып, сиқыр теңгені кепілдікке бердім. Екеуіңді алтын жасайтын асқан шеберлер деп келістіре мақтадым.

	-Ойбай, Алдеке-ау, алтынды қалай жасамақпыз? – деп екеуі безектеп қоя берді.

	-Мен саспай, сендер саспаңдар. Біздің үйде былтыр өздерің тауып алып, жас сұрасқанда, маған олжа етіп байлаған ат басындай алтын мен Алаша ханның қапияда қаза болған қарындасым үшін берген айып алтыны жатыр. Сол екі бас алтынды пайдаға асыратын айла ойластырайық. Соған ақыл қосыңдар. Хан сиқыр теңгені үшеуміз, ап сондай үш жүз бас алтын апарып сыйлағанда ғана бермек, яғни әрқайсымызға ат басындай жүз құйма алтыннан салық салды, - деді. Құлан мен Түленнің көздері ұясынан шыға шошынып, шыр еті қалды.

	-Мұнша алтынды қайдан таппақпыз, ойбай-ау!

	-Босқа үрейленіп, үрікпейік, одандағы бүгін осы жерге түнейік. Түнеп жатып, түс көрейік. Аруақ, жебеушілер бар болса, бір жақсы айла табылар. Анау тұрған менің әкем Алданның моласы. Садағаң кетейін, аруақты жақсы адам еді, сол кісінің де шапағаты тиер, -деді Алдар сенімді, нық сөйлеп. Екеуі оның бұл ойымен келісе кетті.

	Кеш батқан соң үшеуі тас бүркеніп, ұйқыға кетті. Ертең ерте алдымен Алдар оянып, екі серігін тұрғызды. Ол сөзді бірінші болып бастады:

	-Ал, кәне, түстеріңді айтыңдар, қандай айла таптыңдар? Екі шайтан еш түс көрмегенін айтты да:

	-Алдеке, өзіңіз қандай түс көрдіңіз? – деп жарыса сұрасты.

	-Жолымыз болайын деп тұр екен, құдай қаласа. Жебеушілерім жаным қысылғанда тағы да жөн сілтеді, - деді Алдар шоқша сақалын сипап қойып, күлімдеп:

	-Сендер қолдарыңа кетпен, күрек, алыңдар да, өзеннің анау айнала аңғарынан алшақ-алшақ етіп, бірнеше құдық қазасыңдар. Бізді Алаша ханнан тек сол құдықтар ғана құтқарады.

	-Сонда қалай құтыламыз?

	-Үндемеңдер. Алашадағы сиқыр теңгені қайтарып та аламыз, оның салған салығынан да құтыламыз. Тек менің айтқанымнан шықпаңдар. Жарай ма?

	-Жарайды, Алдеке-ау, сізге сенеміз ғой, - деп қос шайтан қуана келісті.

	Содан соң Алдар аулына кетіп, кешке қарай ұзын арқан, кетпен, күрек, шелек әкелді. Бір түйеге теңдеп екі бас алтынды орап алып келді. Сөйтіп шайтандарға құдық қазатын орындарын көрсетіп, жұмысты бастай беруді тапсырды.

	-Су көрінгенге дейін қазыңдар. Содан кейін келесі құдықты бастайсыңдар. Ең соңғы құдықты анау хан ауылынан келетін сүрлеудің өзенге құлай берісіндегі табаннан қазып қойыңдар. Біз хан екеуміздің төбеміз көрінгенде, сырттағы тұрғаның да құдықтың ішіне түсіп кетесің.

	-Ойбау-ау, қалай түсеміз?

	-Туу, соны да сөз деп айтып тұрғандарыңды айтам да. Анау қара тасқа арқанның бір ұшын байла да, төмен қарай ақырын сусып түсесің.

	-Е, ол қайдан ойымызда болсын, Алдеке.

	-Сонымен біз келгенде бір бас алтын сыртта жатсын. Екіншісі су түбінен бір бүйірімен жылтырап көрініп жататын болсын. Содан кейінгісін уағында көресіңдер, тек менің айтқанымды бұлжытпай орындай беріңдер, - деп қатты тапсырды. Құлан ризашылық көңілмен:

	-Айналайын, Алдеке! Сиқыр теңге үшін қай азапқа болса да дайынбыз. Тек соны қолға түсіріп беріңізші. Сөйтіп, мынау адамдық қалыптағы ақирет азабынан құтқарыңызшы, өмір бойы айтқаныңызды істеп өтейік, - деп қиналып тілек айтты.

	-Бауырларым-ау, өзім де ұяттан өліп жүрген жоқпын ба? Күндіз күлкіден, түнде ұйқыдан айырылдым. Ал абырой жолымызға серік болсын, достығымыз берік болсын. Мен Алаша ханды осында үш күннен соң ертіп әкелемін. Оған дейін құдықтарыңды қазып, дайындай беріңдер, - деп Алдар бесін кезінде аулына қарай жүріп кетті.

	***

	Алдар Көсе аулында жатып, үш күн тынықты.

	Жиренше маңайына топтасқан шағын ауыл арқа-жарқа болып қалған екен. Алдар күрек, кетпен алып кеткенінің артынша алыстағы хан жайлауынан келген үйірлі жылқы ауыл маңайын қиқуға толтырып, желісі жетім кедейлердің қонысын көңірсітіп тастапты. Ертеңгі күнге ырым етіп ауыл сыртына қазық қағып, желі тартыпты. Тірлігі тату момын жұрттың, тіршілігі де сырт көзді қуантқандай екен.

	Алдар ауылға тақана бергенде, жарау, дом аттарына мінісіп, жаңа қонысқа келген жылқыны қарауылдауға шыққан атпал жігіттерді көрді. “Иә, ұзағынан сүйіндір!” – деп Алдар ішінен шын қуанды.

	Әр ошақтың басынан от жалтырап, түтіндері тік, биік көтерілген. Жүдеу өңді балалардың бір тобы ауыл сыртында ойнап, астарына құрық ағаш мінісіп, бірінен-бірі озғындай шауып, айналаны қиқуға толтырып жүр.

	Бейбіт тірліктің шаттық толы бей-жай қызығына Алдар қызғанышпен қарады. Өз өмірінің мазасыз, арпалысқа толы әр күнін ойлап, көз қуанышы болған, көңіл ауанын қандырар мынау, мамыражай тірлікке сүйсіне көз салды.

	Төбе басында Жиренше ауыл аадамдарымен тұр екен. Жаңа ғана Алдар айтып кеткен аманатты орнына келтіріп, хан олжасынан қалың жұртқа тиісті үлес беріп, кешкі дала ауасымен тыныстып, өткен-кеткеннен сыр шертісуге жиналған беттері екен.

	Төбе басындағы топ Алдарды көріп, риза, қунақ жүзбен бұған қарай еңсеріліп, бұрыла бастады...

	-Рақмет, Алдаржан, рақмет! – десіп, онымен барлығы қошуақ көңілмен, шын пейілмен шұрқыраса амандасты...

	Ауылда жақсы тынығып келіп, жалғыз басты кемпірдің үйіне түнеді. Жоқ-жітік болса да, мінезі шуақ, мейірбан кемпір көлденең келген мейманға барын салып, шай берді. Өзі әңгімешіл екен. Көптен жалғыз тұратын болып шықты. Жалғыз ұлын осыдан үш жыл бұрын Алаша хан бәйге атымды ұрлады деп жала жауып әрі салығымды төлей алмады деп дарға асыпты. Қызын салығымның төлеуі деп сарайында күңдікте ұстап отырған көрінеді. Сол қызы көп ретте ыңғайын тауып, олды-пұлды қоректі шешесіне жіберіп тұратын көрінеді.

	Алдар Көсе төсекте түнімен дөңбекшіп ұйықтай алмай шықты. Тісін шұқыр-шұқыр қайрап жібергенін де білмеді. Таң қашан атар екен деп шыдай алмай, ширығып шықты. “Құдайым-ау, адам жаны шыбын құрлы болмағаны ма?! Ат ұрладың деп...” Ол ызыланып мырс етіп күліп қойды. Адым аттасаң – жылаулы жұрт, жабырқаулы жұрт. Елдің бәрі хан құрығынан біржола құтылып кете алатын Қарашаш пен Жиреншедей алғыр ойлы, ақылды емес қой. Бұл қасиетсіз хан неге сонша басынып, неге сонша желіге бермек?. Не деген сұмдық мынау?!”

	Алдар таңертең хан сарайына барды. Алаша хан тағына жаңадан келіп жайғасқан екен. Алдар алдына келіп, иіле сәлем бергенде, ханның өзі орнынан тұрып , оның қолын алды.

	Бірақ Алдардың қабағы салыңқы, кірбің екен. Алаша қобалжулы сыңаймен оған бұрылып, тіл қатты:

	-Алдар, немене, шаруа жайың түзік пе, ажарың сынық қой, - деді. Ол сәл күмілжіңкіреп:

	-Алдар, қалай деп айтсам екен, тіпті жаман деп те айтуға болмайды. Бірақ сол алтындарды соңғы күндері құдықтан шығару қиын болып тұрғаны. Әсіресе шайтандардың соңғы қазған құдықтарындағы кесек алтындар тым ірі әрі сом болып, жалғыз-жарым адам тартып шығара алмайтындай өте ауыр, салмақты болып тұр. Арқан да шыдас бермей үзіліп жатыр. Соған мықты арқан, бір-екі қарулы адам алайын деп келіп едім, лаждың жоқтығынан, - деді.

	Алаша хан орнынан шоршып түсті.

	-Алдар-ау, көзбе-көз алтын қазынадан мені біржола айырмақсың ба? Тіпті бұл күнде қасындағы серігіңе де көп сене беруге болмайды. О не дегенің, адам берің не, айналайын-ау! Хан басын шайқап, сарай ішінде аласұра, теңселе қозғалып кетті.

	– Ол адам көргенін ертең ел-жұртқа жаймай ма, сосын не болмақ.? Жоқ, әкетай, ондайды айта көрме?!

	-Енді не істейміз, алдияр! – деп Алдар шарасыз халде қолын жайды.

	-Сондай да сөз бола ма екен? Өзім барамын ол жаққа, - деп Алаша хан жолға жинала бастады.

	-Тақсыр, былайғы жұрт қара мен ханның атқа қатар мініп, сыпай-салтаң кетуін сөз қылып, атыңызыға кір келтіріп жүруінен именбейсіз бе?

	-Түу, Алдаржан-ай, сарай маңынан қазіргі айтар аңызы- сені мен менің ажырамас достығымыз. Тышқан аңдыған мысықтай олар да менің әр адымымды аңдып отырған жоқ па? Саған үйірлі жылқыны айдатқаннан бері- ақ сарай маңындағылар сенің атыңды дабыра көтеріп, мадақтаудан бір тынған жоқ, - деп Алаша хан орнынан тұрып, үстіндегі асыл киімдерін адалбақанға іліп, аңға шығардағы киетін ықшам, жеңіл киімдерін кие бастады.

	Аяғына жеңіл етігін киіп жатып, мұртынан күліп қойды:

	-Айтпақшы, кеше мынадай бір қызық болғаны, кешкілік жасауыл басы қасыма келіп: “Тақсыр, айыбым болсын, қыл мойнымды талша кесіңіз, әлгілер сіздің адал досыңыз Алдарды жаман сөздермен балағаттап, арына тиер ауыр сөздерді қайта-қайта айқайлап айта берген соң, екеуінің де басын кесіп тастадым”, деп қасқайып тұр әлгі сабазым, - деп Алаша хан мол денесі солқылдай, кең-кеңк етіп күлді.

	-Жасауыл басына не бұйырдыңыз? – деді Алдияр.

	-Әй, Алдаржаным-ай, не бұйырушы ем, үстіне зерлі шапан жауып, арқасынан қақтым да! – деп рақаттана күліп, орнынан ширақ көтерілген хан сергек үнмен:

	-Ал, Алдар, жол баста, мен дайын! – деп есікке беттеді.

	***

	Екеуі ұзақ жүріп, өзенге тақанып келе жатты. Еңіске құлай берген тұста Алдар дауысын кенеп қойып:

	-Осы соңғы қазған құдықтың алтындары тым ауыр соғып жатыр, - деді.

	Қазылған құдыққа тақала бергенде, қазылған үйінді жиегінің бір шетінен көзге ерекше шағылысқан кесек алтын көрінді. Алаша аттың басын қоя берді де, жеткен заматта аттан допша домалап түсті. Алтынды көтермек болып еді, ерен салмақ ханды шөкелетіп тастады. Қасына келген Алдарды қапсыра құшақтай алып, бет-аузынан шөпілдетіп сүйе берді, сүйе берді.

	-Аруағыңнан айналайын, құдіретіңнен айналайын, Алдарым, шын асылды жоғалтып жүрген мен соқырмын ба әлде таба алмай жүрген ел соқыр ма? Ал не істейміз, Алдар, ақыл таста, - деп, қаңбақтай қалбалақтап, Алдарды айналшықтай берді.

	-Тақсыр, сіз ел басқарып, билік тізгінін ұстап отырған жансыз. Күн көзіне шыжып, бетіңізді желге қақтап, өзіңізге обал жасағаныңыз келіспес. Әрі әкелген арқанымыздың өзі- қолдың жауы. Алынар алтын бұл бір емес, әлі бірнеше сан ғой. Әлі ана жақтардағы құдықтарда қаншасы жатыр, - деп сайдың жоғарғы жағын қолмен нұсқап қойды. Беліңізге артық салмақ түсіріп, жан қинағаныңыз тым ауыр болар. Сіз хан болсаңыз да, мен қара басым да, кіндігіміз бір, қанымыз туыс адам баласымыз ғой. Күні түсіп көлгірсігенмен шайтанда иман жоқ, сірі жанды сұрқия ғой, азаптың ауырын солар көрсін. Егер теріс көрмесеңіз, сіз күн тимес түпке түсіп, салқын жерде арқанға құдық түбіндегі кесек алтындарды шалмалап, күрмеп байлап тұрсаңыз болды. Құлан, Түлен үшеуміз бірігіп тартып ала берсек дұрыс болмас па, - деп Алдар.

	-О не дегенің, Алдаржан, пейіліңе мың да бір рақмет, иегіңнің емеурініңнен ішіндегіне айтпай біліп тұратын сендей зерек жанды өмірімде тұңғыш кездестіруім, - деп, хан қанжығаға байланған жуан арқанды шешіп алып, беліне орай бастады.

	Алаша хан құдық аузына тақалып келді. Ол ішке үңіліп, екеуіне барлай көз салды. Алдарға жымың-жымың қарап қойып, иек қақты.

	-Пәтшағарлардың тұрысын қарашы, - лекіте күлді де, кенет дауысын қатты шығарып:

	-Анау орталарында жалтырап жатқан да алтын болар, - деп көзін қысып қойды. Содан соң нән қара тасқа байланған арқанды өз беліндегі арқанмен қоса ұстап, төмен түсуге ыңғайлана бастады.

	Алдар қолындағы арқанды саумалай босатып, ханды төмен қарай жібере берді. Алаша аяғының астынан жоғары қарай сәуле шашып, шағылысқан алтынға жақындай түскен сайын шыдамсызданып:

	-Тез, тез түсірсейші, Алдар-ау! – дейді.

	-Хан ием-ау, сонша неге асығасыз, негізгі барар жеріңіз де онша алыс қалған жоқ қой, - деп миығынан күлді Алдар.

	-Тез!Тез! Тезірек! – деп, Алаша хан арқанды сілкілеп, айқайлап жіберді.

	Құдық түбіне жете берген хан судан шығып жатқан алтынды құшақтай жығылды. Құдық ішін күңгірлетіп, ессіз күйде, сақылдап күле берді, күле берді.



	-Айналайын, Алдарым,

	Атыңнан сенің айналдым.

	Құт-берекем, шырағым,

	Ұшсам қанат пырағым, -



	деп өлеңдетіп те жіберді.

	-Алдияр, есіңді жи, ақылға кел! – деп Алдар айқай салғанда, Алаша оған аңырая, аузын ашып қарап қалды.

	-Алдияр, Құлан мен Түленді сыртқа шығармас бұрын тіліңіздің астындағы сиқыр теңгені егелеріне беріңіз.

	Хан көпке дейін тілі байланғандай үнсіз қалды. Алақ-жұлақ етіп, төбесінен сұқтана төніп тұрған екі шайтанға қарады, Әлден кейін ғана:

	-Сиқыр теңгең не, жаным-ау, өзімде деген жоқ па едің кешегі күні?

	-Хан ием, ел басқарған есті адамсыз, қасиетті сарайдың босағасынан аттап шықтым деп ұсақ пендешілікке салынуыңыз атыңызға да , сақалыңызға да лайық па?! – деді Алдар тік, қадала сөйлеп.

	-Аллам-ау, сен не деп кеттің, қайдағы сиқыр теңгені айтып сандалып тұрсың? – деп хан ашу шақыруға айналды.

	-Тақсыр, “Ашу – дұшпан, ақыл - дос” деген, сабаңызға келіңіз, жазықсыздан жазықсыз мені жазғырғанда жеткен мұратыңыз қайсы? Адам елінің патшасы жалған сөйлегенде, өзгелерден тіптен көңілі қалып, түңіліп кетпей ме?! Соны не ойламайсыз?! Ашулы райыңыздан қайтып, жат жұрттың жан қимас мүлкін қайтарыңыз. Ендігі сөз қысқа, берсеңіз - келіскеніміз, бермесеңіз – керіскеніміз. Бар алтыннан айырылайын десеңіз өзіңіз біліңіз. Ана қос мүсәпірдің көз жасына қалмаңыз, қиналып тұр ғой, - деп Алдар таусыла сөйледі.

	Хан терісіне сыймай, тұтығып сөйлей алмай қалды. Алдар теріс айнала берді де:

	-Құлан, Түлен, ақылға көнбеген жанның әділ жазасы болады. Ерік өздеріңде, - деді. Екі шайтан Алаша ханды алып соғып, аузын айырып жіберді. Оның шыңғырған дауысы құлақты жарып жібере жаздады.

	Алдар қара тасқа байлаулы арқанды ағытты да, шумақтап құдықтың кенеріне таман қоя салды. Содан кейін ханның атын ұстады да, ер-тоқымын алып, теріс ерттеді де, айыл-жүгенін сыпырып, еркімен қоя берді. Өзі атына мініп, әкесінің моласына қарай беттеді. Құлағына:

	-Алдар, сиқыр теңге қайда, сиқыр теңге қайды? – деп жанталаса айқайлаған Құлан мен Түлен дауысы келіп жатты.

	Мола әбден ескіріп, мүжіліп қалған екен. Баяғыда кірпішін өзі құйып, өзі қалап, басын қарайтқан еді.

	Көз алдына момын әкесінің жүдеу бейнесі келді. Өмір бойы қорлық, зорлық-зомбылықтың, алдау мен арбаудың жемі болған әкесінің аянышты тағдырын мұңая ойлады. Күні кеше ғана хан қызының кесепаты мен кесірінің құсасынан ажал тапқан шешесін ойлады.

	Ол ақырын ілбіп, баяғыда өзі туған ескі жұртқа келді.

	Ауылдан аулақта көрінген жұмыртқадай жұмыр төбеге көз салды. Қозыны етекке салып қойып, ауыл жақты, өзен жақты барлап жататын еді. Анадай жерде ескі ошақтың сілемі жатыр екен. Астынан алау жалын ойнатып, қара қазан бұрқ-сарқ қайнап, от жанған күні бала Алдар үшін ерекше бақытты күн болатын. Бірақ ондай күндер тым сирек болушы еді.

	Құлағына ызың-ызың етіп, Құлан мен Түленнің жалынышты дауысы жетіп жатты. Алдар мырс етіп күлді де, етігін шешіп, өкшесіне тыққан теңгені қолын алды. Сиқыр теңге алғашқы ажарынан айырылып, күреңдене бастапты. Ол қалтасындағы шақпақ тасты алды да, ошақ маңындағы қусақ шөпшектерді жинап, оны ескі мақтамен тұтатты. Лау ете қалған отқан қолындағы сиқыр теңгені атып жібергенде, жер астынан шыққандай зарлаған үн естілді.

	-Ей, айналайын адам, ақырғы тілек, соңғы үмітпен айтқан бір ауыз сөзімді тыңда, сен! Мен шайтан елінің патшасы – Ібіліспін. Алдыңа келіп көрініп, кешірім сұрауға батылым бармай тұр. Тілер тілегім – Құлан мен Түленнің шыбын жанын қи, - деп жылап жіберді.

	Алдар орнынан атып тұрып, қарсы ақыра жауап етті:

	-Жоқ, Ібіліс, қасіреті таусылмай, күн сайын көбейіп келе жатқан бауырларымның зар-мұңы сендерсіз де аз емес. Жаңа ғана бой созып, көкке ұмтылған жас өскінді шырмаған шырмауықтай адамдарға салған сойқанды сұмдықтарыңның шегі жетті енді. Мың асқанға бір тосқын. Осыны біл. Ақыл-ой, сұрғылт тұман, күңгірт бұлттан аршылып, бел шешісіп айқасар анық жауын айқын танысын. Ол жауы сол адамдардың өз арасында екенін өз санасымен түсінсін. Қош бол, Ібіліс, шатақ іздесең, мұнда келіп, көзіме көрін, айқасарлық әл-дәрменім әлі бар, тыныштық іздесең жөніңе кетіп, жайыңа жүр, көзге көрінбе. Араша түсер аяушылығым жоқ! – деп кесіп айтты.

	Сол сәтте жан ұшыра шар еткен дауыс аспан астын дір еткізді. Ібілістің: “Беу, бауырым-ай!” – деп күйінген даусы қоса шықты да үні әлсірей үзіліп бара жатты.

	Алдар қолындағы таяқшамен отты көсеп, қағыстырып көріп еді, сиқыр теңге балқып, күлге сіңіп кеткен екен. Ол “уһ” деп демін ауыр алды.

	Алыстан қара көрінді. Келе жатқан Жиренше екен.

	Жиренше екеуі амандасып, ауылдың есен-амандығын білді.

	Алдар әрлі-берлі шапқылып жүріп, ауыл аясында болып жатқан көп жайдан сырт қалған екен. Әсіресе қатты қуантқан жай – Бізбикенің тез бастығып, байыпты тірлік иесі болуға бейім байқатқандығы. Жиреше ерекше жылы лебізбен:

	-Тегі, жақсы бала болғалы тұр. Кішіпейіл, сыпайы, сынық мінезді жан екен. Тек күтімі болмай, күл астында көміліп қалған жауһар ма деп қалдым, - деді.

	-Жиренше аға-ай, дүниеде Қарашаштай қасиет егесінің қанатының астын бір күн саялап, бал қолынан бірі шыны аяқ су ішкен жан күнәсінен тазарып, кірінен айырылмай ма. Қарашаштай асылдың бір ауыз жылы лебізін естіген қаныпезердің тас жүрегі жұмсарып, есті жанның еті жүрегі елжіремей ма?! Асыл Қарашаш – екеуміздің алдымыздағы асқар тауымыз, шалқар көліміз емес пе!? Түтінге тұншыққан түндік астынан мен Бізбиекені сол асқардың биігіне шығып, кәусар ауасына мейір қандырсы, сол шалқардың тұнығына шомылсын деп әкелген жоқпын ба. Қарашаш болмаса, Жиренше болмаса, қу тақырға Бізбикені әкеліп нем бар, әз аға! – деп Алдар толқына, шалқи шабыттана сөйледі. Жиренше толғанысқа толы Алдар жүзіне ризашылық пінішмен қарап:

	-Алдар, Қарашаш жеңгеңнің саған айтқан сыпайы сәлемі бар еді. Ол қалыңдығыңның есімін өзгертпекке ниет қылып отыр. Ескі жұрттың иісі сіңген Бізбике атын Мейірімгүл деп қоюға өзіңнен рұқсат сұрайды. Бұған не айтасың? – деді.

	-Кемел ойдан келісім тауып шыққан есім ғой мынау. Болсын! Тіптен жарасымды—ақ емес пе, Жиренше аға?! – деді. Ішінен күбірлей қайталап “Мейірімгүл, Мейірімгүл”- деп қайталай берді.

	Сол Мейірімгүл келер жылы ақ сазандай, маңдайы кере қарыс Арман деген ұл туды. Көп күрес пен тайталаста айласы мен әдісін құрал етіп, жауларын жеке соққан Алдар қартайған шағында өз ұлына өзге мәнді, өрісі байтақ бата берді.



	Алданнан туған Алдармын,

	Жауымды қаскей көргенде.

	Жай отындай жанғанмын.

	Әкемнің өші кеткенді

	Тозаққа қақтап салғанмын.

	Таусылмас бірақ, қарағым,

	Жекелеп жүріп ұрыссаң,

	Сұмдығы мынау жалғанның.

	Қартайған әкең өрісін,

	Кеңейтсін десең, құлыным.

	Халқыңды ерт соңыңнан,

	Ұзарсын десең құрығың.

	Көп түкірсе, көл болар,

	Көп жиналса, қол болар,

	Халықтың аңсап арманын,

	Ашатын есік кең болар.



	Арман азамат болып өсіп келе жатты. Жұмбағы көп дүние Арманның аддынан сан тараулы, шытырманы көп, шырғалаңы мол жауыр жонын төсеп жатты...

	Сәт сапар, Арман!

	1978 жыл.





ЭВРИРОБ ПЕН ДӘУРЕННІҢ БАСТАН КЕШКЕНДЕРІ


	(ПОВЕСТЬ–ФАНТАЗИЯ)



	1. МҮМКІН ЕМЕС!

	Оның қиялының ұшқырлығына елдің бәрі таңданатын.

	Өзінің мінезі де былайғы жұрттан өзгешелеу. Кейде сабақ үстінде көзін алысқа қадаған қалпы, ұзақ ойланып отырып қалатын. Былайғы жұртқа беймәлім, бөлекше бір әлем құшағында отыратын қалпын кластастары да, мұғалімдері де жиі байқаушы еді.

	- Дәурен! Алысқа кетіп қалдың-ау! Ауылға қарай қайтып оралсаң қайтеді?! Мұғалімнің қамқор үні оны қиял құшағынан қалыпты ортаға қайта оралтты. Ол ағайына көз салды. Бірақ езуіндегі жұмбақ жымиыс табы сол өшпеген қалыпта екен.

	Берден ағай тақтаға ілінген плакаттағы көрнекі, бояулы суретті алуан түспен әдеміленген сүйрік таяғымен нұқи көрсетіп, сөйлеп тұр.

	-Мысалы, сендер Жерді өте үлкен деп ойлайсыңдар. Ал сол Жер Күннен тоғыз жүз есе кіші. Оның Күнді 365 күнде бір-ақ рет айналып шығатынын білудің өзі де қызық. Соның өзінен-ақ Күннің ғаламат үлкен екенін білуге болады. Ал Күнді айнала қозғалған Жердің жылдамдығын көз алдарыңа еелестетіп көріңдер, - деп Берден ағай сәл іркіліс жасады.

	Дәурен тап осы кезде барып айтылып жатқан әңгімеге шын ықылас аударып еді.

	-Қандай дейсіңдер ғой ә?

	-Иә,иә! – Құмарлық ұшқыны шарпыған көздер мен ынтықтық билеген үндер қатар бой көрсетісті.

	-Бір секундта отыз километр жылдамдықпен!

	-Мүмкін емес!

	-Охо!

	-Отыз километр дейсіз бе?

	-Иә, отыз километр!

	Дәурен көзін жұмды. Ойша өзі тұратын ауыл мен жас қала Кентастың арасының отыз километр екенін елестетті де, соншама қашықтықты Жердің бір-ақ секундта жүгіріп өтетінін таңдана әрі мүлдем таңырқай ойлады. Сонда қалай? Біра-ақ секундта жүгіріп өткені ме?



	2. ҒАЛАМАТ

	- Міне ғаламат! Ол өзінің әлсіз дауыстап жібергенін аңғармады. Тізбектесе тіркескен ойлар легі бірін-бірі қуалап, әр тұстан андыздай бой көтерген сұрақтар шартараптан жауап іздеп кетті... Неге?Неге?

	Сонда қалай? Таулар неге құлап қалмайды? Неге теңіздер шайқалып төгіліп кетпейді? Машина қатты қозғалып кеткенде, біз неге құлап қала жаздаймыз?

	Ал Жер секундта отыз километрмен қоғалғанда...

	Осы сынды алуан сұрақтар оған төсекке жатқанда да тыншу бермеді. Көпке дейін көзі ілінбеді. Төсекте әрі аунады, бері аунады. Мүлдем сергек тартып алған сана бұқпалап келген ұйқыны кері серпіп тастай берді. Өзгеше бір қиялдар, өзгеше бір армандар сана төрімен қапталдаса жарысып, алыс- алыс кеңістерге жол тартып барады. Олардың жүрдектігі тіптен ерен секілді. Космос көгімен Күнді айнала көз ілеспес жылдамдықпен маңып бара жатқан Жерің де Дәурен қиялының ғажайып шапшаңдығының қасында шабан тартып қалғандай.

	Арбаушы ұйқы Дәуренді өз құшағына аялай тартып әкете берді, әкете берді...



	3. КҮТПЕГЕН ҚОРҚЫНЫШ

	Бәрі де күтпеген жерден басталды.

	Дәрен өзен жағасындағы биік талдың түбінде жабайы кептердің қанаты жарақаттанған балапынын қолына ұстап отырған.

	-Әй, обал-ай! Қандай оңбаған екен сендердің ұяларыңды бұзған. – Ол қатты дауыстап жіберді.

	Ағаш түбінде өліп жатқан балапанға аянышпен көз тасады.

	- Шіркін, қолға түссе ғой, сазайын берер едім кім болса да! – деп кіжініп қойды. Ауаны жаңғырықтыра әлдекім ақыра дауыстады.

	-Кім? Сен бе саза беретін! Ол селк етіп, жар басына қарады. Бір бүйірін таянып, қолына ұстаған мылтығын көкке көтеріп тұрған бөгде жан назарға шалынды. Басында қайқы жиекті қара қалпағы бар. Беліндегі патрондар салынған оқшантайы суық жарқылдап, көзге ұрады. Қошқар мүйіздене ширатылған қара мұрты мен көзіндегі қара көзілдірік беймәлім жанға бөлекше сұс беріп тұр.

	-Мына ақымақтың жаны ашығышын! Ал құстың ұясын бұзған мына мен! Қыларың болса қылып қал, атқан мен, өлтірген мен! Не істей қоясың ә? – деп суық жымиып, зор дауыспен сақылдай күлді.

	Дәуренде жауап берер әл-дәрмен қалған жоқ. Төбесінен жаналғыш әзірейілдей төніп тұрған мына сұмдықтан құтылар жолды толық ойлап үлгере алмады.

	Кенет әлгінің қолындағы жарқ-жұрқ еткен сұсты мылтық ортасынан қақ бөлініп, опырылып түсті. Қалай бөлініп, қалай болғанын Дәурен де, мылтық иесі де ұқпай қалды.

	Қайқы жиекті қара қалпақ егесі есі шыға:

	-А-а-а! – деп айқайлап жіберді де, сылқ етіп отыра кетті. Жан-жағына алақ-жұлақ қарап, бәленің қайдан келгенін ұққысы келген сыңайда. Дәурен де абдыраған халден әлі ажырай қойған жоқ-ты.



	4. КҮТПЕГЕН КЕЗДЕСУ

	Осы мезетте өзеннің қарсы бетіндегі кішкеге төбешік төбесінен бойы өзімен тұстас тосын бейнелі тұлға пайда бола кетті. Басының төменгі денесі адам бейнесіне тым ұқсас екен. Басының өзі тым қызық. Дөңгелекше экран тәріздес бөлекше пішін. Әлгі “Жас техник” деген журналда жиі жолығатын таныс бейнеге қатты ұқсайды.

	Дәурен қуана айқайлап жіберді.

	- Өй, сен Робот емессің бе? Сен бе ана мылтықты бөліп түсірген.

	-Иә, менмін. Бірақ мен Робот емеспін, бірақ Роботыңнан бір кем емеспін.

	- Енді сен кімсің?

	-Мен бе?

	- Иә.

	-Мен Эвриробпын!

	-Эврироб! Ол деген не?

	-Зердең бар баласың. Өзің ойлан! Егер осыны ойлап тапсаң, онда мен сенімен мәңгілік достасамын!



	5. ЭВРИ...ЭВРИ...

	Дәурен сәл-пәл ойланды да, құлаққа бейтаныс сөздің астарына тез ой жүгіртті. Ішінен “Эврироб”, “Эврироб” деп бірнеше мәрте қайталады. Екі түрлі сөздің бірігуі емес пе деген ой сана төрінен жалт етіп, жүйткіп өтті. Өзге түрлі күдіктер мен тұспалдар да бой көтеріп үлгерген. Эври, Эври!

	-Ә, таптым, алғашқы белгі “Эврика” сөзінен шыққан болар. Ал “Роб” сөзі “робот”қой! – деп Дәурен қатты қуана айқайлап жіберді де, артынша:

	- Сонда сен тапқыр робот болдың, мен білсем. Сондықтан да сені Эврироб атаған. Осы дұрыс па? – деді ол алғашқы айтқан пікіріне қолдау күткен сыңайда.

	- Жарайсың, бауырым. Сен ойымнан шықтың, тапқырлығыңа ризамын, - деп Эврироб төмен түсе бастады.

	Дәурен қайқы жиекті қара қалпақ иесінің жер бауырлай, тоңқалаңдай тырбаңдап, ұзап бара жатқанын көрді. Бой түзеп жүруге де шамасы келмегендей. Қаусап жатқан қара мылтығына да қайырылып қарамапты.



	6. ТАНЫСУ ЖӘНЕ ТАҢДАУ

	Дәурен Эвриробқа қарсы жүрді. Ізгілік нұры ұялаған жүзбен келіп, Эвриробпен қол алысып сәлемдесті.

	Саусақтары сәл қаттылау демесең, бүгілу икемі де, қимылы да сондай үйлесімді екен.

	Дөңгелек экрандағы жарқ-жұрқ еткен жанарында ерекше елгезектік, ширақтық бар.

	- Сенің атың кім?

	- Дәурен.

	- О, есімің жақсы екен.

	Дәуреннің балаң көңілін алаң етіп тұрған бір жай бар. Ол – қара қалпақ иесінің қолындағы мылтықтың қас қағым сәт арасында қақ бөлініп, істен шығуы. Құмарлық ниет құйындвй жүйткіп, білсем деген ынтасы бүйірден түрткілейді.

	- Эврироб, сен анау қалпақтының қолындағы мылтықты қалай құрттың, соған таңмын.

	-Ол деген түк емес. Мына блокты көрдің бе? – деп кеудесіндегі көгілдір кнопканы көрсетті. Қандай металл, темір болмасын, шоқталған электромагниттік импульсті жіберсем болды, тас-талқанын шығарады.

	- Ғажап, өте ғажап!? – деп Дәурен бас шайқай таңданды. Кеудесі толы, бүйірі толы түрлі-түсті кнопкалардың көптігіне және қайран қалды.

	- Ал мына бар кнопкалардың да қызметтері бар ма?

	-Әрине, бар, - деп Эврироб Дәуренге күлімсірей көз тастады.



	7. ЭВРИРОБ АЙТҚАН СЫР

	-Сен бұл жақта неғып адасып жүрсің?

	-Қашып жүрмін.

	-Кімнен?

	-Бұрынғы қожайынымнан.

	-Неге?

	-Мен үнемі бүлдіргі істерге жұмсағысы келетін ниетін байқадым. Ал менің еш жамандық істегім келмейді, - деді Эврироб сәл мұңайып.

	-Ол қожайының кім еді?

	-Джоис деген бұзатар бала.

	-Ол қай жақтың баласы?

	-Амелгупа аралында тұрады. Әкесі - сол аралдың билеушісі.

	-Сені жасаған кім?

	-Сол аралда тұратын Гордон деген жігіт.



	8. ГОРДОН ДЕГЕН КІМ?

	Ол - өте өнерпаз жігіт. Оның білімділігінде шек жоқ. Сан түрлі өнердің сырын терең білетін жан.

	Мені жасап шығуы үшін бар күш-жігерін аяған жоқ десем болады. Өзі бір тамаша жігіт. Ойына алған нәрсесін жеріне жеткізе орындамаса, көңілі көншімейді.Мені аяқтап шыққан күнгі қуанышын айтсаңшы. Үйдің бұрышындағы креслоға отырып алып, алақанын шапалақтап мәз бола күлді. Бір кезде жүгіріп келіп, мені құшақтай алып, бауырына қысып, бетімнен сүйді.

	- ХХІ ғасырда бұл әлемде саған теңдесер ешқандай Робот болмақ емес және болмайды да! – деді.

	Содан кейін аз ойланып тұрды да былай деді:

	- Тек сені ақыл-есі аумалы-төкпелі, көз алдындағыдан басқаны көрмейтін көрсоқырдың қолына түсіруден сақтасын. Бірақ қолымнан келгенше сені бөтен қолға түсірмеуге күш саламын, - деп арқамнан сипады.



	9. ЗҰЛЫМДЫҚ

	Эврироб әңгімесін әрі жлғады.

	Дәурен одан әрі не болғанын білгісі келген ынтықтықпен оған тақала түсті.

	-Өкінішке орай, - деді де Эврироб сәл кідіріп қалды. -Бұлай болар деп Гордон еш ойланбаған ғой. Мен болсам еш тәжірибем жоқ. Өмірде біреуге біреу қастандық жасайды деп ойлаған да емеспін. Гордон екеумізді зымиян Джойс деген есік саңылауынан тыңдап тұрыпты.

	Гордонның қатты шаршағаны соншалық, сол отырған креслосында қорылдап, қатты ұйықтап қалды. Түн ортасында дабыр-дүбір дыбыстан селк етіп, шошып ояндым. Бастарына темір каска киген еңгезердей-еңгезердей төрт жігіт Гордонды байлап-матап тастапты. Қарны қабақтай, қара ала костюм киген ботқабет Джойстың әкесі Сумбарито Гордонның иегінен алтындаған имек таяғымен түртіп:

	-Кәне, шыныңды айт! Шыныңды айтпасаң, жаныңды жаһаннамға жіберемін. Мына Джойстың айтқаны рас болса, бүкіл әлемде сен жасаған роботтың еш теңдесі жоқ көрінеді. Қане, қандай өнерің бар, соның сырын айт! – деп тұр екен. Гордон ашудан түтігіп кеткен.

	-Мырза, мен роботты аяқтай алған жоқпын. Оның қандай өнері бар екенін өзім де әлі айқын білмеймін.

	-Жоқ, білесің. Кәне, шыныңды айт!



	10. ДЖОЙСТЫҢ КУӘЛІГІ

	Тап сол сәтте бір тасадан Джойс шыға келді.

	-Өтірік айтады, әке! Өз құлағыммен естідім,- деп шар ете қалды. Гордон Джойсқа жиіркенішпен жалт қарады. Ол міз баққан жоқ.

	-Рас, рас! Неге өтірік айтасың?! “Әлемде теңдесі жоқ”, деп айтқаның ақиқат.

	-Оны қайдан естідің?

	-Есіктің саңлауынан.

	-Тфу, жексұрын, алаяқ!

	Сумбарито таяғымен Гордонның шекесінен қатты нұқып қалып:

	-Тіліңе ие бол. Абайлап сөйле! Түрменің төрінде шірітемін, - деп зекіді.



	11. ҚАТЕРЛІ СӘТ

	Джойстың әкесі екі полицейге әмір етті:

	-Кәне, ана роботты бері әкеліңдер!

	Менің зәрем зәр түбіне жетті. Екі көзім жыпылықтап, Гордонға қарадым. Ол маған тік шаншыла қарап тұрды. Мен де оның қас-қабағын қалт етпей бағып тұрмын. Бір кезде ол екі көзін қатар жұмып, белгі беріп үлгерді. Онысы мені бойымдағы барлық қуатты әр бөлек әрекет ететін имупльстарды қосатын тетіктерді өшір дегені еді. Олар менің оң аяғымның ішіне құпия орнатылған болатын. Онсыз менің ғажайып қасиеттерімді ешкім пайдалана алмайтын. Ал мына кнопкалар күнделікті тұрмысқа ғана қажет. Барып кел, алып кел, доп ойнау, жүгіру, тағы басқалар еді.

	Қос полиция қолтығымнан алып, Сумбаритоға жетелей жөнелгенде, өкшемдегі қосқышты шапшаң ажыратып жібердім. Сонда ғана Гордонның маңдай тері бұрқ етіп, уһ деп жеңілдегенін аңғардым.



	12. АЛҒАШҚЫ САБАҚ

	Сумбарито маған тақалып келіп, жүзіме күлімсірей қарады.

	-Мүмкін, бар құпияыңды өзің айтарсың! – деді. Мен тіс жарып үндеген жоқпын. Арқанмен шаңдып тасталған Гордон мысқылдап мырс етті де:

	-Мырза, ол сізбен сөйлесетін адам емес қой, - деді.

	-Оны мен сенен сұрамаймын, - деп ашулы көзбен Гордонға жалт бұрылды.

	-Еркіңіз білсін! – деді Гордон. Байқаймын, өң-ажарыңда қобалжу табы бар. Қанша дегенмен, менің бойымдағы кнопкалардың қарапайым болса да, әр бөлек қызметі бар ғой. Соларды бұлардың басуы әбден мүмкін еді.

	Сумбарито мен Джойс екеуі мені сипалап көре бастады. Баласында мүлде ес жоқ. Сумаңдаған қолы бүйір, кеуделерімдегі кнопкаларды сипалап, түрткілеп жүр.

	-Әкетай, біреуін басып көрсем қайтеді, - деді үздіккен үнмен.

	-Әй, балам, сыры мәлім емес қой, сындырып алып жүрерміз, - деді.

	-Кнопка басқанға да сына ма, әке?

	-Басып көрейінші.

	Сумбарито бір шешімге келе алмай, тайсақтап тұр. Джойстың осы мезеттегі жанарындағы жалынды көрсең ғой. Оны тілмен жеткізу мүлдем қиын.

	Қай конпканы басар екен деп мен де қобалжып тұрмын. Гордонға қарасам, оның жүзінде абыржудың түк белгісі жоқ, мүлдем сабырлы қалыпты.

	-Жарайды, баса қойшы біреуін, тіпті болмадың ғой, - деді.

	Джойс қуанып кетті де, оң бүйрегімдегі сары кнопканы сырт еткізді. Мен бар даусыммен шырқата жөнелдім. Құмарлыққа толы, жігерге,

	ыстық сезім өртіне толы ғажайып ария шағын зіл ішін кернеп кетті.

	Джойс селк ете қалып, шегініп кетті. Әкесінің таңданысын ауызбен айтып беру мүлдем мүмкін емес. Төрт полецейдің аузы аңқиып қалыпты.

	Бір кезде Сумбарито алақанын шапалақтап, алақайлап билей жөнелді.

	-Мынау ғажап қой! Бұл деген керемет қой!

	Ол жүгіріп барған бетте баласын құшақтай алып, құшырланып сүйе бастады.

	-Ой, айналайын, жарқыным менің! О, жаным менің! Бұның бәрі сенің арқаң! Әйтпесе бұндай тамаша затты мынау сияқты алаяқ біздің қолымызға өлсе тигізер!

	-Ғажап ән! Ғажап дауыс! – деп баласын бауырынан ажыратып, бас шайқай берді.

	Есі шыққан баласы бұрынғыдан бетер даурығып:

	-Папа, тағы біреуін басып жіберейінші, енді не істер екен? – деді.

	-Жо-жоқ! Сенің кезегің бітті, ендігі басу кезегі - менікі! Былай тұр! – деп баласын кері ысыра берді.



	13 АЛАМАНТАСЫР ОҚИҒА

	-Былай тұр! Бы-лай! – деп Сумбарито мырза баласын шынтағымен шетке қақты.

	-Мынаның өлеңін қалай тоқтатсам екен? – деп желкесін быртық саусақтарымен қасып қойды. Менің ән ырғағына орай, қол созып, қимыл жасағаныма жасқана қарайды. Дегенмен де түйсігі жүйрік қумүйіз екен, сол сары кнопканы қайта басты. Менің әнім кілт тыйылды.

	-Ә, түсіндім! Түсіндім! Сен, алаяқ, айтпасаң да, мынауыңның сырын өзіміз-ақ ашып аламыз, - деп қоқиланды. Сұқ саусағымен шекесін жеңіл қасып қойып:

	-Қайсысын бассам екен, ә! – деп біраз тұрды.

	-Әлі-ақ біздің алдымызда құрдай жорғалап қызмет істейтін боласың, - деп болашақ күнді де ойлап қойып тұр.

	-Қайсысын бассам екен, ә?

	-Папа, қызылын басыңыз!

	-Жоқ, жоқ!

	Әйтпесе жасылын басыңыз!

	-Жо-жоқ! Сен қоя тұршы алдымды кес-кестей бермей. Одандағы осы қарасын басып көрейін.

	Сумбарито сәл-пәл кідірді де, сол бүйрегімдегі қара кнопканы басып қалды. Бұдан кейінгісін өзім де білмеймін. Оң қолым Сумбаритоның жағына сарт ете қалды. Ол теңселіп барып, құлай жаздады да қаша жөнелді. Қуалап келіп бердім. Қадам бастырғам жоқ, қорбаңдап бара жатқанда, май басқан бөксесінен теуіп-теуіп жібердім. Етпетінен құлап, қайта түрегеліп, қаша жөнелді. Джойс Гордонның тасасына тығылды. Төрт полицей естері шығып, қолдарын ербеңдетіп, бір бұрышқа үйіліп қалды.

	-Ойбай, өлтірді, мынаны ұстаңдар! – деген Сумбаритоның айқайын естуден қалғандай. Біреуі сәл батылдау болса керек, ентелей келіп, артымнан қапсыра құшақтамақ болды. Желке тұсымнан жете бергені сол еді, қол сыртыммен қайырыла ұрдым. Бір жамбастай ұшып түскенін көзім шалды. Сумбарито жалынышты үнмен Гордонға айқайлады:

	-Гордон, бауырым, мені құтқар! – Ентелей келіп Гордонның аяғына етпеттей құлады.

	-Ендеше мені босаттыр!

	-Босатыңдар. Төрт поицейдің басшысы қынынан пышақ алып, арқанды қиып-қиып жіберді. Босанған Гордон маған тиісті белгі бергенде барып, ұрыс қимылын тоқтаттым.



	14. КЕЛІСІМ ШАРТ

	Сумбарито ентігін баса алмай біраз тұрды. Үрей ұялаған көзіне қараудың өзі біртүрлі күлкілі еді.

	Ол Гордонға мәймөңкелей сөйледі.

	-Гордон, менің қателігімді кешір! Мен сенің алдыңда кінәлімін! Сенің мұндай өнерпаз екеніңді кеш түсіндім. Бұрын тілім тисе, кешір, - деп өтінді.

	Гордон ақкөңіл жан ғой, ол Сумбаритоның сөзінен кейін оған аяушылық сезіммен қарағандай болды.

	-Жарайды, кештім. Бірақ бір шартым бар. Соны тыңда, - деді.

	-Ол қандай шарт? – деп қорбаң ете қалды Сумбарито.

	-Ол шартты тыңдамас бұрын мына төрт полиция сыртқа шығып кетсін, - деді Гордон иегімен нұсқап.

	-Сендер сыртқа кетіңдер, - деп әмір етті оларға.

	Олар шығып кетісімен Сумбарито Гордонға тақалып келді.

	-Бірінші шартым мынау. Менің осы жасаған жаңа сипатты роботым туралы ешкімге ауыз ашып айтпайсың. Ана төрт күзетшіңе , балаңа соны қатаң ескерт. Екінші шартым, менің өз басыма азаттық бермесең, мына робот тарапынан сендерге зор қатер болатынын ескертемін. Осындағы әр кнопканың әр бөлек және көп ел ұға бермейтін күрделі әрекеттері барлығын есіңе мықтап түй. Сонымен қатар менің ту сыртымнан қастандық әрекеті жасалатын болса, оның өзінің сендер үшін зор зардабы болатындығын естеріңе салуды өзімнің міндетім деп есептеймін. Түсіндің бе?

	-Түсіндім, Гордон мырза!

	-Енді жолдан былай тұр. Есіктің алдында ешкім тұрмасын.

	-Құп болады, Гордон мырза!

	Гордон Сумбаритоның өзін “мырза” деп атағанына күліп жібере жаздады.

	-Кәне, Джойс, күзетшілер! Гордон мырзаға жол беріңдер, - деп елпелек қағып, есікті ашты.

	-Жүр, Эврироб, шапшаңырақ қозғал! – деп, Гордон маған иек қақты.

	Менің осы кезде қалай қуанғанымды айтпай-ақ қояйын. Бірақ байқағаным, Гордонның жүзінде бір мазасыздық бар.

	Есіктен сәл ұзай бергенде, ол мені қатарына тартып, сыбырлай сөйледі.

	-Ал, Эврироб, мейлінше сақ бол. Сумбаритодан барлық сұмдықты күтуге болады. Біз қанша дегенмен екеу-ақпыз әрі әлсізбіз. Сумбаритоға әдейі, бізге жолай қоймасын деп қоқан-лоқы жасап кеттім. Бірақ ол - өте зымиян адам. Оның тіміскілеген тыңшылары өте көп. Біз бұл Амелгупа аралынан құтылып кеткенше асығуымыз керек.



	16. ГОРДОННЫҢ АҚЫЛЫ

	-Сонда қайтеміз!

	-Сен мені дұрыстап тыңдап ал. Сен өз бойыңдағы өнерің мен қасиеттеріңді біліп те, меңгеріп те, пайдаланып та үлгерген жоқсың. Жалғанның жазымы көп, кездейсоқ ажырасып қалғандай болсақ, сол жақ аяғыңның өкшесінде арнайы жазылған нұсқау бар. Соны алып, ойыңа тоқы. Және сенің ең үлкен ғажайып өнерің – кереметтей жылдамдықпен күннің қай мезгілінде болмасын, қалаған бағытпен ұша алатындығың. Қос қолың қанат болып, кеудеңдегі көк сауыт қалаған жаныңды мінгізетін кабина болатындығын есіңе мықтап сақта. Ол үшін қос қолтығыңның астындағы арнайы кнопканы қатар бассаң болды. Қалың жаудың қыспағында қалсаң да, соларды қатар бассаң, көз ілеспес жылдамдықпен көк жүзіне сүңгіп кетіп, жоқ боласың. Сенің сыртқы қабатыңдағы қоспа затты ешбір ракета ала алмайды.

	-Ой, рақмет, Гордон ағай! Сіздің ұлы өнеріңізді мен тек игілікке, жақсылыққа ғана арнаймын.

	-Оныңа рақмет. Айтпақшы, мен ұмытып барады екенмін. Сол нұсқаудың екінші бетінде жер шарының жазыңқы картасы бар. Картаның майда шаршыларға бөлінгенін көресің. Әр шаршы тиісті сандармен белгіленген және екі түрлі түспен боялған. Қызыл түсті шаршыдағы елдердің барлығынан сен достық, туыстық табасың. Ал көк шаршыларға қонғандай болсаң, мейлінше сақ болғайсың. Сенің бойыңдағы өнер сол тұстарда барынша қажет болуға тиіс. Сенің күштілігің де, қуаттылығың да оң жақ өкшеңде. Менің тілейтінім – барлық іс-әрекетің оң іске, ізгілікке жұмсалсын, бауырым. Қозғаушы жүрек тұсындағы елгезек индикатордың қимылын жіті бақалағайсың. Соған жиі құлақ түр, - деді.



	17. ГОРДОННЫҢ ӨЗ АРМАНЫН АЙТУЫ НЕМЕСЕ “НООГУМАНИС”

	Екеуміз қала шетіндегі алып еменнің түбіне келдік. Сол кезде Гордон айтты:

	-Мен бүгін сені жақсылап тұрып бір сынаймын.

	Қазір осы тозақ аралдан тезірек кетуіміз керек. Сөйтіп, сен екеуміз Солидарито дейтін жерге ұшып барамыз. Мен сол тамаша бейбіт жерде өзімнің ұлы идеяларымды жүзеге асырмақпын. Қазір бүкіл әлем, жер шары үлкен қатер үстінде. Адамзат санасын бір бағытты алып арнаған, ізгілікті арнаға бұратын бір ғажап құрал жасамақпын.

	Оның атын ойлап та қойдым. Аты - “Ноогуманис”.

	-Ол қандай ұғым береді? – дедім мен ынтығып.

	-Менің ұғымымша, ол бүкіл әлемдік адамгершілік сана деген ұғымды бейнелейді. Сол Солидарито аралына барғаннан кейін әлгі ойымды жүзеге асырмақпын, - деп армандай сөйледі. Оның бұл асқақ ойы мені өте қызықтырып, өте сүйсіндерді. Ол содан соң сәл ойланды да, былай деді:

	-Сен мені осы тұста күте тұршы. Өзім тұратын үйдің сарайының бұрышына тығып кеткен құпия жазба, сызбаларым бар, соларды алып келмесем болмайды. Менің бар ой-идеям сонда бейнеленген. Содан соң әр адымыңды аңдитын, айналасы тас қорған, сыбырыңды еститін сұмпайы аралмен қоштасамыз. Бірақ біржола емес. Тас қорған қашанғы тұрар дейсің, - деп мағыналы үнмен тіл қатты.

	-Ал күте бер, мен қазір-ақ келемін, - деп қараңғы аллеяға сүңгіп кетті.



	18. КҮТПЕГЕН ОҚИҒА

	Мен Гордонды күтіп біраз тұрдым. Неге екені белгісіз, ол келем деген мезгілінен кешікті. Бойымды мазасыздық билей бастады. Әр алуан күдіктерді ойлап үлгердім.

	Бір кезде ағаш арасы сыбдыр ете қалды да, тына қалды. Әлдекімдер күбірлескен тәрізді.

	-Әне көрдің бе? Анау ағаштың түбінде отырған дәл соның өзі. Дауыс Джойстікі. Тап сол сәтте Гордонмен бір тосын оқиға болғанын бірден сезе қойдым. Ол тектен-тек кешікпеуі керек-тін.

	О,сұм Джойс! Ақыры Гордонның түбіне жеткен екен-ау деп әрі қапалана, әрі шапшаң ойлап үлгердім. Қандай сатқын десеңші!

	Гордонға ант-су ішіп, серт бергендеріне жарты сағат болмай-ақ істеген опасыздықтарын ойлағанда, өзімді қоярға жер таба алмай кеттім.

	-Тезірек ұмтылыңдар! Жан-жағынан қоршаңдар!

	Тұншыққан үнмен тығыз бұйрық беріп жатқан үн- Джойстың әкесінікі. Не істерімді білмей, орнымнан атып тұрып, қаша жөнелуді ойладым.

	Бірақ қаптаған қалың адамның арасынан құтылып кету мүмкін еместей көрінді. Кенет өктем үн тура құлақ түбінен естілді.

	-Алға ұмтылыңдар! Қимылдауға мұрша бермеңдер!

	Жан-жағымнан ырсылдаған, ентіккен, тапыр-тұпыр асыға басқан аяқ дыбыстар естілді.

	Не істеуім керек? Қол-аяғымды шанди байлап, матап тастаса, менің қолымнан ештеңе келе қояр ма екен? Онда шаруаның біткені. Гордонның басына түскен хал менің де басыма түсті дей бер.

	Мен дереу шешім қабылдауға мәжбүр болдым. Әрине, көкейімнің бір түкпірінде Гордон тұрды. Онымен ойламаған жерде ажырасымын дегенді еш ойламаппын. Сумбаритоның сақадай сайланып, самсып келе жатқан қарақшыларына қарсы тұрар дәрмен менде болған жоқ.

	Әлгінде ғана Гордон айтқан қолтығымдағы қос кнопка ойыма тез оралды. Шапшаң түрде шешім қабылдауға тура келді. Не де болса , нар тәуекел!



	19. САМҒАУ БИІКТЕ

	Тұрған орнымнан зу етіп, көкке шаншыла көтеріліп кеттім.

	-Ойбай, қашып кетті!

	-Қап, айырылып қалдық-ау!

	-Әттеген-ай, сан соқтырып кетті-ау!

	Құлағыма у да шу болған өкінішке толы үндер үздік-создық естілді.

	Тұнық ауаны тіліп, тік көтеріліп самғай кете бердім. Айналаның барлығы тас қараңғы.

	Үстімде самсаған сансыз жұлдыз ғана көрінеді. Төменге көз салсам, әр тұстан жарықтары самаладай жарқырап жанған елді мекендер көрінеді. Қай бағытта, қай мекенге бара жатқанымды өзім де білмеймін. Бірақ бетімді еш адуармастан, алғашқы алған бағыттан таймастан ұша бердім. Әуеде келе жатқанда ойымнан бір сәт те Гордон шықпай қойды. Оның Сумбаритоның тұтқынына құтылмастай болып тұтылғанын ойлағанда, кері қарай қайта ұшып барып, құтқаруды ойладым. Бірақ оны қалай құтқармақпын? Қолымнан келер шарам бар ма? Мен әлі де өз бойымдағы барды біліп, құпиясын меңгеріп те үлгерген жоқпын ғой.

	Осылай ұшып келе жатқанда, таң қыла бере басады. Әрине, мен шаршауды білмеймін. Бірақ үздіксіз ұша беру мені мүлдем жалықтырып жіберді. Қонсам ба екен деп ойлана бастадым. Басыма тағы күдік ұялады. Қандай ел, қандай жерге қонамын? Гордон айтқандай, картаға қарап та, қонатын жерді белгілеп, нақтылап та үлгерген жоқпын.

	Күннің шеті көкжиектен қылтиып қызара бастады. Қой, бөгде көзге түспей тұрып, жерге қонайын деген шешімге келдім. Содан елді жерден жырақтау, өзеннің қос жиегін көмкерген тоғайлы алқаптағы шағын алаңқайға келіп қондым.

	Айналамда бір адам жоқ, ел жоқ жер екен. Осында келіп, біраз тынығып, бір тасада ұзақ жаттым. Көзге ешкім түспеді. Екі күн күттім. Қозғалыстың қауіпсіз екеніне әбден көзім жеткен соң барып, міне, бүгін далаға шыққан бетім. Сөйтіп жүріп, мінеки саған жолықтым, - деп Эврироб Дәуренге жылы жүзбен қарады.



	20. ЭВРИРОБТЫҢ ОЙЫ

	Эврироб Дәурен бойындағы жақсылық нышаны мол қасиеттерді жітік аңғарды. Өзі ақкөңіл, елгезек баланың білсем деген ынтығы мол бөлекше қасиетін тіпті ұнатып қалған-ды. Дәурен салған беттен Эвриробпен достасуға дайын екендігін танытып үлгерді. Ал Эврироб болса, оның тосын құлаққа тосаң естілетін сырын ашып бергеніне шектен тыс риза. Иә, мұндай балаларды кең дүниенің кез келген жерінен кез келген уақытта жолықтыра беру мүмкін емес. Сондықтан да Эврироб Дәуренге өз сырын, өз құпиясын ашқандығына еш өкінген жоқ.



	21. ДӘУРЕННІҢ ОЙЫ

	Дәурен Эвриробтың хикаясын тыңдап болғаннан кейін өзін кереметтей қуанышты сезінеді. Оның жас жүрегін ерекше мазалап жүрген көп жайлардың сырын шешуіне Эвриробтың жарауы әбден мүмкін деп ойлады.

	Ол кітаптарды көп оқитын. Теледидардағы ең қызықты деген хабарларды, әлемдегі болып жатқан оқиғаларға байланысты репортаждарды, киноларды жібермейтін. Оның кластас жолдастары кейде “Эрудит” деп те атайтын.

	Бірде теледидардан жауласып жатқан екі елдің бірінен көрсетілген репортажды көріп, түні бойы ұйықтай алмай, төсекте дөңбекшіп жата алмай шыққан. Әсіресе есінен кетпей жүрген бір оқиға туралы көп ойлап, мазасызданып жүрген-ді. Сол бір көңілсіз, мұңлы көрініс оның көз алдына қайта келді...



	22. МУНИНО

	Аурухана төсегінде басы таңылып жатқан жас бала мен тілші екеуі тілдесіп отыр.

	-Атың кім?

	-Мунино.

	-Нешедесің?

	-Тоғыздамын.

	-Ауруханаға қалай түстің?

	-Үйімізге снаряд түсті.

	-Сен қайда жүр едің?

	-Аулада ойнап жүргенмін.

	-Ата-анаң қайда?

	-Екеуі де қаза тапты.

	-Бауырларың бар ма?

	-Үшеуі де өлді.

	Муниноның көзінің жасы мөлдіреп қоя берді де:

	-Кішкене қарындасым менің қасымда қуыршақ ойнап отырған. Жарықшақ оның кеудесіне тиді.Мен есімнен танып қалдым, - деді. Телеэкраннан Муниноның тұп-тұнық, қап-қара көздері жәудіреп, сұмдық бір мұңмен қарап тұрды. Ол сәл кідірді де:

	-Мынау қарындасым Сабиханың сондағы қуыршағы, - деп сүйкімді қуыршақтың бұйра шашынан ақырын сипап, төмен қарап кеткен.

	Дәуреннің сонда жылағысы келіп кетіп еді.



	23. БІРІНШІ ТҮС НЕМЕСЕ БІРІНШІ ШЕГІНІС

	Дәурен сол түні ұйықтай алмаған еді. Көз алдынан Муниноның мұңлы көзі бір сәт кетпей қойғанын айтсаңшы.

	-Не істесем екен, ә? Не істесек екен, э?

	Ертең ауруханадан жазылып шыққан соң Мунино қайда барады, кімге барады? Көзін жұмып алды.

	Жапан даламен үстіне қара жамылған жалғыз бала, жетім бала келеді.

	Көз шарасы сұмдық үлкейіп, сұмдық бір мұңмен торланған.

	Дәурен барынша айқайлады.

	-Мунино! Мунино! Жалғыз өзің қайда барасың? Ол артына қайырылмады.

	-Мунино-о-о! Муни-и-н-о-о!

	Үні жал-жал болып жұмырланған құмға сіңіп, үзіліп барады. Дәурен алқына басып жүгіріп, ең биік деген шағыл құмның жонына ентіге, еңбектей шықты.

	Мунино көрінбей кетті. Сусыма құм үстімен иреңдеп, алысқа ұзаған ізінің сорабында бұйра шашы желбіреп, қызыл көйлекті кішкене қуыршақ қыз жатыр.

	-Мунино-о-о-о! Ешкім үн қатпады.

	Қызыл көйлекті қуыршақ бұған жәудір көзімен мұңдана қарағандай болды.

	-Мунино-о-о-о!



	24. КҮДІК ПЕН ҮМІТ

	Эврироб Дәуреннің айтқан түсін үлкен оймен тыңдады. Әлден уақытта ол ауыр күрсініп.

	-Әлемде әлі қасірет деген өте көп, - деді де ойын жалғап:

	-Мына ұлы ұстазым Гордон да осы ойды маған тебірене айтқан. Оның ұлы арманы сол қасіреттерге қарсы күресу еді. Ол мені жасағаннан соң ғажайып өнер, қасиеті бар бір құрал жасаймын дегенін жаңа айтқан болармын.

	-Аты қалай еді өзінің, Айтылуы қиын сияқты.

	-Аты “Ноогуманис”.

	-Иә, дәл солай. – Дәурен ойланып қалды да:

	-Оның ойы шынында да керемет, - деді.

	-Ойының керемет екендігінде күмәнім жоқ. Бірақ оны Сумбаритоның тас қорғанының тас қуысына қамап тастағаны қиын болып тұр.

	-Ендеше, оны неге құтқармаймыз?

	-Қалай құтқарамыз?

	-Ойлану керек. Сен керемет жылдамдықпен ұша алатыныңды айттың емес пе. Сол аралға барып, айла жасамаймыз ба? – деді Дәурен қызулана сөйлеп.

	-Ұшып бардық дейік. Сонда қандай айла жасап, құтқарып аламыз?

	-Эврироб, сен өзің шындап ойланшы, екеуің Сумбаритодан құтылып қашып келе жатқанда, саған бірталай ақыл-кеңес айтқан жоқ па? Соны есіңе түсірсеңші.

	Дәуреннің осы сөзінен кейін қобалжу үстіндегі Эвриробтың бойына байсалды сенімділік ене бастағандай болды. Эвриробтың көңіл-күйіндегі осы оңды өзгерісті байқай қойған Дәурен өз ойын батыл жеткізді.

	-Егер сен екеуміз әрекеттенбесек, Гордонның ұлы ойы орындалмай қалады. Сондықтан да біздің еш әрекетсіз отыруымыз – адамзат баласы алдында кешірілмес күнә екені есіңде болсын! Ол өзінің “Ноогуманисін” жасау керек. Ал сен өз бойыңа Гордон қондырған бар мүмкіншілігті іске қос! Жүр, менің жартас арасындағы құпия үйшігіме барайық. Сенің өкшеңдегі құпияның сырын білуіміз керек. Оның біздің болашақ жоспарымызға көп көмегі тиюі тиіс, - деді Дәурен сенімді түрде.



	25. ҚҰПИЯ ҮЙШІК

	Дәурен ауылдан жырақ жердегі жіңішке өзенді бойлай біткен шілік пен бозша талдың арасын қуалай түскен көмескі соқпақпен Эвриробты бастап келе жатты.

	-Мына жермен жүру қандай қиын, - деді Эврироб.

	-Бұл жермен жүретін тек қана менмін, - деді Дәурен кері бұрылып.

	-Балалар осы тұста қасқырдың ұясы бар дегенді естіп жоламайды. Ал ересектер көп келе бермейді. Өйткені қозғалыс-қимылға өте ауыр, - деп қойды. Эврироб айналасына таңдана қарап қойды. Өзеннің ең бір қылта тұсына келгенде жолдарынан түйенің үлкендігіндей шоңғал тас жолықты.

	-Өте аласың ба? Осы тұстан тік көтерілуіміз керек. Анау тұрған серек жаратасты көрдің бе?

	-Иә, көрдім.

	Соның жанында кішкене есік бар. Сол жерде менің құпия үйшігім орналасқан. Сен қалай көтеріле алар екенсің? – деп Дәурен Эвриробқа дүмәмалдана қарады.

	-Оған шығу мен үшін түкке де тұрмайды, - деді ол қуана.

	-Сонда қалай?

	-Онда қара да тұр! Дәурен Эвриробқа сұқтана қарады. Ол оның қимылын қалт жібермей, сергек қадағалап тұрды. Кенет Эврироб қос қолын жайып жіберді де, у-шусыз тік көтеріліп кете барды.

	-Ой, мынауың ғажап қой! – деп Дәурен көрсеткен серек жартастың қасындағы шағын алаңқайға барып, дік етіп қонды.

	-Керемет! Керемет екен! Бағана айтқаныңда онша сенбеген едім, - деп Дәурен өзі үйренген қия соқпақпен шапшаң өрмелей жөнелді. Ол Эврироб секілді өнерлі серік тапқанына бұрынғыдан әрмен қуанды.

	Дәурен шығысымен Эвриробты бастап, үйшіктің ішіне енді. Әрі шағын, әрі ыңғайлы етіп жасалған бөлме іші көз тартарлықтай көркем екен. Қабырғалары тегіс болмаса да, әр алуан ыңғайда қиюласқан тастарды табиғаттың өзі мейлінше әсем етіп жинақтаған сықылды. Әр бөлек түстермен үйлестіре боялған бөлме қабырғалары көркімен көз қуанатады.



	26. ҮЗДІК ОЙ

	Бір кезде Эврироб оң жаққа орналасқан қоңырқай қызғыш сөреде жинақталған кітаптарды нұсқады.

	-Мынау қандай кітаптар? – деді.

	Өзі тақана беріп, кітаптың бәрін қолына алды.

	-Оһо, мына кітабың қандай ауыр! Аты не өзінің?

	-“Ғажайып құбылыстар хикаясы”

	-Міне, керемет! Нағыз қызықтардың барлығы осында жинақталған десеңші!

	-Иә, өте қызық!

	-Ал мынау біреуі ше? Өзінің түбі алтын әріптермен жызалған екен, ә?

	-Ол ма? Ол – Бүкіләлемдік сана туралы трактаттар”.

	-Ой, Дәурен, сен бұл кітапты қайдан танқансың?

	Мынау менің ұлы ұстазым Гордонның өмір бойы іздеп, қолға түсіре алмай жүрген дүниесі ғой, - деп көлемді кітапты қолға алып, асығыс парақтай бастады.

	-Өте керемет кітап. Небір асыл ойларды оқығанда, кеудеңді қуаныш кернейді. Еріксіз асқақ қиял құшағына берілесің. Онымен терең таныса түскен сайын өзің өмір сүрген ортаңа тіптен де көңілің толмай кетеді, - деп Дәурен терең мағыналы жүзбен Эвриробқа қарап қодйы.

	Эврироб орындыққа отырып, кітапты аудастыра бастады. Қызыл қағазбен белгі қойылған тұсқа келгенде ол асты сызылған көлемді үзіндіні дауыстап оқи бастады.

	-“Адамзат баласы бүкіл әлемдік кеңестіктегі кішкентай ғана жер шарын, оны мекендеген барлық тұрғындарын ұлтына, нәсіліне, жынысына қарамастан алақанға аялап ұстар өз үйім, өз босағам, өз Отаным, өз мекенім, өз туысым деп ұғынған сәтте ғана шын бақытқа ие болады. Бұл – бүкіләлемдік сананың алғашқы әліппесі. Сана деңгейі осы асқақ биікке көтерілген сәтте жер бетін қым-қиғаш торланған жауыздық, дұшпандық, алауыздық, қорлау, кемсіту және әлемдегі ең саналы ақыл-ой иелір – адамдардың санаға сыймая тірлігі – соғыс өрті мәңгілікке өнер еді. Көптеген елдерде табиғаттың ұлы сыйлығы ақыл-ойдың ғаламат шоғырын, қуатын игілікке жұмсамай, өлтірудің, қырудың, жоюдың, сұмдық та сұрапыл тәсілдерін жасауға жұмсауда. Ал осы жүйрік, ақыл-ой шоғыры адамзат баласын бақытты етер, жер шарын аялы саяжай етер мақсатқа бірбеткей жұмсалса, дүние қалай гүлденер еді адамдар қалай бақытты өмір сүрер еді! Осы күнді көрген ұрпақ, шын мәніндегі, бақытты ұрпақ. Себебі, ол кезде ізгілік ұлы мұхитқа айналады. Ізгі ниет шалқар теңіздей толқитын болады. Осы ұлы да ізгі ағыс арнасында жанталас қылған жаман ниет, қара ниет, қара қанат қаскөйлік бой көтеріп те үлгере алмайды, тереңге тамыр тарта алмайды...”.

	Эврироб масаттана оқыды. Көзінде қуаныштың ұшқыны жарқ-жұрқ ойнап, тар бөлменің әр қуысын өз нұрымен шарпып өткендей!

	-Керемет ой! Үздік ой! Менің ұлы ұстазым Гордонның көкейіндегі ой! Қалай дөп басып, қандай шабытпен айтылған пікір десеңші! – деп Дәуренге масатты жүзбен қарады.



	27. “БАРЫНША САҚ БОЛ”

	Дәурен алғашқы ұстамдылығынан айырыла бастады. Оның бойын Эврироб өкшесіне жасырған құпияны білсем деген құмарлық оты мүлдем билеп алды.

	-Эврироб, өкшеңдегіні алайық та, - деді. Эврироб та бойына жасырылған сырды білуге асығып тұр екен.

	Ол дереу орындыққа отырып, оң өкшесіндегі кішкене бұранданы бұрады да, жылжымалы доға қақпақты ашты. Ішінен мөлдір пленкаға оралған, сырты жылтыр, шиыршықталған қағаз шықты.

	-Өзін әбден әдемілеп ораған екен, - деді Дәурен оны қолында айналдырып ұстап.

	-Кәне, ашсаңшы! Қандай сыр бар екен, оқып, танысып көрейік, - деді Эврироб қолын созып.

	Дәурен пленкасын жыртып, шиыршық қағазды Эвриробқа ұсынды. Ол қағазды үстел үстіне жайып салды. Қағаздың ортасына “Эвриробқа тапсырма” деген саөз әдемі өрнектелген әріптермен жазылыпты. Эврироб астыңғы жағына ұсақ әріптермен жазылған сөзді дауыстап оқыды:

	-“Кішкене бауырым! Сенің қолыңнан бәрі келеді. Бірақ барынша сақ бол!”

	Дәурен ойланып қалды. Эврироб оқыған сөзді ізінше қайталады да:

	-Өте қызық айтылған ой! Барыншша сақ болы! – Ол сәл кідірді де:

	-Мына соңғы сөзі тіпті мағыналы екен, - деп қағаз бетіндегі сан алуан жобаларға мән бере қарады.



	28. ЖҰМБАҚ САНДАР

	Жобада тізбектелген дөңгелекшелер көп екен. Олардың әрқайсының ортасына цифрлар қойылыпты. Әр дөңгелекшенің астында төрт бұрыштар салынған. Олардың іштерінде сан түрлі белгілер орналастырылған: адам бейнесі, құс, жануар бейнесі, самолет, кеме, т.б. толып жатқан белгілер.

	Дәурен схеманың жалпы болмысына мағыналы жүзбен барлай қарады.

	-Менің білуімде, осындағы әр белгінің атқарар қызметтер болуы тиіс.

	-Менің де ойым солай! Әзірге мен өзімді өзім толық сынап көргенім жоқ.

	-Мына бір пульттің тұсына жазылған сөз не деген сөз? – деді Дәурен майда жазуға шұқшия үңілді де:

	-Голографиялық телебейне, - деп дауыстай оқып, толық түсінбеген пішінмен Эвриробқа қарады.

	-Ұлы ұстазым Гордонның алыс қашықтықты электромагниттік толқын күшімен берілетін толық мүсінді телебейне жасадым дегені есінде қалыпты. Ол сол болуы керек, - деді Эврироб та көкірегіндегі пульттерді ақырын сипалап қойып, қағаздағы белгімен салыстыра қарады.

	-Мына қарама-қарсы қойылған стрелкалар екі жақтағы нысандарды бір- біріне көрсетітіндігінің белгісі болуы керек, - деді Дәурен өз тұспалын алға тартып.

	-Мүмкін, әбден мүмкін, - деді Эврироб та. – Эврироб, мұнда зер салып қарашы! Осындағы барлық дөңгелекшелерден сенің жүрек тұсыңдағы индикаторға түзу сызықтар таратылыпты ғой.

	-Иә, көріп тұрмын. Гордон соңғы сәтте маған былай деген еді: “Жүрек тұсындағы елгезек индикатордың қимылын жіті бақылағайсың. Соған жиі құлақ тұр”, - деп еді.

	-Оһо, онда енді-енді түсінікті бола бастады, - деді Дәурен құлақ түбін сұқ саусақ ұшымен ойлана қасып қойып. – Яғни сенің бойыңдағы барлық өнер, барлық қуат осы кнопкалармен тікелей байланысты.

	-Өте дұрыс айттың, Дәурен! Менің ойымнан дәл шықтың. Ризамын саған! Ех, шіркін, Гордонмен сен таныс болсаң ғой! Ол, сөз жоқ, сені кереметтей өнерге баулыр еді, - деп риза пішінде Дәуренге қарады. Эвриробтың ризалық сөздері Дәуренге онша әсер еткен жоқ. Себебі оны қинап тұрған бір жай – оны осы күштерді қалай пайдалану, қайтіп пайдалану мәселесі толғандырып тұрған-ды.

	Жврироб Дәурен ойының қай өрісте жүргенін осы мезетте тез түсінген.

	-Дәурен, схеманың келесі бетін ашты. Гордон сонда жер шарының жазыңқы картасы бар деген, - деп жылдам сөйледі.

	-Ә, солай ма?

	-Иә, солай деген.

	-Оһо, мына қызықты қара! Өзі тең бүйірлі шаршыларға бөлініп қойылыпты ғой...

	-Әрі әр квадрат әр бөлек түске боялып, цифрлармен таңбаланған. Дәуреннің көзі жайнап кетті.

	-Мен таптым! Таптым! – деп қуана айқайлап жіберді.

	-Нені таптың? – деп Эврироб оған таңырқай қарады.

	-Таптым!Таптым! – деп Дәуреннің екі көзі оттай жанып, алақанын қуана шапалақтап жібереді.

	-Біле білсең, бұл –керемет! Мен шатасуға тиіс емеспін. Ей, Эврироб! Сен қандай аңқаусың! Өз бойыңдағы кереметтерді өзің білмейтін қандай аңқаусың! – деп әзілді үнмен Эвриробты құшақтай алып, шыр айналдырды. Эврироб аң-таң. Дәурен ерекше шаттықты халден әлі ажырайтын емес. Өзі сақылдай күліп жүр.

	-Ей, Эврироб, екі иығындағы 0-ден 9-ға дейінгі таңбаланған сандарды көрдің бе? Оң иығындағы нүктелердегі цифрлар қызылмен жазылыпты да, сол иығыңдағы нүктелердегі сандар көкпен жазылыпты. Яғни, бұл тектен-тек емес.

	-Өте дұрыс айтасың.

	-Мен де өз сырыма өзім енді түсіне бастағандаймын. Сонда қатардағы қызыл және көк квадраттар мен екі иықтағы цифрлар арасында байланыстың бар болғаны де.

	-Міне, міне, Эврироб деген атыңа сай ақылың енді іске қосылды, - деп Дәурен қулана күлді.

	-Оған кінәлі Сумбарито мен Джойс. Оны да еске алып қой, - деп Эврироб та қалжыңға жалтарып әрі ақтала сөйледі.

	-Оның да рас. Сенен еш кінә жоқ, шынын айтқанда, Гордоннан ажырап қалуың саған оңай тиген жоқ. Бірақ біздің Гордон болмай қалды-ау деп қарап отыруға еш қақымыз жоқ.

	-Өте дұрыс. Бірлесіп ойлассақ, өте дұрыс. Бірталай сырдың астарын ашуымыз анық.

	-Міне, мұның нағыз Эврироб деген атыңа сай байсалды пікір, - деді Дәурен.



	29. АЛҒАШҚЫ СЫНАҚ

	-Эврироб, сені сынар сәт кезегі енді келді деп ойлаймын.

	-Е, несі бар, сынасаң сына! Өз күшін сынап көргенді кім жек көреді дейсің, - Эврироб үлкен іске белді бекем буған сыңайда сөйледі.

	-Алғашқы сынақта маған бастауға рұқсат етуіңді сұраймын.

	-Еш қарсылығым жоқ. Мен дайынмын.

	-Рахмет, бауырым. Дәурен картаға мұқият үңілді.

	-Таяу Шығыс... Імм. Ассаура лагері... Мунино... Карта бетімен сырғанаған сұқ саусақ 130 квадратқа келіп тірелді. Эврироб картаға шұқшия қадалып, Дәуреннің әр қимылын қалт жібермей, сергек бақылап тұрды. Бір кезде Дәурен шұғыл келген ойдың шытырман шиырынан енді ажырағандай кейіптегі Эвриробқа ойлана қарады. Жүзінен терең толқудың табы айқын аңғарылғандай.

	-Қане, бастап көрейік. Көтеріліп келе жатқан қолында әлсіз дірілдің белгісі бар. Келген бетте сұқ саусағымен Эврироб көкірегіндегі голографиялық пультті басып қалды. Сол кезде Эвриробтың маңдайындағы кішкене экраннан жарқ етіп, адамның символдық тұспал бейнесі жылт ете түсті. Эвриробтың иек астындағы ұшы нәзік индикатор дір етіп, шапши ойнап, жоғары көтеріле берді. Дәурен содан соң оның сол жақ иығындағы 1,3 және 0 цифрларын асықпай теріп, ақырын басты. Дәурен өз көзіне өзі сенбестей кейіпте Эвриробтың маңдайына сұқтана қарап қалды. Кішкене экраннан телевизордан өткенде көрсетілген Ассаура лагері көрінді.



	30. МУНИНО! МУНИНОНЫ КӨРСЕТШІ!

	-Міне, ғажап! Дәл өзі, сонда көрсеткен лагерьдің өзі! Бір кезде экраннан тар шатырдың іші көзге шалынды.

	-Мунино! Муниноны көрсетші! – деп Дәурен экранға үн қатты. Осы кезде индикатордың елгезек тілі дір-дір етіп, тыншымай ойнақши берді. Экраннан қап-қара көзі жаудырап, басы ақ дәкемен таңылған Мунино көрінді. Көзіндегі кірбің мұң әлі сол қалпында. Қолындағы снаряд жарықшағынан қаза тапқан қарындасы Сабиханың бұйра шашы ұйпаланған, қызыл көйлекті қуыршағы бар.

	-Мунино! – деп Дәурен айқайлап жіберді.

	Мунино жалт қарады. Көзіңдегі мұң пердесі сол сәтінде түріліп, қуаныш жарқылы пайда болды.

	-Мунино! Мен Дәуренмін! Сен мені естимісің?

	-Дәурен, Дәурен! Мен сені жақсы көріп әрі естіп тұрмын. Сен мені қайдан білесің?

	-Білемін. Білемін. Өткенде сені біздің телевизордан көрсеткен.

	-Рас па?

	-Рас.

	-Өте таң қаларлық екен. Сен мені қалай көріп тұрсың?

	-Сені мен досым Эвриробтың экраннан көріп тұрмын. Ал сен ше? Сен мені көріп тұрсың ба?



	31. ЭВРИРОБТЫҢ ҰСЫНЫСЫ

	Сөзге Эврироб араласты.

	-Онда Мунино жатқан аурухананы снарядтардан қорғауымыз керек.

	-Қалай қорғаймыз? – деді Дәурен Эвриробтың тосыннан сөзге арасқанын таң көрген кейіпте.

	-Соны екеуміз бірлесіп шешуіміз керек, - деді Эврироб сабырлы пішінде әрі салмақты сөйлеп.



	32. ШЫТЫРМАНҒА ШАТЫЛУ

	-Сонда қалай қорғаймыз, Эврироб?

	-Маған схеманы бере тұршы.

	Дәурен схема салынған қағазды Эвриробтың алдына сырғытты. Ол схемаға шұқшия қарап, ұзақ ойланды. Бір кезде ол былай деді:

	-Кез келген металдан жасалған қаруды немесе жарылған снарядты, объектіні жауға еш байқатпай әуемен берілетін жаңадан табылған аса қуатты гиперрадио толқынмен істен шығаруға болатындығын Гордон мына схемада айқын көрсеткен.

	-Сонда оны қалай жүзеге асырасың?

	-Ең алдымен снаряд атқыланатын аймақтың нақты квадратын және координатасын тауып алуымыз керек.

	-Бұл пікірің өте орынды. Бұл -ежелден белгілі әскери тәсіл. Соны қалай жүзеге асыру керек деп ойлайсың?

	-Мәселенің өзі осында тіреліп тұрған жоқ па?

	-Оның рас. Яғни сол қуатты толқындардың сенің бойыңда бар болғаны.

	Әйтпесе оларды схемаға жайдан-жай сала сала ма?

	-Әрине, сала салмайды.

	-Менің кеудемдегі ракета-қарулар салынған кнопканың соған тікелей байланысы бар деп ойлаймын.

	-Ол ойың негізсіз емес. Бірақ та схемадағы гиперзарядтың символын естен шығаруға тиіс емеспіз, - деді Дәурен ойлы пішінде.

	-Әрине, шығаруға болмайды. Мұның барлығының бір-бірімен тығыз байланысы барлығына мен күмәнданып тұрған жоқпын. Менің күдігім – бейбіт халыққа снаряд атқылайтын зеңбіректі таба алу-алмауымызда тұр.

	-Оған қиналатын дәнеңе жоқ. Өзің айтқандай, нысанаға алған алаңның координаты мен квадратын табуымыз керек, - деді Дәурен сенімді түрде.

	-Онда дереу іздестіріп көрейік, - деді Эврироб.

	-Сенің тәжірибең бар, іздестіру еркі сенде, - деп ол Дәуренге тиісті кнопкаларды тере бастады.

	-131 квадрат!... Жазық дала, ана бір жерлерде қираған үйлер.

	-Ана бір шоқ талдың түбінде әлдекімдер көрініп тұр емес пе? – деді Эврироб.

	-Бәрін де көріп тұрмын.

	-Сәл тақай берші, мен оларды объективке жақындатайын.

	-Меніңше, ол жерден қару көрінбейді.

	-Сонда да сәл назар тоқтатайықшы.

	-Жарайды.

	-Дәурен! Дәурен! Ағаш түбінде ана бір қарт әйел не істеп отыр?

	Алдындағы баласы ма?

	-Жоқ, немересі шығар. Өзі жылап отыр ма?

	-Иә, жылап отыр.

	-Эврироб, объективті тағы да жақындата түсші.

	-Қазір.

	-Алдындағы бала әл үстінде. Жүрегі әлсіз соғып жатыр.

	-Дыбыс қабылдағыш пультті қосайын ба?

	-Қоссаң қос. Не деп жатыр екен?

	Эврироб құлақ түбіндегі кішкеге репродукторынан жас баланың қыңқылдаған үні анық естілді. “Кішкентай балапаным, жаның қиналды-ау. Енді не қылайын?

	Мына ыстықта, мына шөлде аузыңа бір тамшы судың табылмауы мұң болды-ау. Құдай-ау, енді қайтіп күн көрдік? Бомба түсіп, баспанасыз қаламыз ба деп пе ек, - деп көзінің жасын сығып-сығып алды. – Не әкеңнің, не шешеңнің бірі тірі қалмады-ау. Бұндай сормаңдай болам деп үш ұйықтасам түсіме кіріп пе еді. Ә, қурап қалғыр, қу жауыздар! Бейбіт халыққа қашан күн берер екенсіңдер! Жаным Саурат, сәл шыдашы, мүмкін Рашиддин қария тамақ жібітер бірдеңе тауып әкелер. Сәл шыдашы”, - деп қарт әйел алдындағы немересін жұбатып жатты.

	Дәуреннің түсі күлдей болып кетті. Өз-өзінен тамағы кеберсіп, ерні кезеріп, шөлге шыдай алмай жатқан жас баладан әрі қиналды. Эвриробтың кеудесіндегі елгезек индикатор мүлдем мазасыз күйге түскен екен.

	-Эврироб, жарайды, болды. Жетер енді. Кәне, сол 131-квадраттың маңындағы аймақты одан әрі тексерейік.

	-Жарайды. Эвриробтың өзі бағыттаушы кнопкаларды іске қоса бастады.

	Бір кезде ол көтеріңкі леппен:

	-Оһо, міне таптым! Дәл өздері, сол жауыздардың дәл өздері!

	-Иә, рас, солар! – деп Дәурен оның сөзін қуана қуаттады.



	33. ЭВРИРОБТЫҢ ШЕШІМІ

	-Ол иттердің сазайын тарқызуымыз керек, - деді Эврироб қызулана.

	-Қалай тартқызамыз?

	-Зеңбіректерінің тас-талқанын шығарамыз.

	-Немен?

	-Қуатты гиперпневма толқынның күшімен. Ана Гордон сызған схемада оның өте айқын көрсетілгенін байқамағансың ба?

	-Ол жерін толық түсіне алмап едім, - деп Дәурен алдындағы нұсқау қағазға шұқшия қарады.

	-Міне, қызық, сенің бойыңнан таралған импульстік сигналдар арқылы жер шарының кез келген нүктесіне зор қуатты гиперпневмо толқынмен де соққы беруге болады екен ғой. Не деген ғажап жылдамдық! – деп Дәурен қатты таңданды.

	-Нені айтасың? Импульстік сигналдарды айтасың ба?

	-Иә.

	-Әрине, аз емес, жарық жылдамдығына жетеқабыл.

	-Ғажап.

	-Одан әрі қарай не болады?

	-Одан әрі соққы берілуге тиісті нысана маңынан тиісті сигналдар қалаған көлемдегі ауа массасының қалың шоғырын үйіріп алады да , бір-ақ атады. Қандай ірі зат болмасын, түбімен қоса төңкеріп, талқанын шығарады, - деді Эврироб осы сәтте қызулана сөйлеп.

	Дәуреннің көз жанарында қызыну мен құмарлық ұшқыны қатар шарпысын тұр еді. Эврироб кеудесіндегі индикатор доғал шеңбердің шекті шекарасынан асып, шапшуылдап кеткен екен. Оның ойына Гордонның нұсқау хатының шетіне ұсақ әріптермен жазған ескертпесі түсті. “Кішкене бауырым!” Сенің қолыңнан бәрі келеді. Бірақ барынша сақ бол!

	Эврироб өз ойына өзі сүйсініп, тап қазіргі сәтте қолданар шарасына Дәурененен қолдау күткен сыңайда тұр. Дәурен Эвриробқа көзін сығырайта сынап қарап қалған. Оның жанарында өзгеше ой, бұл күтпеген ниет тұрғандай.

	-Неге ойланып қалдың? – деді Эврироб.

	-Ойланбасқа болмайтын іс болса ше?

	-Ол қандай іс?

	-Гордонның жазған ескертпесі есіңде ме?

	-Иә, есімде.

	-Ендеше былай, Эврироб бауырым. Дүниеде бәрінен оңайы жоқ қылу мен қирату. Ал жасау – ең қиыны. Мүмкін біз басқаша әрекет жасап көрсек. Осыны ойласайықшы!



	34. БИОИМПУЛЬС

	-Сонда не істейміз? – деді Эврироб аңырып.

	-Мен мына схемадан бір бөлекше белгіні көріп тұрмын. Мына шеңберге қарашы.

	-Қайсысы, мына адам басының көлденең қимасы ма?

	-Иә. Осындағы ми шарасының ішіндегі толқынды, ирек белгіні көрдің бе?

	-Көріп тұрмын.

	-Меніңше, бұл санаға тікелей әсер ету импульсінің символы.

	-Санаға әсер ету дегенді қалай түсінуге болады?

	-Қарапайым тілмен айтқанда, жаман қылықты адамды жақсылыққа итермелеу деген сөз немесе керісінше.

	-Мен бұған онша мән бере қоймаппын. Оны мұнда биоимпульстар деп көрсетіпті ғой.

	-Ендеше осы күшті сынап көргеніміз дұрыс. Менің түсінігімше, белгілі бір адамның мақсатты ойын, нысаналы тілегін, яғни биоимпульстерді сенің бойыңдағы, түрлендіруші тетік алысқа беругі тиіс. Сондықтан да Гордон оны саған босқа орнатқан жоқ, - деді Дәурен Эвриробқа мағыналы кейіппен көз салып. Эврироб схемаға шұқшия қадалып, ойланып қалды.

	Ол ойға алған шешімін Дәуреннің қостай қоймағанына аздап қынжылғандай күйде тұрды. Дегенмен де Дәурен ойының оралымды соғып тұрғанынан бас имеске лажы қалмады. Әрі Гордонның “Барынша сақ бол” деген ерекше ескертпесі сана төрінде қайта қылаң берді.

	Дәурен де оның әрі-сәрі халде тұрғанын сезбей қалған жоқ. Ол соны жуып-шайғысы келгендей:

	-Жә, жарайды. Бұртимай-ақ қой. Қантөгіспен келген жеңістен бейбіт жолмен келген жеңіс мың есе қымбат, мың есе бағалы емес пе, - деп күле құшақтады.



	35. ЛАГЕРЬДЕГІ АЛАСАПЫРАН

	-Ал бастап көрейік, не де болса, - деді Дәурен Эвриробқа көтеріңкі үнмен.

	-Қалай бастаймыз?

	-Алдымен биоимпульстер тетігін, содан соң оны түрлендіруші тетікті іске қос. Одан кейін операцияны мен жүргіземін, - деді Дәурен.

	-Жарайды. Ал ендеше іске кірісейік. Эврироб тетіктерді іске қосты. Дәуреннің бар назары экранға ауған. Қабағын түйіп алған. Бет әлпетінде үлкен іске, батыл іске шұғыл бел буған ынта-ниет алаулайды.

	Экраннан көрінген ұзын өңешті зеңбірек енді аз сәттен соң бейбіт жатқан Бейрак қаласына ажал оғын жөнелтпекші. Басына алабажақ телпек киген командир солдаттарға әмір берді.

	-Жарықшақты снарядпен оқтаңдар! Зеңбіректің аша аяғынан алшақ жатқан жәшікке қарай екі солдат елпектей басып жөнелді.

	Көздеуші мерген әлекедей жалақтап, ұшар оқтың түсер жерін есептеп, зеңбірек стабилизаторының тұтқасын ұстап, жұтынып тұр.

	Дәурен Эвриробқа көз астымен шұқшия қарады. Өзге әлемнің бәрі тап осы сәтте Дәурен үшін ұмыт қалған сықылды. Күбір етті. Іште, жас санада тыпырши безек қаққан қамқор ойдың жаңғырығы сыртқа шығып кетті.

	-Тоқтаңдар! Снарядтарға қол тигізбеңдер!

	Қарасұр жәшікке еңкейе берген екі солдат кілт тұра қалып, жалт қарады.

	Бұндай тосын бұйрықты бұлар еш күтпегендей.

	Дәурен әлгінде әмірлі үнмен тіл қатқанда, Эврироб өз бойында бұрын- соңды болмаған бір күйді бастан кешіп үлгерді. Биоимпульстердің зор күшпен сыртқа берілуі оның тұла денесін солқ еткізіп, буырқандырып жіберді.

	Аңырап тұрып қалған солдатқа командир ақырып жіберді.

	-Неге әкелмейсіңдер, малғұндар! Екеуі жәшікке қайта еңкейді...

	Дәурен іштей дереу күбір етіп: “Ағатай ақылға көн! Құр текке қан төкпе” деді. Найзағайдай жылдап ойлы Эврироб оны қабылдап үлгерді.

	Тап осы кезде ашулы командир жадырап сала берді. Өзі қарқ-қарқ күледі. Бір-бір снарядты бауырына басып, бері бұрылған қос солдатқа қарсы жүрді.

	-Әй, тастаңдар, мен ойнап айтып ем. Әлде мені жынды деп ойлайсыңдар ма? Жоқ, мені жынды емеспін. Денім сап-сау.

	Екі солдат өз командиріне аузын ашып қарап қалыпты.

	-Иә,иә, денім сап-сау! Кәне, снарядтарыңды маған бере қойыңдар.

	Дәлдеуші сержант мына оқиғаның шын-өтірігіне көзі жетпей, дел-сал халде тұр. Бір кезде ол:

	-Командир мырза, бағана таңертең әр сағат сайын екі снаряд атып тұр деп бас офицер бұйрық берген жоқ па?

	“Мынаның бұйрықшылын қара! Қазір көрейік, бұйрық орындағыш сендей пысақай немені!” – деп Дәурен мырс етіп күлді де, іштей ой түйіп үлгерді.

	Командир қарқ-қарқ күліп, солдарттардың қолдарындағы снарядтарды жерге тігінен қоя бастады.

	-Командир мырза, снарядты олай ету қауіпті. Нұсқау бойынша жатқызып қоймайсыз ба?

	-Ей, боқмұрын неме, сен не білесің? Сен немене мені үйреткің келе мме?

	-Жоқ, мырза!

	-Ендеше аузыңды жап!

	-Құп болады!

	Зеңбірек көздеуші сержант аң-таң халде командирге қарай қозғалды. Өңінде ызалы күй бар. Айтқан сөзін аяқасты еткені үшін командиріне наразы секілді.

	-Командир мырза!

	-Ә, жарайды, сенің сөзіңнің керегі жоқ, - деп оған қарамастан командир қолын сілтей салды.

	Тап осы мезетте аса қуатты биоимпульстер де жетіп үлгерген. Дәурен іштей қабылдаған өзгеше ой-шешімін қалай жүзеге асарын бұл жолы қызықтап көргісі келді.

	-Эврироб, қазір қызық болады! Қалт жібермей бақыла!

	-Бақылап тұрмын...

	-Командир мырза, бағана таңертең...

	Сержант ойын қайталап айтып үлгерген жоқ. Табан асты жын соққандай шар етті де, отыра қалып жылай бастады. Бір кезде жерге арлы-берлі аунап, айқайлап жылай берді.

	-Мен неткен сорлымын! Мен қандай бақытсыз едім! Енді қайтіп ата- анамның бетін көремін!

	Үшеуі жүгіріп мұның қасына келді. Көздеуші сержант басын жерге түйгіштеп тұрып жылады.

	-Шамир, Щамир, саған не болды!

	Ол енді жүрелеп отыра қалып, маңдайын қос қолдап тоқпақтап ұра бастады.

	-Мен неткен арсызбын. Енді қайтіп жер бетін басып жүремін. Олардың жазығы не? Айтыңдаршы? Не жазығы бар? Е-е-е-е!

	Еңірегенде етегі толды.

	-Шамир, Шамир! – Командирі тізелеп отыра қалып, сержантты иығынан жұлқылады. Бірақ командирін тыңдап жатқан Шамир жоқ.

	-Жо-жоқ! Мен бүйтіп өмір сүрмеймін. Менің қолым қып-қызыл қан!

	Мынаны қараңдаршы! Неткен сұмдық бұл!

	-Кәне, кәне, қолдағы қаның қайсы? Командирі ентелей түсті.

	-Әй, сен соқырсың ба? Мына қанды көрмей, көзің көр соқыр болған ба? Бір кезде сержант кеудесіндегі көйлегінің жағасын дар еткізіп айырып жіберді де, орнынан атып тұрып, айдалаға қаша жөнелді.

	Екі солдат аң-таң. Командир сержантты етегінен ұстаймын деп етпетінен түсті.

	Сержант қос қолын жайып, аласұра айқайлап, ұзап барады.

	-Мунино! Мунино! Кеш мені, бауырым! Кеш, кеш, жаным! Мен қандай жазаға бұйыртсаң да дайынмын. Сенің әкең мен шешеңді, үш бауырыңды өлтірген мына менмін! Менің қолымды балталап кесші. Өтінемін сенен, аямашы мені!

	-Мунино! Мунино!

	Сержант бұлт торлаған көкжиекке қарай “Мунинолап” безіп барады.

	Солдаттың бірі тұрып:

	-Сорлы сержант, жынданып кетті білем, - деді.



	36. ҮШЕУ

	Эврироб болып жатқан оқиғаның барысына мейлінше таңданды. Өз бойындағы бар күштердің көзін ашқан Дәуренге ерекше риза. Алғашқы сәттегі аздаған өкпесінің жеңіл бұлты біржола сейілгендей.

	Ал Дәурен ойға алған істі аяғына дейін жеткізуге бел байлады.

	-Әрі қарай не болар екен, соны көрейік. Эврироб бойын тез жиып алып, Дәурен санасынан шыққан сигналдарды дереу қабылдай бастады.

	Экран бетіндегі үшеуі бір-біріне қарасты. Солдаттардың бірі командирге қарап:

	-Командир мырза, мына зеңбіректерді қайтеміз? – деді.

	-Қайтеміз деген сөз бола ма? Бұзамыз да, - деді сергек үнмен сөйлеп.

	-Аға офицер келгенде не дейміз!

	-Аға офицеріңе түкіргенім бар ма? Әкел кілттерді.

	-Құп болады, командир мырза! Екінші солдат тұрып былай деді:

	-Командир мырза, снарядтарды қайтеміз?

	-Соған да бас қатырып тұрсың ба ?

	-Амалымыз бар ма? Сіз нені айтсаңыз соны істейміз, - деп солдат иығын қиқаң еткізді.

	-Неменеге иығыңды қиқандатасың. Дереу жәшіктеріне сал да, қоймаға кері қайтаратын қыл! Тіптен саперлерді шақырып, жарғызып жіберуге де болады.

	-Құп болады, командир мырза!

	Зеңбіректің бекітілген тұстарын ағытып жатқан солдат командиріне қарап:

	-Бұдан сонда не істейміз? – деді сескенгендей бәсең үнмен.

	-Фу, сайтан алғыр, сендер неге мылжың болып кеткенсіңдер! Сондай да сұрақ бола ма екен? Өзің үйленіп пе едің?

	-Иә, үйленгем.

	-Балаң бар ма?

	-Бар.

	-Оларды сағынған жоқсың ба?

	-Әлбетте, сағындым.

	-Енді не оттап тұрсың? Қатының мен балаларыңның көздері жаудырап, сені күтіп отырған шығар.

	-Әлбетте, командир мырза! Сонда елге қайтамыз ба? Ой, рақмет, командир мырза! Бетіңізден сүюге рұқсат етіңіз, - деп қолындағы кілтін тастай беріп, оны құшақтап сүйе бастады...



	37. НЕГІЗГІ ОПЕРАЦИЯ ӘЛІ АЛДА

	-Операция сәтті аяқталды, - деп Дәурен сылқ етіп, кішкене орындыққа отыра кетті.-Операция аяқталды! – деп Эврироб та масаттана, орындыққа барып жайғасып отырды.

	-Денем мүлде қызып кетті. Міне, ұстап көрші, - деді Эврироб.

	-Оның несін ұстап көремін, ана сезгіш индикатордың қазіргі қалпынан- ақ бар жайды ұғып отырмын, - деді Дәурен жеңіл есінеп.

	Сәл үзілістен кейін Эврироб Дәуренге:

	-Әлгі бейшара Шамирге обал болған жоқ па?

	-Соны өзім де білмей отырмын. Мүмкін ол кінәлі емес шығар. Өз сөзінен болды. “Әр сағат сайын екі снарядтан”, - деп қақ-қақ етеді. Есіме Мунино түсіп кетті. Сол кезде ойымды ойран, санамды сойқан ашу билеп кетті. Шамадан тыс шиыршыө атқан сигналдар сол кезде шығып үлгерді. Анау индикатордың тілі қызыл сызықтың соңғы шегінен асып кеткен екен, - деп Дәурен жеңіл күрсініп қойды.

	-Сол кезде менің бойымдағы болған құбылысты айтсаң ғой. Сәл-ақ өртенудің алдында қалдым.

	-Оқасы жоқ. Ондай болмаса болмайды да. Операция сәтті аяқталды, - деді Дәурен күлімсіреп. Эврироб Дәуреннің жүзіне барлай қарады да, ақырын ғана:

	-Меніңше, негізгі операция әлі басталған жоқ қой деймін, - деді сөзіне астар бере сөйлеп.

	-Дәурен Эврироб ойын тез түсінде де жедел жауап қайтарды.

	-Оның рас. Негізгі операция әлі алда. Ұлы ұстазымыз Гордон түрмеде жатқанда біздің аз істі мақтан тұтып, масайрауымызға әлі ертерек, - деді.

	Эврироб Дәуреннің Гордонды “Ұлы ұстазымыз” деп бауыр тарта, жақын тұта сөйлегеніне шын риза болды.



	38. ОПЕРАЦИЯҒА ДАЙЫНДЫҚ

	-Гордонды құтқару үшін қолдан келгеннің бәрін жасауымыз керек. Кешігу дегеннің мұндай жағдайда аса қатерлі болып аяқталатынын естіп те жүрміз, көріп те жүрміз, - деді Дәурен жігерлене сөйлеп.

	-Ол үшін біз алдын ала Гордонды құтқару операциясын егжей-тегжейлі ойластыруымыз керек шығар.

	-Онсыз бір қадам аттауға болмайды. Кәне, картаны анықтап көріп алайық. Амелгупа аралы... Амел гупа аралы... Көк квадрат. 284...285...285... квадрат екен, - деді Дәурен картаға сұқ саусағын қадап.

	-Иә, дәл сол арал, - деп Эврироб Ұлы мұхит ортасындағы шағын аралды қызықтай қарап. – Картадан қарасаң кіп-кішкентай, ал былайша үп-үлкен арал.

	-Әрине, картаның ерекшілігінің өзі де осы емес пе. Мына қызықты қара, сонда осы аралға дейінгі қашықтық тіптен недәуір екен.

	-Сонда қанша?

	-Жеті мың сегіз жүз километрдей.

	-Аз қашықтық емес. Бірақ мен осы аралықты сегіз сағат уақытта ұшып өттім.

	-Әрине, жылдамдығыңның ғаламат екендігіне ешкім шек қоя алмайды.

	-Гордон мені сынап көруді соншалықты армандап еді. Ендігі сынау кезегінің күрделі бөлігі сенің үлесіңе тигелі отыр.

	-Әрине, солай! Бірақ біз ұшу сапарын түнде аяқтауымыз керек. Бұл өте маңызды, - деді Дәурен картадан жүзін көтере беріп.

	-Менің байқауымда, сол Амелгупа аралының маңында шағын аралдар тобы бар секілді. Біз қайткен күнде де сол аралдың біріне қонуымыз керек.

	-Бұл ойыңмен келісемін, - деді Эврироб Дәурен ойының жүйріктігіне тәнті болып.

	-Дәурен, біз Гордонды қалай құтқару жөнінде іске асар шараларды әлі нақты әңгімелеген жоқпыз ғой.

	-Эврироб, күдігің орынды. Менің ойымша, біз құтқару операциясының нақты жоспарын сол аралдың біріне барып қонған соң жасауымыз керек. Оның себебі, сенің бойыңдағы қуатты импульстардың кемісті бар. Жер бетінен төмен деңгейдегі объектілерді айқындау бұл жерден мүмкін емес.

	-Сондықтан не істеу керек деп ойлайсың?

	-Гордонның жер астындағы зындандардың бірінде қамалып жатқаны айдан анық. Ол үшін Амелгупа аралының төбесінен барлау жасауың керек.

	-Ойың өте орынды. Ендеше сапарға дайындалайық.

	-Мен дайынмын. Тек ата-анама ескертіп кетуім керек.

	-Сонда үйге барасың ба?

	-Үйге неменеге барамын. Осы жерден-ақ хабар бере салсақ болмай ма?

	-Өзің біл. Бірақ олар голографиялық бейнеңнен қорқып қалып жүрер.

	-Оқасы жоқ. Мамам жақсы физик, папам да ғылым мен техникадан жан- жақты хабардар адам.

	-Онда не істейін, голографиялық пультті қосайын ба?

	-Бассаң бас. Дыбыстық пультті де ұмытып кетіп жүрме. Қазір мамам үйде. Түстен кейін мектепте сабағы жоқ.

	-Жарайды.



	39. РҰҚСАТ БЕР, МАМА!

	Экраннан аулада бақша суарып жүрген Дәуреннің мамасы көрінді.

	-Маматай!

	Ол тосын дауыстан селк етіп басын көтеріп алды да, үй қабырғасына түскен қалқып тұра қалған тосын бейнеге шошына қарады.

	-Ойбай, мынау елес секілді не сұмдық? – Көзі үрейге толып кетті.

	-Маматай, таңданбаңыз, қорықпаңыз! Мен Дәуренмін ғой. Сіз менің голографиялық телебейнемді көріп тұрсыз.

	-Сен қайда тұрсың? – деді ол әлі үрей арылмаған үнмен.

	-Кешір, маматай, мен оны тап қазір айта алмаймын. Оның көп себебі бар.

	-Неге айтпайсың? Мен сені мынадай бейнеден көріп тұрғаныма қатты толқып тұрмын. Сенің, айналаңның бәрі бір түрлі қорқынышты ғой, анау қасыңда тұрған немене?

	-Мама, бұл менің сенімді серігім – Эврироб. Сізден мен айтқан құпияны сыртқа шығармай сақтайтыныңызға сенемін. Бұл ұлы өнерпаз Гордон жасап шығарған адам-робот. Оның бар қасиетін тап қазір айтуға уақыт тар. Оның ғажайып өнерін өзім алыс сапардан оралған соң жыр қылып айтамын.

	-Айтып тұрған алыс сапарың не, жаным-ау? – деп мамасы мүлдем үрейленіп кетті. Сол кезде Дәурен асығыс сөйлеп:

	-Мама, мені тыңдаңызшы. Өтірікші боламан деп қорықпаңыз. Маған небәрі үш-төрт күнге рұқсат беріңіз. Мектепке, папама бір сылтау айтуыңызды сұраймын. Бұл бара жатқан сапарымыз – адамзат баласының игілігіне арналған сапар. Кейін бәрін түсінесіз. Егер маған рұқсат бермесеңіз, онда менің досым Эвриробқа өте ауыр соғуы мүмкін. Ол да, мен де өте жаспыз. Бірігіп жүріп ойлассақ, ақылдассақ, күрмеуі қиын мәселелерді шеше аламыз.

	-Жаным-ау, белгісіз, аты жоқ сапарға сені жіберіп қойып, төсекте қалай тыныш ұйықтаймын, - деп анасы Зағиша жыламсырай бастады. Сол кезде Эврироб тіл қатты:

	-Зағиша апай, жыламауыңызды өтінемін. Бұл сапардан балаңыз аман-сау оралатынына күмәнданбаңыз. Егер Дәурен қажет деп тапса, біз сізбен күнделікті хабарласып отырамыз.

	-Қалай хабарласасыңдар?

	-Тап қазір қалай хабарлассақ, солай хабарласамыз.

	-Иә,иә, Эврироб өте дұрыс айтады, - деп Дәурен серігінің ойын қуана мақұлдады.

	-Дәурен, тек уақытын келісіп алғанымыз жөн. Қай кезді қолайлы көресің?

	-Сағат 15 кезі дұрыс. Себебі мамам үйде болады. Папам жұмыста, әпкем Ақнұр оқуда.

	-Міне, Дәуреннің бұл ойымен келісуге әбден болады деп ойлаймын, - деді Эврироб Зағиша апайдың көңіл күйін түсінген раймен.

	-Мама, бұдан былай дәл жаңағы уақытта мен сабақ дайындайтын бөлмеде кездесейік, - деді Дәурен.

	-Ойбай-ау, сен не деп тұрсың, мен саған кесіп-пішіп ешнәрсе айтқан жоқпын ғой. Сенің мынау Эвриробыңның қайда бастап бара жатқанын қайдан білейін?

	Ол жақтан қайтар-қайтпасыңа менің көзім жетпейді, - деп анасы мүлдем безек қаға, қинала сөйледі.

	Дәурен тар бөлме ішінде теңселіп жүріп кетті. Барар сапарының түпкі мақсаты айтпай-ақ қойсам деп іштей бекініп еді. Бірақ анасы мына қалпында шырқыраған шындықты айтқызбай қоймайтындай. Бір кезде ол тебірене сөйлеп кетті:

	-Маматай, жаным менің! Менің жанымды түсінші! Менің серігім Эвриробтың хал-жағдайын түсінші! Өтінемін, маматай, түсінші мені! Әсерлі қызыл тілмен сөйледі деп сөге көрме. Дүниенің төрт бұрышының терезесі тең болмай, тұтас бір халықтың аз тобы көпшілігін езіп жатса, түрің басқа деп, түсің басқа деп, қатар отырып ас ішпей, партаға қатар отырғызбай жатқан сорақы сұмдықтар жер бетінде болып жатқанда, мен қалай тыншып отырмақпын, сіз қалай тыншып отырмақсыз! Адамзаттың ақыл-санасы толысып, жоғары деңгейге жетті деп жар салып жүргенде, өз жерін, өз суын аңсаған халықты екінші біреулер қарумен қудалап, баласын жетім етіп, елінің көз жасын көл қылып, қанға бояп жатса, біз қалай тыншып отырмақпыз?

	Дүниенің енді бір бұрышында он екіде бір гүл ашылмаған жас баланың беліне граната буып, қарсы келе жатқан танктің астына түсуге тәрбиелеп , шейіт кетсең, жас жаның мәңгі-бақи жұмақта болады деп сәби сананы улап жатса, мен қалай тыншып отырмақпын?

	Ұлы табиғаттың ғажайып перзенті – Ұлы теңізімізді қолдан суалтып, қолдап халық қасіретін жасап отырған санасыздығымызды көріп отырып, мен қалай тыншымақпын?

	Егер сіз мені осы сапарға жібермесеңіз – онда сіз бүкіл адамзат баласының алдында ауыр күнә жасайсыз. Біз Амелгупа аралында қасірет шегіп жатқан ұлы өнертапқыш Гордонды Сумбарито залымның қанды тырнағынан құтқармақпыз. Гордонды құтқарсақ, біз оның бүкіл әлемдік сананы сабырлы қалыпқа салатын ғажайып машинасы “Ноогуманисіне” ие боламыз. Мына менің қасымда тұрған Эвриробтың бір өзі неге тұрады! Бұл – оның небәрі алғашқы тырнақалдысы. Біз қайткен күнде де үлкен тәуекелге бел буып отырмыз. Сондықтан да, маматай, сіз мені мейлінше түсініңізші! Маған сәт сапар тілеп, ақ батамен рұқсат беріңіз, маматай, өтінемін! – деп Дәурен бар жан-тәнімен беріле, тебірене сөйледі.

	Эврироб та қатты толқу үстінде тұрды. Анасының көз жасы мөлт-мөлт етіп:

	-Рұқсат, рұқсат, балапаным! Жолдарың болсын! - деп теріс айналып кетті.

	Дәурен тамағына тығылған жасты іркуге тырысып бақты.



	40. ҰШУ САПАРЫ

	Дәурен жартастағы үйдің есігін мықтап бекітті.

	Эврироб көкке көтерілуге дайындала бастаған екен. Ол Дәурен бойында қобалжу бар екенін іштей аңғарып үлгерді. Оның көңілін сергітіп, мазаң ойдан аулақ серпу керек деп ой түйді.

	-Ал, Дәурен, тәуекелге бел буып, Амелгупа аралына сапарымызды бастайық! – деді жігерлі үнмен.

	-Онда не тұрыс! Мен дайынмын! – деді Дәурен де сергек үнмен тіл қатып. Эвриробтың кеудесіндегі ұшақ бейнелі кнопканы басқан кезде қанаты жайылып, жон арқасы тұсынан Дәурен отыратын шағын әйнекті кабина пайда болды.

	Эвриробтың бойы сұңғақтанып, биіктеп кетті. Дәурен кабинаға жайғаса отырысымен, сырғымалы мөлдір әйнек сарт етіп қайта жабылды.

	Шап-шағын, әдемі, жайлы кабина Дәуренге салған жерден ұнады.

	-Қалай жайғастың ба?

	-Жайғастым.

	-Кабина ішіндегі тетіктерге тиісудің еш қажеті жоқ. Тек карта бойынша ұшу координатын бақылап отыр. Жаңағы нұсқауда солай жазылған еді ғой.

	-Иә, солай жазылған. Барлығы автоматты түрде басқарылады.

	-Тек Амелгупа аралы маңына барған кезде қону алаңын дұрыс іздестірсек болды.

	-Біз ол ауданға түн кезінде түсетін болармыз.

	-Дәл солай. Ал, Дәурен, ұшуды бастаймыз.

	-Нар тәуекел!

	-Ендеше кеттік. – Дәуреннің құлағына сырт еткен дыбыс естілді. Эврироб аспанға қарай, көлбей көтеріліп, зулай жөнелді.

	Дәуреннің тұла денесі шымыр етіп, басына қаны шапшыды. Жүрегі зуылдап, демалысы жиілеп кетті. Эвриробтың үні кабина ішінен естілді.

	-Мен бәрін де сезіп отырмын. Аз уақыттан соң қалыптасып кетесің.

	Бірінші рет биіктікке көтерілген кезде ол заңды құбылыс, - деді.

	Эвриробтың ұшу жылдамдығын Дәурен анық байқай алған жоқ. Өте төменде қаздай қалқып ұшқан бұлттар мен мейлінше жіңішке, нәзік болып көрінген жолдарды, өзендерді, ғажайып бейнелі жер түрлерін қызықтап отырды. Аппақ қарлы шыңдар да төменде тым аласарып, бәсең тартып қалыпты.

	Эврироб Дәурен бойында оянған қызықтар мен құмарлық құшыры тарқағанша оны әңгімеге тартқан жоқ.

	Біраз уақыт өткен соң барып Дәурен ерекше көтеріңкі леппен:

	-Жеріміз неткен керемет сұлу! – деп масаттана тіл қатты.

	-Иә, дұрыс айтасың.Ұлы ұстазым Гордон : “Бүкіл Галактикада сұлулығы жөнінен Жерге пара-пар келетін бірде-бір планета жоқ”,- дегені есімде, - деді Эврироб оның пікірін қолдап.

	Дәурен аз үнсіздіктен соң былай деді:

	-Өкінішке орай, осы сұлу жер бетінде санаға сыймайтын сұмдықтар болып жатыр, - деп күрсініп қойды.

	-Менің ұлы ұстазымның ең асқақ арманының өзі осы санаға сыймайтын сұмдықтарды болдырмайтын әмбебап ақыл иесін жасау емес пе еді. Ол сол үшін тер төгіп, бар жан-тәнімен құлшынып тұр еді. Көлденең келген кесірдің қандай зардапты екенін осы жолы мен айқын сезіндім. Ал менің сол “Ноогуманистің” жасалып, өз қызметін іске асыра бастағанын көргенше қалай асық болып жүргенімді білсең ғой, - деді Эврироб өз ойын ақтара.

	-Немене, мен асық болмай жүр деп ойлайсың ба? – деді Дәурен күліп. Сәлден кейін Эврироб:

	-Жер бетінде әр отбасының өзінің кішігірім ақылды Эвриробы болса. – деп жаңа сыр ұшығын шығарды.

	-Ол үшін не керек? – деді Дәурен таңдана.

	-Кейде сен сұрақты соншама аңғал қоятының мені таңдандырады, - деп Эврироб күліп қойды.

	-Мен шын білместіктен сұрап тұрғанымды жасырмаймын. Шынында да ол не үшін керек? – деді Дәурен шын ынтыққан көңілмен.

	-Жарайды, айтайын, - -деді Эврироб. – Мысалы, сенің бойыңда өзімшілдік пе, зорлықшылдық па немесе әлдебір сүйкімсіз мінез бой көтере бастады дейік.

	-Иә.

	-Ол алғашқы кезде сенің әкең мен шешеңе, керек болса өскен ортаңа да байқалмауы мүмкін ғой.

	-Иә, әбден мүмкін.

	-Міне, тап осы кезде сенің санаңда бой көтере бастаған “ауруды” анықтай қойып, оған қарсы отбасылық кішігірім робот биоимпульстік ем жасай бастау керек.

	-Өте қызықты идея екен, - деді Дәурен сүйсіне тіл қатып.

	-Оның адам қабілетін айқындағыш робот жасаймын деген ойы ше?!

	-Ол қандай ой?

	-Көптеген адамдар өз бойларындағы бар қабілеттердің сырын толық біле бермейді. Әрқалай себептермен өз күштерін өзге бағыттарға жұмсайды. Бірақ ол ойдағыдай нәтиже бере бермейді. Міне, осы бір қиын сәттерде адам бойындағы негізгі айқындауыш бағытты, оның аса жағымды талант көзі ашылар тұсты көбіне айқын көрсетіп, қабілет деңгейін айқындап, бағыт сілтер робот жасауды да ойға алып жүрген.

	-Шынында да Гордонның ой-қиялы тіптен жүйрік екен, - деп Дәурен қиялға берілген қалпы көгілдір кеңістікке күлімсірей көз тасады. Әлден соң барып Дәурен Эвриробқа:

	-Эвриоб, мысалы, сенің алыс қашықтықтағы адамның санасына әсер ету қабілетің өте керемет.

	-Жоқ, Гордонның пікірінше, ол керемет емес. Менің бойымдағы бұл қасиет шағын көлемдегі адамдар тобына ғана әсер ете алады. Ал Гордон осы қасиетті кең ауқымда қолдансам деп, алдына үлкен мақсат қойып жүрген. Сонымен бірге адамзат баласын өсіру үшін емес, өшіру үшін жасалған, жасалынып жатқан, жасалынбақшы барлық құралдардың үлкен-кішілерін түгел жинап алып, залалсыздандыратын бір қуатты техногуманистік құрал жасасам деп бірде қиялға берілгенінің куәсі болдым.

	-Түсіндім, түсіндім, - деді Дәурен Эврироб сөзін аяқтатпастан. – Егер ол бұл ойын жүзеге асыра алса, оның болашақ өмір үшін қандай пайдасы бар екенін ойға сыйғыза алмайсың. Әлгі “Бүкіләлемдік сана туралы трактаттардағы” идеялардың жүзеге асуының өзі осыдан басталмай ма, - деп Дәурен ойлы пішінде жөткірінді. -Онда жер бетінде Мунино секілді тұл жетімдер ешқашан болмас еді-ау, - деп мұң үйірілген көзін жұмып, желке тұсындағы кішкене жастықшаға басын сүйеді...



	41. СОҢҒЫ ТҮС

	... Шырылдап жылаған сержант Шамир қалың шағыл құмға барып етпетінен түсті. Үстіндегі қанға шыланған кеудешесі дал-дал. Солқ-солқ етіп жылап, жер тырмалап жатыр. Жылап жүріп, сөйлеп жатыр.

	-Мунино! Мунино! Кеш мені, бауырым! Кеш, кеш, жаным! Мен қандай жазаға бұйырсаң да дайынмын!

	Сенің әкең мен шешеңді, үш бауырыңды өлтірген мына менмін! Менің қолымды балталап кесші.! Аямай кесші! Өтінемін сенен, аямашы мені!

	Сол кезде шағыл құмның ар жағынан ақырын басып, тұп-тұнық қара көздері жәудіреп Мунино келе жатты. Соңында сүйреткен сары түсті машинасы бар. Кеудесіне қаза тапқан қарындасының қуыршағын қыса ұстапты.

	Ол ақырын басып келген бойда, жер бауырлап жатқан сержант Шамирдің басын көтеріп:

	-Жыламаңызшы, Шамир ағай! Өтінемін! – деді.

	-Мәңіз, мынау менің қарындасымның қуыршағы. Сізге сыйладым. Үйдегі қызыңызға апарып беріңізші. Ол сізді сұмдық сағынып жүр, - деп елжірей сөйледі. Сөйтті де сарғыш бұйра шашы желмен ойнаған, көзі мөлдіреген қызыл көйлекті қуыршақты аң-таң болып, абдырып қалған Шамирге ұсынды.

	-Алыңыз, Шамир ағай! Мен сізге шын көңілден ұсынып тұрмын. Өзін көптен жоғалтып, енді ғана тауып әкелдім. Алыңыз! Үйдегі қызыңызға апарып беріңізші. Ер бала қуыршақпен ойнамайды ғой. Мен жоғалтым алған машинамды тауып алдым. Қызыңыз сізді қатты сағынып жүр. Мына қуаршақты алып, мәз болып қалсын.

	Сержант Шамир сұмдық бір мұңды, қасірет толы көзбен Муниноға тесіле қарады да:

	-Рас па, Мунино, - деді ақырын сыбырлап.

	-Рас.

	-Шамир ағай, алыңыз. Сол кезде сержант қуыршақты көкірегіне басып, бар болмысымен егіле, езіле жылады. Астыңғы ернінің қанын ағыза, қырши тістелеп, басын сұмдық бір опынған халде оңды-солды шайқай, түрегеле берді.

	Тұп-тұнық қара көздері жәудіреген Муниноның мұң шалған жүзінде әлсіз күлкі қылаң берді.

	-Шамир ағай, жолыңыз болсын! Барыңыз үйіңізге, тезірек барыңыз.Сарғыш бұйра шашы желмен ойнаған қызыл көйлекті қуыршақ қыздың көгілдір көзіндегі күлкіге Шамир тесіле, ұзақ қарады да, ақырын басып, аяңдап кете барды. Аяқ басысы өте ауыр.

	Осы мезетте көкжиектен ұшып келе жатқан Эврироб көрінді. Кабинасында үш өнерпаз отыр. Эврироб пен Гордон қонған бетте, күлімсірей адымдап, Муниноға тақанды.

	Гордон жүзіндегі мейірбан күлкіні көргенде, Мунино оған қарсы жүгіре барып, құшақтай алды. Гордон әлуетті қолдарымен Муниноы көтеріп алып, бетінен сүйді.

	-Мунино, сен қандай тамаша баласың! Сен Шамирге өте дұрыс істедің!

	Одан арғысын айтудың қажеті де жоқ, - деп бауырына қатты қысты...

	-Дәурен, Дәурен! Ұйқыдан оян! Амелгупа аралы маңына тақадық! Кәне, қону координатын тез айқындап жібер, - деді Эврироб.

	1988 жыл.





ҚАЙСАР ҚАРА ҚАРЫНДАШ ТУРАЛЫ ХИКАЯ


	(ПОВЕСТЬ-ЕРТЕГІ)



	САҚАЛДЫ ҚАРИЯ

	Темір жәшіктің аузы сарт етіп ашылғанда, Қара Қарындаш селк ете қалды. Ең алдымен қарияның тарам-тарам ақ шулан сақалы көзге шалынды.

	Содан соң қалың қасты қабағы мен суықтау қарайтын көзі назарға ілікті. Сәлден кейін оның жуан, қайратты саусақтары мұны жеп-жеңіл іліп алды. Қара Қарындаш осы кісіні алғашқы күннен-ақ онша ұната қоймаған. Түсінің суықтығы, әлде жуан, быртық, түкті саусақтары, әлде назар салғанда өңменіңді тесе қарайтын көз жанары ұнамай ма, әйтеуір, оның қолы тигеннен-ақ денесі тітіркеніп, өн бойын суық бір сезім жайлап алатын.



	КЕКІЛДІ ҚЫЗ БЕН ЖАС ЖІГІТ

	Ол аппақ қылып, жұмырлай жонып, оқтай түзу өзекше ұясын дайындаған жас Жігіт пен өзін қара ұнтақтан тығыздап, қатты қалыпқа келтірген қызды ұнатып қалған-ды. Әсіресе жеңіл шыттан тігілген гүлді көйлек киген Қыз мүлдем көңілді жан екен. Өзі ылғи өлең айтып, күлімсіреп отырады. Бұл қылықтары өзіне сондай жарасымды.

	Бала Жігіт те тегін жан емес секілді. Мұрнының астынан ыңылдап, анда-санда сақалды кісіге қабақ астынан ұрлана көз тастап, сонау бұрышта, терезе алдында отырған қызға күлімсірей қарап, иек қағып қояды. Қимылы да жеңіл. Қолы да жұмсақ. Әрі шапшаң, әрі еркін қозғалады. Әр алуан ағаштардың иісі сіңген алақанында ерекше жайлылық бар. Мұны жартылай жарма қалыпқа салып, екінші бетін желімдердегі қылығы тіптен ғажап!

	Жігіт оның бүйірінен сипап қойды да:

	– Ал, қарындашым, сәт сапар! Жолың болғай! – деп, еппен көтеріп, оқтай түзу жарма ағаштың сұлу пішілген сайына сұлата жатқызды да, екінші жарма бетін баппен әкеліп қойды. Мұндай да жұмсақ қол болар ма екен десейші! Желімделген ағаштар бір-бірімен ажырамастай болып жабысқан уақытта Қара Қарындаш өзін мүлдем бақытты сезінді. Нағыз қарындаш болды да шықты. Теп-тегіс үстелдің бетіне тігінен қойғанда, көкке шаншылған найзадай болып тұра қалды. Өзі айналаға масаттана қарайды. Тұла бойында бір бұдыр, бір қылау болсайшы. Гүлді көйлек киген кекілді Қызға қарай көз тастап, жымиып еді, ол бұған күле қарап, қолын бұлғады.

	– Бәйгеге жаратқан аттай жұтынуын! – деп қойды жас Жігіт сүйсінген үнмен.



	ҚАРА ШАПАН

	Қара қарындаш жігіт отырған тұстағы терезеге көз салды. Аспан шайдай ашық екен. Терезеге төніп тұрған ағаш бұтағында қатар отырған екі ерке торғайға қадала қарап қалды. Қоңырқай түстес тамағы бүлкілдеп, құйрықтары қыпылдап, шықылық-шықылық етеді. Терезенің ашық көзінен естілген әндері сондай көңілді. Кенет гүж ете қалған дауыстан селк етіп, жалт қарады.

	– Ей, немене аузың аңқиып қалған? Әкелмейсің бе алдыңдағыны?

	– А-а... Кешіріңіз, атай. Мен әншейін, сәл, – деп жігіт сасқалақтап, күмілжіп сөйледі.

	– Әкел бері! Мұныңды да тындырып тастайық! Әлгі Көзілдіріктінің келетін күні ертең шығар. Ертерек дайындап қоймасақ болмас.

	Жұмсақ алақаннан күсті алақанға қарай ауысқанда Қарындаш іштей қатты қобалжыды. Қолы сондай жайсыз тиді. Өткір иісті сыр ма, әлде бояу ма, бірдеңенің қолаңсасы қолқаны қабады.

	– Ал, батырым! Сені сықитып бояп тастайын.

	Өзінің сөзі мүлдем қызық, түйеден түскендей етіп дөкір сөйлейді.

	Жұп-жұмыр ақ шаңқан денесіне тікенектей болып қыл қаламның ұшы тигенде Қарындаш мүлдем тітіркеніп кетті. Әп-сәтте-ақ сыртқы пішіні қап- қара болды да шықты.

	– Қара шапан өзіне жарасады екен, ә! – Бояушы шал мысқылмен мырс етті де, мұны әрлі-берлі айналдыра ұстап, сынай қарады.

	– Жаман емес! Нағыз Қара қарындаш болды да шықты. – Сөйдеді де шекесінен шертіп жіберді. Туһ, қолы қандай қатты еді? Қара Қарындаштың тұла бойы тыз ете қалды.

	– Таң атқанша жат енді! – Сықыр-сықыр еткізіп темір жәшіктің аузын ашты да, Қара Қарындашты ішіне шиыра лақтырып жіберді.

	Есікті тарс жауып, салдыр-гүлдір еткізіп аузын құлыптады.



	ЖАПАДАН-ЖАЛҒЫЗ ҚАЛҒАНДА

	Қара Қарындаш әрі қараңғы, әрі қапас жәшік ішінде әрлі-берлі дөңбекшіп, мазасыз халде ұзақ жатты. Әлден кейін барып есіне өзінің болашақ қожайыны түсті. «Көзілдірікті!» – деді ғой. Апыр-ай, ол кім екен?

	Қара Қарындаш Бояушы шалдың мінезінің дөкірлігіне мүлдем налыды. Ашық гүлді, үлбіреген, жеңіл көйлек киген Қыз бен бұйраланған шашы маңдайына төгілген Жігітті іш тартып, сағына ойлады. Тегі, ана Бояушы шал бәрінің бастығы болғаны ғой. Әмір ете, өкіректеп сөйлеуіне қарағанда солай.

	Қара Қарындаштың көзіне ұйқы тығыла бастады. Құлағына шықылықтаған торғайлар үні мен жапырақтар сыбдыры еміс-еміс естілгендей болды.



	КӨЗІЛДІРІКТІНІҢ КЕЛУІ

	Көзілдірікті қырылдаңқырап сөйлейтін кісі болып шықты. Еңкіштеу кеудесінен сәл-пәл сырылдаған үн шығады екен.

	Қарындашты қолына алып, әрлі-берлі айналдыра, шұқшия қарады.

	– Дегенмен де жақсы жасапсыз, отағасы! Мұныңызға мол ақша төлеуге

	болады. – Ырқ-ырқ етіп күлген болды. – Міне, ақысын алыңыз, келер аптаға дейін тағы біреуін жасарсыз.

	– Жақсы, сау болғайсыз!

	Тар жәшіктен шығып, Көзілдіріктінің қолында біраз ұсталған Қара Қарындаштың тынысы недәуір кеңіп қалған болатын. Оның терезе жаққа қарай бергісі келді. Сырттан аппақ сүттей болып саулап құйылған күннің сәулесіне алақандарын жайған жасыл жапырақтарға елжірей қарады. Бірақ кешегі шырылдаған торғайлардың біреуі жоқ. Қара Қарындаш аз-кем мұңайып қалды. Көзілдірікті осы кезде Қарындашты қойын қалтасына сүңгітіп жіберіп, есіктен шыға берген...



	ЖАРЫҚҚА ҰМТЫЛУ

	Қараңғы қапасқа тағы да енген Қара Қарындаш мазасыз халге қайта ұшырады. Көзілдіріктінің көкірек сырылы мүлдем күшейіп кеткендей. Құлаққа естілуі де соншама жағымсыз. Тағалы аяқ киімнің өкше тықылы да жүйкені жеп барады.

	«Жарыққа қашан шығар екенмін?» – деп тықырши ойлаған Қара Қарындаш көйлек пен кеудешенің арасынан арагідік жылт еткен жарыққа құмарлана көз тікті. Көзілдірікті мұның жарық дүниеге ұмтылуынан мүлдем бейхабар. Өзімен-өзі болып келеді. «Иә, сонымен бүгін не істеуім керек?»



	МАЗАСЫЗДЫҚ

	– Иә, сонымен бүгін не істеуім керек? Иә... Імм... Солай да солай.

	Жоғары әкімге ел жайында хабар жазуым керек. – Ол Қара Қарындаш тұрған тұсын саусақтарымен қағып-қағып қойды. Өзінше ән салған болып, әлдебір жеңіл әуенді ыңылдай бастады. Үні қатқылдау, құлаққа жағымсыз. Тық-тық еткен тағаның тықылымен үндес, әуендес сияқты. Кенеттен Қарындаш өзі сағынған құс әнін қайта естіді.

	Бірақ әлгі мазасыз әуен құстардың үнін көмескі тартқызып, тұншықтырып тастауда. Ол үздіге тыңдап, бойын жазып, Көзілдіріктінің қалтасынан сыртқа шықпақ болып тырмысты. Оның осы әрекетін сезе қойғандай Көзілдірікті қолын қойнына салып, енді көтеріліп келе жатқан Қара Қарындашты төмен қарай төбесінен басып қойды.

	– Мынау қайтеді-ей, түсіп қалайын деп келе ме? – деп, әлгі әуенін күрт үзді де, қойнына үңіліп қарады. Қара Қарындаш қапасқа қайта қамалғанда, мүлдем мұңайып: «Енді қайттім?» – деп ауыр күрсінді.



	КӨЗІЛДІРІКТІНІҢ ҮЙІНДЕ

	Сықыр етіп шарбақтың есігі ашылғанда алдынан шабалана үрген ит даусы құлаққа қосарлана жетті.

	– Неменеге арпылдайсың? Көзіңе шел біткен бе мені танымай?! Жоса- жоса қылып, жоныңнан таспа тілейін бе?

	Ит жуасып қалды да, әлсіз қыңсылап, қайта тыншыды. Көзілдірікті қалтасынан кілтті алып құлыпқа салды да, бірнеше рет бұрады. Үйдің сыртқы есігі сықырлап әрең ашылды. Дәлізбен сәл жүрген соң, тағы да бір есіктің алдына келіп тоқтады. Оған да кілт салды. Әр дыбысты қалт жібермей қадағалап жатқан Қарындаш таңырқап қалды. «Не деген көп есік?»

	Көзілдірікті ішке енген соң ауыр, зіл батпан отырғышты тас еденмен дүсірлете қозғап, сылқ етіп отыра кетіп:

	– Тү-у, мына күн де қайнап кетті ғой! Қандай қапырық ыстық еді, – деді.

	Сөйтті де желпіне бастады. Тура құлақ түбінен естілген өкпесінің сырылы тіпті күшейіп барады.



	ҚУАНЫШ

	Сәлден соң Қара Қарындашты қалтасынан шығарып үстел үстіне қойды да, оны айналдыра қарап біраз отырды.

	– Дегенмен, жаман Қарындаш көрінбейсің. Ал енді сені ұштап, іске кірісейін, – деп желпіне сөйледі де, үстелдің суырмасынан бәкісін алды. Қара Қарындаш қатты қуанып кетті. Ол ақ қағазбен қауышар сәтті асыға күтіп жүрген. Көзілдіріктінің аузынан шыққан сөзі көңілін марқайтып тастағандай болды. Күдік тұманы сейіле түскендей. Қылпыған бәкі денесіне тигенде, қытығы келіп кетті. Бұлт етіп иесінің қолынан түсіп кете жаздады.

	– Мынау ант ұрған қайтеді-ей. Тентектігін қарашы! – деп, Көзілдірікті күңк ете түсті де, ұшын шығара бастады.



	ҚАНДАЙ СҰЛУ ЕДІ!

	Ұштала түскен сайын Қара Қарындаш айналасына ашық ажармен, жайдары шыраймен қарады. Төрткүл дүние түгел көріне бастағандай. Қатар тұрған қос терезені бар болмысымен көргенде, қуанғанынан айқайлап жібере жаздады.

	Терезеден ішке төгілген мол сәуле мынау көңілсіздеу кең бөлменің күңгірт бұрыштарын, абажадай зілмауыр үстелді де, оның піл аяғындай жуантық аяқтарын да ажарлы етіп, айқындай түскен. Бір бұрышта зеңкиіп, тұнжырап тұрған темір жәшік пен оның аузындағы пілдің құлағындай салбыраған қара құлып та аз сәтке болса да шырайланып қалғандай. Бірақ терезенің ортасындағы темір тор тар бөлмеге асыққан саумал сәулеге тосқауыл болғысы келгендей тұтасып тұр. Қара Қарындаш бұған аз-кем ренжісе де, сонау заңғар көктегі бұйра-бұйра, аппақ-аппақ бұлттарды көргенде, тұла бойы дір ете түсті.

	– Қандай сұлу еді! – Қара Қарындаш қалай дауыстап жібергенін аңдамады.



	КӨЗІЛДІРІКТІ АҢ-ТАҢ

	Көзілдірікті селк ете қалды. Тосын дыбыстың қай бұрыштан шыққанын аңғара алмай, айналасына алақ-жұлақ қарады.

	Қара Қарындашты үстелге тық-тық соғып, аң-таң күйде біршама отырған Көзілдірікті енді бұрыш-бұрышқа тінте көз салды.



	ҮРЕЙЛІ ОЙ

	Қара Қарындаш өз қателігін ұққандай бойын жиып алып, жым болды. Өз бойындағы ерекшелігін кез келген уақытта көрсете бергені дұрыс па? Осындай үрейлі ой сап ете қалды. «Жоқ, бұлай еткен дұрыс болмас. Не де болса істің ақырын күтейін». Өзінің белгісіз болашағы туралы ой оны мазалай түсті.



	МАЗАСЫЗ САУСАҚТАР

	Көзілдірікті әлгіде болған жайды ұмыта бастағандай. Қара Қарындашты алдында тұрған алты қырлы тас сауытқа салып, үнсіз барлап біраз отырды.

	Келесі сәтте орнынан әрең көтеріліп, бөлменің ішін әрлі-берлі кезіп жүре бастады.

	– Мына күннің ысуын-ай! Бөлменің іші қапырық болып кеткен бе? – деп,

	терезенің кішкене желдеткішін ашты. Ішке самал жел еркелей енді. Самалмен бірге ішке жел тербеген жапырақтардың сыбдыры, алыстан көңілдене шуласқан балалардың үндері естілді. Бұтадан бұтаға секіріп, әрлі- берлі ұшқан құстардың әр алуан құйқылжыған үні бөлме ішіне бұлақ суындай ақтарылғанда, Қара Қарындаш тас сауыттан сыртқа секіре жаздап барып қалды. Күсті қолдарын артына қайырып, терезеге тұнжырай қарап қалған Көзілдіріктіге көзі түскенде, тас сауыттың кенерінен ішке лып етіп қайта түсіп, тынши қалды.

	– Осы құстар да шуылдап, адамның миын жеп қойды-ау!

	Желдеткішті сарт еткізіп жауып жібергенде, үстел де, сауыт та солқ ете түсті. Жүзі түтігіп кеткен Көзілдірікті ашулана адымдап, есіктің жанындағы жұмсақ орындыққа сылқ етіп отыра кетті. Мазасыз қозғалған саусақтары тыным табар емес. Бүкіл санасын жаулап алған тыншусыз ой безек қаққан саусақтарымен бірге тулап жүргендей.

	– Қап! – Тістерін шықырлатты. – Бұларды аямау керек екен. Иә, иә, еш аямау керек!

	Үстелді нән жұдырығымен солқ еткізіп қойып қалды да, Қара Қарындашты сауыттан жұлқи суырып алды.



	АЛАСҰРУ

	Көзілдіріктінің дір-дір еткен қолы белінен қыса ұстағанда Қара Қарындаш өзін қоярға жер таппады. Көзілдірікті қалың дәптердің бір парағын долдана жұлып алды да, алдына қойып, асығыс жаза бастады.

	Көз алды бұлдырап, ақ қағаздың бетімен жостыртып бара жатқан Қара Қарындаш мынау дедек қаққан жүгірістен еш нәрсені ұға алмағандай есеңгіреген халде. Тек кей тұстарды, үздік-создық ой орамдарын ғана ұғып үлгеруде. «...мазаны алғандығы үшін... барлық құстарды жою... әсіресе құс ұялайтын жасыл ағаштарды... барлық ел... мылтық... қорғасын оқпен... барлық балалар... дағара, үркіткіш алып... далаға, көшеге шығып... жерге қондырмай... Өлтіріп...». Қара Қарындаштың денесі дір етіп, бір орында тоқтай қалды.

	– Мынау қайтеді-ей! – деп, Көзілдірікті оған суық ажармен шұқшия қарады.

	Кекесінмен мырс етіп бір күліп алды да, жазуға қайта кірісті. Саусақ ұшындағы ызалы діріл Қара Қарындашты да дірілдетіп әкетіп барады.

	Шұқшиып алып, жазып жатыр. Еш тыныс ала алмаған Қара Қарындаш тұншығудың аз-ақ алдында. Ұшым сынып кете ме деп те зәре-құты қалмады.



	АҚ АЛЬБОММЕН ТАНЫСУ

	Демалыс күні болатын.

	Қара Қарындаш мүлдем көңілсізденіп кетті. Үнемі бір сарынды бұйрық, шектеу сөздер жазудан бұл күндері әбден жалыққан. Тас сауыт та суық. Ол өзінің осы жалғыздық халіне кәдімгідей нали бастады.

	Жан-жағына барлай қараған Қара Қарындаш ашық жатқан Альбомды көрді. Өзі мейлінше аппақ, ашық түсті екен.

	Қара Қарындаш тас сауытта бұдан артық тұруды қажет деп таппады. Үстелдің үстіне дік етіп секіріп түсті де, Ақ Альбомның қасына таяп келіп, оған күлімсірей қарады.

	Ақ Альбом дереу:

	– Неменеге шікірейіп тұрсың? Бері тақасаңшы, – деп үн қатты. Қара Қарындаш та ойнақы үнмен:

	– Немене, таяп баруға қорқады деймісің. Әлі-ақ мезі боларсың.

	– Мезі бола қоятын мен емсепін.

	– Мен де сені жалықтыра қоймаспын.

	– Сонда қолыңнан не келеді?

	– Оны өзім білемін, өзгемен ақылдасқанды онша ұната қоймаймын, – деп,

	Қара Қарындаш қалжыңдады. Ақ Альбом Қарындаштың бұл сөзіне шамданған жоқ, қайта оның ойынпаздығына іштей сүйсінді.

	– Ақылдасу, ақылдаспау өз еркіңде. Ал екеуміздің достасуымыз сөзсіз, – деп Ақ Альбом жымиып қойды.



	ДОСТАСУ

	Қара Қарындаш сықылықтай күліп, Ақ Альбомның қасына келді. Кенет бір орында шыр айналып, кілт тоқтай қалды да, керіле дем алды.

	– Қақшиып тік тұра беруден әбден жалығады екенсің. Тіптен шыдамым

	таусылып кетті.

	– Мен сенің шыдамсыз екеніңді бұрыннан-ақ білгенмін.

	– Қалайша?

	– Қалай білдің дерің бар ма? Білгім келген соң білдім де.

	– Сонда қалай?

	– Денеңе бәкі тигенде, Көзілдіріктінің қолынан бұлт етіп түсіп кете жаздадың емес пе?

	– Мәссаған! Сен көріп жатқан екенсің ғой.

	– Әрине. Көзілдірікті: «Мына антұрған қайтеді-ей», – деп өзінен-өзі сөйлегенде, мен де күліп жібере жаздадым.

	– Шынымен бе?

	– Рас. Бәрінен сен таңдана тіл қатқанда, оның селк ете қалғанын, шошынғанын айтсайшы.

	– Неге?

	– Неге?! Ол сенің сөйлегеніңді шын аңғарғанда, шаруаң бітіп еді.

	– Не істер еді?

	– Еденге атып ұрып, беліңнен батпан аяғымен бір-ақ басатын еді.

	Содан соңғысын айтудың қажеті де жоқ.

	Қара Қарындаш қобалжып қалды. Біраз ойланып тұрды да:

	– Иә, сөйтетінін сол кезде-ақ сезгенмін, – деді бәсең үнмен.

	– Оның өзі бір қиқар адам. Кеңседе отырып алып, боратып қағаз жазудан

	қолы тимейді.

	– Саған да кезек келеді десеңші.

	– Иә, соны айт. Маған не жазатынын білсем ғой, шіркін!..



	БАТЫЛ ШЕШІМ

	Ақ Альбомның ниетін тез аңғарған Қара Қарындаш тосын ұсыныс жасады.

	– Егер көңіліңді көтеретін бір нәрсе тапсам, бетіңе келістіріп тұрып бір әдемі сурет салсам, қарсы емеспісің?

	– Қызық екенсің? Сенің ондай өнеріңнің барын білгенде, өзім-ақ өтінетін едім.

	– Қатып кетті! Сеніміңе үлкен рақмет!

	Қара Қарындаш көңілденіп сала берді. Шабыттанып кетті. Бүгінгі күннің жексенбі болғаны қандай жақсы болды!



	ШАЛҚЫҒАН ШАБЫТ

	Ақ Альбом құшағын айқара ашты. Бұдан арғысын егжей-тегжейлі айтып жатудың да қажеті жоқ. Қара Қарындаш бірден іске кіріскен. Шабытқа бөленген Қарындаштың қимылы мүлдем ғажап. Үшкір ұшы ақ қағаздың бетімен суси сырғып, небір келісті суреттерді сызып жатыр. Күлімдеп тұрған күн де, зерлі жапырақтары әлсіз сыбдырлаған сұңғақ бітімді ағаш та, сонау таудың қойнауынан бері қарай құлай аққан өзен де, аспанда қалқыған ақ бұйра бұлттар да, қанатын толғай қаққан құс та, бәрі Ақ Альбомды ажарлы Альбомға айналдырып жатты. Оның қуанышын тілмен айтып жеткізу қиын – сұлу табиғаттың таңғажайып көркі түгел көшіп келіп, өз төсіне қонғандай ғажайып сезімде.

	Қара Қарындаштың да өз ісіне көңілі толғандай. Суретті салып бітті де, тас сауытқа сүйеніп, Ақ Альбомның бетін қызықтай қарап тұрды.

	– Өзің нағыз суретші екенсің ғой. Бұрынғы қарындаштардың бірде- бірінде мұндай өнер жоқ болатын, – деді риза болған Ақ Альбом оған шын ниетімен.



	ҰЙЫТҚЫҒАН ҚҰЙЫН

	Қара Қарындаш сәл-пәл шаршаңқырағандай еді. Әсіресе ағаштардың жапырақтарын салған кезде едәуір қиналған. Қазіргі жайын тез түсінген Ақ Альбом оны мазаламай-ақ қояйын деп түйді.

	Осы мезетте қайдан шыға келгені белгісіз, алай-түлей бір құйын соғып өтті. Ұйтқи үйіріліп, ілгері жылжыған сайын қомақтана, етек-жеңітүріле көтерілген құйын жердегі шөп-шаламдарды қан көбелек айналдырып келеді. Тап осы сәтте сарт етіп терезенің желдеткіші ашылып кетті де, бөлме ішіне екпіндей енген құйын үстел үстіндегі Ақ Альбомды қобыратып, еденге ұшырып түсіре жаздады.

	Бойын жиып ала қойған Қара Қарындаш шапшаң қозғалып, оның шетінен ұстай алды.

	– Рақмет! – деді Ақ Альбом ризашылықпен.

	Бөлменің ауасы тазарып, бойлары сергіп сала берсін. Желдеткіштің ашылып кеткені мұндай жақсы болар ма. Ағаштардың шуылы, құстардың әр түрлі әуенге толы үндері, көшедегі жүргіншілердің дауыстары, алыстан талықсып жеткен бейтаныс сарындар бөлме ішін әуезді күйге бөлеп жіберді.

	Қара Қарындаш та, Ақ Альбом да бұл күйге барынша қуанысып, бір- біріне шаттана қарады.



	АҚ АЛЬБОМНЫҢ ҰСЫНЫСЫ

	Ақ Альбом біраз уақыт үнсіз тұрды да:

	– Қара Қарындаш десе, маған салған суреттеріңді сыртқа шығып көрсетсек қайтеді? – деп, өзгеше бір ұсыныс жасады.

	– Кімге?

	– Кімге? Күнді күнге, Ағашты ағашқа, Қызғалдақты қызғалдаққа, тағы басқаларын басқаларына көрсетейік...

	– Оның керегі не?

	– Қызық екенсің, өздерін жақсылап салғанымызды айтпаймыз ба?

	– Қара Қарындаш қуанғанынан серігін құшақтай алды.

	– Мына ұсынысыңа рақмет! Олар, сөз жоқ, бізге риза болады. Ал кеттік!



	ҚАРА ҚАРЫНДАШТЫҢ БАТЫЛДЫҒЫ

	Қимылы ширақ Қара Қарындаш Ақ Альбомды қолтықтаған күйі, ашық терезе желдеткішіне қарай бір-ақ секірді. Қуанышында шек жоқ. Алдынан айқара ашылған ай шуақ әлемге ашық ажармен қарады. Жерге түскенше тыныш тұра алар емес. Қасындағы жолдасының жүзіне көз салып еді, ол әлденені уайымдап тұрғандай екен.

	– Неменеге ойлана қалдың?

	– Қожамыз бізді іздемес пе екен?

	– Іздесе іздей берсін. Енді мен бұл қапасқа қайтып оралмаймын.

	Әбден тұншығып өлер болдым.

	Ақ Альбом оның бұл сөзіне жай ғана езу тартты.

	– Ал сені арнайы іздесе қайтесің? Тауып алса, аяусыз жазалары сөзсіз.

	Ол – қатыгез адам.

	– Жоқ, ол енді мені ұстай алмайды. Сен, немене, сөзіңнен айниын дедің бе?

	– Жоқ, сен үшін қиналып тұрмын.

	– Неге?

	– Біз – көп альбомбыз. Менің кетіп қалғанымды ол білмей де қалады.

	Ал сен ерекше есепте тұрған Қарындашсың. Ішке кірісімен, сені іздеуі айдан анық.

	Қара Қарындашты бұл сөз ойландырып тастады. Бірақ лезде бойын жиып алып, сергек үнмен:

	– Жоқ, достым! Шешінген судан тайынбас! Алғашқы сөзім – сөз!

	Кеттік, – деді шешімді үнмен.

	Ақ Альбом оның жүзіне таңдана қарады. Аңғарғаны – Қара Қарындаш алған беттен қайтпастай райда тұр екен. «Өзі шынында да қайсар мінезді-ау»,

	– деп іштей түйді.



	АЛҒАШҚЫ САПАР

	Секіріп түсісімен екеуі ағаш, бұталардың арасымен ел сирек қоныстанған қала шетіне қарай жол тартты. Бейтаныс, асығыс жүрген қос жолаушы талайларды таңырқатып тастады. Бұта басына қонып алып, көңілді әуенге басып отырған бір топ торғай әндерін пышақ кесті кілт тыйды. Үрпиісіп, үрке қарасып аз отырды да, дүр етіп көтеріліп, көзден ғайып болды. Алдыңғы аяқтарын айқастырып, ін аузында шиқ-шиқ етіп отырған саршұнақтар да қас пен көздің арасында зым-зия жоғалды. Екеуі бұл көрініске еріксіз езу тартты. Бұлар шыққан бетте орманға қарай беттеген. Ақ Альбом досының әлгіндегі сөзінен соң ерекше қуанышқа кенелген-ді. Ол Қара Қарындаштың өнерін сонау алыста көрінген тау, аспандағы бұлт, ақ қайың, өзендер мен көлдерге айтып, жария қылуға асығулы. Олардың ағынан жарылып айтар сырларын естімекке құмар. Сондықтан да Ақ Альбом үлкен толқу үстінде келе жатыр. Асыға алға ұзап кеткен серігінің қимылына шын сүйсініп:

	«Жылдамын өзінің!» – деп қояды. Өз денесінің ауырлығына сәл-пәл кейіс білдіргендей:

	– Мына бір бұталарды-ай, ә! – деп ұйыса өскен, тікені самсаған келеңсіз бұталарға қабақ шыта қарады.

	– О-һо, алақай! Орман да көрінді! – деп масаттана дауыстаған Қарындаштың үні Ақ Альбомның көңілін лезде жадыратып жіберді.

	Екеуі өзеннің биік қабағында оқшау өскен, жапырағы мол талдың түбіне отырып, біраз тынықты. Қаладан ат шаптырым ұзап кеткен екен. Қара Қарындаш талға сүйенген күйі айналасына барлай қарады. Өзі тым көңілді, көптен аңсап, көптен сағынып күткен еркіндікке шыққандығына әлі сенбегендей халде...



	ЕРКІНДІК

	«Шіркін, еркіндікке не жетсін!» деп тамсана ойлаған Ақ Альбом өзеннің арғы бетіне көз салды. Орманға дейінгі алаптың ажары мүлдем бөлекше көрінді. Шуақты көктем құшақ-құшақ гүл дестелерін осынау алқапқа төгіп кеткен дерсің. Алуан түстес гүлдер көздің жауын алып, көңілді қуантады. Осынау тәтті әсер тілдерін байлағандай екеуі көпке дейін үнсіз тұрады.

	Күн де батуға таяп қалды. Батар күннің қызғылтым бояуы көз жетер кеңістіктің барлығын айрықша шырайландырған. Сезімтал Қара Қарындаш таңданысын жасыра алмай:

	– Керемет, ә! – деп дауыстап жіберді.

	Ақ Альбом Қара Қарындаштың бойындағы құбылысты жіті бақылап тұрған. Оның бойындағы сезімталдық пен сергектікті осы жолы мейлінше айқын аңғарды.



	ТҮН

	Қараңғылық түсіп, көз байлана бастаған соң, Ақ Альбом:

	– Түн де келіп қалды, білем, әне бір жуан ағаштың түбіне барып паналайық, – деді.

	Қара Қарындаш серігінің сөзіне бірден құлақ асты. Жым-жырт, у- шусыз келіп, қараңғылығын жаба салған түннің жұмбақ мінезі көп екен. Әр тұстан андағайлап шыққан, әрі бейтаныс, әрі жұмбақ дыбыстар қосылғанда, құлақты тұндырып жіберді. Қорқынышты-ақ. Екеуі бір-біріне тақалып, кәрі ағаштың қуысына тығыла түсті. Әбден қалжырапты. Ұяң басып, ұрлана келген ұйқы екеуін маужырата бастады.



	ЖЫМЫҢДАҒАН ЖҰЛДЫЗ

	Қара Қарындаш кенет көзін ашып алып, есінеп жіберді де, қуыстан аспан әлеміне көз тастады. Сонау алқара көк жүзінде жарқырай жанған жеке жұлдыз бұған жымың еткен сияқтанды. Ол енді зер салып қарап еді, шынында да, жарық жұлдыз зеңгір биіктен төменге көңілдене көз тастап тұр екен. Ол осы мезетте ұйқыдағы Ақ Альбомды оятып, оның ақ парағына сол жұлдызды салғысы келіп кетті. «Шіркін-ай, келістіріп бір салсам-ау! Көрген жандар бас шайқап, таңдай қақса ғой!» Қара Қарындаш көпке дейін мазасыз күй кешті. Ақ Альбом бетіне салған суреттері туралы ойлады. Сол суреттерді өзін қалам етіп жасаған Қыз бен Жігіт көрсе, екеуі де қатты қуанар еді деген қиялға да берілді.



	КҮТПЕГЕН КЕЗДЕСУ

	Иә, бәрі күтпеген жерден басталды. Тура ағаштың түбінен:

	– Мәссаған, безгелдек! Мына екеуінің тығылып жатқан жерін қара, – деп таңдана дауыстаған қыздың ақ жарқын үні бұларды ұйқысынан шошытып оятты.

	Үрпиісіп, орындарынан атып-атып тұрды. Әсіресе Ақ Альбом бейтаныс қыздан қатты қорыққан. Көзілдіріктінің жіберген қуғыншысы ма деген үреймен Қара Қарындашқа жалтақтай қарады. Бірақ оның әлпетінен бөтен ажар байқамады. Қайта ол қуанышты күйде қызға ұмтыла түсіп:

	– Мұнда неғып жүрсің? – деп сұрады.

	– Ой, Қара Қарындаш, ал сен мұнда неғып жүрсің? – деді қыз.

	Ол Кекілді Қыздың тізесіне қарғып мініп алды да, мүнда келген жайларын қысқа баяндап шықты. Қыз сенер-сенбесін білмеді. Бейтаныс Альбомға қарап еді, ол қозғалақтап қойып, Қара Қарындаштың сөзін растағандай болды.

	– Кәне, көрсетші. Сенің салған суреттеріңді көрейін, – деді ынтыға түскен қыз.

	– Кел, көр! – Ақ Альбом алғашқы бетін айқара ашты.

	– Пәлі, мынауың керемет екен! – Қыз қолдарын шапалақтап, шаттана тіл қатты. – Сенің көп қарындаштардан бөлек екеніңді мен сонда-ақ білгенмін. Қыздың көзі оттай жанып, екі бетінің ұшына қызғылтым нұр ойнады.



	ТОСЫН ҚАУІП

	Осы бір мамыражай, көңілді сәтті біртіндеп жақындай түскен ат тұяғының дүсірі бұзып кеткен. Бұл кім болды екен деген оймен Қыз жанындағы төбеге лып етіп, тез көтерілді. Дыбыс шыққан тұсқа мойнын созып қарай берді де, көз шарасы ұлғайып, үрейін жасыра алмаған Қыз қатты дауыстап жіберді.

	– Тығылыңдар! Көзілдірікті!

	Одан әрі сөйлеуге шамасы келген жоқ, төмен қарай құлдыраңдап жүгірді. Қара Қарындаш шапшаң қимылдап, Ақ Альбомды кәрі ағашқа қарай сүйреп, қуысқа қойып кетті.

	Алғашында қатты сасқалақтаған Қыз табан асты айлаға көшіп, жалғыз аяқ сүрлеуге түсті де, алға қарай жүре берді. Шашы дудырап кеткен, үстіндегі киімі алқам-салқам, ағындай шауып келе жатқан Көзілдірікті атын

	«Дыр-р-р!» – деп, тежей берді. Жолдан ысырылып, шетке шыға берген Қызға:

	– Әй, қыз, аман ба? Ә, сен екенсің ғой! – деді ауыздығымен алысқан атының тізгінін қаттырақ тартып.

	– Саламатсыз ба? Неге асығыс жүрсіз? – деді Қыз жылы жымиып.

	– Неге асықпайын?! Әнеугүнгі сенің қожаңнан қыруар ақшаға сатып алған

	Қарындаштан айырылдым. Сирағың сыңғыр сайтан, терезеден шығып қашып кетіпті. Көзіңе түскен жоқ па?

	– Жо-жоқ! – Қыз күліп жібере жаздап, өзін әзер тежеді.

	Мұның бұл күйін тез аңғара қойған Көзілдірікті шарт кетті. Ұнатпаған сыңаймен:

	– Неменеге жетісіп, мәз бола қалдың? – деп сұрады.

	– Жай, әшейін, – деді Қыз саспай.

	Қуыстың түкпірінде тығылып жатқан екеуі бірін-бір нұқып қалды. Ақ Альбом Қара Қарындашқа:

	– Менің кеткенімді білмегені қандай жақсы болды, – деп сыбырлады.

	– Тс-с, – деді Қара Қарындаш. – Шыдасаңшы! Көзілдіріктінің үні қатқыл. Тақақтап, Қыздан:

	– Шын айтасың ба? – деп тағы сұрады.

	– Рас!

	– Жердің қай қуысына тығылса да табамын. Қап, қаншама ақшамның босқа кеткені-ай, ә!

	Ат сауырына сарт етіп тиген қамшының суық үні құлаққа түрпідей тиді. Ат тұяғының дүсірі біртіндеп ұзай берді.

	Көзілдіріктіден құтылғанына қуанған Қыз бұлардың қасына асыға жетті.

	– Тамаша! – деді Ақ Альбом ақ жарқын үнмен. – Менің кетпегенімді білмегені мұндай жақсы болар ма!..



	КЕКІЛДІ ҚЫЗДЫҢ ӘНІ

	Кекілді Қыз Қара Қарындаштың өнеріне мейлінше риза болған-ды. Ол мұның ерекше екенін ағасы екеуі жасап жатқанда-ақ сезген болатын. Ал ғажап суретші екенін білгені тап бүгін.

	Кекілді Қыз Қара Қарындашқа елжірей қарады. Кішкене кеудесі қуанышқа толы. Мүлдем көңілденіп кеткені сонша, кенет мойнындағы үлбіреген қызғылтым орамалын қолына алды да, дөңгелей билеп, әсем де көңілді бір әуенді шырқата жөнелді.

	Ақ Альбом мен Қара Қарындаш қыздың бұл қылығына таңданып, салған әнін қалт етпей тыңдады. Бойды билеп алған әннің сиқырлы күші кім- кімді болса да елітердей.

	Кекілді Қыздың үстіндегі үлбіреген ақ көйлегі желмен желбіреп, көкпен қалқи ұшып бара жатқан құс қанатына ұқсайтын секілді. Көңілді Қыздың ашық дауысы айналаны жаңғырықтырып бара жатты. Өзендегі жарыса құрылдаған құрбақалар да тынши қалған. Әр тұстан андағайлап шуласқан шегірткелер бір сәтке толас алғандай. Кекілді Қыздың үні табиғаттың бүгінгі көркем күйімен біржола үндескен сықылды.



	КҮЛІМДЕГЕН КҮН

	Бір мезетте Кекілді Қыз әнін кілт үзді де, ашық дауыспен айналаны жаңғырықтыра айқайлап:

	– Ей, Алтын Күн! Қара Қарындаштың өзіңді таңғажайып қып салғанын көрші, – деді.

	Күмбез көкке жайлап көтеріліп бара жатқан Күн бағанадан бері Қыздың қылығын қызықтап тұрған еді, атын атап, арнайы тіл қатқанына масаттанып қалды. Құмар сезімге бой алдырған қалыпта:

	– Кәне, көрсетші, – деп ынтыға дауыстады.

	Екі бетінің ұшы бал-бұл жанған Кекілді Қыз Ақ Альбомды көтеріп, алғашқы бетін ашып, салынған суретті Күнге көрсетті. Қара Қарындаш қатты толқыды. Өз-өзінен тыпыршып, бір орнында тұра алмай жүр. Күн күлімсіреген күйде:

	– Өте тамаша етіп салған екен! – деді. Аздан кейін сәл-пәл өкінген үнмен:

	– Әттең, түрлі-түсті бояуы жоқ екен. Әйтпесе суреті құлпырайын-ақ деп тұр, – деді.

	Қара Қарындаш бұл мақтауға қатты қуанып, секіріп-секіріп түсіп еді, артынша оның аузынан шыққан өкінішке толы лебізді естігенде, көңілі ортайып, жабырқау тартты. Қара Қарындаш бояу деген сөздің мәнін жете ұқпай, дағдарып тұрып қалды.



	МҰҢАЮ

	Қара Қарындаш мұңлы күйде ағашқа сүйеніп, ұзақты күнге тырп етпей отырды да қойды. Ақ Альбом өз серігінің жай-күйін жан жүрегімен ұғынды.

	Анда-санда жаутаңдап Қарындашқа, біресе алыс көкжиекке қарап, қозғалмай отырған Кекілді Қызға да көз тастайды. Ол Қара Қарындаштың көңілін аулай, бір-екі рет тіл қатып еді, бірақ жауап ала алмады.

	Көңілді Қыз іштей Күнге ренжіп қалған еді. «Кемшілігін қазір-ақ айтпай, кейінге сақтай тұрса қайтеді», – деп анда-санда күбірлеп қояды.

	Қара Қарындаш өз бойында табиғаттың сан алуан көркін бейнелей алар күштің жоқтығын осы жолы шын ұғынған еді. Әсіресе Алтын Күнді келістіріп сала алмайтынын ойлағанда, іш құса болып, терең күрсіне аунап түседі.

	Үшеуі сол түні ағаштың қуысына қайта түнеді. Кекілді Қыз күн батар кезде, қалаға қайтпақ болып ойланып қалды. Бірақ өз серіктерінің, әсіресе Қара Қарындаштың көңілін қиып кете алмады.



	КЕКІЛДІ ҚЫЗ БЕН ҚАРА ҚАРЫНДАШ

	Қара Қарындаш әрі аунады, бері аунады. Тіптен ұйқысы келмей қойды.

	Содан кейін тұрды да, сыртқа шығып кетті.

	Қыз ұйықтамаған екен.

	– Сен қайда барасың? – деді Қыз үрейлі үнмен.

	– Сыртқа. Ұйқым келер емес.

	– Қорықпайсың ба?

	– Неден қорқам, қасымда сен бар емессің бе?

	Қыз бұл сөзіне риза болды. Ол орынан жеңіл көтеріліп, Қарындаштың соңын ала сыртқа шықты. Айнала сүттей жарық екен. Кемеліне келіп толған Ай шар айнадай жарқырап, төңіректің барлығын ажарландырып тұр.

	Қара Қарындаштың толған Ай келбетін алғаш рет көруі осы болатын.

	Ол еріксіз дауыстап жіберді.

	– Мынау дегенің нағыз керемет қой! – Қыз Қара Қарындаштың бар құбылысқа әрі таңырқай, әрі таңдана, әрі сүйсіне қарайтын мінезін жақсы көріп кетті.

	«Шіркін, осыны суретке салса!» Қара Қарындаш жан-жағына таңдана қарады. Айлы түннің әсем көрінісі екеуін де біржолата елітіп алған. Бағана Күннің айтқан сөзі бұның бойына мазасыздық ұшқынын тастап кеткен-ді. Күдікке толы ойлар біржола шырмап алған. «Әттең түрлі-түсті бояуы жоқ екен», – деген Күн сөзі ызыңдап, құлақ түбінен кетер емес. Ол мұңайып қалды. «Мені неге жалғыз қылып жасады екен, ә?!» – деп ақырын күбірледі.

	«Расында да, мен неге жалғызбын, осы?»

	Кекілді Қыз Қарындаш бойындағы халді қалт етпей сезінген болатын.

	«Күрсінуін қарай гөр!» Ол мойнын бұрып, Қарындашқа қарап ақырын езу тартты.



	КЕКІЛДІ ҚЫЗДЫҢ ҒАЖАП ӨНЕРІ

	Зерделі Қыз осы сәтте тірелген тығырықтан Қара Қарындашты қалай құтқаруды ойлады. Оның бойында өзі де біле бермейтін бір тамаш өнер бар- ды. Ол әнді жап-жақсы айта алатын, бірақ ғажайып әнші екенін кеш білді. Мүмкін, Қара Қарындашпен кездеспесе, өнері құпия күйде қала берер ме еді, оны кім білген...



	АЙ АЙТҚАН СЫР

	Түн салқын тарта бастады. Кекілді Қыз жаурай бастаған соң, ағаш қуысына қайтып оралды. Бірақ ішке кірмеді. Жар басында жалғыз қалған Қара Қарындашқа қарайлап тұр. Содан кейін ағаш түбіне ұйыса біткен қалың шөпке басын төсеп, көзін жұмды. Әр алуан шөптің хош иісі мұрынды жарып, бойы маужырап, жайлы тыныштықтың жұмсақ құшағы өзіне қарай баурай түсті. Осы кезде күлімсіреген Күміс Ай тал түбінде жатқан Қызға таяп келіп, дәл төбесінен күлімдеп еді, Қыз ұйқы ұялаған көзін ашып алды. Ай қыз жүзіндегі жеңіл мұңды жіті аңғарған екен.

	– Сонша неге мұңая қалғансың?

	– Егер қасымдағы серігім қапалы болса, мен неге мұңаймаймын?

	– Е, оған не болыпты?

	– Көрмейсің бе, көңілі жадырар емес, – деп жар басында жалғыз тұрған

	Қара Қарындашты иегімен нұсқады. – Менің ағайым талай қарындаш жасады, бірақ олардың ешқайсысы тап мұндай өнерлі болған жоқ.

	– Оның қандай өнері бар?

	– Қарындаш – ғаламат суретші. Бірақ Күннің кешегі сөзінен соң қапаланып, сурет салмай қойды.

	– Күн не деп еді? – Ай таңдана сұрады.

	– Күн оның салған суретін ұнатқан-ды, бірақ бояуының жоқ екендігін айтты. Содан бері Қара Қарындаш тіптен көңілсіз. Күн айтқан бояуды қалай табарымызды білмей жүрміз... – деп, Қыз мұңая сөйледі.

	– Соған да қиналып жүрсіңдер ме?

	– Қиналмағанда ше?!

	– Ол тіптен оңай ғой. Мен бір жол таптым. Бұл жайды Күнге айтамын. Сенің кешегі әнің оған өте ұнаған еді, енді сен оған арнап ән салып бер. Әніңді естіп, саған мейірі түсер. Сонда өзінің қоймасындағы барлық бояуларын сендерге беруі мүмкін. Тек әнді келістіріп салғайсың. Көңіліңде еш қаяу қалмасын. Жүрегіңмен беріле айт. Әніңде титтей жалғандық болса, ол саған жылы шырай танытпайды. Осыны ұғып ал, жарай ма? – деді Ай.

	– Жарайды! – деген Кекілді қыздың қуанышы қойнына сыймады.



	КҮНГЕ АРНАЛҒАН ӘН

	Қыз ұйқысынан ерте оянып кетті. Қара Қарындаш Ақ Альбомның жанында пысылдап, ұйқыны соғып жатыр.

	Аяқ ұшымен ақырын басып, сыртқа шықты. Күн ұясынан енді көтеріліп келе жатыр екен. Қыз жүгіріп, өзен жағасындағы төбеге шықты.

	Сонау қалың орманның көкжиекпен астасар тұсынан қамшы бойы көтерілген Күн осы сәтте тым шырайлы көрінді. Қыздың кішкене жүрегі дүрсілдеп, кеудесін жарып кетердей аласұра соқты. Қатты толқыған Кекілді Қыз Күнге арналар әнін қалай бастарын білмей, біраз бөгелді. «Күміс Айдың түндегі айтқанын орындай алсам жақсы болар еді-ау», – деп, мазасыздана ойлады.

	«Не болса да тәуекел!» Кішкене кеудесін кере дем алды да, Кекілді Қыз ән бастай жөнелді. Ә дегеннен еркін самғай, ашық үнмен шырқалған ән таңғы тынық ауаны жаңғырықтыра естілді. Тұла бойды шымырлатып, жан- дүниені еліткен осы бір тамаша сазды әнді бүкіл әлем ұйи тыңдап қалған тәрізді. Көк кеңістігіне жаңа талпынған бала бүркіттей биіктеген ән қанаты құлашты тым алысқа сермегендей. Көк кеңістігіне, Алтын Күннің шапағына шомылғысы келіп, шырқай көтеріліп бара жатты...

	– Ризамын, Кекілді Қыз! Әніңе әбден риза болдым. Тыңдаудан еш жалығар емеспін. Тілегіңді айт!

	Қыз Қара Қарындаштың басындағы халді қысқаша баян етті.

	– Тілегің орындалды, Кекілді Қызым! Енді Қара Қарындаш жетімсіремейтін болады. Кәне, алақаныңды тос!

	Қыз қос алақанын тосқаны сол еді, Күн көз ілеспес жылдамдықпен өзі түстес сап-сары, жұп-жұмсақ, қоймалжың бояуды құйып жіберді.

	– Ал Қара Қарындашқа менен сәлем айт! Мынау жер мен көк, орман- тоғай, тау мен тас, өзен мен көл – барлығы менің перзенттерім. Ендігі бояуларды солардан тапсын. Тек талап, талмас қанат тілеймін! Жолдарың болсын! – деп, Алтын Күн мейірлене жымиған қалпы көкке өрлеп кете барды...



	АҚ БОЯУДЫҢ ӘЛЕГІ

	Ақ бояуды табу бәрінен қиын болды. Осы жағдайды ойлағанда Қара Қарындаштың тұла бойы шымырлап кетеді. Оқиға былай болған еді.

	Кеше Ақ Альбом, Кекілді Қыз, Қара Қарындаш – үшеуі ақ бояу іздеп жолға шыққан болатын. Сөйтіп, басын қар көмкерген биік таудың етегіне түс ауа келіп жетті.

	Биікке көтеріле түскен сайын күн салқын тартып, Кекілді Қыздың желең көйлегі пана болудан мүлдем қалғандай, тісі тісіне тиер емес. Еріндері көгеріп, икемге келмей қалды. Ширақ Ақ Альбомның да жүрісі мандымай келеді. Оның жүзінен шаршағаны айқын аңғарылып тұр. Жиі-жиі ентігіп, оқта-текте тастарға сүйеніп, тұрып қала береді.

	Қара Қарындаштың мына екеуіне жаны ашып кетті. Кекілді Қызға бұрылып:

	– Маған құтыны бере тұршы. Мен өзім алып келейін, – деп тіл қатты.

	– Жалғыз өзің бе?

	– Ия.

	– Қорықпайсың ба?

	– Жоқ, қорықпаймын. Қазір-ақ барып келемін ғой. Сендер мені осы маңда

	күте тұрыңдар, өзі онша алыс та емес секілді, – деді сенімді түрде.

	Кішкене құтыны қолына алысымен, Қара Қарындаш жеңіл қозғалып, биікке өрлей жөнелді. Қимылы тым ширақ. Қас қағым сәтте көзден ұзап, ғайып болды.



	ҚАТЕРЛІ БИІК

	Тікше келген жақпар тастың тасасынан шыға берген Қара Қарындаш селк ете қалды. Таяқ тастам жерде жер бауырлай жорғалап бара жатқан теңбіл-теңбіл әлдебір мақұлықты көрді. Екі көзі шоқтай жайнап, дыбыссыз қозғалады. Қара Қарындаш алғашында мысық екен деп қалады. Бірақ анықтай, зерлей қарағанда, мысықтан әлдеқайда үлкен екендігін аңғарды. Кенет әлгі мақұлық көз ілеспес жылдамдықпен алға қарай оқша атылды. Селк ете түскен Қара Қарындаш тасаға тығылды. Сатыр-күтір етіп, ірілі- уақты тастар төмен қарай домалай жөнелді. Жұдырықтай жұмыр тас жартасқа соғылып, қиыс ұшқанда, Қара Қарындашқа тие жаздады. Әлгі бейтаныс мақұлық мүйізі серек бір жануарды алқымнан алып, арпалысып жатыр. Жануардың тамағынан шапшыған қып-қызыл сұйық екеуінің үстін, айналаны жауып кетті. Таңертең қызғалдақ құйып берген қызыл бояу секілді. Бірақ мына қорқынышты түс тым суық, денені тітіркенткендей екен.

	Қара Қарындаштың мына қорқынышты көрініске қарап тұруға жүрегі дауаламады. Құтысын қыса ұсаған күйі тасамен қарсы бетке зыта жөнелді. Дірдектей шапшыған қызыл бояу түстес сұйық көз алдынан, қырылдап шыққан қорқынышты үн құлағынан кетпей қойды.

	Күн батуға таяп қалған болатын. Ол ұясына кірмей тұрып Ақша Қарға жетіп үлгеруі керек. Әйтпесе Күннің ризалығынсыз Ақша Қардың ақ бояу бере салуы екіталай, әрі Қара Қарындаштың қатерлі аймақтан неғұрлым алыстай түскені де жөн еді.

	Сүрініп кетіп, қолындағы құтысын түсіріп алды. Сыңғыр ете қалған құтыны сындырып алған екенмін деп зәре-құты қалмады. Бақытына орай,

	сырғып барып көлденең тасқа тіреліпті. Сүрініп-қабынып барып, құтыны іліп алды. Бұрынғыдай емес, жүрісі баяулай түсті. Өрге жүру біршама шаршатып тастаған екен. Демін басып, тасқа сүйеніп біраз тұрды. «Биікке шығу қандай қиын», – деп ойлады.



	БИІКТЕ

	Қара Қарындаш демігін басып, айналасын бағдарлап қарай бастады.

	Мұншалықты биіктен айнала дүниенің мүлдем сұлу болып, мүлдем кең болып көрінетінін алғаш рет байқады. Кеудесі де бір түрлі жеңілдеп сала берді. «Төккен терім текке кетпеген екен», – деп қуана дауыстап жіберді. Ақ Альбом мен Кекілді Қыздың осы ғаламат кеңістікті көре алмағанын қынжыла ойлады. Әлгідегі қорыққаны есінен шығып кетті. Ол қол созым жердегі қарлы шыңға, бар бояуын шың басына ақтара салған Күнге шаттана қарады.



	АҚША ҚАРМЕН КЕЗДЕСУ

	Ақша Қар Қара Қарындашты тағатсыздана күтіп жатқан. Күн Анасының айтқан тілегін екі етпеу – оның бойына сіңген асыл қасиеті. Қарындаштың жүзіндегі алабұртқан қуанышын пәк жүрегімен сезінген кейіпте нәп-нәзік белі майысып, ақша жүзі ажарлана қалыпты. Сүйкімді үнмен сүйсіне сөйлеп:

	– Сен қандай батылсың! Осынша биікке талмай жеткеніңе ризамын! – деді де қолындағы қауашағынан көз жауын алатын ақ бояуды мұның құтысына

	құйып берді. Ақша Қардың шырайлы жүзіне елжірей қараған Қара Қарындаш оны Кекілді Қызға қатты ұқсатты. Киімдері өзге демесең, екеуі егіз туған секілді. Тек бірі ойда, бірі шыңда.

	– Қош, Ақша Қар. Сыйыңа үлкен рақмет! – деп жылы шыраймен қоштасты.

	– Жолың болсын! – деді Ақша Қар ізетпен.



	ҚАРА ҚАРЫНДАШ ҚАЛАЙ ҚАЙСАР АТАНДЫ

	Қара Қарындаш бояу құйылған құтыны қыса ұстап, төмен қарай құлдырай жөнелді. «Адасып кетермін», – деп жүрексініп еді, бірақ бұрынғы көтерілген жолын тез тауып алды.

	Мұны төменде тағатсыздана күтіп тұрған Кекілді Қыз бен Ақ Альбом ентіге жеткен Қара Қарындашты қуана қарсы алып, екеуі жарыса сөйлеп:

	– Сені адасып кетті ме деп қатты қорқып едік, – деді. Қара Қарындаш әлгіде көргендерін асыға-аптыға баяндап үлгерді. Кекілді Қыз мұны құшақтай алып:

	– Қандай қайсар едің?! Жарайсың, Қайсар Қара Қарындашым! – деді сүйсініп.

	ҚҰЛПЫРҒАН БОЯЛАР

	Қара Қарындаштың қуанышы қойнына сыймай жүрген. Ақ Альбом екеуі Кекілді Қызды қалаға шығарып салып тұрып:

	– Кешікпей кел! Біз сені осы маңда күтеміз, – деді. Олар жалғыз аяқ жолмен ұзап бара жатқан Қыздың соңынан елжірей қарап тұрды. Қолындағы кішкене себеті ағараң-ағараң етіп, көзге тым ыстық көрінеді. Оның ішіндегі торғай жұмыртқасындай құтылардағы бояулар ертең-ақ тамаша бояу қарындаштар болып ораларын ойлағанда Қара Қарындаш та, Ақ Альбом да тебіреніп кетті. Қара Қарындаш жалғыздықтан енді біржолата құтылмақшы. Ойға алған армандарының көбі орындалар күн алыс емес. Бәрінен де Күн перзенттерінің жасаған қамқорлықтарына дән риза. Жап-жасыл бояуын сығып берген жасыл жапырақтар да, көгілдір бояуын берген зеңгір көк те, қоңырқай түсін қуана берген жер де Күн анасының айтқанын екі еткен жоқ. Тал шыбықтай бұралып, кішкене кекілі желмен ойнаған Қыздың қамқорлығы Қара Қарындашты тіптен риза етті.



	КЕКІЛДІ ҚЫЗДЫҢ ҚАЛАҒА КЕТУІ

	Кекілді Қыз әр түрлі бояу құйылған құтыларды алып, қалаға асығып жетті.

	Ағасы себеттің ішіндегі құтыларды қолына алып, таңданғандықтан басын шайқай берді...

	– Тамаша! Енді бояулы Қарындаш жасаймыз дейсің бе? Мұның өзі адам сенбес қызық болайын деп тұр ғой!

	Көп ойланған ағасы толқи сөйлеп:

	– Қара Қарындаш қуанар еді және салған суреттерінің де құлпырып шыға келуі сөзсіз!



	ҚЫЗУ ЖҰМЫС

	Жігіт пен қарындасы күннің демалыс екеніне қарамастан жаңа іске мейлінше ынтамен кірісті. Екеуі түнімен тыныс алған жоқ. Кекілді Қыз ағасының көңілді қалпына ерекше қуанды. Қолы-қолына жұқпайды. Ақ жаңқа болып жонылған сұлу қалыптар көздің жауын алады. Қаз-қатар тізіліп, қай түсті бояудың өзіне салынарын асыға күтіп жатқан тәрізді.

	Жігіттің маңдайынан шып-шып тер шықты. Кекілді Қыз қолынан келген көмегін аяған жоқ, құтыдағы сұйық бояуды қарындашқа айналдыру оңай шаруа емес-ті.



	СӘТ САПАР

	Таң құлан иектеніп атқанда, олар соңғы Сары Қарындашты жасап бітіп еді. Кекілді Қыз:

	– Ал, Сары Қарындаш, сәт сапар болсын, енді сен де сапқа қосылдың, – дегенде, ол:

	– Рақмет, Кекілді Қыз! Сенің бұл жақсылығыңды еш ұмытпаймыз, – деді.

	Бұйра шашты ағасы өз қолынан шыққан қарындаштарға елжірей қарап, қызықтап көп отырды. Күсті алақанымен барлығын сипап қойып:

	– Қара Қарындаштай қайсар, еңбекшіл, өнерлі болыңдар. Барлығыңа тілер тілегім сол, – деді де, отырған орнында қалғып кетті. Өзі әбден титықтап шаршаса керек.

	Кекілді Қызды да ұйқы жеңе бастады. Ол да қалжыраған еді, отырған күйі ұйықтап кетті.



	КҮТПЕГЕН ҚОНАҚ

	Сәске түс кезі. Әлден уақытта шағын үйдің есігі шалқасынан ашылып, ішке Көзілдірікті енді. Өзі самбырлай сөйлеп келеді.

	– Оу, мұндағылар шетінен маубас болып кеткен бе? Ұйықтап жатқандарың қалай? Бұл үйдің қожасы қайда?

	Кекілді Қыз қатты дауыстан шошынып, басын шапшаң көтеріп алды. Көзін әрлі-берлі уқалап, келген жанның кім екенін толық ажырата алмады. Ағасы да әрең оянды. Көзілдірікті оған сұстана қарап:

	– Қожаң қайда? – деп сұрады.

	– Науқастанып жатыр.

	– Неге ауырады?

	– Оны қожайынаннан сұра. – Ағасы ұнатпаған кейіппен Көзілдіріктіге ала көзімен қарап қойды.

	– Қара Қарындаштан хабар жоқ па?

	– Оны көшедегі, сырттағы елден сұра.

	– Өзің барып тұрған қыңыр екенсің.

	– Қыңырлық қисық сөйлегеннен шықса керек. Ал мен оң сұраққа оң жауап беріп үйренген жанмын.

	Көзілдірікті тістене сөйлеп:

	– Бәлем, қожаң келсін, жоныңнан таспа тілдірермін, – деді.



	КӨЗІЛДІРІКТІНІҢ ӘЛЕГІ

	Көзілдірікті теріс айналып, есіккке бұрыла берген. Сол мезетте ағаш сөредегі сап түзеп тұрған түсті қарындаштарға көзі түсті.

	– Мынау не сұмдық?! Қара Қарындаштың көзін жойып, мынадай бәле жасауға кіріскенсіңдер ме? Мыналарың ел көрмеген сұмдық қой! – деді де, сөреге жетіп барып, сап түзеп тұрған қарындаштарды қолына алып, сыртқа жүгіре шықты. Шықан бетте ащы дауысы таңғы ауаны жаңғырықтырып, айқай салды:

	– Жендеттер, қайдасыңдар, мұнда келіңдер!

	Кекілді Қыз ышқына шыңғырып жіберді. Көзінен аққан қос тамшы жас еденге тамып түсті. Ағасы істің бұлай насырға шабарын ойлап үлгермеген екен. Сарт етіп жабылған есікке ұмтылды. Бірақ Көзілдірікті құлыптап қойыпты.

	– Қап, жауыз-ай, қапыда қалдырдың-ау. – Жүгіріп барды да, есікті бар пәрменімен теуіп жіберді. Есік ілгегі топсасымен қоса жұлынып, шалқасынан түсті. Осы мезетте қылыштарын жалаңдатып, түстері суық қос жендет бөлмеге кіріп келді. Көзілдірікті барқырап:

	– Ұстаңдар мыналарды! – деп жарлық берді. Содан соң қолындағы қарындаштарын әуелете сілкілеп:

	– Бұлар елді бүлдіргелі жүр. Қара Қарындаштан бөлек мынадай бояулы бәлелерді шығарыпты. Мұндайайларды көрген соң, жұрт бет-бетіне лағып кетеді. Елді бүлінді дей бер. Қара Қарындашты менсінбей, қызылды-жасылды бәлелерге ұмтылатын болады. Жоқ, мен тірі тұрғанда, ондайға жол бермеймін, – деп долыра сөйледі.



	ТОРҒА ТҮСУ

	– Ұстаңдар мына оңбағандарды! – Қабақтары түксиген жендеттер тілге келген жоқ, екеуін шап беріп ұстап, қолдарын арттарына қайырып байлап тастады.

	– Әкетіңдер! Қала сыртындағы тас қорғанға апарып қамаңдар. Мен бұлардың көзін тап бүгін жойдыртамын, – деп Көзілдірікті қалш-қалш етіп тұр. Жендеттер екеуін алдына салып айдай жөнелді. Кекілді Қыз егіліп жылай бастап еді, ағасы қатқылдау үнмен:

	– Жылама! – деді тістенген қалпы. – Бұларға әлсіздігіңді көрсетпе. – Соңына қайырылып, айқай салды:

	– Кеудеде жан болса, үміттің де үзілмейтінін ұмытпа, Көзілдірік!

	– Тас қорғанның табалдырығынан бір аттасаң, үмітіңді күл, жігеріңді құм қылармыз!

	Көзілдірікті қарқ-қарқ күліп, масаттанған пішінмен қос жендеттің соңынан ілесіп келеді. Қолындағы қарындаштарды оңды-солды сермеп:

	– Тезірек қимылдау керек! Тезірек тас қамалға жетейік! – деп қояды.

	Бояу қарындаштардың қорыққаны сонша, тілдері байланды да қалды.

	Жарық дүниеге келген күннің таңы осылай басталар деп олар ойлаған емес еді.

	Қайсар Қара Қарындашпен кездесудің шаттығы мәңгілікке жоғалғанын сезу қандай қасірет десеңші!

	Көзілдіріктінің дөкір саусақтары сәт сайын сығымдап, жандарын мұрын ұшына шығарардай.



	ЖАСЫЛ ТӨБЕГЕ СЕЙІЛ

	Қара Қарындаш пен Ақ Альбомның жата-жата іштері пысты. Екеуі де кешегі шаршағандарын біржола ұмыта бастаған.

	– Кішкене сейіл жасап қайтсақ қайтеді? Бойым сергір емес, – деді Ақ Альбом қайта-қайта есінеп.

	– Мынауың тапқан ақыл! – Қара Қарындаш қуана келісімін берді.

	Бұлар қуысын паналап жүрген ағаштан жырақтау жерде кішігірім төбешік бар болатын. Қара Қарындаш оқшаулау жасыл төбешікке көптен бері құмартып жүрген. Соның сәті түсетініне қуанды.

	– Жүр, онда анау төбешікке шығайық.

	Төбе сырт көзге аласа көрінгенімен, өрлегенде екеуін әжептеуір-ақ шаршатып тастады. Қара Қарындаш төбенің ұшар басына бірінші жетті. Жеткен сәттте көлденең жатқан тақта тасқа ырғып шығып:

	– Алақай, бірінші боп мен жеттім, – деп, мақтана дауыстады. Ақ Альбом ентігін баса алмай:

	– Әй, мақтаншағым-ай, бөсе түс! – деп мысқылдай күліп қойды.

	– Өзіңнен көр! Жайбасарлығыңа мен кінәлімін бе, – деп әзілдеген Қара

	Қарындаш Ақ Альбомды қолынан тартып, тақта тастың үстіне шығарды.



	ЖҰМБАҚ ЖАНДАР

	Төбе үстінен айнала алақандағыдай көрінеді. Екеуі қатарласа отырып, жан-жағына құмарта қарасты. Бұлар отырған төбеден недәуір қашықта жасыл желек жамылған орманның ар жағынан еңсесі биік, қос мұнаралы қамал көрінеді...

	Әлдекімдер мұнара төбесінде қарауытып, қозғалып жүр. Қолына ұстаған ұзынша құралының ұшы күнге шағылып, жалт-жұлт етеді.

	Қара Қарындаш:

	– Пәлі, анау найза ғой, – деді үрейлі үнмен.

	Ақ Альбом сайға қарай құлаған қасқа жолмен келе жатқан бір топ адамды осы кезде аңғарған. Ол Қара Қарындаштың сөзіне құлақ аспаған күйде:

	– Қара Қарындаш, аналарды көрдің бе? Алдыңғылардың біреуі Кекілді

	Қыз секілді емес пе? – деді дүдәмал үнмен.

	– Кәне?!

	– Ана сай жаққа қара! – Қара Қарындаш серігі нұсқаған тұсқа жалт қарады да, өз көзіне өзі сенбегендей, бір нүктеге қадалған қалпы мелшиіп қатты да қалды. Бір қауым уақыттан кейін барып сөйлеуге шамасы келді.

	– Масқара-ай! Ағасы екеуінің қолын артына қайырып, байлап тастапты.



	ТӘУЕКЕЛГЕ БЕЛ БУУ

	Осыны айтты да, Қара Қарындаш тас түйін болып, түйіліп тұрып қалды. Жүзінен тосын бір іске бел буған ниет аңғарылғандай. Ол кенеттен:

	– Ал кеттік! – деді де, төмен қарай құлдырай жөнелді. Қара Қарындаштың қандай іске бел буғанын жөнді түсінбеген Ақ Альбом серігінің соңынан томпалаңдап еріп кете барды. Шапшаң қимылды Қара Қарындаштың соңынан қалмай жүру Ақ Альбомға оңай түспеді. Тікенді бұталар да жолды бөгеп, адымын аштырмайды. Екі-үш рет сүрініп, құлап та қалды... Сонда да болса намысқа тырысқан Ақ Альбом топталып келе жатқан жандардың алдын орай жүгіріп бара жатқан Қара Қарындаштан қара үзіп қалмауға тырысып келеді.

	Қара Қарындаш ентігін баса алмай, бір қалың бұтаның тасасына келіп тұрды. Оның соңын ала жеткен Ақ Альбом да демігін баса алар емес.

	Қара Қарындаштың жанарында әлдебір ұшқын жалт етті. Тәуекелге бел буған сыңайда. Әрі кесімді, әрі батыл үнмен тіл қатқан Қара Қарындаш:

	– Қайткенде де қолға түскендерді құтқаруымыз керек, – деді.

	– Қалай?

	– Жасауылдар өмірі естіп көрмеген әрекет жасауымыз керек.

	– Ол үшін не істейміз, – деді Ақ Альбом.

	– Екеуінің есін шығарып, бар өнерімізді аямайық. Ақ Альбом оның ойға

	бүккен құпиясын ұға алмай, дал болған күйде тұр.

	– Ал, батырым, ілес соңыма! Тек менің айтқанымды істей бер! Кеттік! – деді Қара Қарындаш.



	ЖОЙҚЫН ШАБУЫЛ

	Қара Қарындаш бұта арасынан жүгіріп шығып, жол үстіне кесе- көлденең тұра қалды.

	– Ақ Альбом, мұнда кел, мына қызықты қара! Адамдарды адамдар арқанмен байлап тастапты, – деді де мазақтай қарқылдап күле бастады.

	Кекілді Қыз бен Жігіт алғашқы сәтте таңырқап қалса да, артынан

	Қарындаштың тектен-текке жол үстіне шықпағанын іштей ұға қойған. Темір сауытты қос жендеттің қорыққандары сонша, көздері шарасынан шығып кетті. Жалма-жан қынапты қылыштарын суырып алып, тап бір үлкен ұрысқа дайындалғандай бола қалды. Көздері ежірейіп, мұрттары тікірейіп кетісті.

	Жер-көктен сабыла іздеген Қара Қарындаштың жер астынан шыға келгендей сайрап қоя бергенін көргенде Көзілдіріктінің төбесінен жай түскендей болды. Сол тұрған орнынан қозғала алмай қалды.

	Қара Қарындаш қара жолдың үстінде кішігірім найзадай шаншылып алып, қарқылдай күлуде.

	Тік қабақты, қою қасты, ұзын бойлы жендет қасындағысына қайрыла қарап, гүжілдеген дауыспен:

	– Мынау не пәле, жын ба, пері ме? Не істейміз? – деді.

	– Ойланатын не бар, қылышыңмен қағып таста! – деп шіңк ете қалды бойы тапалдау серігі.

	– Ол оп-оңай ғой! – деп ұзын бойлысы өкіректеп алға ұмтыла берді де, қылышын сермеп қалды. Қара Қарындаш көз ілеспес шапшаңдықпен қарғып кетті. Ауаны ысқыра тіліп өткен қылыштың қайқы ұшы жерді қауып, қою шаңды бұрқ еткізді. Қара Қарындаш одан сайын қарқылдай күліп:



	– Қайқы қылыш жер қапты,

	Құр сілтеуден не тапты?



	– деп тақпақтап жіберді.

	Ызаланған ұзын жендет қорбаңдап қайта ұмтылғанда, Қара Қарындаш жалт бұрылып, тағы да бір шетке ыршып түсті. Екпінін тоқтата алмаған жендет жолға төне өскен жуан ағаштың бұтағына соғылып, шалқасынан құлады. Ойбайын салып, орнында тыпырлады да қалды.

	– Мынау қайтеді-ей! – деп аласалауы алға ұмтыла берген. Тасада тұрған

	Ақ Альбом осы сәтте қорықпай, бар екпінімен секіріп, ентелеп келе жатқан тапал жендеттің көз алдынан зу етіп өте шықты. Не болып, не қойғанын ұға алмай қалған жендет кілт тоқтап, жан-жағына алақ-жұлақ қарап:

	– Мына жерді жын-пері жайлаған шығар, – деп аңқиып тұрып қалды.

	Ұзын бойлы жендет өз басымен қайғы болып жатыр.

	Қара Қарындаш жол ортасында сайрап тұр.



	Ақ қанатты ақ пері,

	Қайтып орал тағы да.

	Тез кетпесе бұл жерден

	Соқ аямай жағына.



	Ақ Альбом зу етіп, аласа жендеттің бетінен сарт еткізіп соғып кетті де, жасыл бұта арасына зым-зия сіңіп кетті.

	Жендет тосын соққының қай тұстан келгенін аңғара алған жоқ, жалт бұрылып кері қарай қаша жөнелді. Есін жиған ұзын жендет те апыл-ғұпыл орнынан тұрып, серігінің соңынан асығыс тайып тұрды.

	Көзілдірікті мүлдем есінен танып қалған. Мына секілді оқиға оның үш ұйықтаса түсіне кірмеген еді. Бояу қарындаштарды сығымдай ұстаған саусақтары жазыла берді. Жерге сау етіп төгілген бояу қарындаштар:

	– Алақай! – деп жамырай айқайлап, Қара Қарындашқа қарай жүгіре жөнелді. Көзілдірікті көзі аларып, тұрған орнына кескен теректей сылқ етіп құлап түсті.

	Кекілді Қыз бен ағасы екеуінің қуанышында шек жоқ. Қуанып жүріп бір-бірінің қолын шешісті.

	– Қайсар Қара! Осының бәрін ойлап жүрген сенсің-ау! – деп Кекілді Қыз

	Қара Қарындашты ризалықпен бауырына қысып, Ақ Альбомды арқадан қақты. Барлық бояу қарындаштар жүгіріп жеткен бетте, Қара Қарындашты, Ақ Альбомды қоршап алып, құшақтап, мәз-мейрам болысты...

	1986 жыл.





САРЫ СӨМКЕ ЖӘНЕ ОНЫҢ ДОСТАРЫ


	ЕРТЕГІ



	1

	Мұның өзі өте әдемі, ерекше сұлу Сөмке еді. Өзінің түсі де ашық, ұясынан жаңа көтерілген сап-сары Күн секілді-тін. Сыртына салынған бояулы суреттері көздің жауын алады.

	Расында да, алуан түске құлпырта бояған Допты алдына салып, қуалай теуіп бара жатқан кішкене сүйкімді Қонжық жүрегіңді еріксіз елжіретеді. Қос құлағы қалқайып, күлім қаққан көзінде қаншама мейірім тұнып тұр десейші. Допты шиыра тепкеніне, тегі, өзі ерекше риза болса керек. Тап осындай Сары

	Сөмке мектепке алғаш барғысы келген қай балаға болса да үлкен қуаныш әкелмей ме?!

	Сары бояулы сұлу Сөмке қаладағы қоймадан ауылдағы дүкенге, машинамен кешке қарай келіп түсті. Сатушы қыз оны әкеліп төрдегі сөренің жоғарғы жағына қойды.

	Ол түні бойы қараңғы дүкенде өз-өзінен тыпыршып, дөңбекшіп, еш тыныш жата алмады. Ертең таң азаннан ашылған дүкенге лап қойған жұрттың көзі өзіне бірінші болып түсетінін ол алдын ала болжап үлгерген еді. «Қандай балаға тап болар екенмін?» – деп ойлаған Сары Сөмке сонау

	фабрика ауласында достасқан Қонжық аюға өз сырын айтуға оқталды. Бұған дейін екеуі бірімен-бірі әлі тілдесіп көрген емес-ті. Бірақ кішкене Қонжық өз иесі – Сары Сөмкемен тап осылай пікірлесем деп ойлаған да жоқ болатын.

	Ал ертең екеуінің, екеу емес-ау, Доп үшеуінің тағдыры «ақылды» деген Адамның қолына біржола өтетін күн ғой.

	– Қонжық, әй Қонжық! – Тас қараңғыда тура құлағының түбінен естілген дыбыстан Қоңыр Қонжық селк ете түсті. Ол Сары Сөмке тап бұлай сөйлеп қоя береді деп еш күтпесе керек. Көзіндегі күлкінің ұшқыны сөніп, ыңғайсызданып қалған Қонжық:

	– Немене, жәй ма? – деді дауысы дірілдеп.

	– Мен сені ұйықтап қалған екен ғой десем... – Көңілдене сөйлеген Сары

	Сөмке сөзін әрі жалғады: – Қандай баланың қолына тап болар екенбіз, ә?

	– Қайдам?

	– Мен, неге екенін білмеймін, тіпті тынши алар емеспін. Бағанадан бері өзімді қанша қыштасам да ұйқым келер емес, – деді Сары Сөмке.

	Мұңаюды білмейтін Қоңыр Қонжық осы бір сәтте ғана кәдімгідей ойланып қалды. Бір кезде сықылық-сықылық етіп күле сөйлеген дауыс екеуінің көңілін аударып әкетті. Сөйтсе Доп екен.

	– Маған бәрібір. Сендер қорықсаңдар қорқа беріңдер. Мен өзім қорықпаймын! – деді ол батылдық танытып.

	– Е, неге? – Екеуі қосарлана сұрады.

	– Маған бәрібір!

	– Неге бәрібір?

	– Мен үшін жақсы бала да бір, жаман бала да бір.

	– Жоқ, сен олай деме, достым Доп! Ал, жарайды, өзі тентек, өзі салақ баланың қолына түстің дейік. Бір айға толмай жатып-ақ бет-аузымызды шимайлап, сатпақ-сатпақ кір болып жатсақ, оның несі жақсы?

	Доп тағы күлді:

	– Жоқ, әншейін әзілдегенім ғой. Тіпті мына қараңғыда ішіп пысып кетті.

	Сендер бір сөйлеп қалсын дегенім ғой. Мына Қоңыр Қонжық болса жалқауси бастады. Өзі ұйқыға тым құмар болып бара жатыр, – деп кішкене аюды бүйірден бір нұқып өтті.

	– Е, онда дұрыс, – деді Сары Сөмке сабырлы қалыпта асықпай.

	Қоңыр Қонжық Сары Сөмкенің жоғарғы бұрышына барып тұра қалған Допқа жымия қарады да, жұдырығын түйіп қойды. Ойыншыл Доп оған қарап, аузын қисаң еткізді. Осы сәтте ойын тілеп тұрған Қонжық қорбаң етіп, ұмтыла түсті де, Сөмкенің бетімен оны шыр айналдырып қуалай жөнелді.

	– Иә, ұстарсың! Саған шаңымды көрсетсем бе осыдан! – Сықылық-сықылық етіп, жоғарыдан төменге, төменнен жоғарыға, оңды-солды қашқан ойыншыл Доп Қоңыр Қонжыққа қарасын көрсетер емес. Сары Сөмке екеуінің ойынын қызықтап күліп тұр.

	– Әйтеуір, сені ұстамай қоймаймын, – деп Қоңыр Қонжық Доптың соңынан сонда да қорбалаңдап қалар емес.

	Екеуінің ойынын біраз қызықтаған Сары Сөмке олардың жуық арада тоқтай қояр түрі жоқ екенін аңғарды. Біраздан кейін ол:

	– Жә, жетер енді! Тынышталыңдар! Келмей жатып айқай-шуға басқанымыз өзгелерден ұят болар, – деп екеуін тәртіпке шақырды.

	Қоңыр Қонжық пен ойыншыл Доп айыздары әбден қанған болу керек, жүгіріп-жүгіріп барып, өз орындарына тұра-тұра қалысты. Екеуінің де жүздерінен Сары Сөмкеге деген ыстық ықыластың табы аңғарылады. Бір- бірімен алғаш рет тілдесіп, сөйлескен күні-ақ екеуіне қамқор көзбен қарап, еркелете ойнатқанына дән риза.

	Шаршаған екеуі тез арада ұйықтап кетті.

	Сары Сөмке біразға дейін толқулы халде болды. Ол ертеңгі күнді мазасыздықпен ойлап, аунақшып біраз жатты.

	Әрне, оған ойламасқа да болмайтын еді. Қанша дегенмен Сары Сөмке екеуінің ағасы секілді емес пе?!

	Ол қалғи бастады. Бүйірлері де аздап ауырып қалған тәрізді. «Антұрған мына екі тентек те біраз асыр салып тастаған екен-ау», – деп жымиып қойып, бір бүйіріне аунап түсті...

	Сары Сөмке түс көрді.

	Кекілі желмен желкілдеген әп-әдемі, көз жанары жарқ-жұрқ еткен бір сүйкімді бала мұны қолына ұстап, көкке көтере айғайлап, алға жүгіріп бара жатты.

	– Сөмкемді қараңдаршы. Өзі сондай әдемі! Іші толған кіл «Бестік!»

	– Кәне-кәне!

	– Міне, міне! – Әлгі бала кілт тоқтады да, мұның аузын төмен қарай төңкере салды. Міне, ғажап! Осы кезде ол өз көзіне өзі сенбеді. Кілең бір әп- әдемі, қып-қызыл «Бестіктер» көк шалғынның үстімен қаптай жарысып мәз- мейрам болып, шапқылап бара жатты.

	Бұдан соң түс кілт үзілді де, Сары Сөмкенің құлағына әлдекімдердің сыбырласқан, күбірлескен үндері жеткендей болды.

	«Бұлар кімдер?» – Ұйқылы-ояу жатып, бір сәтке селк еткен Сары Сөмке тың тыңдап еді, әлгі әлсіз естілгендей болған дыбыстар жым болды.

	Ол тез арада қайта қалғып кетті.



	2

	Сары Сөмке қателескен жоқ еді. Сөренің қарсы бетінде жатқан Бояу Қарындаштар мынау Сары Сөмке, Қоңыр Қонжық, Ойыншыл Доп – үшеуінің сырына әбден қанған-ды. Тар қорапқа тығылысқан Бояу Қарындаштар олардың әңгімесін естіген соң үлкен ойға қалды. Бағана олар ойнап жатқан кезде бұлар үн-түнсіз жатып, бірін-бірі бүйірден түртісіп қалып еді. Олардың әңгімелері мен сықылықтай ойнап жүргендегі дыбыстарын тыныс тарта тыңдап, ұзақ жатқан. Әсіресе Қызыл Қарындаш булыға сыбырлап, сыртқа шығуға сонша талпынды. Амал нешік, тар қорап алтауын тыпыр еткізбей қойды.

	Сары Қарындаш тістеніп:

	– Қап, ең болмаса ана Қоңыр Қонжық пен Доптың ойынын көре алмадық-ау! –деп кәдімгідей қиналды.

	Көк Қарындаш өкпелей сөйледі:

	– Алты айдың жүзі болды, әлі жарық дүние көргеніміз жоқ, – деп күңк етті де, бір бүйіріне қарай қысылыса аунап түсті.

	Жасыл Қарындаш тосын ой айтты:

	– Қайдан шықса одан шықсын, алтауымыз қосылып, қорапты сыртқа қарай итерсек қайтеді?..

	Қызыл Қарындаш мырс етіп күлді де:

	– Қайдан итересің, басыңды да, аяғыңды да сірестіріп бітеп тастаған, – деп, ол әрекеттен ештеңе шықпайтынын ескертті.

	– Тіпті титтей де саңылаудың жоқ болуын қарашы, әбден тұншығып- ақ құритын болдық, – деп жарық күнге құмар Сары Қарындаш қатты қынжылды.

	Қара Қарындаш көп сөйлегенді онша ұната бермей-тін. Мінезі де сондай салмақты. Ол бағанадан бері ой үстінде жатқан. Сары Сөмкені ерекше ұнатып, сонымен достасуды армандады. Кейбір жалқау, тентек балалардың

	Қара Қарындаш пен Қоңыр Қарындашты қалай болса солай бастарын тістелеп, аяқ астына лақтырып тастай салатын жаман әдеттерін бұрында сырт әңгімеден есітген. Сондықтан да Сары Сөмкенің ойы ә дегеннен-ақ мұның көкейіне қона кеткен. Осы сәт ол бар пәрменінше: «Сары Сөмке! Бізді өз қасыңа алшы. Сенімен біздің дос болғымыз келеді!» – деп айғайлап жібергісі келді. Бірақ өзге серіктері мұның бұл ойын құп көрсе ғой. Қатарындағы

	Қоңыр Қарындашқа сыбырлап еді, ол қуанып қалды.

	– Тіпті жақсы! Ойың тамаша екен! – деп қызу қостады. Өзге қарындаштар да елеңдесіп:

	– Ол не?

	– Ол не? – десіп қалды. Қоңыр Қарындаш толқуын жасыра алмаған күйі:

	– Анау Сары Сөмкемен достассақ қайтеді дейді. Меніңше, мұнысы табылған ақыл сияқты, – деді.

	– Өте орынды!

	– Тіпті тамаша болар еді! – Сары Қарындаш күдігін жасырмады.

	– Ал жалқаудың қолына түсіп қалсақ қайтеміз? – деді.

	– Тәуекел етеміз де! Қашанғы жата берейік! – Көк Қарындаш шешімін кесіп айты.

	– Сонда Сары Сөмкенің қасына қалай барамыз? – деді Жасыл Қарындаш баяу сөйлеп.

	– Қайдам?!

	– Қайдам?!

	Бір орнынан екінші орынға ауысып көшу бұлар үшін дүниедегі қиынның қиыны болды. Барлығы әрі ойланды, бері ойланды, бірақ еш нәтиже шығара алмады. Біртүрлі мұңайысқан халде тар қорапта қысылып ұзақ жатты. Қанша дауыстап қосыла айқайлағылары келгенмен тар қорап бұларды онсыз да тұншықтырып, көміп тастайды. Әрі Сары Сөмкенің бұлардың ұсынысын бірден қабылдап, құп ала қоюы да екіталай ғой. Бұрын танысып, жолығысса бірсәрі. Олар мұны ойлағанда едәуір абыржып қалды.

	«Енді не істейміз?»



	3

	Бұлардың қатарында сурет салуға арналған Альбом жатыр еді. Ол да бағанадан бері дүкен ішінде болып жатқан мынау ғажайып оқиғаларға қайран қалып көз ілмеп еді.

	Бояу Қарындаштардың бүгінгі тосын мінездеріне қатты таңданды.

	Жасыратыны жоқ, Альбом оларға алғашында кәдімгідей өкпеледі.

	Өкпелемей қайтсін, көптен бері көршілес, іргелес жатқанда бұған бір ауыз тіл қатып, сырларын айтпапты. «Тіпті, бірімізсіз біріміздің өміріміз қызықсыз болатынын неге ойламайды екен, ә?» – деп іштей налыды. «Мені тастап, күні бүгін келіп түскен Сары Сөмкеге құшақ жая ұмтылғандары тіптен ұят қой».

	Альбомның бойын қызғаныш оты өртеді. Ол сол бұртиған қалпы, теріс қарап, көпке дейін үндей қоймады.

	Дегенмен де мынау тосын оқиға біраздан соң бұған өзгеше ой салайын деді. Өзіне өзі келген соң, ол таққан кінәсінің орынды-орынсыз екеніне ой жүгіртті. Ең соңында басты кінә өзінде екенін мойындады. «Бар бәле өзімде, баяғыдан бері тіл қатып, қамқор көзбен қарасам, олар тап бұлай жасамас еді- ау. Және де бұлар дүкенге менен көп кейін келіп түсті емес пе? Сонда меің жасаған үлкендігім, қамқорлығым қайда?!» – деп ең соңында ой қорытты.

	Бірақ өзінен көп кіші Қарындаштар алдында күнәсін мойындап, кешірім сұрауға келгенде кежегесі кейін тартып, жалған намыс жетегінен ұзап шыға алмады.

	Жалпы, Сары Сөмкені өзі де іштей жек көріп жатқан жоқ. «Ақкөңіл әрі ақылды мұндай Сөмке бүкіл әлемде біреу-ақ шығар!» деп қиялдай ойлаған ол қарсы беттегі сөре жаққа көз салды.

	«Өзінің мінезі тым жақсы, тіпті соншама кішіпейіл. Қоңыр Қонжық пен Ойыншыл Доптың соншама еркелігін көтеру де оңай шаруа емес. Қандай мейірімді! Дегенмен, өздері соншама тату тұрады екен!» – деп сүйсіне ойлаған ол көпке шейін тәтті сезім құшағында жатты. Бір кезде жарқ еткен ой Ақ Альбомды өз нұрына бөледі. «Апыр-ау, мен неге Бояулы

	Қарындашпен достаспаймын. Әй, осы мінезім-ай! Тура аузымды буып тастағандай болмай, соларға бір ауыз жылы лебіз білдіріп, тіл қатсам, басымдағы бағым тая ма?»

	Қиналған Ақ Альбом өзіне тақау, бұйыға түсіп, ұйқыға кеткен Бояу Қарындаштарға қамқор көзбен алғаш рет елжірей қарады... Бұдан кейін қарсы беттегі сөреде тұрған Сары Сөмкеге көз салды. Бояулы Қарындаштар секілді оның қатарына қарай барудың жолын ойлады.

	Ақ Альбомды Сары Сөмкенің нағыз досы болуға жарайтын, сенімді серік екеніне шүбәсіз сенген. Оның асыл қасиетін ойлағанда, оған деген сезімдегі құрмет шексіз арта түскен еді.

	«Сөмкенің қасына қалай барсам екен, ә? Қой, болмас, мыналармен ақылдасайын», – деген шешімге келді.

	Бірақ ол Бояу Қарындаштардың ұйқысын қимай біраз тұрып қалды...



	4

	Мұқабасы жалтырап, әсем суреттермен безендірілген Әліппе дүкен ішінде болып жатқан барлық әңгіменің мән-жайына толық қанған еді. Ол тап бүгінгідей бір ғажап оқиғаның болатынын бағанадан-ақ сезгендей болған.

	Сатушы қыздың қолындағы Сары Сөмке сөренің шеткі жағында тұрған мұны сүйкей барып, қарсы бетке орналасқанда, Әліппенің бойы дір ете қалған. Өзі- өзінен қуанып, көптен күткен досына жолыққандай жымия күліп еді. Сары

	Сөмкеге алғашқы бетте-ақ тіл қатуға оқталып-оқталып барып қайтқан. Бірақ туғалы әдептің ала жібін аттамаған Әліппе сәтті кезеңді күтіп қалған. Ол өзінің Сары Сөмкемен етене танысып, түбі біржола достасып кететіндігіне, неге екені белгісіз, біртүрлі сенімді болды. Соның ішінен өзі болашақта алғаш орын алатынына шек келтірген жоқ. Ақылды Сөмкемен достасудың өзі неге тұрады! «Тегі ондай Сөмке алып жүрген баланың жалқау, сотанақ, салақ болуы мүмкін емес қой», – деп нық сеніммен ойлаған Әліппе ай жарығымен көзге айқын шалынған Сөмкеге қарады. Күлім көзді Қоңыр

	Қонжық бұған қарап көз қысқандай болды. «Қарай көр өзін, жымыңдауын!» – деп Әліппе сәл-пәл дауыстап жіберіп еді, Қоңыр Қонжық бұған жалт бұрылып:

	– Әй, неге тыныш жатпайсың? – деді. Бірақ үні жұмсақ. Мұнымен тап осы сәтте-ақ ойнағысы келіп тұрған секілді. Әліппе бойын тіктеп сыбырлай сөйледі.

	– Ақырын сөйле! Сөмке оянып кетіп жүрер, – деді.

	– Иә, оның да дұрыс, қанша дегенмен өзі әбден шаршады, білем.

	– Сен неге ерте оянып кеттің?

	– Ей, мына бір айдың сәулесі көзіме шақырайып... таң атып қалған екен десем... – Қоңыр Қонжық терезеге қарап қойып, керіле есінеді. Содан соң:

	– Қой, ұйықтайық енді, – деп көзін жұмды.

	Әліппе Қонжықпен тілдескеніне қуанып қалса да, оның «Қой, ұйықтайық» дегенін онша қаламады.

	Ол қайткен күнде де біраз әңгімелессем деген ойда еді. Қатарында жатқан Ақ Альбом мен Бояу Қарындаштардың оянғанын сезді ме, бір батыл іске бел байлады.

	– Қонжық десе, әй, Қонжық?!

	– Не?

	– Ұйқың келді ме?

	– Иә.

	– Мен саған бірдеңе айтайын ба?

	– Ол не?

	– Ренжімейсің бе?

	– Жоқ, ренжімеймін.

	– Менің сенімен достасқым келеді. Оған қалай қарайсың?

	– Менің де достасқым келеді. – Қонжық көтеріңкі үнмен сөйледі. Әліппе:

	– Онда үлкен рақмет! Бірақ, сәл ақырын сөйлеші! Сары Сөмке шаршады ғой, кішкене ұйықтасын, – деді.

	– Жарайды, саған да рақмет!

	Ақ Альбом мен Бояу Қарындаштар қозғалақтап қалды. Әліппе дауысын кенеп қойды да, тағы былай деді:

	– Қонжық десе?

	– Ау!

	– Ұйқың келді ме?

	– Онша емес.

	– Мен саған тағы бірдеңе айтайын ба?

	– Ол не?

	– Ренжімейсің бе?

	– Жоқ, ренжімеймін.

	– Менің достарымның да сенімен достасқысы келеді. Оған қалай қарайсың?

	– Олар кімдер?

	– Ақ Альбом мен Бояу Қарындаштар.

	– Неге достаспасқа?! Әбден болады!

	– Рақмет!

	– Саған да рақмет!

	Әліппенің қатарындағы серіктері мәз болып қалды. Оның аса қамқор пейіліне шынайы ризашылық білдірді. Ақылды Әліппе ойға алғанын жүзеге асырмайынша тыншу табар емес. Біраз сабыр тауып жатты да, әңгімені қайта бастады.

	– Қонжық десе?

	– Әу!

	– Ұйқың келді ме?

	– Онша емес.

	– Мен саған бірдеңе айтайын ба?

	– Ол не?

	– Ренжімейсің ғой?!

	– Жоқ, ренжімеймін, – деп Қонжық күле жауап берді.

	– Әй, қайдам-ау? – Әліппе әдейі дүдәмал үнмен сөйледі. Қонжықпен әзілдесудің өзі оған ерекше ләззат-ты.

	– О, неге? Ренжімеймін! Мінеки, шыным, – деп, алдыңғы аяғымен жүрек тұсын басты.

	– Сен секіре аласың ба?

	– Неге секірмеймін. Анау-мынау жерлеріңнен тоқтамай өте беремін.

	– Шының ба?

	– Шыным.

	– Ендеше біз жаққа секіріп өте аласың ба?

	– Пәлі, сол да сөз болып па! Қазір-ақ көрсетейін қалай секіретінімді.

	– Ал көрсетші, қане!

	– Е, несі бар! – Ол Сөмкенің бетінен лып етіп сөреге түсті де, Әліппе тұрған қарсы бетке қарай секіруге ыңғайланды.

	– Маңында сынатын ешнәрсе жоқ па?

	– Жоқ.

	– Әуп! – Қоңыр Қонжық оның қасына дік ете қалды.

	– Жарайсың, батырым! Ал әрі қарай біздерді алып өте аласың ба?

	– Сол да сөз болып па! Мен қазір-ақ...



	5

	Сары Сөмке таңертең дүкен есігі салдыр-гүлдір етіп ашылғанда, селк етіп, оянып кетті.

	Мәссаған! Мына ғажапты қара! Әсем Әліппе оң бүйірін бұған төсей, сүйене тұрып қалыпты.

	Сол жақ қанатына Ақ Альбом жайғасыпты. Қораптардан бастарын сәл- пәл қылтитып, жымың-жымың етіскен Бояу Қарындаштар да жақындап келіп орналасыпты.

	Қоңыр Қонжық көзін ашар емес. Допқа басын сүйеп қойып, қорылдап тұрып ұйқыны соғып жатыр. Сары Сөмке оған жымия қарап қойды да «Мыналардың бәрін істеп жүрген сенсің-ау, ә?! Шіркін, Қоңыр Қонжығым- ай, сенің дос көңіліңді былайғылардың бәрі түсіне білсе ғой!»

	Қоңыр Қонжықты арқаға қағып, танауынан шертіп жіберді де:

	– Ой, Қонжық, Қонжық, тұр, ұят болады! Адамдар келе жатыр, тез орныңа бар.

	Қонжық көзін уқалай салып, атып тұрды. Тұрған бетте Допты тарс еткізіп бір теуіп, орнына жіберді. Өзі қос құлағы қалқиып, қоңырқай көзі күлімдеп, аяғын көкке көтерген қалпы қаздия қалды.

	Сары Сөмке де бойын тез жиып, сыпайы қалыпқа түсті. Қоңыр Қонжыққа көз салып еді, көзінде бөлекше бір қуаныш жарқылы ойнайды.

	«Жарайсың, Қонжығым!» Сан құбылған бояулы бүйірін есіктен түскен мол сәулеге сүйдіріп, еркетотай Доп та әуелей қалқып тұра қалыпты.

	Сары Сөмке жымың етті де, есік жаққа назар салды. «Кім келер екен?» Дүкенге алдымен ақ жібек көйлек киген кешегі сатушы қыз енді.

	«Жалпы өзі сүйкімді қыз! Кеше мені қаладағы қоймадан алып жатып:

	«Ой, Сары Сөмке, аман ба? Қарай көр өзін, тасаға тығылып, жалғыз жатысын. Міне, қызық, мына аюды қарай көр! Көзін-ай өзінің!» – деп, Қоңыр Қонжықтың басынан жұп-жұмсақ қолымен еркелете сипап қойды. Содан соң:

	«Жоқ, бауырым, бұл жатыс болмайды! Мен сендерді ауылға әкетейін», – деп Сары Сөмкені бауынан лып еткізіп көтеріп алды да, машинаға салды.

	Сары Сөмкенің сонда-ақ сатушы қызға алғысын айтқысы келген. Бірақ адамдардың барлығы бірдей бұлардың тілін түсіне бермейтінін ойлады.

	Дегенмен де мына қызды Сары Сөмке ерекше ұнатып қалды. Машинаның шофері алды-артын абайламай сөйлейтін біреу болу керек: «Болсайшы енді, о заманда бұ заман, жансыз затпен сөйлескен сені көрдім», – деп кеңк-кеңк күлді де, есігін тарс жауып, қозғалып кетті. «Қап, әлгі қызға жаңағы сөз ауыр тиді-ау!» – деп Сары Сөмке біртүрлі ренжіп қалды.

	Өткен күнді бір сәтке ойлап кеткен Сары Сөмке ішке кірген ақ сақалды қарияны көрді.

	– Иә, аман ба, балам! – Ақ жібек көйлекті сатушы қыз қартпен жарқын амандасты. Қарт кірген бетте кітап, ойыншық, басқа түрлі заттар тұрған ұзын сөрелерге сүзіле қарады. Сатушы қыз да қария не дер екен дегендей оның жүзіне барлай көз салып тұрды.

	Бір кезде қуанып кеткен қарт қолындағы тобылғы сапты қамшысымен етігінің қонышын сарт еткізіп, қатты дауыстап жіберді.

	– Мына құдайдың жарылқауын қараңыз! Түһ, көктен іздегенім жерден табылған жоқ па!

	Сары сөмке ә дегенде қарттың неге қуанғанына түсінбей қалды. Қас қағым сәтте қасына жетіп келген қария күнге күйген тарамысты қолымен мұны ұстай алды.

	– Үйде бір жаман тентек немерем бар еді. Соның арман еткені тап осындай бір сөмке еді. Құдай-ай, қандай жақсы болды!

	Қарт қанша риза болғанмен, Сары Сөмке тап бұл сәтте онша қуана қойған жоқ-ты. Бейтаныс қарттың өзіне деген ыстық ықыласына алғашында көңілі қатты тасып еді, артынша-ақ бұл қуанышының су сепкендей басылғаны. Әсіресе әлгі кісінің соңғы сөзінен бойы тіксініп қалды. «Жаман тентек!» деген үрейлі сөз құлағының ішінде бал арасындай тұрып алды.

	Сары Сөмке өз басымен қайғы болып кетті. Қоңыр Қонжықтың қорыққаннан тілі байланып қалған секілді. «Енді не істедік?» – Сары Сөмкеге сыбырлап еді, ол үрейден әлі айныға алмаған екен. Доп қорыққанынан бір бұрышқа бұғып қалыпты.

	Қарт қолында кетіп бара жатқан Сары Сөмке, Әліппеге, Ақ Альбомға, Бояу Қарындаштарға қимастықпен қарады. Іштей қынжылып: «Қап, мына шалды-ай! Жаңа табысқан достарымыздан мәңгіге айырды-ау!» – деп өзін қоярға жер таба алмай бара жатты.

	Олардың жүзіне көз салып еді, барлығы да жылаудың сәл-ақ алдында екен. Тіпті анау екеуінен көп төмен жатқан Бояу Қарындаштың күрсіне қозғалып қалғанын анық естіді. «Қайран достар-ай!» – деп Сары Сөмке іштей қынжыла тіл қатты. Қоңыр Қонжық көзінің алдына дір етіп тұра қалған ыстық жасты сығып жібергенде, ағаш еденге тырс ете түсті. Ол сол сәтте ең соңғы үмітпен, жалынышты жүзбен сатушы қызға көз тастап еді. Сатушы қыз мойнын бұрып, бұған қарай қойған жоқ. Ол күлімдеген қалпы қарттың ақшасын санап алып жатты.

	Сары Сөмке Қоңыр Қонжық сезіміндегі арпалыстан мүлдем бейхабар еді. Оның бар санасын әлгі «Жаман тентек» деген сөз мүлдем билеп алған.

	Бірақ бүйірінде тыпыршып, мазасызданған Қоңыр Қонжықққа еріксіз назар аударған. Оның жүзі күреңітіп, әлемтапырық болып кеткен екен. Көз шарасы тағы да жасқа тола бастаған. Сары Сөмке бұрынғыдан бетер мұңайып қалды.

	Осы кезде сатушы қыз қарияға күле сөйлеп:

	– Ата, немереңіз ақыры бірінші класқа барса, Әліппені де әпермейсіз бе? – деді.

	– Е, әліппең де бар ма еді?

	– Бар! – Әліппенің қуанғандығы сонша, орнынан ұшып кете жаздады.

	Бірақ ол артынша-ақ өз қуанышын тез тежеді. Ойына қасындағы қос серігі оралды. Олардың көңіліне қарамай, елпектей жөнелгенін ерсі көрді. «Өз басының қамын жеген ақымақ», – деп олардың кінә артып, сөкпесіне кім кепіл.

	Әліппе адымдай басып келе жатқан қызға қарады. «Қап, әттеген-ай!» ол терең күрсінді. Ақ Альбом мен Бояу Қарындаш жаққа қарауға дәті шыдамады. Тап қазіргі мезетте олардың қиналған халін көруден ауыр нәрсе бар ма?! Қанша дегенмен, достықтың аты достық қой! Енді ғана басталған осы бір бақытты шақтың ғұмыры тым қысқа болғаны ма?!

	Кенет қою түн қойнауында адасып жүрген жанға құлын мойнындағы күміс қоңыраудай естілген бір ерекше дыбыс Әліппені желпіндіріп тастады.

	– Немереңіз сурет салса, Альбом мен Бояу Қарындаш та бар, ата, – деді ақ жібек көйлекті қыз.

	– Өй, айналайын, салғанда қандай! Тегі сурет десең ішкен асын жерге қояды. Қалқам-ай, бұл ақылың қандай жақсы болды! Күнге пісіп, су жағасындағы қайраңда саусағымен ылғи да жер сызғылап отырғаны. Енді, тілім тасқа, қолынан келмейтіні жоқ. Көбелек пе, құс па, үй дей ме, доп дей ме – неше түрлінің суретін ерінбей-жалықпай сызғылап жатқаны...

	Жол бойы барлығы ерекше қуанышта болды.

	Қарт атай ерге ілінген Сары Сөмкені бүйірінен сипап-сипап қойып, ыңылдап ән айтып келе жатты. Қарттың қолы тигенде Қоңыр Қонжықтың қытығы келіп, Сары Сөмкеден сырғып түсіп қала жаздады. Сықылық-сықылық етіп күліп қойды.

	Жол бойының табиғаты ерекше көркем екен. Сонау алыстан көрінген, басында ақ қар жатқан алып таулар да, аспанмен аққуша қалқыған ақша бұлттар да, хош иісі аңқыған сан алуан гүлдер де – барлығы бұларға күлімдеп қарасатындай.

	Танауды жарған жусанның, кішкене бір жылғадан өткендегі жас жалбыздың кеуде жарған иісі мұндай ғажап болар ма?!

	Сары Сөмкенің қуанышында шек болмады. Ол ақ жібек көйлек киген сатушы қыз туралы тебірене ойлады. Егер ол болмағанда, сол қаладағы үлкен қойманың бір бұрышында көпке шейін жападан-жалғыз жата берер ме еді, кім білсін. Қоңыр Қонжық мен Ойыншыл Допқа қиғаштай көз салып еді, олардың да қуаныштары кемерінен асқан дариядай тасулы екен.

	Ақ боз атты жорғалатып келе жатқан қарттың мына қалпына ол ерекше сүйсінулі еді. Өткен түнгі түсінің шынымен шындыққа айналғаны ма?!

	Бір кезде ақ сақалды қария аттан түсіп, Сары Сөмкенің аузын ашып, Әліппені алды да, суреттерін, жазуларын бір тамашалады.

	– Пай-пай, қандай әдемі жазулар! Суреттерін қарашы, көздің жауын алғандай! – Содан кейін Ақ Альбом мен Бояу Қарындашты да алып, ашып көріп, сүйсінген лебізін біраз ақтарып тастады. Қарияның күн иісі аңқыған қолы соншама жұмсақ, соншама аялы екен...

	Ақ боз ат та өз иесінің көңіл-күйін жақсы сезгендей тым сергек, еркін келеді. Қарт анда-санда өзінен-өзі:

	– Кішкене көкешім-ай, қандай қуанар екен десейші, ә?! – дейді де, көңілдене дауыстап:

	– Шу, ақ боз ат! – деп жеңіл тебініп қойды.

	Сары Сөмке алғаш дүкеннен шыққандағы күдігінен мүлдем

	арылғандай. Қоңыр Қонжық көлдің жағасына қатар тігілген ақ шаңқан киіз үйді көргенде қатты қуанды. Ойыншыл Допқа көрдің бе дегендей ақырын ғана көз қысып, көл жақты иегімен нұсқады.



	6

	– Алақай! Атам келді! Алақай!

	Тұп-тұнық тау ауасын жаңғырықтыра шыққан бала дауысы Сары Сөмке мен оның достарының көңілін көтеріп тастады.

	– Әй, айналайын! Міне, іздегенің табылды ақыры! – Қарт ерекше бір жылылықпен сөйлеп келеді. Атасы атынан түсіп, ердің қасындағы Сары

	Сөмкені жүгіріп келген немересінің арқасына асты.

	– Кәне, былай тұршы, көрейік. Қалай, жараса ма екен өзі?!

	Екі езуі екі құлағында кеткен немересін айналдыра қараған қарт қарқ- қарқ күліп, бас бармағын көрсетіп:

	– Пай-пай-ой, өзің мүлдем сықиып кетеді екенсің!.. Өй, шелтиген танауыңнан айналайын! – деп алды да, немересін құшырлана құшақтап, бетінен сүйді. Қарттың қолы бұрынғыдан бетер жұмсарып кеткен секілді. Әр нәрсеге бөлекше байымдылықпен қарайтын Сары Сөмке: «Қарттың өзі мынадай аңқылдақ, тамаша жан болғанда, оның «Жаман тентек» немересі, тегі жаман болмауы керек», – деп кесімді ой түйді.

	Ол бұл ойының шындығына көп ұзамай-ақ көз жеткізді.

	Ойға қарай жүгіре жөнелген бала Сары Сөмкені әуелете шиырып:

	– Алақай! Алақай! Мен биыл мектепке баратын болдым! Әже десе, менің әдемі Сөмкемді қарашы! Қандай әдемі! Кішкене аюдың, әдемі доптың суреті бар. Ха-ха-ха!

	Жүгіріп бара жатып, қуана секіреді, барынша сақылдай күледі.

	Қоңыр Қонжық пен Ойыншыл Доптың күткендері де осы еді. Олар да мәз.

	Әліппе, Ақ Альбом, Бояу Қарындаштар да Сөмке ішінде қуанғандарынан асыр салып, біраз билеп алды. Аузы ашылмай жүрген тар қораптың дәл осы жолы белі босап, Бояу Қарындаштар еркіндікке шығып, масайрасып қалды.

	Әліппеніңң қуанышын тілмен айтып жеткізу тіптен қиын-ды. Өзінің жас иесінің шын ықыласты, талапты бала екенін ол бірден сезген. Онымен болашақта берік дос болатынына кәміл сенді.

	Олар баланың атының кім екенін де біліп алды. Есімі – Талап. Ол түн қараңғысы түсіп, көзі ұйқыға барғанша жаңа табысқан достарынан бір елі ажыраған жоқ. Әліппенің парақтарын тура жүз рет ашып, жүз рет жауып, суреттерін тамсана отырып тамашалады. Атасының қылпыған өткір бәкісімен Бояу Қарындаштарды ұштатып алды.

	Екі көзі шарадай жанып, Ақ Альбомның бетіне алғашқы суретті де салып үлгерді. Ең бірінші салған суреті жасыл сабақты қып-қызыл қызғалдақ гүл мен сап-сары шар секілді үлкен Күн еді. Күнге тиер-тимес болып тұрған асқақ таулар да суретте ажарланып көрінді.

	Талаптың Ақ Альбом бетіне салған бояулы суреттер Сары Сөмке мен оның айырылмас серіктері – Қоңыр Қонжық пен Допқа ерекше ұнады.

	Әліппе де қызықты суреттерге толы еді.

	Талап Альбомның келесі бетіне ең алдымен өзі секілді кішкене баланы асықпай салды. Содан кейін оның иығына тап өзінікіндей сары түсті Сөмкені ілді.

	Ол қиялшыл, арманшыл бала болатын. Сондықтан да ол Сары

	Сөмкенің бетіне салынған Қоңыр Қонжық пен Ойыншыл Доптың іс-әрекетсіз қарап тұрғанын мүлдем қалаған жоқ. Қоңыр Қонжықты қызу ойынға кіріскен қалыпта бейнеледі. Алдыңғы аяғын әуелете көтеріп көкте қалқыған Ойыншыл Допты әлгі балаға қарай тебуге дайындалып тұр дерсің.

	Талап Әліппені де өкпелеткен жоқ. Ол Сары Сөмкеден төбесін қылтитып, қызық ойынға мәз бола қарайды. Атасы мен әжесіне көрсетіп еді, олар суретті әбден келістіре мақтады. Көрші ауылдан келген адамдар бастарын шайқасып, Талаптың жетістігіне құтты болсын айтысты.

	Қолдан қолға өтіп, адамдарды таңырқатқан Ақ Альбом енді сурет көрмесіне айналғандай. Бояу Қарындаштар үшін бұл күн ұлы мереке болды.

	Ұлы мереке емей ше, көпке таныта алмай жүрген асыл қасиеттерін Талап айдай әлемге жеткізіп отырса...

	Күн батып, айналаны қараңғылық бүркеді. Үй іргесіндегі көлден бақылдаған көлбақалар мен құстардың дауысы айқын естіледі...

	Мектепке барар күнді асыға күтті. Атасынан сұрағанда, ол: «Сабақ басталуға әлі екі ай уақыт бар» деген. «Туһ, қандай ұзақ! Неге тезірек басталмайды екен», – деп қынжылды.

	Ұйықтап еді, түс көрді. Қоңыр Қонжық екеуі көл жағасындағы көгалда доп ойнап жүр екен. Біраздан кейін Сары Сөмке келіп, мұны қолынан жетектеп, сонау алыстан ағараңдап көрінген мектепке қарай тартады.

	Міне, қызық! Ақ Альбом, Бояу Қарындаштар – кәдімгі адамдарша онымен қатарласа қол ұстасып жүріп келеді.

	Қоңыр Қонжық пен Ойыншыл Доп көл жағасындағы шоңғал тасқа сүйеніп, бұртиып тұрып қалыпты. Екеуі де бұған өкпелі секілді. Бір кезде Қоңыр Қонжық айқайлап:

	– Әй, Талап, мұның қалай, бізді біржола тастап кетіп барасың ба? – деді.

	– Е, неге? Неге тастаймын. Мектепке барып келейін. Содан соң да уақыт бар ғой. Қой, өкпелеме, ұят болады, – деп қол бұлғаған Талап олардың көңілін аулады.

	Тәтті түс одан әрі жалғаса берді...

	Ал енді Сары Сөмке жайына келейік. Ол шам сөнісімен біртүрлі ауыр мұңға батты. Оның да себебі бар-тын.

	Талап бұларға арнап талай тамаша әңгімелер айтып жатса да, Сөмкенің оған бір ауыз тіл қата алмағаны шымбайына батты. Осы секілді тамаша баламен кәдімгі адамдарша ешқашан тілдесе алмайтынын ойлағанда, көкірегі күйініштен қарс айырылды. Егер тілдесе алса, бұл Сары Сөмке де оған талай сырды жыр етіп ақтарар еді-ау. Сары Сөмке және оның достары адамдармен адамша тілдесе алатын ғажайып қабілеттері болса, мүмкін, осынау әлемде сабаққа жалқау, енжар, сотанақ балалар болар ме еді, болмас па еді. Мүмкін, болмас та еді. Себебі, Сары Сөмке де, Қоңыр Қонжық та, Ойыншыл Доп та, Ақ Альбом да, Бояу Қарындаштар да, Әліппе де – барлығы адам ойының ізгілігінен туған асыл дүниелер ғой.

	***

	Әрине, өкінішке орай, олардың ешқайсысы да сөйлемейді.

	Жас достар, кейде қиялдай білгенге не жетсін. Бір сәтке болса да сол жансыз заттармен анда-санда оңашада сырласып, сөйлесіп көрші! Мүмкін, олар сендерге өзгеше бір сыр айтар. Тек соны тыңдайтын көкірек көзің ашық, ойың ояу болсын!

	Бәлкім, бұл ертегі жазылмай қалар ма еді. Өйткені, өмірде кездейсоқ оқиғалар жиі бола береді ғой.

	Жаздың бір әсем күнінде мен Талап салған суретті кездейсоқ жолықтырған едім. Сурет маған өте ұнады. Әсіресе Талап қиялының ұшқырлығы мені қатты таңдандырған. Себебі, ол жансыз заттарға жанды заттардың қасиетін бере біледі екен. Мұның өзі өте сирек кездесетін қасиет қой. Ол салған Доптардың екі езуі екі құлағына жетіп, күліп тұрғанын көрсеңдер, өздерің де еріксіз таңданар едіңдер. Ал Бояу Қарындаштардың қол ұстасып, мәз-мейрам болған алтын Күнді айнала билеп жүргенін көрудің өзі бір қызық! Ылғи бір көңілді Қарындаштар өздері. Керек десең, шуласа күлген дыбыстары құлағыңа жеткендей.

	Сондықтан да Сары Сөмке және оның достары туралы хикаяның тууына тікелей себепші болған – Талап қиялының тамаша жүйріктігі еді. Оған менің мың алғыстан басқа айтар сөзім жоқ. Осымен ертегімізді де тамамдайық, жас достар!

	1981 жыл.





ОЙЫНПАЗ ОЙЫНШЫҚТАР ОТАУЫНДА НЕМЕСЕ ДӘУРЕННIҢ ОЙЫНШЫҚТАРЫ


	(ЕРТЕГI-ПОВЕСТЬ)



	I

	Осы әңгiмеде баяндалған жайға мүмкiн сенерсiз де, мүмкiн сенбессiз де!

	Дегенмен де сену, сенбеу әркiмнiң өз еркiнде ғой. Бiрақ бiздiң үйдiң елгезек мiнездi еркесi Дәурен осы бiр қызықты хикаяны, осыдан бiраз уақыт бұрын, төсекке жатар алдында өзiнiң үш жас үлкен әпкесi Ақнұрға бiрнеше күн бойы баяндап берген екен. Ал Ақнұр болса iнiсiнен естiгендерiн өзiнiң көп көзiнен таса ұстайтын көгiлдiр дәптерiне еш ерiнбестен мұқият түсiрiп жүрiптi. Аңдаусызда қолыма түскен сол дәптерден оқығандарым маған бөлекше әсер еттi. Дәуреннiң жас қиялының жүйрiктiгiне менiң таңданбасқа шарам да жоқ едi. Осы қызық, бiр-бiрiне жымдаса жалғасқан қызықты хикаяны елеусiз қалдырмай, Дәурен мен Ақнұрдың құрбыларына ұсынуды жөн көрдiм.

	Бiр қызығы – Дәурен ертегiсiнiң бас кейiпкерлерi – оның өзiнiң ойыншықтары екен.



	II

	Дәуреннiң ең сүйiктi ойыншығы – Қоңыр Қонжық едi. Оны сонау бiр жылдары қалада оқитын әпкесi Дәуреннiң туған күнiне сыйлыққа әкелiп берген болатын. Онда Дәурен кiп-кiшкентай едi.

	Өзi тым аурушаң болып өстi. Тiптi бiр жаз, күз бойы қатты науқастанып, салсүйек болып, төсек тартып қалғаны бар-ды. Керек десең, дәрiгерлер де оның өмiрiнен күдер үзiп, шарасыз күйге ұшыраған едi. Үй iшiнiң де үмiтi үзiлуге айналған-ды. Дәурен сол күзде бiр жасқа толған. Сол кезде оның қалада оқитын әпкесi сырт көзге недәуiр көлемдi, сүйкiмдi қоңыр пүлiшпен қапталған, көзiне күлкi ұшқыны ұялаған Қоңыр Қонжықты әкеле қалмасы бар ма. Әбден жүдеп, салтөсек болып жатқан Дәурен Қоңыр Қонжықты көргенде көптен берi көзiнде сөнген күлкi ұшқыны аз сәтке болса да жылт етiп, әлсiз ғана езу тартқан-ды.

	Сонда үй iшi, әке-шешесi, атасы мен әжесi естерi қалмай қуанған. Әсiресе әжесi мен атасы:

	– Мынау бiр қасиеттi ойыншық болды ғой.

	– Иә, ақ сарбас, ақ сарбас, тiфә, тiфә! Ә, құдай бере көр, – деп қауқалақтай, қуана сөйлеп, жүректерi жарыла жаздаған.

	Содан берi Қоңыр Қонжық осы үйдiң қастер тұтар қасиеттiсiне, Дәуреннiң ажырамас досына айналған. Сондықтан да ол оңаша үйде, өзге көп ойыншықтардан бөлек сақталушы едi. Сарғыш түстi шкафтың үстiне қонжиып отырып алған Қоңыр Қонжық осы үйге кiрiп – шыққан жандарға үнемi сүйкiмдi мейiрмен, шуақты шыраймен жымиып қарап тұрғаны.

	Бертiнректе, Дәурен ересейiп кеткенде де, ол биiк үстелдiң үстiне ерiнбей шығып, Қоңыр Қонжықтың қоңырқай қара тұмсығынан құшарлана сүйiп- сүйiп алатын едi. Мұндай сәтте Қоңыр Қонжық бұған одан әрмен күлiмсiрей қарап, мәз-мейрам бола түсетiндей көрiнетiн.

	Осыдан бiр-екi жыл бұрын Ақнұр дүкеннен белгiлi ақынның әдемi кiтапшасын сатып әкелген едi. Сонда аю баласына арналған әдемi өлең бар- ды. Оның аты «Мамалақ» екен. Өлең әрi жеңiл, әрi қызғылықты болып шықты. Сүйкiмдi аю баласын «Мамалақ» деп атаудың өзi тiлге де оралымды, көкейге де қонымды болып шықты. Содан берi Қоңыр Қонжықты Дәурен бiрыңғай Мамалақ деп атап кеткен.

	Дәурен биылғы жылы мектепке барған-ды. Сондықтан да болар, таңертеңгiлiк орнынан тұрғанда ол онымен:

	– Халiң қалай, Мамалақ? – деп есендесетiн. Мектепке кетерiнде:

	– Сау болып тұр, Мамалақ, – деудi күнделiктi әдетiне айналдырып алған- ды.

	Ақнұр әкпесi де жас кезiнен ойыншықтарға аса құмар болды. Әпкесi мен шешесi дүкенге түскен жаңа ойыншықтардан оны құр қалдырмайтын. Осы бiр ойыншықтарға деген құмарлық сезiм Дәуренге де ауысқан едi. Кейiнiрек ол өзiнiң көп ойыншықтарын iрiктеп, iшiндегi тәуiр дегендерiн iрiктеп алып қалды.

	Дәурен оларды шағын екi бөлмеге бөлiп орналастырған. Өзi жататын бөлмеге тек Аяз Атаны, Ақша Қызды, Тұлымды Қызды және Тақиялы Балақайды ғана алып қалды. Себебi Дәуреннiң аңдар мен жануарларға көзi түссе көңiлi алаңдап, тынши алмай, ойнағысы келiп кететiн әдетi бар едi. Сол себептен де ойыншықтарының басым көпшiлiгiн өзге бөлмеге орналастырып, көзден таса қылған болатын.



	III

	Дәурен үйiнiң сыртында ескi сарай бар едi. Соның отын жинаған қуысында көптен берi Дәурен шығарып тастаған, сексеуiлге бастырылып қалған Қожалақ жататын. Жылбыр шашы бiлте-бiлте болып, бет-аузы сатпақтанып, сұрықсыз күйде жатқан Қожалақты бiр күнi Ақнұр көрдi. Ол оны аяп кетiп, суға шомылдырып, тазалап, қайтадан үйге әкелiп қойған. Бұл жайға Дәурен алғашында онша көп мән бере қойған жоқ.

	Салған беттен-ақ Қожалақты өзге ойыншықтар ұната қоймады. Өзi мүлдем тентек, мазасыз екен. Адамдар кетiп, үй оңаша қалса-ақ болды, қатарындағыларды бүйiрiнен түрткiлеп, есiнен тандырады. Әсiресе Тақиялы Балақайды талай жылатты. Тiптi бiрде iшiнен теуiп жiберiп, шапанының етегiн жыртып қойды. Тұлымды Қыздың үлбiреген ақ бантигiн жұлып алып, лақтырып тастады.

	Әйтеуiр Қожалақ келгелi берi үйден береке мүлдем кеттi. Оның тиiспегенi қалмады. Тiптi бiр күн Тақиялы Балақайды тамағынан қылқындырып өлтiрiп қоя жаздады.

	– Сен бұл ауылда адасып, қайдан жүрсiң? – деп итерiп жiберiп, шалқасынан құлатып, шекесiн iсiрiп қойды. Сыйқалтасын иыққа сап, айналасына кемеңгер келбетiмен, қайырыммен қараған Аяз Атаны көргенде мүлде құтырынып кеттi.

	– Мына бiр аппақ шал, қайдан келген пәле өзi? Таяғыңмен менi ұрғалы тұрсың ба! – деп қолындағы иiр басты асатаяғын жұлып алды. – Қабыңда нең бар, жейтiн ешнәрсең бар ма? Жоқ, құр қап па қампитып алған, – деп таяқ ұшымен қапты аударып тастады. Нәзiк сезiмдi Ақша Қыз жылармен болған үнмен:

	– Сен қандай көргенсiз едiң? Аяз Атаның не жазығы бар? – деп шыр етiп, араға түстi. Қожалақ көзiн сығырайтып ала қойды.

	– Сыбызғыдай сыңсыған сен кiм едiң? Кәне, жөнiңе тұр, – деп оған тақанып келе бердi де бетiнен шапалақпен шарт еткiздi. Ақша Қыз шар ете қалды. Аяз Ата өңi түтiгiп:

	– Бұл не бассыздық! Бұдан асқан жүгенсiздiк болар ма? – деп ашуға мiндi.

	– Мына жаман шал не деп тұр, ей? Кәне, тiлiңдi тарт! Мына таяғыңмен басыңнан бiр персем, сүйегiңдi жинай алмай қаларсың, – деп ысқырына сөйлеп, Аяз Атаға тақана берген. Тап сол кезде есiк ашылып, Дәурен iшке енген. Құшағында өзiнен сәл-ақ кiшi Қоңыр Қонжық бар екен.

	– Ал, Мамалағым – Қонжығым, мен демалысқа жайлауға барып келгенше, осында бола бер. Содан келген соң аңдар тобына апарып қосармын. Әзiрге айып етпе, өте асығыспын. Мыналар сенi бiр күнге жатсына қоймас, – дедi де, олды-пұлды сый-сияпат салынған сөмкесiн иығына асығыс асынып, сыртқа беттедi.



	IV

	Мамалақ келген соң бәрi де бiрауық тынши қалды. Аз уақытқа орнаған тыныштықты Қожалақ қайта бұзды.

	– Мына қорбаңбайды әкелiп, бiздiң қасымызға неменеге қойды? Түрiн қарашы өзiнiң! Құр күпиген денесiнiң кескен терекке ұқсауын! – деп ащы тiлiмен шағып алды. Бұған Мамалақ алғашында үндей қоймады және оның сөзiне бәлендей мән бере қойған да жоқ. Себебi талай уақыттан берi жалғыздықтан жалығып, iшi пысқан едi. Мынау көп ортасына келгенге ол кәдiмгiдей толқып, сол тәттi сезiмiнiң жетегiнен әлi ажырамай қоймаған-ды. Қожалақ қарап тұрмады. Ол көзiн сықсита қадап, сынап-мiнеген кейiппен Мамалақты айналдыра қарап шықты. Қарсы алдына келдi де, зәрлi мысқылмен:

	– Мардымсуын қарай көр! Несiне шәниiп тұрсың? – деп күтпеген жерден, көз iлеспес жылдамдықпен Мамалақтың тұмсық тұсынан баспен перiп жiбердi. Көзiнiң оты жарқ ете қалды. Басы айналып, көзi қарауытып, құлағы шыңылдап, теңселiп барып түзелдi. Ауыр ыңырсып, аз тұрды. Көзiн ақырын ашты да, алдына көз салды. Қожалақтың қарқ-қарқ күлген бейнесi айқындала бастады. Қасқа тiстерi мүлдем ақсиып кетiптi. Мамалақ бүкiл денесiмен қопарыла қозғалып, шапшаң қимылдап, қожалақты қапсыра құшақтап алды. Оның ыңқ деуге де шамасы келген жоқ.

	– А-а-а! – деп ышқына айқайлаған Мамалақ Қожалақтың қос қолынан қыса ұстап, шыр айналдыра бердi де, ашық тұрған терезеден сыртқа қарай атып жiбердi.

	– Ойбай, өлдiм! Әуеде қалбалақ қағып, тыраңдап бара жатқан Қожалақтың жан дауысы шырқырап шықты. Қанкөбелек ойнаған қалпы биiк талдың қусақ бұтағына барып соғылды. Содан жалбыр шашы әр жерден жұлынып, түтеленiп, қарсы бұтақтарға қақпақыл болып соғыла, қатты жерге ыңқ етiп, құлап түстi. Сол қолы иығынан үзiлiп, төменгi иiр бұтаққа iлiнiп қалды.

	– Өлдiм-ау! өлдiм-ау! өлтiрдi-ау! – деп жерде шалқалаған күйi бебеу қағып жатты.

	– Қолым-ай, қолым-ай! Тұлымды Қыз, Аяз Ата, Ақша Қыз да иықтарынан ауыр жүк түскендей болып, жеңiлдеп қалды. Жүздерiнде құп сауап болды-ау дегендей сыңай бар. Сезiмiн iрке алмаған Балақай:

	– Өзiңе де сол керек, – деп айқайлап жiбердi де, терезенi тарс еткiзiп жаба салды.

	– Жат солай!

	– Рахмет саған, Мамалақ! – деп Аяз Ата ризашылық бiлдiрiп, жерде жатқан таяғын, сыйқоржынын алды.

	Бiр күннен кейiн Дәурен жайлаудағы атасының үйiнен ауылға оралды. Жол бойы өзiнiң сүйiктi Мамалағы турады ойлаумен болды. Анда-санда iштей, өзiнiң аздап жасаған ерiншектiгiне ренжiдi. Аяз Ата, Балақайлардың қасында тұрып, зерiгiп, iшi пысып кетедi-ау деп те ойлады. Ол ауылға жеткенше асықты. Келген бетте iшке күлiмсiрей кiрiп:

	– Мамалағым, хал қалай? Iшiң пысып кеткен жоқ па? – деп еркелете сөйледi. Содан соң:

	– Қой, мен сенi өзiңнiң төрт аяқты туыстарыңа апарып табыстарайын, – дедi де тiк көтерiп алып, көршi бөлмеге апарды.

	– Ал, достарым! Орталарыңа Мамалақ батыр келдi. Қарсы алыңдар! – дедi.

	– Мен тағы да асығыс түрде жайлауға қайта баратын болдым. Мектептен екi күнге рұқсат алдым. Атамдар жайлаудан тау жақтағы кең өрiске көшпекшi екен, – дедi де шығып кеттi. Бiрақ Дәурен өзi жоқта Мамалақ пен Қожалақ арасында болған оқиғадан мүлдем бейхабар болатын.



	V

	Дәурен иеленген осы шап-шағын екi бөлменi ойыншықтар отауы десе де болғандай едi. Әдемiше қабырға сөреде де, төрт аяғы аласа шағын сырлы үстелде де, еденде де әрқалай орналасқан сан алуан ойыншықтар көздiң жауын алады. Құлағы қалқайып, айналасына елгезек көңiлмен қараған қоян да, сары ауыз үйректiң балапаны да, сабалақ жүндi күшiк те, өркешi өрдеш желмая да, жал-құйрығы желбiреп, адымын алысқа аршындатқан арғымақ ат та – бәрi-бәрi көздi арбап, көңiлдi қуантады.

	Оң қабырғадағы жасыл сөреде үшкiр тұмсығы сүйiрленiп, түртiп қалсаң көкке самғап ұша жөнелгелi тұрған қос жолақты көгiлдiр ұшақ көзге шалынады. Оның қатарында түрлi-түстi машиналар, кемелер, жатаған бауыр жүрдек жарыс машиналары, крандар сап түзеп тұра қалған.

	Оңаша бөлмеде ұзақ уақыт болып, осынау өз серiктерiнiң, төрт аяқтылардың ортасына келгенде, Мамалақтың қуаныштан жүрегi жарыла жаздады.

	– Алақай-ай, қандай тамаша болы! – деп қуана дауыстап жiбердi. Көзi күлiм қағып, айналасына масаттана қарап қойды. Бiр кезде ол:

	– Пәлi, сен мұнда екенсiң ғой, – деп қасына маң-маң басып жақындаған Желмаяға қарап жымың еттi.

	– Бауырым-ау, ең алдымен есендесейiк те! Сенi көрмегелi көп айдың жүзi болды емес пе! – деп Желмая сабырлы үнмен тiл қатты.

	– О, онда айып менен! Амансыңдар ма, бауырларым! – деп Мамалақ айналасындағылармен емежарқын амандасты. Қалай дегенде де Мамалақтың назарын Желмая үстiндегi әдемi жабу ерекше аударды.

	– Өзiңнiң жабуыңды әдемiлеп-ақ жасаған екен. Оюы не деген тамаша! – деп таңдай қақты.

	– Аых-аых-аых! – деп жiңiшке даусымен ақилаған Ақ Қодық кiшкене бөлменiң iшiн үш рет айнала шауып өттi де, Мамалақтың қатарына келiп, сүйкенiп тұра қалды. Сүйкiмдi жұмсақ сүйiр тұмсығымен оның бүйiрiнен еркелеген қалыпта түртiп-түртiп қойды. Мамалақтың қытығы келiп кеттi:

	– Айналайын, Ақ Қодық, алдыма келiп тұршы, сен жаңа бұл маңда жоқ едiң ғой. Түрiңдi анықтап көрейiн, – деп мойнын бұрды.

	– Бойың аласа болса, Желмая тасада қалдырса, қалай қөзге түсесiң? – деп Ақ Қодық құнжың-құнжың етiп, оның алдына көлденеңдей тұрды.

	Оның еркелiгiне Мамалақтың iшi ерiп кеттi. Сабалақ жүндi Сары Күшiк мүлде ерке екен. Шәу-шәу етiп, бiр-екi үрдi де, Мамалақтың иығына шығып алды. Әсiресе Ақ Көжек бiр орында тағаттап тұра алмай, екi-үш рет секектей секiрiп-секiрiп алды да, Мамалақтың мойнына асыла кеттi.

	– Сенiң келгенiң қандай жақсы болды! Ендi көңiлдi болатын болды, – деп қуана дауыстады.

	– Оның рас, Ақ Көжек! Тiптi жақсы болды! – деп өзгелер де қуана қоштады.

	Сабырлы мiнездi Желмая да ұзын мойнын ақырын қозғап, қоштағандай рай бiлдiрдi.

	– Ендi додадоп ойнайтын болдық. Мамалақты бұрын мықты қақпашы деп еститiнбiз, – дедi Желмая көзiн қулана қысып қойып.

	– Ондай қақпашыны ешқашан да, еш жерден де таба алмайсың, – деп, Ақ Көжек сықылықтай күлдi.

	Мамалақ таңданып қалды:

	– Додадоп дегенiң не? Ақ Көжек қутың етiп:

	– Соны да бiлмейсiң бе, футболды айтам да, – дедi. Мамалақ басын шайқап:

	– Бәлесiн өзiнiң! – деп мырс етiп күлдi.

	– Сонда мен қақапашы болам ба?

	– Ендi кiм болмақшы!? Сенiң атақты Қонжық атаң баяғы Мәскеуде өткен Олимпиада ұраны болып, суретiң iлiнiп, барлық ойынның түрiн бiр өзi атқарып шыққан жоқ па едi?! – деп сықылықтап күлдi Ақ Көжек.

	– Рас, рас! Ол бiлмейтiн ойынның құпиясы жоқ. Сондықтан да оған күлдi жұрт дән риза болды емес пе, – дедi Желмая қошуақ көңiлмен бас шұлғып:

	– Сүйкiмдi Қонжық атаң аспанға көтерiлiп, көппен қол бұлғасып, көкке қалқи ұшқанда, бүкiл ел қимай қоштасқанын айтсайшы! – дедi.

	– Көп елдер көздерiне келген жастарына ие бола алмады дейдi ғой, – деп Ақ Қодық естiгенiн айтып салды.

	– Бәрi рас, бiр жалғаны жоқ, – деп Желмая Ақ Қодықтың басынан ақырын сипады.

	Сарыауыз Балапан жiп-жiңiшке үнiмен:

	– Ендiгi ойынымыз тiптен қызық болатын болды, – дедi. Сабалақ атанған Сары Күшiк бiр бүйiрден шәу етiп:

	– Ойпырым-ай, ойынды сұмдық қатырып ойнайтындай болуын, – дедi жеңiл мысқылмен.

	– Е, ойнамай несi бар, Сарыауыз жаман ойнамайды, – деп үнсiз тұрған Арғымақ оны қорғай сөйлеп, аяғымен жер тарпып қойды.

	– Иә, иә, жаман ойнамайды! – деп Ақ Көжек қолдау көрсеттi.

	– Жә, жә! Осы тұрғандардың ешқайсысы да шеккi ойнамайды, – деп естi үнмен тiл қатқан Желмая бәрiнiң төбесiнен алысқа маңғаздана қарады.

	– Доп қайда едi? – дедi Сарыауыз.

	– Доп мұнда! – деп Ақ Қодық сандық тасасындағы допты топқа қарай теуiп жiбердi.

	Теңбiл доп үй төбесiне барып сарт еттi де, төмен құлдилап келген бетте Сабылақтың шекесiне дөп тидi. Тосын соққыдан шәңк ете қалған Сабалақ бұрышқа қарай қаша жөнелдi.

	– Әй, бәлем, өзiңе құп сауап болды, – деп Ақ Көжек iшiн баса, сықылықтай күлдi. Күтпеген күлкiлi оқиға барлығын қызыққа батырды.

	– Е, оқасы жоқ, оқасы жоқ! «Жерден жетiге келгенше таяқ жейсiң» деген. Сен жерден жемесең де бұл жолы төбеден жедiң, – деп, Желмая маңғаз үнмен жұбатты.

	Еденде секектеп жүрген допты қағып алған Ақ Көжек оны аяғымен қақпақылдап ойнап аз тұрды да:

	– Е, ендеше не тұрыс бар!? Қазiр бақтағы алаңға барып, додадоп ойнайық, – деп бәрiне жағалай қарады.

	– Несi бар, ойнасақ ойнаймыз да! Бүгiн күн де тымық, бақ iшi де тып- тыныш. Ауа райы кешегiден де жақсы болып тұр, – деп Ақ Қодық оны қоштай сөйледi. Сарыауыз ажарында масайраған қалып байқалды. Ақ Көжектiң айтқан ойы барлығының көкейiне қона кеткендей.

	Маңғаз мiнездi Желмая ақырын ғана:

	– Не болса, о болсын, бiр бой жазып қалатын болдық! – дедi. Аяғын тарпыған Арғымақ та:

	– Бәрiнен де соны айтсайшы! – деп қуанғанынан кiсiнеп жiбердi.

	Теңбiл доп Мамалақтың көзiне жылы ұшырып кеттi. Алға аз ғана ұмсына түсiп, доптан көз айырмаған қалпы:

	– Кәне, доптарыңды көрейiншi, қандай екен? – дедi.

	Ақ Көжек шапшаң секiрiп барып, допты оған әкелiп бердi.

	– Мынауың мүлдем тамаша доп қой! – деп, оны айналдыра қарап, бүйiрiнен шертiп-шертiп қойды да:

	– Тек ойнай бiлетiн аяқ пен соған сай қайрат керек, – деп жымиды. Ұяңдау мiнездi Сарыауыз ақырын ғана:

	– Ойынға қашан шығамыз? – дедi.

	– Асығатын не бар, қазiр сәлден соң шығамыз, – деп Желмая шығар мерзiмнiң шегiн айтты.



	IV

	Қожалақ ұзақ жатты. Қолының орны дызылдап, шыдатпай барады. Ысып бара жатқан күн шекесiн қыздырып, шыдатар емес.

	Ол осы кезде барып толық есiн жиып, тiрлiкке кiрiстi. Жалғыз қолымен бұтаққа тырмыса қозғалып iлiнiп қалған қолын алуға жанталасты. Әрең дегенде жан терi шығып, иығынан бөлiнген қолын жерге қағып түсiрдi.

	Осы кезде оның құлағына көңiлдене дуылдысқан үн шалынды.

	– Ал дайынсыңдар ма!

	– Тез шығайық далаға!

	– Доп қайда?

	– Мамалақтың қолында.

	– Ал ендеше кеттiк!

	Қожалақ тың тыңдай қалды. Үзiлген қолы төменде жатқаны да есiнен шығып кеткендей. Iшiнен күбiр еттi: «Бәрi сыртқа шықпашы екен ғой. Әлгi Қоңыр Қонжық деген сұмырай осыларға қосылған – екен, ә! Тасадан тұрып, тас атсам ба екен, ә!» – деп ызалана ойлады. Осы сәтте ойына жерде жатқан сол қолы оралды. Дереу еңкейдi де, қолын иығына салмақшы болды. Бiрақ алғашқы жiгi ажырап кеткен ол орнына оңайлықпен бара қоймады.

	Дегенмен де бiраз қиналып, күш салып орнына келтiрдi де, уҺ деп демiн бiр-ақ алды. Содан соң ақырын жүрiп барды да, терезенiң өкпе тұсындағы тал тасасына тығылды. Екi көзi терезеде. Бiр кезде сықыр етiп ашылған терезе кенерiне Арғымақ қарғып шықты.

	– Жарайсың, Арғымақ!

	– Ырғысыңа ризамын!

	– Ендi бiзге көмек ет!

	Осы сәтте Желмая да, Ақ Қодық та терезе кенерiне қабаттаса көтерiлдi. Мамалақ та тырмыса өрмелеп шығып келе жатты. Қожалақ аяқ астында жатқан қыры пышақтай қара тасты қолына қалай iлiп алғанын аңғармай қалды. Мамалақтың қақ маңдайынан қонжитып бiр-ақ ұрса, кеудеге тұнған кегi бiржола қайтатын сияқтанып кеттi. Ұруға оңтайланып оң қолын көтере бергенi сол едi, әлдекiм келiп:

	– Тоқта, бекер асығасың! – деп мұның қолынан шап берiп ұстай алды. Қожалақ сасып қалды да, бұған жалт қарады.

	Қолындағы тасы жерге түсiп кеттi.

	– Сен кiмсiң?

	– Т с с… үндеме! Қазiр аналар ұзасын. Содан соң айтамын.

	Қожалақ сырт пiшiнi өзiне ұқсас, жалбыр шаш бейтанысқа аз таңырқай қарады. Бiрақ оның үнiндегi өзгеше өктемдiк мұның мысын басып кеткендей. Ерiксiз бағынып, ерiксiз иланып қалды.

	Осы кезде бұлардың құлағына жiңiшке үн естiлдi.

	– Ей, Сарыауыз, немене сол шәуiлдек Сабалақтың бiр ауыз сөзiне бола өкпелеп, ойынға бармайсың ба?

	– Бармаймын! Айттым ғой, бармаймын деп. Желмая ренiшке толы үнмен:

	– Сабалақ, осы сен бiр күнi жазаланасың. Сарыауызда нең бар?

	Iшiмiздегi кiшiмiз де, нәзiгiмiз де сол. Соған тиiсе бергенше, ұялсаңшы, – деп ренжи сөйледi.

	– Өзi ғой. Өткендегi ойында бiздiң қақпаға екi рет доп жiберiп қойған.

	Майпалаңдап жүгiре алмайтынын өзiнен көрсiн, – деп Сабалақ ақтала сөйледi.

	Ақ Қодық аяушыл, қамқор үнмен Сарыауызға:

	– Жүре бершi. Оған өкпелейтiн не бар? – деп тiл қатты.

	– Ақ Қодық, ренжiме. Менiң бүгiн ойнағым келмей тұр.

	– Өкпелеп қалмайсың ба? – деп Ақ Көжек елбең қағып, елгезек сөйледi.

	– Жо-жоқ! Сендерге еш өкпем жоқ!

	– Ендеше, кеттiк! – деп Ақ Қодық баққа қарай құйғыта жөнелдi…



	VII

	Қожалақ қасына бұқпалап келген бейтанысқа қайта бұрылды.

	– Сен кiмсiң?

	– Ал сен ше? – деп ол Қожалақтың өзiне ожырая қарады.

	– Мен бе?

	– Иә, сен.

	– Мен – Қожалақпын!

	– Сен Қожалақ болсаң, мен Сотанақпын! – деп ысқырына сөйлеп, қарсысындағы Қожалақты қақ маңдайдан перiп жiбердi.

	Ол шалқасынан түстi. Сол сәтiнде оның кеудесiне қона түскен Сотанақ Қожалақты алқымынан алып, сығып қылқындырғанда, көзiнен жас шығып кеттi. Зәрлi көздерiн оның өңменiне оқша қадап:

	– Осы сағат, осы секундтан бастап, сен менiң қол астымдасың. Айтқаныма көнесiң, айдауыма жүресiң. Ұқтың ба?!

	– Ұқтым! Ұқтым! – дедi Қожалақ қырылдап. Осыдан соң барып оның қолы ақырын ажырай бастады.

	Қожалақ қарсы тiл қатуға қорқып тұрды. Жаутаң-жаутаң етiп, Сотанақтың сұсты жүзiне қарай бердi. Тiл ұшына үйiрiлген көп сауалдар тұншығып сыртқа шықпай қалды.

	– Неменеге мөлиiп тұрсың? Ол сәл кiдiрдi де көзiн сығырайта тыжырынып:

	– Менiң бұл дүниеде жақсы көрер ешкiмiм де, ешнәрсем де жоқ. Айнала дүниенiң бәрi жау, бәрi қас. Маған барлық тiршiлiк иелерi сұмпайы болып көрiнедi.

	– Неге? Қожалақ қорқа тiл қатты.

	– Неге деп сұрауын!? Ол мысқылмен мырс еттi де:

	– Өзiң ойлашы, бұл дүниеде қандай әдiлдiк бар? Көзiмдi бақырайтып, шашымды жалбыратып, бұтымды тыритып, қолымды маймитып, белiмдi имитiп жасағандар кiмдер? Бәрiн жасаған – сол адамдар. Олардан еш рақым күтуге болмайды.

	– Неге?

	– Негешiлiн мұның. Әй, өзiң ойлашы, менiң қандай жазығым бар? Осыдан он шақты күн бұрын дүкенде, өтпеген ескi ойыншықтарды сұрыптауға бiр топ адамдар келдi де, барлығымызды көрiп шықты. Барлығын мақтап-мақтап келiп, көпшiлiгiн әлi де сатуға жарамды екен дедi. Ал маған кезек келгенде, сол маңда жүрген Дәурен деген бала: «Мына бiреудiң түрi не деген жаман десiн!». Сол-ақ екен бiр әйел:

	– Дұрыс айтады, баланың талғамымен есептесуiмiз керек, – дедi. Сол-ақ екен өзгелерi де ал кеп жамандасын менi. Ақыр аяғында iске алғысыз еттi. Сөйттi де сирағымнан алып, ауладағы қоқыс салынған машина үстiне лақтырып жiбердi. Содан қоқыс, қалдық төгетiн үйiндiден бiр-ақ шықтым.

	– Қандай аянышты! – деп, Қожалақ қасындағы серiгiне жаны аши бастады.

	– Содан қалың қоқыр-соқырдың астынан тұншығып, тырмысып, әрең дегенде құтылып шықтым. Денем шиландай жара, көгермеген жерiм қалған жоқ, – деп үнiне аяныш бере сөйледi. Ол кенет ызалана тiл қатты да, былай дедi:

	– Анау ойнап жүргендердi көргiм келмейдi. Қоқыс астында тұншығып мен жатамын, ал олар аппақ үйге кiрiп, аппақ үйден шығып, сауық-сайран құрып жүредi. Жоқ, бұл әдiлеттiлiк емес. Сондықтан мен оларды бұл күйде қалдыра алмаймын, – деп қатарында тұрған жас шыбықты қол қырымен бiр-ақ ұрып, қырши отап түстi.

	– Рас, рас, бұл дүниеде еш әдiлдiк жоқ. Мен де Мамалақтан қорлық көрген мүскiнмiн. Жазықсыз жапа шектiм, – деп Қожалақ қалбақтап қалды.

	– Жапа шексең, алынар кек алда. Тек маған серiк болуға жарасаң болды. Мен ойыншықтар ордасын талқандауға келдiм. Дәурен дегенге көресiнi көрсетемiн, – деп ызалана сөйледi. Қожалақ қуанғанынан секiрiп түстi. Оның да Дәуренге деген ескi кегi есiне оралды. Бұның да ұзақ уақыт бойы ескi сарайда шаң басып, отынға басылып жатқаны ойына оралды. Ол Сотанақты құшақтай алып, бетiнен құшырлана сүйгiсi келiп кеттi.

	Сотанақ тоқтаған жоқ. Келген бетте терезенiң төменгi жақтауына қарғып шықты. Артына жалт қарады да, аузын ашып аңқайып, абдырап тұрған Қожалаққа қарады.

	– Сен неменеге состиып тұрсың? Шықпайсың ба берi, – деп зәрлене әмiр еттi.

	Қожалақ сасқалақтап қалды да, апалақтап төменгi кенереге тырмысып- тартысып шыға бастады.

	– Iшке түс! Екеуi қатар секiрдi.

	Қолын мықынына тiреп алған күйi Сотанақ айналасына сығырая, зәрлене зерлей қарады.

	– Мына машиналарды, кеме, самолеттердi не үшiн самсатып тiзiп қойған?! Ол мырс еттi де, оларды бiрiнен соң бiрiн шиыра лақтырып, төңкерiп тастады.

	– Әй, Қожалақ, кәне, анау құлаған машина-пашиналардың үстiн басып тепкiле де, талқандай бер! Қарап тұрма құр босқа! Қожалақ берiлген әмiрдi орындауға құлшына кiрiсiп кеттi.

	Әуелей секiрiп, әулекiлене айқайлап, тепкiлей таптап, жанши бердi, жанши бердi. Ызалына ырсылдап, әр бөлек ойыншықтарды құшырлана қаусатып, ойранын шығарды.



	VIII

	Сарыауыздың зәресi зәр түбiне кеттi. Көзi ұясынан шығып, бүкiл денесi дiрiлдеп, қоңыр сөре мен қабырға арасындағы қуысқа бүрiсе тығылды.

	Сотанақ қос қолын бүйiрiне таяп, Қожалақтың қимылына қанағаттанған күйде бөлме iшiнде маң-маң басып жүрдi.

	– Жарайсың, Қожалақ! Қолыңнан қаусату келетiнiне көзiм жеттi. Мақтау сөз естiген Қожалақ мүлдем есiрiп кеттi. Бұрынғыдан да екiлене, елiре тептi.

	– Әп, бәлем! Әп, бәлем! Мамалақтың сазайын осылай тартқызайын! – деп әбден құтырынып алды.

	Сарыауыздың қатты қорыққандығы сонша, тынысы тоқтап қалғандай. Бойын жаман үрей бiржола билеп алды. Кенеттен қатты екпiнмен тебiлген машинаның дөңгелегi ұшып шықты да, бүрiсе бұғып отырған Сарыауыздың кеудесiне сарт ете қалды. Ол жанұшыра айқайлап жiбердi.

	Қожалақ та, Сотанақ та елең етiп, дыбыс шыққан жаққа бұрылды. Қожалақ ентелей барып, қуысқа сығалай қарады да, айқай салды.

	– Мына Сары пәленi қара! Тығылып отырысын! Кәне, шық берi! Кеудесi қатты ауырып қалған Сарыауыз қуыстан ауыр қозғалып, берi жылжыды.

	– Ана Мамалақтың құйыршығының бiреуi сен екенсiң ғой? – дедi ол зекiп.

	– Жоқ, мен ешкiмнiң құйыршығы емеспiн.

	– Ендi несiнiң?

	– Мен – Сарыауызбын!

	– Не осында тыңшы болып қалдың ба жоқ қарауыл болып қалдың ба?

	– Ешкiм де болып қалғаным жоқ. Ойнағым келмедi.

	– Неге ойнағың келмейдi? Сен тектен-тек қалған жоқсың. Сен бiздi аңдып қалдың – деп Қожалақ Сарыауызға шүйiле бастады. Сарыауыз без-без етiп:

	– Мен ешкiмдi де аңдуға қалғаным жоқ, – деп аянышты үнмен шырылдады.

	Сотанақ кесiмiн бiр-ақ айтты:

	– Бiзге арамзалық жасағаның үшiн сенi өлiм жазасына кесемiз. Басыңды шауып, сирағыңды сындырып, қанатыңды қырқып, шыбын жаныңды жаҺанамға жiберемiз!

	– Жазығым не? Менде ешқандай арам ой болған жоқ. Сендердiң мұнда келетiндерiңдi мен бiлмеймiн де!

	– Ендi неге тығыласың? – деп Қожалақ түнере шүйiлдi.

	– Қорқып кеттiм. Кiрген бетте машиналарды қаусата бастадыңдар ғой, – деп қорғанды Сарыауыз.

	– Жоқ, тәжiкелесiп, дауласып тұрар уақыт жоқ. Үкiм бiреу-ақ. Ол-өлiм. Сондықтан ол орындалуы тиiс! – деп Сотанақ жылан көзiн Сарыауызға оқша қадады.

	– Жазығым не, ағатайлар-ау! Айтып өлтiрсеңдершi, – деп шырылдады.

	– Жазығың сол, қожаларың-адамдардан менiң көрген қорлығым жетерлiк! Айттым бiттi. Екi сөз жоқ! – деп долыра айқайлаған Сотанақ қабырғада iлулi тұрған қылышты қынабынан суырып алды.

	Сарыауыз терезеге қарай қаша жөнелдi. Қожалақ алдын кес-кестей бердi. Жарқ ете қалған қылыш Сарыауыздың басын отап түстi. Әлсiз ғана «А-а-а!» деген дыбысы бiр сәтке естiлдi де, үнi өштi. Бастан бөлiнген дене екi-үш рет қойқалақтай адымдап барды да, кирелең етiп құлады.

	Көзi қанталаған Сотанақ ысқырынып:

	– Әлi кегiм қайтқан жоқ, – деп құтырынып жүр. Оның бұл түрiнен Қожалақтың өзi де қорқып кеттi.

	– Әлгi Дәурен деген қудың сүйiктiлерi қайда? – дедi Қожалаққа. Ол лып ете қалып:

	– Мұнда! – деп саусақ ұшын көршi есiкке нұсқады.



	IХ

	Тақиялы Балақай көпке дейiн демiгiн баса алмай, Қожалақтың қатiгездiгiне қатты налып отырды. Қасына ақырын басып, Аяз Ата келiп, қамқор үнмен сөйледi.

	– Жә, мұңайғаныңмен ештеңе шықпайды. Бiзге жасу жараспайды!

	Онсыз да Мамалақ Қожалақтың сазайын тартқызды емес пе? – деп арқасынан қақты.

	Ақша Қыз оған қамқор пейiлмен тiл қатты.

	– Иә, Аяз Ата дұрыс айтады.

	– Ренжуiң де дұрыс. Дегенмен де сабырлы болу кiмге болса да жарасады, – деп өз ойын бiлдiрдi.

	Тұлымды Қыз үндемей қалды. Тақиялы Балақайдың, неге екенi белгiсiз, жүзiне тура қарауға именшектей бердi. Бiрақ сол мезетте, болған оқиға кезiнде, Балақайды Қожалақ қылқындырғанда, бұл шыңғырып жiбере жаздап, өз-өзiн ұстап қалған болатын.

	Дәурен бұл екеуiн үйге алып келген күнi мұның қуанышында шек болған жоқ. Оларды өзi жататын ағаш төсектiң тұсындағы сөреге қатарластырып қойғаны есiнен кетпейдi.

	Тақиялы Балақайдың күлiм қаққан көзi, күлкi үйiрiлген ерiнi, оюлы тақиясы, үстiндегi зерлi шапаны – бәрi, бәрi бұған ерекше сүйкiмдi көрiндi. Иықтары жанасып, түйiсiп тұрған сәтте мұның тал бойымен жүгiрiп өткен сезiм толқынын тiл жеткiзiп айту-қиынның қиыны.

	Тұлымды Қыз Аяз Ата мен Ақша Қызға да тез үйiренiп кеттi. Оларға қосылып, оның өзi де оған бiр ауыз жылы лебiз бiлдiргiсi келдi. Бiрақ өзiнен өзi қымсынып, айтар сөзi аузына түспедi. Кiшкене жүрегi лүпи соғып, кеудесiн жарып кетердей бұлқынды. Аз ғана уақытқа орнаған осы көңiлсiздiктi Аяз Ата бұзды.

	– Жә, жетер. Сары уайымға салына бергеннен келер пайда шамалы.

	Одандағы бойды сергiтер, ойды сергiтер тiрлiкке көшейiк?

	– Олай болса, не iстегенiмiз жөн? – дедi Ақша Қар.

	– Ойларың жүйрiк, миларың жас! Оның жолын өздерiң айтыңдар, – дедi Аяз Ата қуақылана.

	Тұлымды Қыз ақырын ғана:

	– Жұмбақ айтыссақ қайтедi? – дедi.

	Ақша Қыз серiгiнiң ойын қуана қоштады.

	– Табылған ақыл! Шанында да айтыссақ-айтысайық! – деп, Ақша Қыз алақайлап жiбердi.

	– Сонда жұмбақты кiм айтады? – деп Тақиялы Балақай таңдана сұрақ қойды.

	– Е, әрине, мен айтам да!

	Көптi көрген көнемiн,

	Қызық көрiп келемiн.

	Ойға түйген сырымды,

	Жұмбақ қылып беремiн, – деп Аяз Ата тақпақтап жiбердi.



	Х

	– Пәлi Аяз Атамыздың мұншалықты ақын екендiгiн кiм бiлген! – деп Тақиялы Балақай недәуiр таңданды.

	– Ал, тыңдай қойыңдар, мен сендерге жұмбақ айтайын. Кiм бұрын шешесе, соған деген сыйым бар, – деп ыңғайлана бастады.

	– Айтыңыз.

	– Ал, тыңдайық! – деп үшеуi Аяз Атаға бет бұрды.

	– Ендеше, мен бастайын. Кәне, кiмнiң ойы жүйрiк екен? Үшеуi де назарын Аяз Атаға бұрды.

	Құлақтары елеңдеп,

	Жүргенi ылғи дедеңдеп.

	Бұл не?

	Үшеуi бiр-бiрiне қарасты. Тұлымды Қыздың көзiнде ұшқын ойнады. Аз сәтке Тақиялы Балақайға ұрлана көз салды да:

	– Қоян! – дедi көңiлдене дауыстап.

	– Тауып кеттiң, Тұлымдым, – деп, Аяз Ата жұмбағын әрi қарай жалғады. Маң-маң басып жүредi,

	Шөптiң нәрiн бiлiдi, Апта бойы сусыз-ақ, өмiр сүрiп жүредi

	Бұл не?

	– Түйе, түйе! – дедi Тақиялы Балақай асыға сөйлеп.

	– Таптың, Балақайым, таптың. Бұл жұмбақтың шешуiн Ақша Қыз да тапқан. Бiрақ Балақай алдын орап, айтқызып үлгертпедi.

	– Әрi қарай айтыңыз! – дедi Тұлымды Қыз. Yйдiң маңы тұрағы,

	Аула қорғау – ұраны.

	Егелерiн көргенде,

	Еркелеп бiр тұрады

	Бұл не?

	– Күшiк! – деп Тұлымды Қыз сарт өткiздi. Оған жетеқабыл Ақша Қыз:

	– Ит! – дедi. Аяз Ата шек-сiлесi қата күлiп:

	– Екеуiңдiкi де дұрыс! – дедi. Ақша Қыз аздап қызарақтап қалды. Балақай қутыңдап:

	– Әрi қарай айта түсiңiзшi, – дедi ынтық сезiммен.

	– Несi бар, айтсам айта берейiн, – дедi Аяз Ата. Мойыны садақ иiлген,

	Жал – құйрығы сүзiлген,

	Тұяғы тиген қара тас,

	Құмғайыр боп үгiлген.

	Бұл не?

	Жұмбақтың шешуi Балақайдың тiлiнiң ұшына үйiрiлiп келiп тұрды. Бiрақ әдеп сақтап, екеуiне кезек бергендей сыңай байқатты.

	Ақша Қыздың жүзiнде ойланған қалып бар. Тез тапсам деген құмарлық пен құлшыныс қатар андағайлайды. Iле-шала:

	– Ат, тұлпар! – деп айтып үлгердi. Алғашқы жұмбақтардың шешуiн толық қатыса алмағанына намастанғандай шапшаң айтты.

	– Дұрыс! өте дұрыс! – деп, Аяз Ата айырылмас серiгiнiң дәл тапқанына риза болды.

	Содан соң былай дедi:

	– Жә, жұмбақты бәрiң де шеше алатындықтарыңды байқаттыңдар. Ендi мен бiр қызық ойын ұйымдастырайын. Оған қалай қарайсыңдар?

	– Қандай ойын?!

	– Тез айтсаңызшы!

	– Асықпаңдар. Қазiр сендердiң тапқырлықтарыңды, ақындықтарыңды байқап көрейiк! – дедi оларға сынай қарап.



	ХI

	Үшеуi демдерiн iштерiне тартып, лепiрген көңiлдерi сабырға ауысып, тынши қалды.

	– Мен өлеңнiң бiр жолын айтамын. Сендер соған ұйқасты сөз тауып жарысасыңдар.

	– Қиын екен! – дедi Ақша Қыз.

	– Айта аламыз ба? – дедi Тұлымды Қыз күдiктенiп.

	–Нәр тәуекел! Көрелiк, – деп Тақиялы Балақай құлшыныс бiлдiрдi.

	–Ендеше бастаймын, – деп Аяз Ата бәрiне сынай қарады. Содан соң сөзiн жалғап:

	–Мен алғашқы жолды айтып, кiмнiң жүзiне қарасам, сол келесi ұйқасты жолды тауып айтады. Шартына келiстiк қой!

	– Келiстiк!

	– Келiстiк!

	– Ал ендеше бастаймыз!

	– Бастасақ бастайық! Аяз Ата:

	– Қожалақтан құтылар күн бар ма екен, – дедi де Ақша Қызға қарады. Ол бiраз ойланып тұрады да:

	– Мiнезiнде шiркiннiң «мiн» бар ма екен?! – деп едi, Аяз Ата мен Балақай мырс етiп күлiп жiбердi.

	Ақша Қыздың сөзiн Тұлымды Қыз iлiп әкеттi. – Yлкен менен кiшiнiң жақсы ақылын, – дегенде Тақиялы Балақай еш мүдiрместен.

	– Құлақ қойып, ынтамен тыңдар ма екен! – деп шапшаң аяқтады.

	– Кәне, қосып айтып, бiр тыңдап көрейiкшi.

	– Иә, сөйтейiк.

	Қожалақтан құтылар күн бар ма екен?!

	Мiнезiнде шiркiннiң «мiн» бар ма екен.

	Үлкен менен кiшiнiң жақсы ақылын,

	Құлақ қойып, ынтамен тыңдар ма екен!

	Аяз Ата мәз болып, дорбасына қол салды. Хош иiсi мұрын жарған бiр-бiр қызыл алмадан үшеуiне ұсынды.

	– Рахмет!

	– Рахмет, Аяз Ата! – десiп олар риза болысты.

	– Ендi тағы бiр шумақ өлең шығарсақ қайтедi!? – дедi Балақай.

	– Кiмге? – дедi Аяз Ата.

	– Дәуренге, өзiмiздiң сүйкiмдi Дәуренге, – дедi ол. Шырайында шын шабыттың нұры ойнайды.

	Үшеуi де Балақай ойын қолдай кеттi.

	– Алғашқы жолды кiмнiң айтқаны жөн? – дедi Тұлымды Қыз.

	– Әрине, жолы да үлкен, жасы да үлкен Аяз Ата айтады да! – дедi Ақша Қыз.

	– Ендеше тыңдаңдар. Ал тыңдайық, – дестi олар ынтық көңiлмен.

	– Сүйкiмдi мол көзi бар күлiмдеген.

	Аяз Ата Тұлымды Қызға қарады. Ол сәл ойланды да:

	– Достарына ғажайып гүл iздеген, – дедi.

	Тұлымды Қыз Балақайға қымсына қарады. Екi бетiнiң ұшы ду етiп қызарып кеттi. Балақай да дайын тұр екен, iле-шала:

	– Әр адамда болса егер Дәурен-жүрек, – деп едi Ақша Қыз ерекше шапшаңдықпен:

	– Нұрға айналар бар әлем күн iздеген, – деп жiбердi. Аяз Ата мәз болып, барлығын арқаға қақты.

	Ақша Қыз өлең жолдарын iштенi бiр қайталап алды да, дауыстап, жатқа айтып шықты.

	Сүйкiмдi мол көзi бар күлiмдеген,

	Достарына ғажайып гүл iздеген.

	Әр адамда болса егер Дәурен-жүрек,

	Нұрға айналар бар әлем Күн iздеген!

	Балақай:

	– Осы өлеңдi Дәуреннiң өзi естiсе, әбден қуанатын болар, – дедi.

	– Қуанбағанда ше?! Әбден қуанады.

	Осы сәтте Тұлымды Қыз бiр ұсыныс айтты.

	– Осы өлеңдi үлкен қағазға жазып, төрге iлiп қояйық!

	– Орынды ой! Әбден қолдауға тұрарлық, – деп Аяз Ата Тұлымдының сөзiн құп көрдi.

	– Кiм жазады?

	– Мен жақсы жазамын! – деп Балақай ынта бiлдiрдi…



	ХII

	Желмая мен Арғымақ бастаған екi топ додадоптың қызығына әбден түсiптi. Желмая жағында ойнаған Сабалақ пен Ақ Қодық мейлiнше қызынып алған. Соңғы допты қақпаға соққан Сабалақ танауы делиiп, екi құлағы елерiп:

	Әй, Ақ Қодық, Ақ Қодық.

	Желмаяға жақ Қодық

	Алдындағы добыңды,

	Туралап маған соқ, Қодық! – деп өлеңдетiп жiбердi.

	Қарсы қақпаға тұрып алған Мамалақ Сабалақтың, өлеңiн тыңдап, қарқ- қарқ күлдi де, ол да өлеңдетiп жiбердi.

	Сабалақ-ау, Сабалақ,

	Жүрсiң неге абалап?

	Сонша мәз боп бiр допқа

	Жүргенiң тiптен жаман-ақ.

	Ақ Қодықтан доп алған Сабалақ Арғымақты алдап өтiп, қақпа алдындағы Мамалаққа допты туралап салды.

	Тағы да өлеңдетiп жiбердi.

	Әй, Мамалақ, Мамалақ,

	Қақпаны жүрсiң жағалап, – деп, бар денесiмен кесе көлденеңдеп келе берген Мамалақтан жалт бұрылып, алдап өттi де бос қалған қақпаға допты бiр-ақ ұрды.

	Мәз боп аунап жата кеткен Сабалақ:

	Тепкен добым дәл тиiн…

	Сендерге болды-ау обал-ақ, – деп орнынан атып тұрды да, өз алаңыңа қарай зымырап жөнелдi.

	Ақ Қодық құйырығын шаншып, құйғытып бара жатып:

	– Есеп 3:2 болды! – деп қуана айқайлады.

	Қақпа алдында маңғаздана тұрған Желмая әбден көңiлденiп алған.

	– Сабалағым, сабазым,

	Намысқа бүгiн жарадың, – деп риза болды.

	Кенет шетте тұрған Ақ Көжек отыра қалды да өксiп жылап жiбердi. Барлығы оның тосын мiнезiне үрпиiсiп қалды. Елгезек мiнездi Ақ Қодық құйғытып шауып келдi де:

	– Ой, саған сонша не болған? Соған да жылай ма екен? – дедi

	– Е, жыламай ше! Алдында ұтып тұрып, ұтылып қалсаң ше, – деп одан әрмен өкси жылады.

	– Жылама! Бұл ойын ғой, – деп Мамалақ та келiп, өз жақтасын жұбатып жатты. Бiрақ жұбатқанға жұбанар Ақ Көжек жоқ. Еңсесi түсiп, езiле, егiле жылады. Содан соң еңкiлдеп жылаған күйi үйге қарай құлдырай жөнелдi. Барлығы аң-таң халде тұрып қалды.



	ХIII

	Балақай Дәуренге арналған арнау өлеңдi әдемi етiп жазып, ашық тұсына оның күлiм қаққан бейнесiн қоса салып, қабырғаға iлiп жатқан едi. Аяз Ата арнау өлеңдi қайта-қайта дауыстап оқып, әбден сүйсiнген кейiппен бөлме iшiнде жүрген. Тұлымды қыз Балақайға жымың-жымың етiп қарап қояды да, көзiн тайдырып әкетедi. Балақайдың жалт-жұлт еткен жанарындағы жұмсақ жар-қыл мұның жүрегiн де сәулелендiрiп өткендей.

	Ақша Қыз таңдай қаға таңданып:

	– Дәурендi келiстiрiп – ақ салған екенсiң, Балақай! – деп мақтап қойды.

	– Өлеңiмiз де келiстi шықты емес пе! – дедi Балақай соңғы түймелi шегенi қағазға шаншып жатып.

	Тап сол кезде сарт етiп ашылған есiктен Қожалақ пен Сотанақ қосарлана ендi.

	Балақай қабырғаға сүйенген қалпы қатып қалды. Өз көзiне сенерiн де, сенбесiн де бiлмедi. Шуақты нұрға толы бөлме iшiн үскiрiк аяз лебi қарып өткендей. Сотанақ жолында тұрған Тұлымды Қызды шынтағымен қағып жiберiп, бөлме ортасына келiп тұра қалды. Шiрене жүрiп, шырт түкiрiнiп қойды да, сығырайған суық көзiн қабыр-ғадағы жазуға қадады.

	Сүйкiмдi мол көзi бар күлiмдеген,

	Достарына ғажайып гүл iздеген.

	Әр адамда болса егер Дәурен – жүрек,

	Нұрға айналар бар әлем күн iздеген! – деп, әр жолын шегелей, нығыздай оқыды да, ащы мысқылымен:

	– Пай, деген-ай! Бөскен екенсiңдер, бөспелерiм! – деп қарқ-қарқ күлдi. Сәл шегiншектей барып, үй бұрышындағы жайлы орындыққа шалқайып отыра кеттi.

	– Кәне, Қожалақ, ақ сақалы алдын жауып тұрған ана шалды менiң алдыма алып келе ғой! – дедi әмiр етiп. Қожалақ шапшаң қозғалып, Аяз Атаға жармаса кеттi.

	– Ой, көргенсiз Қожалақ! Қарт адамның жағасына солай жармаса ма екен?

	– деп шар етiп, Ақша Қыз арасына түсiп, алға ұмтылды. Қожалақ нәзiк қызды шынтағымен қағып жiбердi. Ол шалқалап барып, қабырғаға соғылды.

	Әлсiз қарсыласқан Аяз Атаның алдын жапқан ақ сақалынан сүйрелеп, Сотанаққа алып келдi. Иығындағы қапшығы мен аса таяғы жолда түсiп қалды. Сотанақ жылан көзiн Аяз Атаға тура қадап:

	– Анау қабырғадағы мақтау өлеңдi жазған сен боларсың! өзiң өле алмай жүрсең де, ақындығың бар ғой деймiн, – дедi.

	Аяз Ата иегi дiрiлдеп:

	– Ой, сен өйтiп көргенсiз болма! Қолыңды тарт сақалымнан! – деп басын жұлқыды. Бiрақ Қожалақтың жiберер түрi көрiнбейдi.

	– Әй, Сотанақ! Мынау әдепсiздiгiңдi тый!

	Мұндай сұмдығыңды ел бiлсе, сенi аямайды, – деп Сотанаққа сұстана сөйледi.

	– Ха-ха-ха! Мына жаман шалдың дiлмарсуын! Күш көрсетедi-ей өзi маған.

	Аяғының ұшымен Аяз Ата шапанының етегiн серпiп жiберiп:

	– Сенiң қойылған сұраққа жауап бергiң келмейдi-ау деймiн,ә, – дедi. Ол:

	– Менiң саған не деп жауап беруiм керек едi? – деп өзiне қарсы сөйледi.

	– Әй, Қожалақ. Мына қардан шапан жамылған қақпастың қолын артына қайырып байла! – деп әмiр еттi. Қожалақ Аяз Атанын белiндегi қызыл белбеуiн шешiп алды да, оның қарсыласқанына қарамастан қолын байлай бастады.

	Ақша Қыз шыдай алмай, жүгiрiп келiп, Қожалақтың бетiнен шапалақпен тартып жiбердi.

	– Оңбаған! Қалай қолың барады! Бетiне былш еткiзiп түкiрiп жiбердi.

	Сотанақ орнынан атып тұрып, Ақша Қыздың қолынан алып, шиыра лақтырды. Қанкөбелек ойнаған Ақша Қыз төр алдындағы тiк айнаға соғылды. Соққының қаттылығы сонша, айнаның күлпаршасы шықты.

	– Ой, басым-ай! Ақша Қыз талып қалды.

	Тұлымды Қыздың жан даусы шыға шыңғырып жiбердi.

	– Балақай, құтқарсаңшы!



	ХIV

	Биiкте тұрған Балақай төменге секiрiп түстi. Түскен бете Аяз Атаның таяғын жерден iлiп алды. Сол бетiнде сасқалақтап қалған Қожалақты жон арқадан салып өттi де, Сотанаққа ұмтылды.

	Сұмдық жылдамдықпен ауаны ысқырта тiлiп, сiлтелген таяқтан ол бұғып қалып, бұлтарып кеттi. Балақай қайта ұмтылды. Сотанақ еңкейген бетте жерде жатқан қызыл сапты қаламұш шығаратын бәкiнi iле кеттi. Аса таяқ ауаны тағы тiлiп өттi. Бұлтарып кеткен Сотанақ қолындағы бәкiнi Балақайға лақтырды. Қанкөбелек айналған бәкi сарт етiп, аса таяққа дiр етiп қадалды. Балақайдың маңдайынан суық тер шып-шып шықты.

	Тұлымды Қыз тағы шыңғырып жiбердi де бетiн басты. Сотанақ ақырып:

	– Әй, сен сүмелек. Не ғып тұрсың? Ұрмайсың ба қолыңдағы сауытпен. Абдырап қалған Қожалақ:

	– Мен қазiр! – дедi де қолындағы қаламұш, қарындаш салған сауытпен Балақайды жiберiп ұрды. Жауырын тұстан тиген тосын соққыдан Балақай теңселiп барып, теңелiп кеттi. Ол артына жалт бұрылып, қатты дауыстады.

	– Тұлымды Қыз, неге тұрсың! Жүгiр, Мамалаққа хабар айт! Сотанақ Қожалаққа ақырып жiберiп:

	– Бар ана Тұлымды сайтанды ұста! – дедi.

	Ашық терезеден қарғып шығып, тұра қашқан Тұлымдының соңынан ұмтылған Қожалақты Тақиялы Балақай аяғынан шалып қалды. Ол етпетiнен сырғанап барып, қабырғаға соғылды.

	– Ойбай-ай!

	Жалбыр шашының астынан жалт-жұлт еткен зәрлi көзi қанталап кеткен. Сотанақ қолы байлаулы күйде тұрған Аяз Атаны бiр теуiп өтiп, құлатып кеттi. Ақша Қыз әлi талықсыған халден айыға қойған жоқ.

	– Сенi осыдан өлтiрмесем, Сотанақ атым құрсын, – деп кiшкене орындықты аяғынан ұстап алып, оңды-солды сермеп, Балақайдың жұмсаған таяғын көпке дейiн денесiне дарытпады.

	Кiшкене бөлме iшiнiң тас-талқаны шықты. Орнынан ыңырсып, Қожалақ көтерiле бердi.

	– Әй, Қожалақ, қарап жатпа, тұр орныңнан! Мына сұмның ту сыртынан соқ, – деп әмiр еттi…



	ХV

	Жүгiрiп бара жатқан Тұлымды Қыз жолда жылап келе жатқан Ақ Көжекке қарсы ұшырасты.

	Ақ Көжек кiлт тоқтай қалды. Тұлымды Қыздың өңi әлемтапырық болып, екi көзi ұясынан шығып кетiптi.

	Ақ Көжек өз жылағанын ұмытып кеттi де:

	– Ой, Тұлымды, саған не болған? – дедi үрейлi үнмен.

	– Айта көрме, Ақ Көжек! Анда Қожалақ пен Сотанақ сойқанды салып жатыр.

	– Жүгiрейiк, ойбай! Балақайды өлтiретiн болды! – деп еңiреп жiбердi. Болған жайды, анық-қанығын толық ұқпаған Ақ Көжек керi қарай безiп жөнелдi.

	– Мамалақ! Арғымақ! Тынық ауаны жаңғыртқан ащы дауыс ойын алаңына айқын жеттi.

	– Не болды?! – дедi барлығы шырқыраған Көжек даусына елең етiп.

	– Қожалақ пен Сотанақ деген пәлелер келiп қырып жатыр дейдi!

	– Не дейдi?!

	Арғымақ дүсiрлетiп шауып ала жөнелдi. Желмая Мамалаққа қарады. Мамалақ Желмаяға қарады. Екеуi бiрiн-бiрiн айтпай ұқты. Желмая жартылай шөге бергенде, Мамалақ өрдеш өркешке жабыса мiнiп алды.

	– Шу, Желмая! Орнынан шапшаң көтерiлген ол тайпалап алып жөнелдi.

	Жылдамдығы сондай, айнала жер шыр айналып, дөңгеленiп бара жатты.

	Мамалақтың көз алдына Қожалақ келдi. Ызадан булығып, өлердей болып алған. Тас түйiлген қабағы жауар бұлттай түнерген. Алдыңғы аяғының тырнақтары түйе өркешiне кiрiп бара жатты.

	– Әй, бәлем, осыдан қолға түссең, дәдеңдi берермiн! – деп дауыстап жiбердi.

	Арғымақ оқ бойы озып келiп, терезе алдына қарғып шықты да, қатты кiсiнеп жiбердi. Делиген қос танауынан будақтап бу бұрқырайды. Айра- жайра бөлме iшiнде Ақша Қыз бен Аяз Ата ыңырси құлап жатыр. Балақай терезе кенерiне басын ауыр сүйеп тұрып қалған. Басындағы тақиясы жерде жатыр.

	Арғымақ терезенiң табан тақтайын тарпып-тарпып жiберiп:

	– Не қып тұрсың, Балақай! Мiн үстiме! Олар ешқайда қашып құтылмайды. Бол тез! – деп әмiр еттi. Арғымақ сөзi қамшы болған Балақай есiн тез жиып, шапшаң көтерiлдi де, үстiне қарғып мiндi.

	Осы сәтте Желмаямен Мамалақ та жеткен едi.

	– Екi сұм қашып үлгерiптi. Кәне, қуалық!

	– Қай бағытқа қашты екен? – дедi Желмая.

	Айналаны барлай қараған Мамалақ алысқа көз салып жiберiп, қуана айқалап жiбердi.

	– О, анада, сонау тұстан көрiндi.

	– Қайдан?! Арғымақ аспанға шапшуылдап, арқырай кiсiнедi.

	– Сонау шөмеле тұрған қырқыдан төбелерi қылт ете қалды.

	– Тарт, Желмая!

	– Бас, Арғымақ! Балақай басына тиген соққыны бiржола ұмытып кеттi.



	ХVI

	Кешiгiп жеткен Ақ Қодық пен Ақ Көжек, Сабалақ пен Тұлымды Қыз төртеуi терезеден iшке секiрiп-секiрiп түстi. Ақ Көжекте үрей жоқ. Сабалақ ыңқылдап жатқан Аяз Атаны айналсоқтап, оған жанашыр пейiлмен еркелеп:

	– Басыңды көтершi, Аяз Ата! Тұлымды Қыз, мұнда келiп көмектесшi, басын көтерiсшi, – деп бәйек болып жүр.

	– Қазiр, қазiр. Ақша Қыз да есiн жинап қалды, – деп Тұлымды Қыз кесемен су әкелiп, оның бетiне бүркiп жатты.

	– Оңбағандар!

	Мына бөлменiң ойранын шығарыпты-ау! Аяз Ата мен Ақша Қызды да аямаған екен. Мен оларға қазiр көрсетейiн. – деп Ақ Қодық терезенiң кемер тақтайына атылып шықты да, секiрiп түсiп, шөмелелi қырқаға қарай құлдырай жөнелдi.

	Байыз таппай, әрлi-берлi секектеп жүрген Ақ Көжек көршi бөлмеге кiрiп кеткен. Бiр уақытта сұмдық қорқынышқа толы үреймен шыңғырған Ақ Көжектiң үнi шықты.

	– Ойбай, бауырым-ай! Сарыауыз-ай! өлтiрiп кетiптi! өлтiрiп кетiптi! Тұлымды Қыз теңселiп кеттi.

	– Құдай-ай, не дейдi?!!

	Аяз Ата тез есiн жиып, еңбектей жөнелдi. Ақ Көжек Сарыауыздың бассыз денесiн құшақтап, бөлiнген басты қолына ұстап, еңiрей жылады.

	– Момақан ғана, Сарыауыз-ай! Ендi сенсiз қайтып өмiр сүрмекпiз? Сенсiз қайтып ойнамақпыз? Атаңа нәлет, Қожалақ!

	Ақша Қыз да орнынан әрең тұрып, есiкке қарай әлсiз қозғалды. Кең дүние тарылып, көз алды жасқа шыланып, мұнартып сала бердi…



	ХVII

	Арғымақпен ағызып келе жатқан Балақай шөмеле түбiнде қаңтарулы арбада бос жатқан жiңiшке қол арқанды көзi шалып қалды.

	– Аялдай бер, Арғымақ! Арбамен қатарлас! – дедi. Қалдайлы арбамен қапталдаса берген Балақай арқанды iлiп әкеттi.

	– Аналар қиғаштай қашты ғой. Төтеден құлдилай қосыл! – дедi де Арғымақ үстiнде келе жатып, арқан ұшын тауып алып, iлгектеп бұғалық жасады.

	– Әй, Содыр Сотанақ! Сазайыңды тартасың! – деп айқайлап қояды. Желмая мiнген Мамалақ Қожалақты нысанаға алып барады.

	Желден жүйрiк Желмая жырыла қашқан Қожалақтың желке тұсынан құдиып алыпты. Ендi бiр тарпыса, таптап өтiп кететiндей екен.

	Балақай қөз қиығымен соны шалды. Екi көзi алда.

	Арғымақ Сотанаққа оқ бойы қалды-ау дегенде, Балақай қолындағы бұғалықты тастауға оңтайлана бердi. Iшiнен: «Иә, пiрiм Қамбар ата, қыл арқанды мойынға, жебеп, демеп салуға дем бергейсiң», – дей бердi де:

	– Уа, пiрiм Қамбар ата! – деп Балақай ышқына айқайлады. Ауа дiр ете қалғандай.

	Қыларқан Сотанақтың мойнын қылқындырып, ысып өткенiн Балақайдың алақаны сезе қойды.

	– Ойбай, өлдiм! Сотанақ құлындағы дауысы құраққа шыға шыңғырды.

	Балақайдың көз қиғы ерiксiз Мамалақ жаққа түсiп кеттi. Қожалақ жерде ұзынынан сұлап түсiп жатыр екен. Мамалақ пен Желмая оған төне тұрыпты…



	ХVIII

	Күн артынан күндер зулап өтiп жатты. Шағын бөлменiң iшiн жайлап алған көңiлсiздiк бұлты көп күнге дейiн серпiлмей қойды. Ақ Көжек пен Тұлымды Қыз қасындағыларға бiлдiрмей, көз жастарын сығып-сығып алады. Ара-тұра ауыр күрсiнiп қойған Ақ Қодық өткенде Сарыауызды күштеп, ойынға неге ала кетпедiм екен деп қайта-қайта өкiнiш бiлдiрiп, басын шайқайды. Қатарында тұрған Сабалаққа тиiскiсi келiп кеттi. Өткен ойында қақпаға доп жiберiп қойдың деп тиiспегенде, мүмкiн өкпелемес те едi-ау! Әй, Сабалақ-ай! Кеше кешкiлiк көкейiне келген ащы ойды айтып-ақ салған болатын. Сонда Сабалақ егiле жылап:

	– Мен қайдан бiлейiн. Күндегi ойынымыз ғой, әзiлiмiз ғой. Бұлай болатынын бiлгенде… – деп сөз аяғын айта алмай, ал кеп жыласын. Ақ Қодық өзi бас болып, өзгелерi қош көрiп, әрең жұбатып алды. Бiрақ ол көпке дейiн өксiгiн баса алмай жатып, ұйықтап кеттi…

	Түс көрдi. Сарыауыз мөп-мөлдiр айнадай көл бетiмен жүзiп бара жатыр екен. Лағыл моншаққа ұқсаған мөлдiр көзi әдемi-ақ. Бұған қарап бұрылып- бұрылып қарап қояды. Сабалақ болса, кiшкене қайыққа отырып алып, соңынан қумақ болады. Бiрақ ескегiнiң есiлуi ауыр, қайықты ақырын қозғайды.

	– Сарыауыз! Сарыауыз! Керi қайтшы, өкпелемешi маған. Кешiр менi!

	Сабалақтың кешкi ауамен жаңғырыққан үнi бұйра-бұйра ақша бұлтардың арасына сiңiп, әлсiреп барып, құмыға үзiлiп жатты. Кенет ол:

	– Сабалақ! Сабалақ! Бiздi құтқаршы! – деп, үндерi қырылдай, тарғылдана шыққан дауыстарды естiдi. Көл жағасындағы биiк талға салбырап асулы тұрған Қожалақ пен Сотанақты көрдi. Әуеде аяқтары тыраңдап, күлкiлi қозғалақтайды.

	– Құтқаршы бiздi! Құлдарың болайық! Табандарыңды жалайық!

	Сабалақ екi құлағын тарс бiтеп алды. Екеуiнiң жүзiне қарағысы да келмедi…



	ХIХ

	Кенет әлде не тысырдан ол селк етiп оянып кеттi. Күн кешкiрiп, алагеуiм болып қалған екен. Арғымақ пен Желмая, Ақ Қодық пен Ақ Көжек, Аяз Ата мен Ақша Қыз – барлығы терең ұйқыда екен. Ендi бұларға да кiнә жоқ. Күнi бойы құлаған, қаусаған заттардың барлығын реттеп, жөндеп, бiраз шаршаған. Дәурен ертеңдерi жайлаудан келуi тиiс. Барлығының көкейiнде бiр-ақ ой, бiр- ақ тiлек. Ол – күн көңiлдi Дәуреннiң жүрегiн мұң шарпымаса деген ниет. Сарыауыздың бөлшектелген денесiн көргенде не дер екен? Сабалақ осы сәтте барлығының мұңайсып жүдеп қалғаны ойлады. Қатарындағы Мамалаққа көз салды. Ол тәттi ұйқыны соғып жатыр. Анда-санда танауы әлсiз жыбырлайды. Сабалақ ерiксiз езу тартты.

	«Танауына ара балының иiсi келiп жатыр ма екен?» – деп ойлап қойды да, жыбырлаған танауынан шертiп жiбергiсi келiп кеттi.

	Әлде не тысыр ете қалды. Сабалақ айналасын барлай қарап, тың тыңдады. Сәлден кейiн құлағына күбiрлеген бөгде үн естiлгендей болды. Кiмдер болды екен, ә?

	Қарсы бұрыштағы кiшкене үстел үстiне терезе тұстан әлдекiм секiрiп түстi. Бөлме iшiн кеуде жарған хош иiс алып жүре бердi.

	– Мiне, мына раушан гүлiн саған әкелдiм!

	– Рахмет, Балақай! Сен менi сөге кермешi.

	– Не үшiн? Сөгетiн еш нәрсе болған жоқ қой.

	– Сонда да…

	– Түк те емес. Сенiң менi жақсы көретiнiңдi баяғыда-ақ сезгенмiн. Мен де сенi жақсы көретiнмiн. Бiрақ айтуға ұялып жүрдiм.

	– Рас па?

	– Рас. Әйтеуiр сенiң Тұлымыңа көз салсам, жүрегiм дiр ете қалатын. Бiрақ мен ұялшақпын ғой.

	Тұлымды Қыз сықылықтап күлдi.

	– Мына гүлдiң иiсi қандай ғажап едi!..

	1994 жыл





НҰРСТАН МЕН АҚҚАНАТТЫҢ БАСТАН КЕШКЕНДЕРІ


	РОМАНТИКАЛЫҚ ПОВЕСТЬ-ЕРТЕГІ



	1. КӨРКЕМТАЙ

	Көркемтай құлындай шауып, құлдыраңдап ойнап жүрген еті тірі, пысық әрі арманшыл, әрі қиялшыл, ойы жүйрік, көркем әдебиет, ертегі десе ішкен асын жерге қоятын өте сезімтал бала еді .Әсем ән мен тәтті күй тыңдағанда, екі көзі шырадай жанып, ерекше әсерге бөленетін. Бар жан-тәнімен суретші болсам деп армандап жүретін. Неден екені белгісіз, бір күнде мұрттай ұшып ауырды да, төсек тартып жатып қалды. Шешесінің жар дегендегі жалғыз ұлын қаратпаған дәрігерлері қалмады. Тәуіптер балаға көз тиген десті...

	Бір күні ол сыртқа әрең ілбіп шығып, бақ ішіндегі ағаш орындыққа келіп отырды. Көктемнің нағыз бабына келген шағы. Аппақ болып гүлдеген алма ағаштары еріксіз көз арбайды. Әріректегі жазаң көгалда ауыл балалары шуласа, доп қуалап жүр. Көркемтай өз-өзінен қамығып жылап жіберді. Үйге әрең кіріп, төсегіне әзер жетті. Сыртқы шаруамен жүрген анасы ұлының мына түрін көргенде, сырт айналып, көзінің жасын бір сығып алды.

	Ол төсекте әрлі-берлі аунақшып, жата алмай қойды. Көзі жазу үстелінің үстіндегі сурет салатын дәптеріне түсті. Ұштары мұқалып, тұқылданған бояу қарындаштары бейберекет жатыр екен... Оларды ұстауға күш-қуаты, дәрмені азайған әлсіз саусақтарына мұңдана қарады. Ол ауыр күрсінді де, көзін тарс жұмып, шалқалай жатты. Осы мезетте тәтті ұйқы өз ұйығына біртіндеп тарта берген еді...

	Түс көрді. Өзінің ерекше сүйетін, ертеде өзге біреулер ұрлап кеткен Аппақай атты ақ көгершіні келіп, оң иығына қонып алған екен. Жақұттай жалтылдаған мөлдір көзімен бұған елжірей қарап, сөйлеп қоя берді.

	-Көркемтай аға! Сен әлі-ақ жазылып кетесің. Сені жазатын бір қуатты күш бар.

	-Өй, аузыңа май, астыңа тай, айналайын Аппақай!

	-Сен үлкен суретші боласың.

	-Оны қайдан білесің?

	-Білдім. Сен жасанды бояумен сурет салмауың керек.

	-Енді не істейін?

	-Сол табиғаттың өз қойнауынан шыққан бояумен сурет салуың керек.

	-Ондай бояуды қайдан табамын?

	-Сонау биік таудың баурайында, мөлдір бұлақ басында тұратын Шебер Ата бар. Өзі емші, өзі күйші, өзі ұста, өзі дана адам. Қолына тигенінің бәріне жан бітіретін қасиеті және бар.Жанға дауа, дертке қуат ғажап бояу жасаудың құпиясын сол біледі. Соған хат жазыңызшы. Асыл Атаның сенің тілегіңді орындайтындығына сенемін. Сол бояулармен сурет салсаң, сөз жоқ, жазыласың! Олардың құдіретті қасиеті сені ғажайып суретші етеді.

	Көркемтай айтылған әңгіменің не екенін ұқпай, аз шаққа абдырап қалды. Көзін ашып алды. Апыр-ау, өңі ме, түсі ме? Шынында да ашық тұрған терезе алдында баяғы жоғалып кеткен ақ көгершіні отыр.

	-Өй, Аппақай! Қайдан келдің?! –деді әрі таңырқай, әрі елжірей үн қатып. Ол ұшып келіп, тізесіне қонғанда, іші еріп сала берді. Басынан, арқасынан сипап, бетін бетіне басты. Лүп-лүп соққан кіп-кішкене жүрегінің дүрсілі жұп- жұмсақ болып естіледі.

	-Аппақай десе! Жаңағы айтқаның рас па?! Көгершін рас дегендей, басын изеді.

	-Міне, қызық! Сен менің айтқанымды түсіндің ғой деймін. Аппақай басын тағы изеді.

	-Ендеше мен әдемілеп хат жазайын. Сол хатты Шебер Атаға апарып бересің бе?

	Кенет Аппақай: «Иә!» - деп дауыстап жібергенде, Көркемтайдың көзі ұясынан шығып кете жаздады...



	2. ШЕБЕР АТА МЕН АҚҚАНАТТЫ ҚЫЛҚАЛАМ

	Ақ көгершін мөлдір бұлақ басына жеткен соң, оны екі-үш айналды да, шағын ауласындағы жазғы ұстаханасында отырған Шебер Атаның алдына Көркемтайдың хатын әкеліп тастап, өзі кері ұшып кете барды.

	Шебер Ата тосыннан ұшып келіп, хатты әкелген ақ көгершін соңынан аңтарыла, таңдана бір қарап алды да, бүктеулі қағазды ашып, оқи бастады.

	«Ассалаумағалейкүм, аса ардақты, құрметті Шебер Ата! Мен - жап-жас баламын. Он екіден он үшке енді аяқ бастым. Бірақ тосыннан жабысқан кеселден мүлдем жүруден қалып бара жатырмын. Түнде түс көрдім, түсімде ғажап іс көрдім. Менің сүйікті Аппақай деген көгершінім осы дерттің емін бір тапса, Сіздің ғана табатындығыңызды айтты. Сіз табиғаттың өз нәрінен, өз қойнауынан шыққан дүниесінен әрі ғажап, әрі емдік бояу жасайды екенсіз.

	Менің өмір сүргім келеді, мен де өз қатарларым секілді ойнағым, күлгім келеді.Оқуымды одан әрі жалғастыруым керек. Әлі оқылмаған, көңілге тоқылмаған кітаптармен сырласуым қажет. Жан дүниемді тебірентіп, жүрегіме сыр ұялататын жырларды жаттауды армандаймын. Осыған көмектесіңізші, Ата! Мен Сіздің бояуыңызбен сурет салуды арман етемін. Алпамыс, Қобыланды, Тарғын сияқты батыр да дана бабаларымды, Жібек пен Баяндай апаларымды бояу тілімен сөйлетіп, қалың жұртты тамсандыратын ғажайып суреттер салсам деймін! Туған елімнің табиғатын, дарқан даласын, асқар тауларын, өзендері мен көлдерін, сүйікті халқымның елін сүйген ерлерін, аяулы қыздарын кейіпкерлерім етсем деймін. Бар үмітім Сізде, асыл Ататай! Көркемтай балаңыз».

	Ақсақалдың көңілі босап, елжіреп, көзіне жас алды. Біраз уақыт аң-таң халде отырды да, өз-өзінен күбірлей сөйлеп: «Менің талай заттар жасағаным, жансызға жан бітіргенім рас. Бірақ адам жанына, дертіне ем болатын бояу жасап көрмеппін-ау», - деді.

	Ол самайын қасып, ұзақ ойланды. Сырлы бояуға байланысар не жасағанын еске түсіруге тырысып көрді. Бірақ ойына орайы келер ештеңе орала қоймады...

	Сәлден кейін тұсында ілулі тұрған сүйікті серігі қоңыр домбырасын қолға алып, жүрек қылын қозғар қоңыр күйдің бірін шертіп, күйлетіп, ой орманына түсіп кетті. Сана төрімен сан түрлі суреттер, оқиғалар өтіп жатты. Бір кезде күтпеген жерден әлдене қалықтай ұшып келіп, қарттың қасына қонды. Шебер Ата ә дегенде абдырап қалып:

	-Өй, Аққанат! Қайдан жүрсің? – деді.

	-Ата, ұстазын ұмытқан, мені дүниеге келтірген Сіздей жанды ұмыту – күнәнің үлкені емес пе?! Күйіңізді тарта түсіңізші. Мына бір күйіңіздің әуен- сазы бұрынғы күйлеріңізден мүлдем бөлек ғой.

	-Өй, ақылыңнан айналдым, Аққанатым! – деп қарт ризалығын білдірді. – Иә, рас, бұл - бұрынғыдан сәл өзгешелеу күй. Мә, мына хатты оқышы. Бар жайға сонда қанығасың.

	Хатта жазылған жайға қаныққан Аққанатты Қылқалам:

	-Мен де сондай бір сырлы, өзіме шабыт берер тамаша бояуды армандап жүрген жоқпын ба. Өзіңіз мені жасап, иығыма қанат қондырып, көкке ұшырарда: «Енді өзіңе лайық сырлы бояу жасап берем», - демеп пе едіңіз Соны асыға күтіп жүргенімді ұмытып кеттіңіз-ау деймін, - деді. Сонда қарт маңдайын ұрып:

	-Ойбай-ау! Солай ма еді?! Бұл қарттық дегенді қойсайшы!

	- Ататай, енді мені былай қойғанда, Көркемтай үшін барынша асығуымыз керек-ақ екен. Менің де кездейсоқ біреудің қолында емес, осы өнерді бар жан-тәнімен сүйетін адамның қолында, қамқорлығында болғаным жақсы емес пе!?

	-Ал мына айтқан ұшқыр ойың үшін мен саған шын ризамын, Аққанатым! Шынында да, қай шебер өзі жасаған бұйымының салдыр-салақ, жауапсыз адамның қолына түскенін қалайды дейсің?!

	-Иә, солай. Сіз өткенде Нұрстан деген кіп-кішкентай, ақылды, тапқыр бала жасағанмын деген едіңіз.

	-Солай деп пе ем?

	-Иә.

	-Оу, Аққанат-ау, ұмытшақтық дегенің үндемей келіп, тосыннан ұрынатын ұры ма деймін. Нұрстанның өзі кеше осында келіп, қонып жатқан. Айналайын-ау, өзі бар ғой, тіп-титімдей, шынашақтай болып, кешке дейін тыным таппайды. Бәрін білсем, бәрін көрсем, бәрін өз қолыммен ұстасам деп бір орында тағат тауып отырғанын көрмеймін. Өзі де әбден шаршап жатқан болар.

	-Ә, солай ма?

	-Айтпақшы, Сіз оған ұшатын қанатты ат жасап жатырмын деп едіңіз ғой.

	-Иә, оны кеше кешке аяқтап, жасап біткенмін. Тап қазір жатқан бөлмесінің алдында тұр. Ұйқыдан тұрған соң бір-ақ көрсін деп отырмын, - деп қулана жымиды да: -Осы сен онымен әлі жолықпаған екенсің ғой, – деді.

	-Жоқ, ата.

	-Ә, онда кешір, бар кінә менде. Әй, бұл қарттық дегенді қойсайшы!

	-Ататай-ау, олай демеңізші. Әлі он саусағыңыздан өнеріңіз тамып тұрғанда, қарттық келді деп ойламаңыз! Шебер Ата қарқ-қарқ күліп:

	-Айналайын Аққанат! Мені қартайтпай, жасартқан ниетіңе мың рақмет. Енді сендер ешнәрседен тауларың шағылмаған жас түлексіңдер. Мүмкін, сен Нұрстан екеуің бір амал табарсыңдар. Миларың жас, ойларың алғыр ғой. Ана Көркемтайдың хатындағы табиғат туралы айтқан сөзінің жаны бар-ау деймін,-деді Аққанатқа ойлана қарап.- Мен де қарап қалмаспын. Есімнен шығып кетпей тұрғанда, сол бояуды жасайтын заттарды тауып, қолыма тигізіңдерші. Сосын ойланып көрейік.

	Аққанат Атаның өзіне артқан сеніміне риза болып:

	-Ата, ақылыңызды құп алдым. Көркемтай айтқан ойлар менің де көкейімнен шығып тұр.

	-Ендеше екеуің әбден ойланып, қабырғаларыңмен кеңесіңдер!

	-Құп, Ата!



	3. НҰРСТАН МЕН АҚҚАНАТ

	Нұрстан тәтті ұйқы құшағында жатқан еді. Кенет әлдененің қозғалған дыбысын естігендей болды. Көзін ашып алды. Ол өз көзіне өзі сенбей қалды. Ашық тұрған терезе ортасында инелікше ақ қанатын қағып тұрған Қылқаламды көрді.

	Жіп-жіңішке аяқтарына іліп алған кіп-кішкентай шелек – тобатайы бар. Сүп-сүйір, жүп-жұмсақ ұшын гүлдің қызғылтым басына сүйкеп-сүйкеп алады да, тобатайға еңкейеді.

	-Өй, сен кімсің? Мұнда не істеп жүрсің? – деп, көзін уқалап-уқалап алып, таңдана үн қатты.

	-Ал тал түске дейін ұйқыны соғып жатқан сен өзің кімсің? Нұрстанның аузы ашылып қалды.

	-Мен Нұрстанмын.

	-Сен Нұрстан болсаң, мен Аққанатты Қылқаламмын. Бойын енді жиған Нұрстан:

	-Енді не істеп жатырсың? Гүлде нең бар? – деді.

	-Сондай да сұрақ бола ма? Гүлден іздеген затымды тауып, жинап алып жатырмын.

	-Оны қайтпексің?

	-Оның сырын саған айтар жайым жоқ.

	-Немене, сонша құпия ма?

	-Әрине, құпия. Көрінген мен көлденең кездескенге сыр аша берер жайым жоқ.

	-Сонда да айтсаңшы енді ынтықтырмай?

	-Сеніскен дос болсаң айтар-ақ едім, сенің сырыңды білмеймін ғой.

	-Мен қандай жағдайда да, достыққа татитын жанмын.

	-Адалдыққа берік болсаң ғана бар құпиямды ақтарамын.

	-Бәріне де берікпін.

	-Ұзақ сапарға ше?

	-Оған да сенімді серікпін.

	-Күтпеген жайт, қым-қиғаш қиындықтар кездессе ше?

	-Тәуекел түбі -желқайық, өтемін де кетемін.

	-Паһ, деген! Тауып айттың. Сөзің көңілден шықты.

	-Сөзім мен ісімде алшақтық бола қоймас.

	-Сөзің нық, ісің мықты болса, құба-құп.

	-Оған қам жеме, Аққанатты Қылқалам!

	-Ендеше не тұрыс бар? Аттанайық сапарға!

	-Бағытымыз қайда?

	-Көңіл ауаны қай жақты қаласа, сонда.

	-Ал кеттік.

	-Кетсек, кеттік.

	-Кеткенде жаяу кетпейсің. Сыртта саған арнап Ата жасаған қанатты пырақ тұр. Мінесің де, менімен бірге ұшасың.

	Аққанатты Қылқалам қанатын бір қақты да, сыртқа ұшып шықты.

	Нұрстан есік алдына шыққанда, өз көзіне өзі сенбеді. Тура босағада көз жауын алғандай күміс қанатты, бір меңі жоқ аппақ ат тұр. Мұны көргенде, Күмісқанаттың танауы делдиіп, аяғымен жер шарпып, кісінеді де, күнге шағыла жалт еткен күміс қанаттарын қағып-қағып жіберді. Үстіндегі ерінің өзі ерекше сұлу екен.

	-Ал, Нұрстан, Пырағыңа мін. Жолға шығамыз. Мына кішкене тобатайды еріңнің басына іліп ал.

	Оның көзі тобатай ішіне түсіп кетті. Түбінен қызғылтымдау әлдененің жұғыны көзге шалынды.

	-Мынау не?!

	Қылқаламның көздері күлім қағып:

	-Ашылар сыр, айтылар жыр алда! Ал кеттік! – деп көкке көтерілді.



	4. АЛҒАШҚЫ САПАР

	Тыпыршып тұрған Күмісқанатты Пырақ та биікке көтеріліп, гулей жөнелді. Бетті желпіген салқын самал жанға сондай жайлы екен. Нұрстанның қуанышында шек болмады. Кең дүниеге бар даусымен: «Мен Нұрстанмын, мен бақыттымын! Мені көрдіңдер ме? – деп айқайлағысы келіп кетті.

	Олар биік таулы алқапқа тақанып келе жатты. Тау баурайы қып-қызыл қызғалдақтармен көмкеріліпті. Айнала дүние алқызыл, алып кілемге ұқсап жатыр.

	Мұндай сұлу көрініске Нұрстан қайран қалды. Екі беті бал-бұл жанып, Аққанатқа қарады. Ол Нұрстанға қиғаштай көз тастап, төменге қонуға белгі берді.

	-Ер басындағы тобатайды алып кел. Бағана менің құйғанымды төгіп таста. Өзі тым сұйқылтым, түсі солғын екен. Оны мына дала қызғалдақтарымен толтырайық. Тек сабағын тастап, тостағанша қауашақтарын ғана аламыз, - деді Аққанат.

	Нұрстан қызғалдақ қауашақтарын жүгіре жүріп жинады. Тобатай лезде – ақ толды.

	-Енді кері қайтамыз.

	-Қайда?

	-Қайда?! Шебер Атаның үйіне де! Аққанат үнінде жұмбақ сыр бардай. Қарт екеуін жымия күліп, қуанып қарсы алды.

	-Қалай, балапандарым! Бір-біріңмен жақсы танысып үлгердіңдер ме?

	-Иә, Ата.

	-Ә, көп жасаңдар. Бірліктерің берік болсын, татулықтарыңа сызат түспесін! – деп бата тілек айтқанда, екеуі шын ықыласпен бет сипасты.

	-Ал, кәне, тобатайларыңда не бар екенін көрейік, - деп ер басына қол созды.

	-Өй, айналайындар, жарайсыңдар! Көкейдегімді дәл тауыпсыңдар. Мынадан алаулаған алқызыл тамаша бояу дайындайтын болдым, - деп, әжімді жүзі ерекше нұрланып, шуақ шашқан жанарымен екеуіне сүйсіне қарады.

	Нұрстан шыдамсызданып:

	-Ата, ол бұл бояуды не істейсіз? – деді.

	-Ә, бұл жайдан әлі хабарың жоқ па еді? Аққанат, серігіңе айтпаған екенсің ғой. Ол жымиып күлді де, оның ынтықтырған сұрағына тұшымды жауап берді. Көркемтайдың жайын білген Нұрстан мұңайыңқырап қалды...

	Ата аз уақыт орнаған көңілсіздікті сейілткісі келген Ата:

	-Енді Көркемтайдың тағдыры біздің қолымызда. Бәріміз сол үшін барынша жұмылып, бар ынтамен жеделдете қимылдайық. Сендер енді демалыңдар. Ертең таң азаннан сапарға аттанасыңдар...



	5. ҚАЙЫРЫМДЫ ҚҰСТАР ҚАМҚОРЛЫҒЫ

	Таңертең Шебер Ата ұстаханасына кірді де, кешегіден аумайтын алты тобатай алып шығып, Күмісқанаттың ерінің басына ілді.

	-Қызылдарың өте дұрыс болды. Енді екеуің осы алты тобатайға алты түрлі бояу жасайтын қажетті гүл, өсімдіктерді тауып, алып келіңдер. Егер көңілімнен шықсаңдар, онда менің де, Көркемтайдың да алғысына бөленесіңдер. Істерің оңынан оралсын. Сәт сапар тілеймін! - деді тебірене сөйлеп.

	Екеуі ұзақ ұшты. Бір кезде алыстан жалтырап көл көрінді. Айналасын көмкерген жап-жасыл шалғынды алап алыстан менмұндалап тұр. Сол шалғын арасынан көгілдір көркі көз арбаған қоңыраугүлдердің қалың шоғыры назарға шалынды.

	Аққанатты Қылқалам қуана айқайлап жіберді.

	-О, алақай, іздеген жоғымыздың екеуі тап осы жерден табылатын болды!

	-Нұрстан, тобатайларыңды ал. Сен анау жап-жасыл бояқтай болып жатқан шалғын арасынан жалқын жасыл жапырақ, өсімдік түрлерін жинай бер. Ал мен қоңыраугүлдерді жинайын.

	Сәлден кейін күтпеген жерден ерке мінезді Наурызкөк ұшып келіп, Қылқаламның қатарына қонды да:

	-Мен саған көмектесейін бе? – деп, жәутең көздерімен қарады. Қылқалам:

	-Ой, Наурызкөк, сен бізді қайдан тауып ала қойдың? – деп таңданып қалды.

	-Бағана екеуің ұшып бара жатқанда, әңгімелеріңді құлағым шалған болатын. Содан сендердің соңдарыңнан ұшып келдім.

	-Ой, рақмет, Наурызкөк! Кәне, анау қоңыраугүлдерден теріп, мына тобатайды толтыруға жәрдем ет. Бұларға тақана берген Нұрстан Қылқаламның қасындағы көңілді жүрген көгілдір құсты көріп, оған сүйсіне қарады. Сол сәтте Наурызкөк Нұрстанның иығына ұшып барып қонды да:

	-Нұрстанның жинаған жапырақтары тамаша екен! - деді көңілдене шықылықтап. Аққанат та тобатайдағыны көріп:

	-Шебер Ата шын қуанатын болды, - деді жүзі нұрлана.

	-Лайым қуана берсін!

	-Ал, Наурызкөк, көмегіңе көп рақмет! Біз одан әрі кетеміз. Іздейтін жоғымыз әлі алда, - деді Қылқалам.

	-Қош, сау болыңдар! Жолдарың болсын! Наурызкөк көркем көл жағалауын қуалай, лыпи ұшып жөнелді.

	Екеуі ұшып келе жатып бір-біріне:

	-Енді сарыны қайдан табамыз? – деді жарыса тіл қатысып. Кенет, қайдан шыға келгені белгісіз, бұлардың қатарына Сарғалдақ торғай келіп, бір бүйірден қосылды.

	Ол құйқылжыған үнімен әуезді әнін әуелете төгіп-төгіп жіберді де:

	-Тап қазір Наурызкөктен не іздеп жүргендеріңді естідім. Сендердің іздеген сарыларың тап менің түсімдей ме? – деді.

	-Иә! Иә! – деді екеуі көңілдене әрі таңдана.

	-Ендеше, менің соңымнан қалмай еріңдер, - деп, алға ұзап, ұшып кете барды. Қанаттары күнге шағыла сары алтындай жарқ-жұрқ етіп, бұлың- бұлың етіп ұшып бара жатқан Сарғалдақтан екеуі көз жазбай келе жатты.

	Алыстан шағын ауыл көрінді. Одан әрірек қол созым жерде сап-сары болып көрінген күнбағыс алқабы назарға ілікті.

	-Аққанат, Аққанат, қарашы! Қандай әдемі! – деп Нұрстан Пырағын тежей берген.

	Сарғалдақ атыз шетіндегі айтабақтай күнбағыстың үстіне қонып алып, құйқылжыған әнін төгіп- төгіп жіберді де:

	-Міне, сары бояу үшін қанша алсаңдар да жетеді, - деп, емежарқын үн қатты.

	-Рақмет саған, Сарғалдақ! Қанатың талмасын, өмірің солмасын. Сайраған үніңмен айналаңды қуанта бер! - деді Нұрстан. Сарғалдақ риза қалыпта, көкке көтеріліп, бұларды бір рет айналды да, әрі ұшып кете барды...

	Екеуі енді ақ бояу жасауға лайық алапты іздеуге шықты. Ұзақ ұшты. Көз жетер жерден ақ бояуға лайық ешнәрсе шалына қоймады. Аққанат алысты нұсқап, ақша бұлттарға назар салды. Нұрстан оған онша мән бере қоймағандай.

	-Бәрінен де ақ бояуды табу қиын болайын деп тұр-ау, - деді Нұрстан.

	Дәл сол кезде көл бетінен көтерілген қос аққу қалықтай ұшып, бұларға қатарласа берді де:

	-Сарғалдақ айтқан хабардан бар жайды білдік. Анау тау баурайында өскен қалың орманға барыңдар, - деді де, өздері әрі қарай ұзай берді.

	Аң-таң екеуі аққулардың айтқан бағытын бетке алып, солай қарай бұрылды. Әлден соң орманның үстіне жете бергенде:

	-О, алақай, аппақ қайыңдарды қарашы! Қарашы, қандай әдемі өздері! – деп, Нұрстан шаттана дауыстады.

	Аққанат ерекше қуанып:

	-Көктен іздегеніміз жерден табылғаны қандай жақсы болды! Қап жаңағы аққуларға рақмет те айта алмай қалдық қой! - деді кішкене өкінгендей.

	Нұрстан пырағынан түскен бетте орманның қақ ортасында тұрған ең әдемі, ең биік, ең көрікті қайыңды емірене құшақтады да ақырын сыбырлап:

	-Ақ қайың, сен қандай керемет сұлу едің! Аққу құстың көгілдіріндей көркіңе кім ғашық болмаған?! Бізге аппақ бояуыңнан көмек берші, - деді толқи сөйлеп. Тұла бойы тебіреніп кеткен ақ қайың ажарлы ақ бояуын бұның тобатайына мейірлене құйып берді. Сол кезде қайың бұтағында қонып отырған Бұлбұл құс сайрап ала жөнелді. Бойды шымырлатқан, құйқылжи төгілген сұлу саз екеуін еріксіз елітіп әкетті.

	–Ойпырым-ай, мұндай да керемет үн болады екен-ау! – деді еріксіз таңданып. Бір кезде Бұлбұл:

	-Көркемтайдың тез сауығып кетуіне тілектеспін! – деді нәп-нәзік үнмен тіл қатып. Нұрстан:

	-Мәссаған, Көркемтайдың жайын қайдан білуші едің? – деді.

	-Оған таңданатын ештеңе жоқ. Мен кейде сендерді жасаған Шебер Атаның домбырамен тартқан күйлерін жиі барып, тыңдап тұрамын. Ол кісі шебер ғана емес, тамаша күйші ғой. Сол күйлерді тыңдағанда, жаным жай табады. Өзім қанша құйқылжытып, талайдың таңдайын тамсантқан ән салсам да, тап Атаның тартқан күйіндей тіл жетпейтін сұлу сазды еш әлемде кездестірген емеспін,- деді тебірене.

	-Рақмет, Бұлбұл құс! Ата күйін ұғына білгеніңе мың алғыс!

	-Десек те Көркемтай туралы айтсаңшы,– деді Аққанат құмарлық сезіммен.

	-Бүгін таңертеңгілік Ата күйін тыңдауға ұшып барғанмын. Оның жайын сендер сапарға шығайын деп жатқандарыңдағы әңгімелеріңнен естіп білдім ғой.

	-Біз сені неғып көрмедік? – деді Нұрстан.

	-Мені қайдан көресіңдер? Мен сендерден де кішкентаймын ғой. Өзім ән салғам жоқ, тек Ата күйін ләззаттана тыңдау үшін барғанмын.

	-Мәссаған! Міне, қызық!

	-Ал, достарым, сапарларың сәтті болсын!

	-Рақмет, Сандуғаш! Ақ ниет, ақ пейіліне бас иіп, алғыс айтамыз! Бұлбұл үні тоқтасымен екеуі көкке көтерілді.

	Ендігі қалғаны қоңыр бояу мен қара бояу еді. Бұларды табу оңай бола қойған жоқ. Екеуі әр тұсқа көз салып, әр тарапқа шарлай ұшты. Әлден уақытта бұларға қарсы ұшып келе жатқан Қоңыр қазды кездестірді. Нұрстан қуанып кетіп:

	-Аспандап ұшқан, Қоңыр Қаз,

	Алдыңнан тусын жайсаң жаз.

	Асығып ұшып барасың,

	Біздің жайға назар сал, - деп өлеңдетіп жіберді. Қоңыр Қаз кілт бұрылып, бұлармен қатарласа берді де:

	Аққанат пен жас бала,

	Үн қаттыңдар жасқана.

	Қандай шаруа қыштады,

	Ұшатындай аспанға? – деді.

	Өз кезегінде Нұрстан да іле өлеңмен жауап қатты.

	-Айналайын, Қоңыр Қаз,

	Бізге сенсең - уақыт аз.

	Қоңыр түске лайық,

	Гүлдер тапсаң – көңіл мәз!

	Қоңыр Қаз кідірген жоқ:

	-Жүр еріңдер соңымнан,

	Оралар жұмыс оңынан.

	Жағасы өзен көк шалғын,

	Табамыз қоңыр молынан, - деп, екеуін су жайылған алаптағы күреңсе мен өлең шөптің қалың ортасына әкеліп қондырды. Күмісқанат Пырақтың көзі жайнап кетті. Таң азаннан бері тынымсыз ұшып, ашқұрсақ болғандығын енді сезгендей. Күнмен шағылыса жалт-жұлт етіп, теңіздей толқыған күреңсе мен раңға құшырлана бас қойды.Балпаң-балпаң басқан Қоңыр қаз күреңсе мен өлең шөптің қоңыр бастарын қызу жинауға кіріскен екеуіне өзі де жәрдемдесті.

	Тобатайларын толтырып алған екеуі Қоңыр қазға рақмет айтып, ұшуға ыңғайлана берген. Сол мезетте нәзік үнмен шиқ-шиқ еткен Қарлығаш бұлардың төбесінен зу етіп, әрлі-берлі өтті де, әрмен ұшып жөнелді. Аққанат тез көтерілді де, оның соңынан:

	-Қарлығаш, Қарлығаш! Менің сөзіме құлақ салшы! – деді қатты дауыстап.

	-Сен кімсің? Мен сені танымаймын ғой, - деді Қарлығаш ұшысын баяулатып.

	-Мен Аққанатты Қылқаламмын. Біздің Шебер Атамыз Нұрстан екеумізді бояу жасайтын өсімдіктер іздеуге жібереген. Барлығын таптық. Сен бізге қара бояу жасайтын өсімдік табуға көмектесесің бе? - деді.

	-Неге көмектеспеске. Мен ұя салған үйдің ауласында қарақат пен қара жидек екеуі қатар өсіп тұр. Солардан ал, - деді.

	-Қарлығаш, Қарлығаш! Сенімен серіктесіп бірге барайыншы.

	-Жарайды, жарайды.

	Онда Нұрстанның Пырағының ерінде ілулі тұрған тобатайымды алайын. Сәл аялдай берші... Ол Нұрстанға асығыс бұрылып: -Әзірге осында бола бер, - деді.



	6. АТА ЖӘНЕ БОЯУЛАР ҚУАНЫШЫ

	Нұрстан мен Аққанат екеуі Ата қонысына көңілді оралды. Шебер Ата екеуінің жинап әкелгендерін көргенде балаша қуанды.

	-Енді екеуің жақсылып демалыңдар. Мен сендер тұрғанша барлығын дайын қылып қояйын. Анау Пырағың да біраз тыныстасын, шаршаған шығар...

	Таң атты. Шұғылалы шуақ айналаны әсем нұрға бөлеп тұрды.

	Шебер Ата жеті түрлі бояу жасап, оларды әп-әдемі, шап-шағын сүйкімді сауыттарға құйып қойыпты.

	-Ататай, Сізге мың рақмет! Бояуларыңыз тамаша екен! – деді екеуі.

	-Енді бұларды Көркемтайға тезірек жеткізіп берулерің керек. Жүзі жайнаған Нұрстан алақанын соғып, алақайлап жіберіп: -Ол қатты қуанатын болды! – деді. Ата жымиған қалпы ұстаханасына беттеді.

	Бір кезде Аққанат күлім қағып:

	-Нұрстан десе, маған бір тосын ой келіп тұр,- деді.

	-Ол қандай ой?!

	-Біз осы әр бояуға ат қойсақ қайтеді? Оларды түстерімен атап шақырғаннан көрі, әрқайсысына лайық ат беріп, асқақтата атасақ, жарасымды болмай ма?

	-Ойың дұрыс-ақ. Пікіріңді қос қолдап қолдаймын. Қайсысына қандай ат қоямыз? Бұған Көркемтайдың да қуанатыны сөзсіз, - деді Нұрстан риза пішінде.

	Бояулар бұл тосын ойды естігенде, бір-біріне жымың-жымың етіп қарасты.

	Ақ бояу дереу тіл қатып:

	-Менің атым кім болады? – деді.

	-Сәл ойланайық, шыдай тұр, - деді Нұрстан.

	-Шыдайтын не бар?! Аспандағы ақша бұлт болсам, асқар шыңдағы аппақ қар болсам, құс төресі аққу болсам, бейбітшілік құсы ақ көгершін болсам, маған ат қою қиын емес қой, - деді қызулана сөйлеп. Ақ бояуға Нұрстан риза пішінмен қарап тұрды да:

	-Сенің атың Ақшаңқан болсын! – деді.

	-Оһо, дәл таптың! Қылқалам айқайлап жіберді. Сол кезде көк бояу тағатсызданып:

	-Ал мен болсам ше?! Көкпеңбек аспанның, көгілдір таудың, өзен, көлдердің көркін келтіретін мен емеспін бе?! Бұл дүниеде көк аспаннан биік не бар? – деді сәл-пәл өктемсігендей үнмен.

	-Ендеше сенің есімің Заңғар болсын! – деді Қылқалам Нұрстанға қарап.

	Ол ықыластана бас изеді.

	Сары бояу да шыдай алмай, тықыршып тұр екен.

	-Ал мен ше?! Сап-сары алтын күннің баласы емеспін бе?!. Дүниеде күннен артық не бар?! Менің сендердің барлықтарыңнан қай жағынан болса да жолым үлкен. Немесе ақ жаулықты апалардың буын бұрқыратып, сап- сары қылып пісірген қасиетті нанын қай адам қадір тұтпайды?!.

	Нұрстан мен Қылқалам екеуі қосарлана күліп, бір ауыздан:

	-Онда сенің атың Шуақ болсын! – деді. Сары бояу Ақшаңқан мен Заңғардың қатарына тұра қалды.

	Қызыл бояу бойын көтеріп, тіл қатты.

	-Біле білсеңдер, дүниеде менен сұлу бояу жоқ. Көктемде ен даланы аралаңдаршы. Қырдың қызыл қызғалдақтарына кім сүйсінбейді! Қыздардың көбі қандай түсті қадір тұтады? Мейрам, мереке күндерінде ілінген сан түрлі жалаушылардың ішінде елдің көзіне бірінші түсіп, назарын да аударып, алаулап тұратын менмін. Шие, жеміс-жидектер ше? Оларды кім сүйсініп жемейді. Қып-қызыл қызанақтарсыз, алмаларсыз дастарқанның сәні кіре ме? Жоқ, кірмейді! Таңертең шығыстан қып-қызыл болып алаулап ататын, кешке қып-қызыл болып бататын күннің түсі қандай!?

	Нұрстан төкпелей, көсіле сөйлеген қызыл бояуға қарап:

	-Сен өзің нағыз шешен екенсің-ау! Қазір-ақ өз атыңды өзің тауып қойған жоқсың ба!? Бұдан былайғы сенің атың Алау болады! - деді.

	Бұдан соң Жасыл бояу асықпай, байыппен сөз бастады.

	-Мен сендерге ұқсап, артық мақтанбай-ақ қояйын. Бүкіл көктем, жаз көркін көз алдарыңа елестетіңдерші. Жасыл жайлау, жалпақ орман, байтақ дала көркіне көз салып көрдіңдер ме? Маған ат қоярда осы естеріңнен шығып кетіп жүрмесін, ағаларым!

	Қылқалам Нұрстанға күлімсірей қарады да:

	-Айтары жоқ, бүкіл дүниені сенің қатысуыңсыз елестету мүмкін емес. Сенің табиғатың дарқан, ерекше екені бәрімізге мәлім. Сенің есімің Жайсаң болсын! – деді.

	-Оһо, Жайсаң деген шынында да ғажап қой. Жаңа атауың құтты болсын, бауырым! – деді Нұрстан.

	Кезек Қоңыр бояуға келді. Ол тықыршып, өзіне қандай есім бұйырарын білгісі келіп, алаңдаулы халде тұрды. Оның осы көңіл күйін тез байқаған Нұрстан әңгіменің алдын алды.

	-Бүкіл жер әлем, топырақ, тау, тастың барлығының түсі қоңырға тән. Бар әлемді, жан-жануарды аялатқан Жер-Анаға тең келер ешкім жоқ. Саған лайық атты мына Аққанатты Қылқалам айтсын,- деді.

	Ол сәл ойланып тұрды да:

	-Бәрінен де күшті, бәрінен де мықты ат бар. Ол- Толағай. Ертеде ел қиыншылыққа ұшырап, жер қурап, сулар тартылып, халыққа апат төнгенде, Толағай деген батыр шығып, алыстан бір алып тауды орман, тоғай, бұлағымен, жаңбыр, бұлтымен арқалап әкеліп, апатты аймаққа қондырған екен. Сөйтіп елін аман сақтаған дейді. Саған Толағай аты лайық, - деді Қылқалам.

	-Өй, рақмет, рақмет! Асқақтар ат қойғаныңа шын ризамын. Тапқырлығыңа тәнтімін. Айнала тұрғандар да Нұрстан да Қылқаламның тауып қойған атына, келтірген дәлеліне шын риза болысты.

	Нұрстан Қара бояудың тағатсызданып, бір орында тыпыршып, қозғалақтап тұрғанын тез аңғарды.

	-Барлықтарың білесіңдер, қаһарына мінген қыстың бетін қайтаратын - көктем айы. Сол көктемнің алғашқы хабаршысы қараторғай емес пе? Ал сол қараторғай секілді көктем жаршысы ұзақ қарғаны қайда қоямыз? Тіпті тоңған елді жылытып, отбасын берекелі ететін, пешті қыздырып, қақаған аяздың зәре-құтын қашыратын қайсар мінезді отын - қара көмір емес пе?! Тіпті берісі қай-қайсыларымыз да қарапайым сурет нобайын салғанда, жай сызғанда қара қарындашты пайдаланбаймыз ба?

	-Иә, солай.

	Ендеше мұның аты Қайсар болсын дейік. Қалай қарайсыңдар?

	-Құп аламыз. Табылған ақыл! – деп, бояулар шу ете қалысты. Барлығының көңіл-күйлері орнығып, жайдары қалыпқа түсті. Тек

	Ақшаңқан ғана, неге екені белгісіз, бұртиыңқырап тұрды.

	-Енді ертең сендерді мына Қылқалам бастап, мен қоштап, Көркемтай деген балаға алып барамыз.

	-Ол кім, ол кім? Не үшін бізді оған алып барады? Нұрстан бар жайды кеңінен түсіндіріп айтқанда,бояулардың көңілдері көтеріліп, мәз-мәйрам болып,масаттанып қалды.



	7. АТА РИЗАЛЫҒЫ

	Ұстаханасында бұлардың әңгімелеріне құлақ қойып, тыңдап отырған Шебер Ата Нұрстан мен Қылқаламның тапқырлығы мен ақыл ойларына дән риза болып отырды. Әңгіме аяқтала бергенде, ақырын аяңдап, бұларға тақанды. Ол келгенде, екеуі сәл-пәл қысылыңқырап тұрды.

	-Жарайсыңдар! Өте ризамын екеуіңе! – деді. Бұл шынайы көңілден шыққан мақтауды естігенде, екеуінің төбесі көкке екі елі жетпей қалды. Шебер Ата тамағын кенеп қойып, жұмсақ, қоңыр дауысымен әңгіме бастады.

	-Енді бүгіннен бастап барлықтарың мына Аққанатты Қылқаламның бауырындағы балапандарымыз деп есептей беріңдер. Мен бар өнерімді салып, сендердің әрқайсыларыңның бойларыңа ерекше емдік, ғажап қасиет ұялаттым. Көркемтаймен тіл табысып, достассаңдар, көсегелерің көгеріп, көркейетіндеріңе бек сенемін. Оның кеуде көтеріп, аяғынан тұрып кетуіне бәріміз тілекші болып, атсалысайық, - деді Шебер Ата. Ол одан әрі сөзін жалғады.

	-Ал, Аққанат, енді бар жауапкершілік сенің мойныңда. Мен іздеген, сен іздеген жоқты табуға бар күшімен болысқан Нұрстан мен оның Күмісқанат Пырағына да айтар алғысымыз шексіз, Ал бүгін жақсылап демалыңдар, -деді де, ұстаханасына қарай беттеді. Нұрстан Пырағымен шалғайдағы кішкентай үйіне қарай ұшып шықты.



	8. КҮТПЕГЕН ОҚИҒА

	Аққанат бояулардың қасында қалды. Ол ертеңгі күнді ойлап, әрлі-берлі дөңбекшіп ұзақ жатты. Көркемтайдың қолына тигеннен соңғы сәттерді көз алдына елестетті. Ақ қағаз бетінде әсем де сырлы бояулардың құлпыра үндесіп, көрер көзге қуаныш, жүрекке жыр, сезімге сыр сыйлайтын суреттердің өмірге келер сәттерінің бақытты куәгері болатын кезді аңсады. Шалқар шабыттың шуағына шомылып, аяғына тік тұрып, құр аттай шауып кететін күн тез туса деп армандады. Оң жақ қанатта жатқан Алау мен Ақшаңқан, Жайсаң мен Заңғар, Толағай мен Қайсар, Шуақтар да ара-тұра күбірлесіп, кейде өзара сыбырласып, сөйлесіп жатты.

	Аққанаттың көзі ілініп кетті.. Бір кезде қатты дауыстан селк етіп, оянып кетті. Ақшаңқанның дауысы қаттырақ шығып жатыр екен.

	-Өзіңнің қап-қара түсің де сондай сүйкімсіз. Оныңмен қоймай, тыпыршып, тыныш жатпайды екенсің. Әрі таман жатшы. Үстімді бүлдіресің. Өй, қара қарға секілді қап-қара болған неме!

	-Не үшін мені сүйкімсіз деп сөгіп жатырсың? Немене, қара қарға сүйкімсіз құс па еді?! Біле білсең, ертедегі адамдар қара қарғаны пір тұтып, тәңірдің, құдайдың елшісі деп атаған. Керек десең, ол құстардың ішіндегі ақылды құс болып саналатынын білсең еді!

	-Қайсар десе, көп сөйлемей-ақ қоя қой! Ол ертегіңді өзгеге айт. Мен көп ақылгөйсігенді тіптен ұнатпаймын. Және ондай қияли әңгімеге еш сенбеппін де.



	-Сену-сенбеу - сенің еркіңдегі нәрсе. Ал қарлығаш деген қандай құс? Адамды пана тұтып, үйге, үй маңына ұясын салады. Түсі қара деп, адамдардың ешқайсысы оларды үйден қуаламайды ғой!

	-Ол бірыңғай қара емес, бауыры ақ қой.

	-Енді, міне, сенің ұсталған жерің осы. Егер мен болмасам, сен болмасаң, қарлығаш қалай бейнеленбекші?! Құр дауласып не керек?! Одан да тыныш жат.

	Ақшаңқан тұтығып, үндемей қалды.

	Екеуінің дауын үнсіз тыңдап жатқан Қылқалам сөйлеуге оқтала берді де, Қайсардың айтқан дәлелін құп көрген соң, араласуды жөн көрмеді. Қайтадан жатты.

	Қылқалам кіжілдескен, бір-біріне өкпе артып, ренжіскен дыбыстан тағы да оянып кетті.

	-Мен ешқайсыңа тиіскен жоқпын. Сен үшеуің туралы тіс жарып, ештеңе дедім бе? - деді біреуі кейи сөйлеп.

	-Ей, Толағай, сенің түсің соншама бір көңілді түс емес қой. Мына біздерді айтсайшы. Мысалы мен қып-қызыл болып, көздің жауын алып, елдің бәрін қызықтыра аламын!

	Аққанат даулы әңгімеге еріксіз араласпасқа болмайтынын түсінді.

	-Әй, балапандар! Бағана Қайсардың айтқан сөзінен соң дау тудырудың қажеті жоқ еді. Қайсар, саған көп рақмет! Орынды айттың, тауып айттың. Бірақ сондай оңды ақылды тыңдайтын құлақ керек. Бәріңе айтар кесімді сөзім біреу-ақ. Сендердің ешқайсыларың да жеке-дара әрекет ете алмайсыңдар. Қандай сурет салынса да, бір-біріңмен септесіп, үндесіп, араласып өмір сүресіңдер. Сонда ғана салынған бейне жанды әрі сәнді болады. Оның сырын мына менен артық білмейсіңдер. Сондықтан кейбірлеріңнің құр кеуде соғып, жалған мақтанға салынғандарың, әрқайсыларың өздеріңді өздерің бір-бірлеріңнен артық санауларың ұят болады. Ертең өзі дімкас, өзі науқас Көркемтайға барғанда, өзара жоқ нәрсеге таласып, шат-шәлекейлерің шығып жатса, ұят болмай ма?! Сендерден күтіп жүрген үлкен үмітін тас-талқан етсеңдер, оны одан әрмен ауру қылатындарыңды түсінесіңдер ме?! Мұндайды қойыңдар. Бірлік бар жерде, тірлік бар екенін естен шығармаңдар.

	Бояулар Аққанттың сөзін үнсіз тыңдады. Қайсардың қыбы қанып, жаны кіріп жатты. Толағайдың арқа-басы кеңіп, кеуде кере тыныстады.

	-Ал бәрің артық әңгімені доғарыңдар да, демалыңдар, - деді де, Аққанат қайта жатып, демалуға кірісті.



	9. ЗЫМСТАННЫҢ ҚАСТАНДЫҒЫ

	Осы кезде түн баласы көз ілмейтін сұр қанатты Зымстан алқаракөк аспанды шарлап, шарқ ұрып жүрген еді. Әрі саққұлақ, әрі тынымсыз, әрі бүлдіргі Зымстанның даудың шеті қайдан шықса, сол жаққа елеңдеп отыратын ұнамсыз, құйтырқы мінезі бар-ды. Ол сол түні бояулар жатқан үйдің төбесінен ұшып өтіп бара жатқан еді. Құлағына кежілдесіп, әрі тарт та бері тарт, керқайсаң, даулы әңгіменің жаңғырығы жеткенде, қуанғанынан алақанын ысқылап, үй маңына дыбыс шығармай, шусыз қонды.

	Ақырындап, мысықтабандап келіп, үй сыртынан, терезе тұстан тыныс тартып, тың тыңдады. Екі көзі шоқтай жайнап, көктен тілегені жерден табылғандай тақиясын аспанға атты. Қылқаламның қатаң ескертуінен соң үн- түнсіз жүрелей отырып, олардың қалың ұйқыға енер сәтін шыдамсыздана күтті. Ұйқыға кетті-ау деген кезде аяғындағы қайқыбас кебісін шешіп қойды. Содан соң қалтасының бір қуысына үнемі тастамай, тығып салып жүретін, кез келген тіршілік иесін ұйықтатып тастай алатын ақ ұнтақ салынған кішкентай құтыны қолына алды. Сол қолына аузында сырғыма баулы тор қалтасын, оң қолына ұнтағын алып, жартылай ашық тұрған есіктен ішке баспалай енді. Түн қожасы Жарқанаттан да өткір жанарымен шағын бөлме ішін тінте қарады. Қайсар мен Толағай шеттеңкіреп, Аққанатқа тақау жатыпты да, қалғандары бір-бірімен, иық түйістіріп тығыз жатыпты. Зымстан бәріне ақ ұнтақтан шымшымдап сеуіп шықты да, Аққанаттың тұсына келгенде, ойланып тұрып қалды. Тор қалтасы өте кішкентай еді. Ана жатқан жетеуіне орын жеткенмен, бойы биік Аққанаттың сыймайтындығын ойлағанда, іші қазандай қайнап, бармағын тістелей берді.

	-Қой, болмас! Аналарды жинап алып жатқанда, оянып кетіп, масқарамды шығарар! Аққанаттың басына ұнтақтан молдау етіп септі де, дәрінің барынша әсер етер кесімді мезгілін тағатсыздана күтті. Көкірегінде күдік те жоқ емес. Әлдебірі әйтпесе Аққанат оянып кетіп жүрсе ше?.. Жүрегі дүрсілдеп кетті. Межелі уақыт өтісімен, тор қалтасына топырлатып, шалажансар, масаң халдегі бояуларды тоғытты.

	Сыртқа шығысымен «уһ» деп терең демалды. Содан соң қалтаны мойнына іліп алып, көкке зу етіп көтерілді де, құздың қуысындағы құпия ұясына бет түзеді. Осы мезетте көкейінде бір күдіктің төбесі қылтиды. «Қап, жаңа Аққанаттың қанатын бүктеп салып ала кетуім керек еді-ау!»... Қайта оралуды ойлады да, ол ниетінен тез айныды.



	10. ТЫҒЫРЫҚҚА ТІРЕЛУ

	Аққанат мең-зең күйде жатты. Бүкіл денесін қорғасын салмақ жаншып тастағандай. Не болғанын түсінбегендей, дел-сал күйде біраз отырды. Күн құрық бойы көтеріліп қалыпты. Атып тұрып, жан-жағына қарады. Айнала құлаққа ұрған танадай жым-жырт.

	Серіктерінің бірі жоқ. Көзі ұясынан шығып кетті. Сыртқа атып шықты.

	«Не сұмдық болды, апырым-ау!? Нұрстанға не бетімді айтамын!? Ішке асыға кіріп, қанатын сыртқа ала шықты. Ойы – Нұрстанға жету. Есіктен шыға беріп, иығына қанатын іле бергенде, көкжиектен Күмісқанат Пырақтың ноқаттай бейнесі назарға шалынды.

	Ол не қуанарын, не жыларын білмей, екіұдай көңіл күймен тұрып қалды. Ә дегенше Нұрстан да Күмісқанатын қалықтатқан күйі қона берді. Ол

	Аққанаттың жүзіндегі алабұртқан, алаңдаулы қалыпты жіті байқады.

	-Ой, Аққанат, не боп қалды!? – деді үрейлене. Ол тілі байланғандай сазарып, аз тұрды да:

	-Не болғанын өзім де білмеймін. Бәрі із-түзсіз, жер жұтып кеткендей зым-зия жоқ. Қайда екенін білмей, басым қатып тұр, - деді.

	-Не дейді!? Нұрстан бір орнынан шырайналып, сылқ етіп, табалдырыққа отыра кеткен Аққанатқа шошына қарады да: -Сен оларды ренжітіп қойған жоқсың ба?! – деді аз-кем ренішін жасыра алмай.

	-Жо-жо-оқ! Ол кекештеніп қалды да, іле-шала: -Ренжітетіндей ешнәрсе деген жоқпын. Тек түнде өзара бір-бірінен артықшылықтарын айтып, керілдесіп жатқанда, ақылмен басу айтып, сабырға шақырғанмын. Десе де қатты айтып, көңілдеріне тиетіндей ештеңе дегенім жоқ, - деп ақтала сөйледі.

	Бірақ құпия ақ ұнтақ туралы айтудан жасқанды. Бірақ ішкі түйсігі бар бәленің сол ұнтақтан келгендігін сезінген-ді. Алайда кімнен келгендігі беймәлім.

	-Ата біле ме?

	-Жоқ, білмейді!

	-Онда неге тұрмыз? Жабыла іздейік! - деді. Үйдің маңын, аяқ жетер алапты Нұрстан жаяу шарлады. Қылқалам қанатын киіп, жақын аймақты шолып шықты. Көзге ештеңе ілінбеді. Ізім-қайым жоқ. Нұрстан теңселіп, басын шайқай берді.

	-Енді Көркемтайға не бетімізді айтамыз!? Оның бар арманы-үміті бізде еді ғой. Атаның көз майын тауысып жасағандарынан бір сәтте айырылып қалып, масқара болып қалмасақ, - деп ішкі күдігін жасырмай, күңірене сөйлегенде, көз жасына ие бола алмады. Аққанатты Қылқалам өзін қоярға жер таба алмай, есеңгіреген халде болды.

	Нұрстан әрлі-берлі теңселіп жүрді де қойды. Саусақтарымен маңдайын шеңгелдей қыса ұстап, біраз отырды да, орнынан атып тұрып:

	-Іздеуіміз керек, табуымыз керек! – деп кесіп айтты да, Пырағына мінді.

	-Шу, жануар! Ол көкке қалықтай көтерілді. Аққанат та ілесе ұшты.

	Көңілге алған алаптың барлығын екеуі адақтап шықты. Іздегенге ілік етер тұстардың ешбірінен із, белгі қайқалмады.



	11. ҚАРЛЫҒАШ ШАПАҒАТЫ

	Екеуі де шаршап, түбінде бұлағы бар үлкен шынар ағаштың түбіне келіп тыныстады. Әрі жолсоқты, әрі желсоқты болған Нұрстан көлеңкеге жатқанда, көзі ілініп кетті... Құлағына шиқ-шиқ еткен құстың сүйкімді үні естілді. Көзін ашып алды. Өткендегі Қарлығаш. Ол шынар ағашты бір айналып келді де, қасына қонды.

	-Қайдан жүрсіңдер? Тағы да бояу жасайтын шөп іздеп жүрсіңдер ме? – деді.

	Нұрстан болған жайды айтты. Қарлығаш Аққанатқа көз тастап еді, ол ләм-мим деместен көзін төменшіктетіп әкетті.

	Елгезек үн қатқан Қарлығаш:

	-Онда мен өздеріңе көмек еткен құстардың барлығын шақырайын, сөйтіп бірігіп іздейік. Сендер ешқайда кетпеңдер, бәрін осында келтіруге күш салайын, - деді де ұша жөнелді.

	Ең алдымен Наурызкөк, іле-шала Сарғалдақ, қатарласа ұшып қос Аққу жетті. Қоңыр қаз бен Қарлығаш ең соңынан ұшып келді.

	Нұрстан өзін қоршай қонған қамқор құстарға тосын болған оқиғаны қинала баяндағанда, олар өз өкініштерін білдіріп, бастарын күйзеле шайқасты.

	Осыдан соң барлығы бір ауыздан әр тарапты бетке алып, жоғалғандарды жабыла іздеуге аттанады. Алайда кешқұрым барлығы дерлік шынар ағаштың түбіне салдары суға кетіп, көңілсіз оралды. Қанат қарымы жетер жердің бәрін шарлағанмен ештеңе көзге түспепті. Нұрстан мүлде есеңгірегендей халде отырды да, орнынан тұрып кетті. Жылға бойындағы жайылып жүрген Пырағының мойнына маңдайын тіреп, мұңайып ұзақ тұрды.

	Бір кезде құстардың біреуі:

	-Қарлығаш қайда? Қарлығаш қайда? – деді.

	-Кеш батып кетті ғой. Қараңғыда неғып кешігіп қалды екен?

	-Мүмкін, жоқты тауып, бері жеткізе алмай жатқан шығар?

	Әр құс әрқалай жорамалдың шетін қылтитып жатыр. Нұрстан ауыр күрсініп, бұлақ басына қайта келіп, үнсіз отырды. Барлығын көңілсіздік басты.

	Екі Аққу бір-біріне мұңая қарап, ақырын ғана:

	-Егерде бояулар табылмаса, Көркемтай мәңгілік жазылмайтын шығар, - деді. Бұлардың сыбыр әңгімесін құлағы шалып қалған Қылқаламның тамағына өксік тығылып, көзінің алдына жас іркілді.



	12. ҮКІ МЕН ҮМІТ

	Қас қарайып, көз байланып қалған шақта әлдене бұлың етіп, бүк түсіп отырған Нұрстанның алдынан зу ете қалды да, шынар ағашты екі-үш айналып келіп, оның иығына қонды. Қарлығаш екен. Құстардың барлығы:

	-Ой, мынау Қарлығаш қой! Қарлығаш қой! – десті. Нұрстан да, Қылқалам да бойларын тіктеп алды. Ентігін әлі басып үлгермеген Қарлығаш:

	-Қазір осында Үкі ұшып келе жатыр. Ендігі үміт сонда, әдейі шақырдым, - деді.

	-Не, ол біле ме екен?!

	-Саған бірдеңе айтты ма?

	-Бір хабар шеті шығып тұр ма?!

	Жан-жақтан қаумалай қойылған сұрақтарға Қарлығаш жауап беруден жалтарып:

	-Өзі де келіп қалар, - деді. Ауызды жиып алғанша болған жоқ, Үкі келіп, шынардың төменгі бұтағына қонды да, сөзді бірден бастап кетті.

	-Болған жайдың бәріне қанықпын. Сендер жоқтарыңды күндіз әбден шарлай іздеп, таба алмаған екенсіңдер. Көркемтайдың тағдыры үшін қам жеген Нұрстан үшін, Қылқалам үшін, барлықтарың үшін мен түнгі жорыққа шығуға бел будым. Түнде ұрланған болса, түнкезбе, жырынды қулардан келіп тұрған қылмыс секілді. Нар тәуекел! – деп, кері қарай ұша жөнелді.

	Барлығы «уһ» деп, арқаларынан ауыр жүк түскендей жеңілейіп қалды...

	Үкі түнгі алқаракөк аспан астын ұзақ шарлады, тынымсыз шарлады. Өз қонысынан жырақтағы қуыс, жыра-жықпалдарды, адыр, жота, қырқа, қабақ, сайлардың барлығын барлай ұшты. Содан келіп, оқшаулау тұрған аса биік жартасқа іргелес бір серек тастың төбесіне қонып, жан-жақтан тың тыңдады. Шырылдаған шегірткелер үні, тіршілік қамымен әрлі-берлі жүгірген түнгі жәндіктердің алашапқын қимылы, қозғалысы, бұталардың сыбдыры үкі құлағына үздіксіз, тынымсыз жетіп жатты.



	13. ҮКІНІҢ ЕРЛІГІ

	Кенет... Кенет...

	-Менің атым Зымстан! Мен -Зымстанмын. Сендердің ешқайсыларыңды босатпаймын. Нұрстанның да, Қылқаламыңның да мен үшін көк тиындық құны жоқ. Көркемтайларың кім?! Төсекке таңылып жатқан күйі жата берсін. Маған десе, өлмесе өмірем қапсын! Соны жазамыз, аяғынан тұрғызамыз деп, анау екі есалаң сендерді әлгі қақбас шалға жасатқан ба?! Кеше ана бойы сорайған Қылқаламды қақ белден бір теуіп, омыртқасын опырып, қабырғасын қаусатып кетуім керек еді!! Уақыттың тығыз болғаны, - деп тістене, зілдене, тілінен зәр төге сөйледі.

	-Ағатай, Зымстан, бізді үйшігімізге қайта апарып салшы!

	-Нұрстанға да, Аққанатқа да еш айтпаймыз!

	-Бұл жерде Атаның еш кінәсі жоқ!

	-Көркемтай төсекке таңылып, бізді асыға күтіп отыр ғой!

	- Кәне!Тоқтат! Өй, сүмелек немелер! Өздеріңді быт-шыт қылып таптап, жандарыңды қазір-ақ жаһаннамға жіберейін бе осы, а! – деп ақырғанда, жылау аралас шулаған дыбыстан құлақ тұнып кетті.

	Үкі серек, шомбал, жақпар тастар арасымен дыбыссыз қалқи ұшып, бой таса қылып, Зымстанның ұясына тақанды. Тас тасасынан сақтықпен алға көз тастады. Бойы екі қарыс, жалбыр шашты бірдеңе екен. Кішкене қуыстың аузында қос қолын бүйіріне таянып, талтайып тұрып алған. Үкіге жон арқасын беріп тұр.. Шидиген қисық сирағының арасынан әрлі-берлі сеңдей соғылысқан бояулар көрінеді.

	Олардың арасынан екеуі алға ентелей, өңмеңдей ұмтылғанын көрді. Бірақ Зымстан екеуін қосқабаттап бір теуіп, шалқасынан сұлатып түсірді. Қуыс ішінің азан-қазаны шықты.

	-Ей, мына біреулерің қайтпайтын қандай жексұрындар еді!

	Мойындарыңды жұлып алайын ба осы!? - деп ақырды.

	Арғы жақтан:

	-Қайсар, қатты тиді ме? Толағай, немене, ауырып қалды ма? – деген жанашыр үндер қабаттаса естілді.

	Сол сәтте Үкі оқша атылып, қуыс аузында тұрған Зымстанды шеңгелдей бүріп алды да, аяқ-қолын тырбаңдатып, көкке көтеріп алып кетті. Не болып, не қойғанын ұқпай қалған қамаудағылар аз шаққа тілдері байланғандай болып тұрып қалды да: «Алақай! Алақай!» - деп, қуана шулап қоя берді...

	Үкі сол ұшқаннан ұшып отырып, таң қылаң бере Зымстанды шынар ағаш маңына алып келді. Қос қанатын топшысынан үзді де, Нұрстанның алдына әкеліп тастай салды. Зымстан барлыққан, қарлығыңқы ащы даусымен айналаны жаңғырықтырғанда, құстардың барлығы шошып оянды. Күмісқанат Пырақ үркіңкірей барып, осқырына кісінеп жіберді.

	-Ұрың осы екен. Аты - Зымстан. Қонысы – биік жартастағы қуыс . Ал, кәне, менің соңымнан еріңдер. Жоқтарыңның қамалған орнын көрсетейін, - деп қайта ұша жөнелді.

	Бұл тосын жаңалыққа барлығының жүректері жарыла қуанды. Қарлығаш, Қос Аққу, Наурызкөк, Сарғалдақ, Қоңырқаз- барлығы дүрк көтеріліп, Үкі соңынан самғай ұшты.

	Нұрстанның көзінен қуаныш жасы шығып кетті. Ол Қылқаламға қарап:

	-Сен ана құстармен бірге барып, бояуларды алысып кел. Мен Көркемтайға жетейін.

	-Ана залым Зымстанды не қыламыз?

	Нұрстан алдында дірдек қағып, топшысынан жылымшылап қан аққан Зымстан оған жалынышты түрмен жаутаң-жаутаң етіп, жалтақтап қарай берді.

	Сол кезде Қылқалам тістеніп, тепсініп, Зымстанды итше тепкілегісі келіп, тұра ұмтылып еді, Нұрстан оның алдын кес-кестеді.

	-Үкімін Үкі кессін! Анау бояуларға жасаған қысастығын, қатыгездігін өз көзімен көрген екен. Онсыз да топшысы үзіліп, қанаты қайырылып қалыпты ғой, - деп тоқтау айтты да, Пырағына қарай беттеді. Аққанат көз ұшында топтанып кетіп бара жатқан қамқор құстардың соңынан самғай жөнелді.



	14. СҮЙІНШІ!

	Нұрстан Пырағымен ұшқан күйі Көркемтай жатқан бөлменің ашық терезесінен ішке енді.

	Пырағынан домаланып түскен бойда бар даусымен айқайлап:

	-Сүйінші, Көркемтай аға! Сүйінші! Сүйінші! - деп, оның тізесіне секіріп мінді. Қуаныштан екі беті бал-бұл жанады.

	Сіз әлі-ақ жазыласыз! Қазір Аққанатты Қылқалам барлығын бастап алып келеді. Енді сол Қылқаламмен Сіздің салған ғажап суреттеріңіз әлемді шарлайтын болады. Сіз аяғыңызға мінесіз! Мынау әлемді шарлап, көңіл қошыңыз қанғанша сурет салатын боласыз. Шебер Ата жасаған ғажап бояуларға тіл бітіріп, сұлу тілмен сайрататын боласыз, Көркемтай аға! – деп жүрекжарды қуанышын тоқтаусыз ақтарып жатты...

	Біршама уақыт өткен. Бір кезде ішке асыға ұшып кіріп, кереует басына қонған Ақ Көгершін лағыл тастай жарқ-жұрқ еткен көздерін еркелете аударып, күр-күрлеп алды да:

	-О, алақай! Алақай! Аққанатты Қылқалам барлық бауырлас құстарды бастап ұшып келе жатыр! – деді шаттана дауыстап. Сөйтті де шыған биікке шырқай көтеріліп, алуан өнер, қимылға сала билеп, көк аспанның ажарын кіргізді. Үлкен қуаныштың ерен лебін сезінген Нұрстанның Пырағы да Ақ көгершінмен бірге ілесе көтеріліп, күміс қанатын анда-санда бір сермеп, қыран құстай қалықтап ұшып жүр.

	Көркемтай ашық терезе алдына ақырын жүріп барды.

	-Кіп-кішкентай бауырым, Нұрстан! Саған үлкен рақмет! Сені жасаған Шебер Атаға мың сан рақмет! Оның көзінен қуаныш жасы парлай ақты.

	Сол кезде терезе түбіндегі алма ағашының арасынан Бұлбұл сайрай жөнелді. Төкпелетіп, сорғалатып, құйылдырып, құйқылжытып салған әні

	Көркемтайдың тал бойын дүр сілкінтті. Осы сәтте денесін басқан зілмауыр қорғасын салмақ жеңілдеп сала берген. Ол баққа тесіле қарады. Кіп-кішкене бозғылтым құстың сұлбасы көз аясына әрең ілікті.

	-Қарай көр мынаны! Айналайын, Бұлбұл құс сен қайдан келіп қалдың?! – дегенде:

	-Қуанышыңызға әрдайым ортақпын, Көркемтай аға! Бақытты болыңыз!

	Мен сүйіншілеп Шебер Атаға жетейін! - деді сергек үн қатып.

	Сонадайда ашық аспанға аңтарыла қарап қалған анасы бір кезде үйге жүгіре жөнелді.

	-Иә, жасаған! Иә, тәңірім! Шапағатшы болғайсың, шын қамқоршы болғайсың! – деп әлсіз дауыстап, егіле жылап келе жатты.

	***

	Түнгі болған оқиғадан бейхабар Шебер Ата көзіне қолын көлегейлей, күн сала қарап, Күмісқанат Пырақ мінген Нұрстаннан асыға хабар күтуде. Ақ сақалын салалы саусақтарымен сипап қойып, іргедегі қоңыр домбырасына қол созды. Күндердің күнінде Көркемтай жазылып келсе, бұған қайткен күнде де соғатынын біледі... Егер осында келіп, бұның тартқан күйлерін көкейіне ұялатса, оның салған суреттері мүлдем жанданып, ғажайып болатындығына бек сенген халде отырды. Домбырадан жаңа бір күйдің, өзгеше күйдің әуені төгіле берген. Тап осы мезетте сүйіншілей асыға жеткен Бұлбұл құс домбыра басына келіп қонған-ды...

	***

	Шынар түбінде қалған Зымстан топшысы үзілген қос қанатын сүйретіп, сонау жер түбіндегі жартастағы ұясына кетіп бара жатса керек. Оған жетті ме, жетпеді ме, ол жағы беймәлім. Биіктегі ұясына қанатсыз қалай шығатынын әлі ешкім болжап, біле алмайды. Бірақ жандәрмен қылып, жанталасып жүрсе де, әлі сол улы ұнтақ салған қалтасын жанынан тастамайтын әдетінен еш жаңылмағанға ұқсайды.

	2013 жыл.





ШЫНАШАҚТАЙ ШЫМЫРБЕК ПЕН НҰРЖАН


	ЕРТЕГІ



	Нұржан жиі ауырушы еді. Оның папасы мен мамасы күнде ерте тұрып, жұмысқа кететін. Мамасы кетер алдында Нұржанға ұзын-сонар ескертулерді әрдайым қайталап айта беретін әдеті бар-тын.

	– Далаға желең кетіп жүрме!

	– Терезені ашып қойма, суықтап қаласың!

	– Сыртқа шықсаң, қалың киін!

	– Бөкебайды мойныңа мықтап орап ал!

	– Көшеде көп жүріп қалма!

	Осы секілді шектеу мен тыйым сөздерге Нұржаннның бойы үйреніп кетіп еді. Ол шешесінің сөздерін бұлжытпай орындайтын. Бірақ соған қарамастан жиі-жиі ауыра беретін.

	Кішкене үстелдің үсті босаған сауыт пен дәрі қораптарына толды. Ол өз құрбыларының ашық-жарқын ажарларына, көңілді күлкілеріне, асыр салған ойындарына соншама қызығатын. Солар құсап өзінің еркін асыр сала алмайтынынын ойлағанда, мойнына су кетіп, катты мұңайып қалатын.

	Күн артынан күндер өте берді. Нұржан сабаққа бірде барса, бірде бармай қалып жүді. Мұғалім апайы оның бұл халіне үлкен аяушылық білдіріп, қабырғасы қайысты. Үйге бірнеше рет келіп кетті.

	– Қайткенде де емдетіңіздер! Өзі жүдеп болыпты, – деп бәйек болып, тапсырып жатты.

	Бірақ емханада емделу Нұржанға бәлендей жеңілдік әкелмеді. Үнемі ұйқысы келіп, басы айналып қала берді. Ынта-ықыласы ылғи жатуға ауып тұратынды шығарды.

	Бір күні Нұржан есік алдындағы баспалдақта қалың киініп алып отырған болатын. Көрші үйдің кішкене қызы есік алдында ойнап жүр екен.

	Кішкене тұлымшағы желпілдеп, жеңіл қозғалады. Қолындағы допты қақпалдап жерге түсірмей бір ойнаса, енді бірде жерге соғып, секіртіп ойнатып әкетеді. Күн желең, салқын болса да, жеңіл, ықшам киініп алған. Екі бетінің ұшы қызғылтым нұр шашып, мүлдем ажарланып алған.

	– Нұржан, кел, доп ойнайық!

	– Ауырып отырмын.

	– Доп ойнасаң, жазыласың!

	– Мамам ұрысады ғой.

	– Неге?

	– Ентігіп, терлеп қаласың деп.

	– Ұрыспайды. Қашанғы отыра бересің?

	– Шаршап қаламын. Қойшы, ойнағым келіп тұрған жоқ.

	– Бүгін де сабаққа бармайсың ба?

	– Жоқ, бара алмаймын. Басым ауырып отыр.

	Кішкене қыз басын шайқады да, әрі қарай ойнай берді. Өзі мейілінше бір көңілді әуенді ара-тұра айтып қояды. Жас қыздың аты Жанар болатын. Нұржанның үнемі енжар жүргеніне ол іштей ренжитін. Кейде:

	– Өзі нағыз жалқау, еріншек, – деп дауыстап жіберетін. Бірақ бір ретте осы ойын Нұржанға бетпе-бет айтқан емес-ті. Бір-екі рет айтсам ба деп ойлағаны бар. Артынша: «Қой, өпкелетіп алармын», – деп өз ойынан бас тартты.

	Күн артынан күн өте берді. Жанардың ойынан Нұржанның көңілсіз күйі шықпады.

	«Қалай етсем екен?»

	Ол он ойланып, жүз толғанды. 13 қазан күні Нұржанның туған күні болатын. Соған бір естен кетпес жақсы сыйлық дайындауды ойлайды. Бұл бір ерекше сыйлық болуға тиіс.

	Жанар дүкеннен пластилин сатып алады.

	Демалыс күні болатын. Ол өзінің шағын бөлмесінің есігін ішінен іліп қойды. Жүрегі лүпілдей, қолына түрлі-түсті пластилинді алды да: «Нар тәуекел!» – деп жұмысқа кірісіп кетті...

	Нұржан тас жамылып, бүркеніп ұйықтап жатқан. Кенет құлағына ашылған есіктің еміс-еміс сықырлаған дыбысы жеткендей болды. Әлдекім ақырын басып, бөлмеге еніп келе жатқандай. Бірақ Нұржан басын көтеруге ерінді. Тәтті ұйқы оны қайта арбай бастады. Бір мезетте құлағына көңілді әннің әуені талып жеткен сықылданды. Нұржан: Өңім бе, түсім бе? – деп самарқау ойланды. Жоқ, өңі екен.

	Ол басын шапшаң көтеріп алды.

	Бұрыштағы үстелдің үстінде бұған қарап қулана күлімсіреп бір бүйірін таянып, бір қолына доп ұстап, кіп-кішкентай, шынашақтай бала тұр.

	Үстіндегі көгілдір мәйкесі мен қызыл түрсиі мүлдем жарасымды-ақ. Кішкене кекілі көзіне түсіп, дөңгелек жүзіне көңілді көрік беріп тұр.

	Нұржанның көзі ұясынан шығып кетті. Сасқанынан:

	– Ой, сен кімсің? – деді үрейлене. Шынашақтай бала қолындағы әлеміш бояулы добын бұлтылдата ойнатып:

	– Менімен шын танысқың келіп тұр ма? – деді көзін сығырайтып.

	– Иә.

	– Онда менің атым – Шымырбек, – деп кішкентай қолын Нұржанға ұсынды.

	– Сені кім жасаған?

	– Жанар.

	– Жанар?! Көрші үйдегі қыз ба?

	– Дәл солай.

	– Не үшін жасаған?

	– Міне, қызық! Бүгін он үшінші қазан – сенің туған күнің емес пе?

	– Иә, солай!

	– Ой, сен бара-бара өз атыңды да ұмытып қаларсың.

	Нұржанға осы соңғы сөз шаншудай қадалды. Шымырбек оның жүзіне барлай қарап, сөзін әрі жалғады.

	– Жә, сенің жатуың да, ауруың да жетті. Тұр орныңнан! Нұржан орнынан

	қалай атып тұрғанын білмеді.

	– Тез киін!

	– Қайда барамыз?

	– Сыртқа.

	– Сыртта не істейміз?

	– Сені емдеймін.

	– Сен дәрігерсің бе?

	– Жоқ. Дәрігер емеспін, бірақ дәрігерден бір кем емеспін.

	– Тағы да укол саласың ба? – Нұржан қорқайын деді. Жара-жара болған

	жамбасына қарай қолы қозғала бастады.

	– Жоқ, укол салынбайды.

	– Онда ащы дәрі бересің бе?

	– Бір түйір дәрі ішпейсің.

	– Сонда қалай?

	– Сыртқа шыққан соң көресің.

	Нұржан мына шынашақтай баланың әміріне бағынып, ырқына тез көнгенін түсініп үлгермеді.

	– Кеттік!

	Шынашақтай Шымырбек Нұржанды ауыл сыртынан ағатын өзеннің жағасына қарай бастап ала жөнелді. Нұржан ентіге бастады.

	– Кішкене демалып ал, – деді. Сәлден соң Шымырбек Нұржанға:

	– Кәне, орныңнан тұр – деп бұйырды. – Ең алдымен бүгінгі емдеуді жүгіруден бастаймыз. Ал, кеттік, – деп шынашақтай бала алға түсіп жүгіре жөнелді.

	Жүгіріп келеді, жүгіріп келеді.

	– Асықпа, деміңді дұрыстап ал. – Шымырбек қамқор үнмен бұған қайырыла қарап, тіл қатады.

	– Шымырбек, терлеп кеттім, – деді Нұржан ентігіп.

	– Тер шықса, жақсы болады дей бер, жүгірісің жеңілдейді.

	Нұржан жүгіріп келеді. Шымырбек кішкентай болса да бір қалыптан танар емес.

	– Денеңді еркін ұста!

	Өзен бойымен жіңішке жіптей болып созылған жалғыз аяқ жолмен Шымырбек қалыпты екпінмен жүгіріп барады. Анда-санда Нұржанға күлімсіреп қарап қояды. Нұржан көңілдене бастады. Бойы сергіп, тынысы кеңіп, денесі жеңілдене бастағандай. Айналасына сүйсіне көз тастады.

	Жалғыз аяқ соқпақ та біртүрлі әдемі көрінді. Бұталар да, талдар да, жеке- жарым шонғал тастар да бұған әрі қызыға, әрі қызғана қарайтындай. Олар өздерінің Нұржан құсап жүгіре алмайтынына өкінетін тәрізді.

	– Түу, жүгірген қандай жақсы! – Нұржан ашық-жарқын үнмен үн қатты.

	– Әрине, жақсы! – Шымырбек ақсия күлді.

	– Шымырбек!

	– Әу.

	– Сені қуып жетейін бе?

	– Жете ғой!

	– Қойшы! Қатты жүгіргім келмейді.

	– Неге?

	Нұржанның тілінің ұшына әлдебір көңілді сөздер үйіріле бастаған секілді.

	– Сені қуып жетіп, басып озсам, аяғымның астында тапталып қала ма деп қорқамын, – деді де, Нұржан қарқылдай күлді. Шымырбек те қалжыңға оң иығын беріп тұр екен.

	– Нұржан.

	– Әу.

	– Осы сен мені қуып жете алмайсың -ау деп қорқамын.

	– Шындасам, жететін шығармын.

	– Әй, жетемін деп жамбасың қирап қалып жүрер. Екеуі қосыла күлді.

	Нұржан жүгіріп барады, жүгіріп барады. Дүниенің бәрі бұған күле, қуана қарайды. Жол бойында әр тұстан әсемдене, сәндене бой көрсеткен неше алуан гүлдер қандай әдемі десейші!

	– Нұржан! Нұржан!

	– Әу!

	– Ауруың қайда?

	– Ауылда қалған.

	– Дәрің қайда?

	– Үйде қалған.

	– Жалқаулығың қайда?

	– Мамамда қалған.

	Екеуі жүгіріп барады, жүгіріп барады.

	Жанар аулада қызыл ала добын секіртіп ойнап жүр. Елгезек доппен еркелескен көңілді ән еріксіз еліктіріп әкеткендей.

	Добым, добым домалақ,

	Зырла, жүгір домалап.

	Ойнамаған сенімен

	Нұржандарға обал-ақ.

	Нұржан мен Шымырбек екеуі көгілдір тауды бетке алып, көзден әлдеқашан ұзап кеткен.

	Жүгіріп барады, жүгіріп барады...





МЕЙІРБЕК ПЕН ҚАРАТАЛ


	ЕРТЕГІ



	Ол өзінің жалғыздығына қатты налып, мұңая ойланды. Айдалада елсіз- күнсіз жерде, өзінің жападан жалғыз жеке, оқшау өскендігін соңғы күндері қатты уайымдап жүр.

	Биыл өткен жылғыдай мол емес. Ауа райы құрғақшылыққа өте бейім болып тұр. Соңғы кездері күн мүлдем ысып кетті.

	Қаратал қинала күрсінді.

	– Шіркін-ай, күн нөсерлетіп жауып берсе ғой! – деп қиялдана ойланды.

	Жапырақтары мүлдем жүдеп, реңдері солғын тарта бастады.

	– Су, су, су! – деп әр жапырақ әр тұстан әлсіз күңкілдескендей, жан- жаққа телміре қарады.

	Алыстан бұраңдап аққан өзеннің ағараңдаған бейнесі назарға шалынады.

	Бүгін Мейірбектің қуанышы қойнына сыяр емес. Әкесі дүкеннен су жаңа велосипед сатып әперді. Өзінің әдемілігі қандай! «Орленок» деп

	алтындап жазған әрлі жазуы мүлдем әдемі.

	Әкесі бұл күтпеген тағы бір қуанышты хабарды айтты.

	– Маятастағы атаңның үйіне барасың. Барып қол-қабысыңды тигіз.

	– Велосипедті де апарамын ба?

	– Әрине!

	Мейірбек әкесін құшақтай алып, бетінен сүйді.

	– Қашан барамын?

	– Ертең сүт таситын машинаға мінгізіп жіберемін.

	– Ой, қандай жақсы болды!

	Маятасты Мейірбектің бірінші көруі. Әсіресе құлама қабақты астарлай аққан өзенді қатты ұнатады. Айнала – қалың жыныс, ну тоғай. Сонау алыста жазаңға құлап, ойпатпен ұласар тұста, жарқырап аққан өзен жайдары көрінеді екен.

	Мейірбек алғашқы екі-үш күн бойы осы өңірдің табиғатын біршама тамашалайды.

	Бүгін ауылдан ұзаңқырап, алыс кетіп еді. Жалғыз аяқ, көнелеу сүрлеумен келе жатқан. Велосипеді сылаң соқпақпен суси сырғанап, жеңіл келеді. Бойшаң, бұйра жусандар дөңгелек шабақтарына еркелене бас соғып, бұлғақ қаға, артта қалып жатыр.

	Ол бүгін мүлдем көңілді. Соңғы күндері болып тұрған ыстықты да көп елең қыла бермейді. Жаңа, жүйрік «Орленок» жас жанына тыншу берер емес.

	– Көкешім-ау, күн өтетін болды ғой! – деген әжесінің қамқор сөзіне де көп илана бермейді.

	Қаратал елең етіп, сонау қашықтан көрінген қараға назар салды.

	Астына мінген көлігінің түсі қандай ашық еді! Қып-қызылын-ай! Өзі жарқ- жұрқ етеді. Қалай қарай барар екен, ә!

	Тал бойында әлдебір әлсіз үміт оты тұтана бастады.

	– Міне, қызық!

	Мейірбек қатты таңданды.

	– Жапан далада жалғыз өзі неғып тұр?! Өте қызық? – Алыстан көз тартып, мен мұндалап шақырған Қараталға Мейірбек бөлекше құмарлықпен көз тікті.

	– Қой, бұл тұрғаным болмас. Не де болса барайын! – деді. Тақана бере Мейірбек Қараталдың әлі жас екенін, әлі әлсіз екенін іштей түйіп үлгерді.

	***

	– Алақай-ай! Алақай-ай!

	Жапырақтар жамырасып қоя берді

	– Қуануға әлі ертерек! – деп Қаратал сенімсіз үнмен тіл қатты.

	– Неге қуанбасқа! Бетін бері бұрды ғой! Ол тектен-тек бұрыла ма?

	– Қайдам...

	Қаратал осыдан соң үнсіз қалды да:

	– Өзі шынында да бізге қарай келе жатыр, – деді. Үнінде сенімділік пайда бола бастады.

	***

	– О, бауырым! Амансыңс ба? Жалғыз өзің бұл жерге қалай ауысып келгенсің, ә? – деді Мейірбек велосипедінен түсіп жатып. Үнінен мейір лебі еседі. Келіп Қараталдың бүйірінен сипады.

	– Туысқан, келгеніңе көп рақмет. Мен судан шөлдеп өлгелі тұрмын.

	Мына аңызақ аптап апшымызды қуырып барады. Жапырақтарым жылап, жанын қоярға жер таба алмай тұр, – деді аянышты үнмен. Мейірбек Қараталды қатты аяды. Ол тілге келген жоқ.

	– Мен қазір, – деп, велосипедіне мінді де, кері қарай құйындата жөнелді.

	Ол көп кешікпей қайтып оралды. Велосипедінің артына таңған кішкене күрекшесі мен шағын тобатай шелегі бар.

	– Бауырым, сәл шыда! Асықпа! Мен қазір, – деді де күрекшесімен

	Қараталдың айналасына су ұялайтындай топырақ қомдады. Тобатайын қыса ұстап, өзенге жүгірді. Танауы тершіп, шөпілдеген мөлдір суды Қараталдың түбіне құйды.

	– Айхай-хай-хай, рақат-ай! – Қараталдың тұла денесі ғажайып сезімге бөленді.

	– Рақмет, туысқан! – деді емірене.

	– Әлі рақмет айтуға ертерек, – деді де Мейірбек өзенге қайта беттеді.

	Ол осылай бірнеше рет су әкеліп, талға құйды. Жапырақтардың қуанышын тілмен айтып жеткізу еш мүмкін емес-ті. Тамырмен бойлап өзекке жеткен кәусар су жапырақтарды дүр сілкінтті. Барлығы беттерін көкке тосып, күн көзіне айшуақ ажармен қарасты. Еркелене соққан самал жел ырғағымен барлығы билеп ала жөнелді.

	– Өздерің қандай көңілдісіңдер! – деді Мейірбек риза пішінмен маңдай терін сүртіп қойып. Талдан түскен қою көлеңке жанға мүлдем жайлы екен.

	– Сендей баламен дос болғандардың барлығы да көңілді болуға тиіс, – деді

	Қаратал байсалды пішінде.

	– Айтпақшы, сенің атың кім?

	– Мейірбек.

	– Өте тамаша есім екен.

	– Рақмет!

	– Мен сені ешқашан есімнен шығармаймын.

	– Мен де.

	– Ендеше екеуміз дос болайық!

	– Мен сенімен баяғыда-ақ достасып қойғанмын. Қаратал қатты риза болды. Күн кешкіре бастады.

	– Мен ауылға қайтамын, – деді Мейірбек.

	– Ертең келесің бе?

	– Әрине, келемін.

	Қаратал көңілденіп кетті де:

	– Ертерек келші. Біз сені асыға күтеміз, – деді.

	Қаратал жалғыздық дегеннің өте ауыр екенін бүгінгі түні түсінгендей. Бұрын тап осындай халді бастан кешіп көрмеген екен. Қанша ұйқысы келсе де, тынши алмады. Өз-өзінен елегізіп, көзін ашып алып, жол жаққа қарағыштай береді.

	– Опыр-ау, бұл қандай? Бұрын қалай тіршілік етіп келгенмін? Бойымен жүгірген су ағыны жанын жайландырып барады. Бір кезде

	Мейірбектің бұған сүйеніп тұрып, өзін еркелете сипағанын есіне алды.

	«Алақанының жұмсақтығы қандай!» Мейірбекті сағынып кетті.

	Кенет Қаратал елең ете түсті. Өзара күбірлесіп тұрған жапырақтары да тынши қалды.

	– Ой, аяғым-ай! Аяғым-ай! Жаныма батты-ау! – деп күрсіне қиналған дауыс естілді.

	– Бұл кім?

	– Мен ғой.

	– Менің кім?

	– Ақбөкенмін.

	– Не болды?

	– Аяғым сынды.

	– Неден?

	– Оқтан.

	– Мұнда кел тезірек!

	Ақбөкен кідіріп қалды. Екі бүйірін соғып, ыңқ-ыңқ етеді.

	– Не істейсің, не қылмақсың?

	– Ертең менің досым келеді... Соған жолық. Сол емдейді аяғыңды.

	– Ол кім?

	– Мейірбек деген бала.

	– О, жоқ-жоқ, мен біреуінен әрең құтылып, енді екіншісінің қолына түсер

	жайым жоқ.

	– Ақбөкен, достым, ол ондай адам емес.

	– Жоқ, мен оларға сенбеймін.

	– Тоқта, Ақбөкен, егер сенбесең, менің жапырақтарымнан сұра. Олар:

	– Рас, рас! – деп түн ауасын жаңғырта шуласты.

	Ақбөкен енді иланғандай. Ақсаңдай басып Қараталға жақындады.

	– Кел, мұнда жат! – деп өзінің түбін нұсқады.

	– Мына жер жақсы, салқын екен. Түу, әбден өлесі болдым-ау, – деп Ақбөкен бір бүйірінен жата кетті.

	Қаратал түс көрді.

	Ақбөкенді машинаға мінген есер топ еліре қуып келеді. Қолдарында бір-бір мылтық. Айнала тарс-тұрс атыс. Ызы-қиқы, елірген шу. Жалғыз Ақбөкен басын тұқырта төмен салып алып, ызғып келеді. Артқы бір аяғы сынған екен. Салақтаған сирағы жүгіргенде дегелек ойнап келеді.

	Кенет бір тасадан Мейірбек қызыл велосипедімен жарқ етіп шыға келді.

	– Тоқта! Тоқта! Қос қолын көкке жайып жіберіп, рулін босатып қоя берді де, қаптаған қалың мылтықтың алдынан қасқайып қарсы шықты.

	– Ах, оңбағандар, тоқтаңдар!

	Бірақ аласұрған машина тоқтар емес. Ағындап келеді. «Енді болмаса қағады-ау! Құтылсаңшы, құтылсаңшы! Өлтіреді-ау сені ана жауыздар!»

	Қараталдың көзінен жас шығып кетті.

	Ол ұйқысынан шошып оянды. Көзін ашып алса, әбден әлсіреген Ақбөкен енді тыныштық тауып, тәтті ұйқыға бөккен екен.

	Анандай жерде ақсия күлген Мейірбек велосипедімен келеді. Көгілдір тобатайына қондырып алған Қараталдың кішкентай көшеті бар.

	– Енді сен жалғыз болмайсың! Міне, көрдің бе, мұнда саған лайық серік таптым. Түп топырағымен ойып әкеле жатырмын. Көрдің бе, мұнда қарашы! – деп таңғы ауаны жаңғырта айқайлап келеді.

	Қаратал шын жылады, егіле жылады. Қуанғанынан жылады. Елегізіп қалған Ақбөкен Қараталға бір қарап, Мейірбекке бір қарап, аң-таң күйде аз тұрды.





ДОМБЫРА ТУРАЛЫ АҢЫЗ


	(Халық аңызының ізімен)



	Ертеде атақ-даңқы алысқа кеткен, айбарлы, адуынды бір хан болыпты. Сол ханның қол астында бір ер көңілді, бірақ кедей жылқышы болады. Ол екі иығына екі кісі мінгендей, кескін-келбеті көрікті, сүйкімді жігіт екен. Бір басына жетерлік сан қырлы өнері де мол болған. Сегіз қырлы, бір сырлы жігіт әрі жауырыны жерге тимеген палуан, әрі жез таңдай әнші екен. Түнде жылқы күзетінде жүргенде, ашық аспан астында шабыттана ән салғанда, тыңдаған жұртты қайран қалдырады.

	Бір жолы хан қыс қыстауынан жазғы жайлауға көшеді. Хан қызы күміс күймемен келе жатқанда жайлауға қарай мамырлай бет алған қалың жылқының жанынан өтеді. Сол кезде құлағына сазды, әсем ән келеді. Ханның ару қызы күйменің торғын пердесін ысырып, сыртқа еріксіз көз тастайды. Жылқының бергі қапталында ән айтып келе жатқан жігітке көзі түскен хан қызы оның ажар-көркіне, әніне қайран қалады. Бірақ көп қадалып қарауға дәті бармай, бетін бұрып әкетеді.

	Жігіттің кең даланы кернеген әсем әні тұла бойын шымырлатып, жан дүниесін өзгеше күйге бөлейді. Бұдан кейін хан қызы күндіз күлкіден, түнде ұйқыдан айырылады. Түні бойы сонау жылқы өрісі жақтан естілген әсем әнді демін тартып, үздігіп тыңдайды. Мазасы кеткен хан қызы бір күні ең жақын көретін жеңгесіне бар сырын айтып, жылқышы жігітпен кездестіруді өтінеді.

	Алғашында тосын әңгіменің әсерінен абдырап қалған жеңгесі есін тез жияды.

	- Еркежан-ау, ол кедей жігіт қой, қалай болар екен? Әкең, ағаларың біліп қойса қайтесің? – дейді үрейленіп.

	- Жоқ, жеңеше, жолығатын жолын тап. Төзімім таусылды, - деп жалынады.

	Содан хан қызы жылқышы жігітпен үнемі кездесіп жүреді. Аяғы ауырлап қалған қызды анасы мен жеңгесі көп көзінен жасырып ұстайды. Бір күндері айы, күні жеткен қыз егіз нәрестені дүниеге келтіреді. Бұл тосын жай хан құлағына тез жетеді. Ол дереу күнәлі жігітті таптырып, ара түсіп шырылдаған қызының зарына қарамастан оны көп алдында дарға асады. Хан қызын үйқамаққа жаптырып, екі сәбиді мыстан кемпірдің қолына беріп:

	«Мына екі некесізді көз көрмес, құлақ естімес жерге апарып, көзін құрт», - дейді.

	Қос сәбиді қолтығына қыса жөнелген мыстан елден алыс, шалғайда өсіп тұрған жап-жасыл үлкен бәйтеректің басына шығып, ұлды батысқа қаратып, қызды шығысқа қаратып іліп кетеді.

	Құлындағы дауысы құраққа шыққан қос сәби жан ұшыра шырқырай жылап, әл-дәрмендері таусылғанша бұтаққа ілінген күйі тырбаңдап тұра береді. Сәбилердің көз жасы тамған жап-жасыл бәйтерек біртіндеп сола бастайды. Бейкүнә нәрестелердің жүрегі тоқтаған шақта ағаш та қуарып, өсуін тоқтатады.

	Күндердің күнінде қыз үйқамақтан босанады. Ол балаларын ойлай- ойлай делбе секілді ауруға шалдығады. Бір күні қыз ауылдан қашып шығады. Ол түбінен бұлақ ағып жатқан, жапырақтары солып, қураған бәйтеректің түбіне келіп, арқасын ағашқа сүйеп отырады. Көзі ілініп кетеді. Түс көреді. Түсінде әлгі бәйтерек басына салбырап ілініп, шырқырап жылап тұрған жалаңаш балаларды көреді де, шошып оянады. Орнынан атып тұрып, ағаш басына қарайды. Ешкім жоқ. Жүрегі кеудесін жарардай соғып, есеңгіреген күйі орнына қайта отырады. Арқасын ағашқа тіреген күйі көзін қайта жұмады. Ұйқылы-ояу отырған кезде құлағына бұрын естіп көрмеген бір әлсіздеу мұңлы, зарлы сарын естіледі. Ол дереу орнынан атып тұрады. Жаңағы жұмбақ әуеннің қайдан шыққанын білгісі келеді. Бетін жалбырай жауып кеткен шашын ысырар-ысырмастан ағаш басына өрмелей жөнеледі. Көз алды тұмантып, үн шыққан тұсқа ұмтыла береді. Сол кезде қыз салмағымен шайқалған бәйтерек ортасынан опырылып түседі. Оның іші құр кеуек, қуыс екен. Жерге сұлай жатқан бәйтеректің екі басында бұтақтан бұтаққа керіліп қалған ішектер көзіне түседі. Осы кезде баяу соғып тұрған жел күшейе бастайды. Керулі тұрған қос ішек желмен тербетіліп, бұрынғыдан да мұңды, зарлы үн төге жөнеледі.

	Қыз еңірей жылап, ішектерге бетін төсеп, алақанымен сипалай бастайды. Шығысқа қараған ішегі қаттылау тартылыңқырап, жіңішкелеу, зарға толы үн шығарып тұр екен де, батысқа қараған ішегі бостау тартылып, күңіренген қоңыр үн шығарып тұр екен. Қыз қос ішектен шыққан үнді тебірене тыңдап, теңселіп жүріп алады. Көзі жасқа толып, әр ішекке барып, құлағын төсейді. Көз алдына қос перзенті көлбеп, ішектің жіңішкелеу дыбысынан қызының үнін, жуандауынан ұлының үнін естігендей болады. Көзінің жасы көл болған қыз қос ішек керілген ағаштың діңін құшақтап, күні-түні еңіреп жылайды. Шашы аппақ болы ағарып кетеді.

	Жылай-жылай талықсып, қос ішек керілген ағаш түбіне жатып ұйықтап кетеді. Қайтадан түс көреді. Астына құйрық, жалы төгілген аппақ атқа мінген, аппақ болып киінген аппақ сақалды қария бұған тақанып келіп:

	- Қызым, қамықпа! Осы бәйтеректе сенің екі сәбиің көз жұмған. Тұр, еңсеңді көтер! Өлген қайтып келмейді, құр жылаудан ештеңе өнбейді. Жаныңа жұбаныш, көңіліңе қуаныш болар қос ішекті ағытып ал. Астыңғы ішек қызыңның үні болсын, оған Зарлық деп ат қой, үстіңгі ішек ұлыңның үні болсын, оған Мұңлық деп ат қой. Анау құлап жатқан бәйтерек діңінен күй шығаратын аспап жасатып ал. Оған домбыра деп ат қойғайсың! – дейді.

	Қыз басын көтеріп алып, көзін ашса, маңында ешкім жоқ. Бірақ жаңағы ақ сақалды аппақ қарияның үні құлағынан күмбірлеп кетпей қояды.

	Қыз қария айтқан ағашты алып, еліне оралған соң, атағы алысқа кеткен ағаш шеберіне қос ішекті домбыра жасатады.

	Көз жауын алған домбыраны қолына алған қыздың қуанышы қойнына сыймайды. Ол елден оқшау кетіп, мөлдір сулы бұлақ басына, жапырағы қою биік ағаш түбіне отырып, домбыраны ақырын ғана шерте бастайды. Жүрегі лүпи соғып, тал бойы шымырлап, қос ішектен төгілген ғажап әуенге бар жан- тәнімен беріледі. Оның көз алдына өзі туып-өскен даласы, таулы алабы, көгінде бозторғайы қалықтаған көк аспаны, жапырақтың сыбдыры, бұлақтың сылдыры – бәрі-бәрі келе береді. Енді бір сәтте сонау гүлге көмкерілген даламен әдемі киінген қос перзенті шат-шадыман болып жүгіріп келе жатқаны көз алдында бұлдыр сағымдай елестеп қоя береді. Кенеттен күй әуені сұмдық бір мұңға, өксіп-өксіп, іш тартып жылағандай сарынға ұласады. Әлден соң есіп қоя берген самал жел осы алуан сырлы күйлерді қағып әкетіп, кең далаға таратып жібереді. Содан бері осы домбыраның сырлы күйлері бүкіл қазақ даласының әр алабына, сайы мен даласына мәңгілік бауыр басып қалған екен.

	Ал қазақтар содан бері атадан балаға ұлағат етіп: «Жапанда өсіп тұрған жеке талды кеспе», - деп өсиеттеп кетіпті. Оны әулие тұтып, бұтақтарына әлем байлауды дәстүр етіпті. Тіпті ертеректе жолаушылар маңдарынан өткенде аттарының жалын түйіп тастаған, кей кезде құрбандыққа мал шалып отырған.

	P.S: Шынында да жапанда өскен жалғыз бәйтерек ағаштың түбіне жатып, жаздың жайсаң күнінде демалып көрсеңдер, небір ғажап әсерге бөленер едіңдер. Көлеңкесі салқын, жанға жайлы. Самал желмен тербелген жапырақ сыбдырлары сыр айтып, әдемі бір әуен, күйлер төгіп тұрмай ма?! Ұя салған құстардың балапандарының шиқылының өзі күйге бергісіз-ақ қой. Анау көк аспанмен жүзген ақша бұлттар тал төбесімен қалқи өткенде тал бойыңды сондай тазалық, биіктік, мөлдірлік сезімі жуып өтпеуші ме еді.

	Сонау тереңнен нәр тартқан, жер бетінде бедері білініп жатқан тамыры ұлы тіршіліктің үкілі куәгеріндей болып жатпай ма?!

	Осындай сәтте қолыңда қоңыр домбыра болса ғой, шіркін!!!

	2008 жыл.





	Оглавление

	I БӨЛІМ

	ЖҰМБАҚ ЖҰЛДЫЗ СӘУЛЕСІ

	СОЛ БIР АСУ

	ЖҰЛДЫЗДАР НЕГЕ ЖЫЛАЙДЫ?

	САЯТ

	ӘН САЛЫҢЫЗШЫ, ӘКЕ!

	ДАЛА ШЫҚТАРЫ

	СПТУ-дың «СТУДЕНТІ»

	ТОЙ

	АЛТЫН МҮЙIЗДI КИIК

	ШУАҚ

	CӘЛИМА ӘЖЕЙ

	ҚАЙРАН ДА БIЗДIҢ БАЛАЛЫҚ…

	ҚЫЗЫЛ ҚАСҚА

	СУЫҚ СӘУЛЕ

	II БӨЛІМ

	БАЛАЛЫҚТЫҢ БҰЛТСЫЗ АСПАНЫ

	КIШКЕНТАЙ ГЕНЕРАЛДАР

	БIЗ, ТӨЛЕПБЕК АТАЙ, САМОЛЕТ КОМАНДИРI ЖӘНЕ ПАЛЬМА

	АЯҚТАЛМАҒАН АҢЫЗ НЕМЕСЕ АЛДАР КӨСЕ ТУРАЛЫ ХИКАЯНЫҢ ЖАЛҒАСЫ

	ЭВРИРОБ ПЕН ДӘУРЕННІҢ БАСТАН КЕШКЕНДЕРІ

	ҚАЙСАР ҚАРА ҚАРЫНДАШ ТУРАЛЫ ХИКАЯ

	САРЫ СӨМКЕ ЖӘНЕ ОНЫҢ ДОСТАРЫ

	ОЙЫНПАЗ ОЙЫНШЫҚТАР ОТАУЫНДА НЕМЕСЕ ДӘУРЕННIҢ ОЙЫНШЫҚТАРЫ

	НҰРСТАН МЕН АҚҚАНАТТЫҢ БАСТАН КЕШКЕНДЕРІ

	ШЫНАШАҚТАЙ ШЫМЫРБЕК ПЕН НҰРЖАН

	МЕЙІРБЕК ПЕН ҚАРАТАЛ

	ДОМБЫРА ТУРАЛЫ АҢЫЗ





Notes


	[←1]

Роберт Гарридо – Чили президентi Сальвадор Альенденi атқан адам.





