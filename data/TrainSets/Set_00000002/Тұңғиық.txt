	Қуандық Түменбай

	Тұңғиық





	Хикаят





	Сұлу Сырдың ешкімге де айтар өкпесі жоқ. Ол тек арманына – Аралға асығады. Сырдария өкпелі, Сырдария ашулы деген сөздің бәрі бекер. Оның ешкімге жайып салар қара қазандай өкпесі де, қол басындай қолқасы да жоқ. Сырдария – сараң өзен деп те сыпсыңдап жүр. Бұған айтар уәжі – бары болса ешкімнен аямайды, өзіне қарай ерні кезерген Аралдан жырып алған жері де жоқ. Сырдария, міне, ай болды, бойына жабысқан бір күнәдан арыла алмай келеді. Оның сырдан аққан сұлу толқынының арасында арыстай азаматтың басы жатыр. Азаматты адамдарға тәнінен шығарып берсе, олардың күткені де осы. Шығарып берер еді, өз үйі, өлең төсегінде еркін қалықтаған судың өз балалары біздікі деп иемденіп кетпесе. Бірақ, жаны да, тәні де таза азамат қалай балықтың талшығына айналады? Жаны мен тәні тазалар ондай қияметке жолықпайды деп Құранда жазылған емес пе? Қарғалы жұртының Сырға айтар бар өтініш-тілегі де осы. Арал айтыла-айтыла талай тілдің майын тамызып, талай ауыздың обалына қалды, тіпті талай том-том қағаз бен шақырымдарға созылған кинопленка да Аралдың құрбаны боп кетті. Аралдың алдында Сырдың титтей де күнәсі жоқ, тек отыз күн ау салып, ошақ тастап, өзін күзеткен адамдар алдында болмаса бар күнәсі...

	«Осыдан... Тәніне су перзенттерінің тісі тимей аман-есен шықса көзіме жас алмай-ақ қояр едім,– деп іштей сөгілді шелекпен тұңғиықтан су толтырып алған Мақпал, – Жыламас едім. Тәні қара жердің қойнына аман жетсе, апам мен көкемнің қасына тыныш ғана жайғасса... Тағы бір шелекті сылбыр аққан дарияға батырып алғанда ерні кемсеңдеп кетті.– Осылай тұрғанда көріне қалса ше? Шешініп тастап, жалғыз адам шошынар дарияға күмп ете қалып, құшағыма басып көтеріп алып шығар едім. Сонда... шала-жансар жатса ше? Бүгін тұп-тура отызыншы күн».

	– Жеңеше, неғып тұрсыз? Әкел, бір шелегіңді меп көтерейін.– Жасанжанның даусы. Өз анасын енді өмір бойына «жеңеше» деп кеткені кеткен. Баланы бес жасқа дейін қалай үйретсең, сол көкірегінде тасқа басылғап таңбадай өшпей қалады екен. Енді тілін бұрасаң да Жасанжанға «Апа!» деп айтқыза алмайсың.

	Екі шелек суды иінағашпен иығына іліп, қос басына келді. Қос тігілгенде басталған аяқ жол да әрі-бері жүріп, тербетілген шелектен шылп-шылп су төгіліп, әбден таптаурын соқпаққа айналыпты. Жасанжан соңынан ілесті. Сол жолы да, қыз атынан айрылып, мәңгіге жастық жастандым деп келген үйінен – Жақаудың табалдырығынан аттанып кеткенде де Жасанжан канал жағалап дәл осылай соңынан ілесіп отырған Ертең сол шаңырақтан кеткеніне де екі күні кем екі ай болады екен; ертең Жасанжанның сабағы, киім-кешек, жазу-сызулары бәрі сол үйде; енді қайта бұл табалдырықты аттамаспын деп еді кетіп бара жатқанда ант ішкендей боп, Жасанжанның өзін жіберсем бе екен? Анау алпауыттан бес бетер, алпауыт та емес, аяр, аяр да емес, әйітеуір тірі жәндікке қаны қас ғой жазғанның... жібермей қойса ше? Жалғыз жарығымды көрмей қалай жүремін? Ол амалын тауып, баланы Балқан тау асырып жіберуден дё тайынбайды... Қыбырлағанға қаны қас ғой шіркіннің, жер үстінде екі аяқты боп өзі қалай күн кешіп жүр екен?».

	Мақпал қыпша бел қыздай иіліп келген иінағаштағы шылп-шылп майда толқын ернеуін ұрған шелекті иығынан түсіріп, соны соқпақпен соңынан еріп келген Жасанжанға қарады.

	– Киініп, қол-басыңды жу. Ертең сабаққа барасың, ауылға апарып тастаймын. Қос басындағы түскі асын ішіп болып, кешкі кезекке дайындалғандар келіншектің шалт қимыл, тосын бұрылысынан кейбірі көз алмай қалса, кейбірі жастықты құшақтарына алып етбеттеп, үйдегі бала-шаға, сүйген жарды ойлап, көздері жартылай жұмулы болғанмен көбі Мақпалдың тосын жинала бастағанынан «бұл қайда бармақшы, егін-тегін әлі жиналып біткен жоқ, бізді ыстық сорпаға кім қарық қылар екен?– деген ой іштерін тепкілеп жатқан-ды. «Әкбардың да су астына кеткеніне бір ай боп қалды. Әбден күдерін үзгені-ау, байғұстың. Жалғыз інісін жоқтап, жұрт көзіне көрінбей бір жеті отырды. Отыратын жері де жоқ қой өзінің. Әке-шешеден қалған қара орынды сенген ағайын делдалдық жасап сатып кетті. Бір жамағайынның үйіне отырды, кіретіндер сонда кіріп шықты; сонан кейін көрмегендер осы Ашадағы қоста көріп, көңіл айтып жатты. Әкбар... бала жаным-ақ еді, енді денесі дарияның суында қалды; балық шіркіндер қойды дейсің бе шұқып жеп, оның үстіне экология...» Кейбірі Мақпалдың аяқ-басынан көздерін алмай жатып, көкіректерінен ой шіркінді осылай жосылтты.

	Мақпал болса бүгін ешқайда мойын бұрмастан жолға дайындалды. Кешкі асты да «кешіге қалсам комбайншылардың ішектері шұрылдамасын» деп молынан істеді; титанды суға толтырды, енді тек тұтатып жіберсе мынқ етпес шойынның тұла бойы ысып, сосын бұрқырап қайнағалы тұр.

	– Ертең Жасанжанның сабағы ғой. Интернатқа апарып орналастырып келейін,– деді апыл-ғұпыл қимылына аңтарылып, «Қайда көшіп барасың?» дегенді іштей аңғартқан есепшіге қарап.– Ертеңнен қалмаспын. Бәрін дайындап кеттім. Кесе-шәйнек, тостағандар да түп-түгел орнында.

	Есепші мыңқ етпеді. «Е «дұрыс», е «бұрыс» деп пікір білдірмеді. «Жолың болсын» деген сөзге ол кісі шорқақ еді.

	Баласын жетелеп, күріш артқан машиналарға қол көтермекке қара жолға шыққан өзінің қол астындағы бригада аспазының артынан қарап қала берді.

	Қызыл артқан машина дегенің қара жолда құрдай қатынайды, бәрі де күнде қолынан дәм татып, қою шәйімен терлетіп-тепшітіп жүрген Мақпалды таниды; бәрінен бұрын ай шамасы болды, су астына кетіп табылмай жүрген інісінің тағдыры білетіндердің жанына батады.

	Кәбеңкесі бос бірінші машина қол көтермей-ақ қасына тоқтады. Аудан орталығындағы астық қабылдау қоймасына бұрылмас бұрын Мақпалдың сілтеуімен қыстақ шетіндегі түтін шықпай құлазып түрған бір үйдің қасына әкеліп тастады. Мақпал қыз дәуренімен қоштасқан шаңырақ, өмір керуенін қисық жолға түсірген осы есік, осы үй, осы табалдырық болатын.

	Көкпен сырланған кіршең есікті шарпуы жанып бітіп, тек іште шаласы ғана қалған көңілмен серпи ашқанда патрон оқтап отырған Жақау алақанындағы тышқанның көзіндей доп-домалақ бытыраларды аузын ашып жұтынған серейген-серейген патрондарға бөліп аударып тастап, аңырып қарап қалды. Сөйтті де, бір ай бұрын бой берместен шешесінің соңына еріп кеткен ұлын қолынан тартып иіскейін деп еді, басын алып қашып тартыншақтай берді. Сол кезде Мақпалдың нарттай қызарып, ақыры самауыр түтігіне салынбай далада қалып бара жатқан шоқтай жан-дүниесін жарып шыққан даусы Жақауды селт еткізді.

	– Ұстама! Тигізбе қолыңды!

	Жақау сақал-мүрты қырылмаған бетін, сосын қолағаштай қоңқақ мұрнын оқдәрі иісі аңқыған алақанымен бір көсіп тастап, баласынан көз айырмай отырып қалды. Бұрыш-бұрышта жинаусыз қалған Жасанжанның көйлек-көншегін жинастырып, дәлізде тұратын ескі кебежедегі ескі-құсқыларды алмаққа кебежеге жақын келгенде:

	– Әкбар табылды ма?– деді отырған орнынан тапжылмай.

	– Әкбар табылса осылай жүрем бе, сенің табалдырығыңнан аттаймын ба?!– Мақпалдың көз жанары көлшік болса, сол көлшіктегі ең соңғы жасты жинап, сыртқа шығарғандай оймақтай деңгелек көзінен мөлдір тамшы ытқып кетті.– Патрон оқтағанша балаңның етігінің сірісін жаңарт, ертең мектепке киетін түгі жоқ,– деп, өкшесі шоңқиған бір етік, бір бәтеңкені кебежеден алып, алдына лақтыра салғанда әлі қағазбен тығындалмаған қатар сап түзеген патрондарды баудай түсіріп, тышқан көз бытыра мен оның бетіне салған қара дәрі жалп еткен патронның аузынан құсықтай лықсып, еденге шашылып қалды.

	– Өй, Мақпал, өзің көзіңе қарамайсың ба,– деп, патрондарын тұрғызып, оқ-дәрі, бытырасын қайта көсіп салып, қағазбен тығындап, түбін ағаш дүммен ұрғылап жатты.– Қазір мынаны оқтап тастайын. Бұл көзді ашып-жұмғанша ғой.

	Мақпал төргі бөлмеге кіріп, бұрыш-бұрыштағы буыншақ-түйіншектерін түгел жинастыра бастады. Бір айдан бері баласы мен әйелін көрмей, жынынан айрылған бақсыдай зәңкиген бір шаңырақта жалғыз қалған Жақау жұбайының бұл қылығына түсіне алмай отырған орнында басы қатты.

	«Бала оқуға баратын болғасын жаман-жәутікті жөндетейін дегені ме...» Арғы жағына тайыз қиялы жете алмады. Сөйтіп, соңғы патронның бірін орталық газетті қақ бөліп тығындай бергенде Мақпалдың анда-санда бір киетін өкшесі биік қызыл етігі дәл алдына келіп дүрс ете қалды. Тіпті, қонышы қарақошқыл патронға қарап шұқшиып отырған маңдайын жалап та кетті; қанша сараң, қанша қаны суық, діні қатты болғанмен бұл да пенде, бұл да еркек емес пе – маңдайын жалап кеткен қызыл етіктің қонышы дәл бір Мақпалдың майдай жұмсақ алақанындай қажып кеткен пешененің жазу тақтасын жіпсітіп, тұлабойын насыбай уытындай босатып етті. «Енді...» аржағын ойлай алмады. Қызыл етіктің де екі өкшесі бірдей шоңқиып қалыпты. «Безобраз, аяғы оқтай түзу, бірақ қисық басады, бұны да жөнде дегені ғой. Әуелі Мақпалдың етігінен бастайын» деді де, патрондарды оқшантайға қондырып, сылтып басып біз бен нымды әкелді.

	Мақпал киім-кешек, ол-пұлды жинастырып жүріп, бұрышқа сүйеулі ұңғысы көкке қараған қосауыз көзіне оттай басылды. «Осы ғой Жасанжан екеуміздің артымыздан атылған аждаһа. Тығып алып шығып, суға ағызып жіберсем бе екен? Қайтемін, қатындық қысастыққа барып, жеті қазынаның бірі демей ме мылтықты, сорлының күн көрері ғой, күнін көрсін. Сол жолы артынан атылған мылтықтан Жасанжан қалай қорықты, жүрегі ойнамалы болып қала ма деп өзім қалай қорықтым». Жыландай суық, зіп-зілдей қос ауызды қолына алып ұңғысын төмен басып көріп еді, үңірейіп бір ұңғысы бос түр екен; үңірейген өңеші қандай қорқынышты еді, бір оғы атылмай қалыпты. Сірә, сонан кейін қолына ұстамаған болса керек». Жәймен ер қаруын орнына қойды. Сол жолы, артынан атылған мылтықтан кейін келмеспін деп еді, осы табалдырықты көрмеспін деп еді, Жақаудың сақалы алынбаған кіршең жүзін көріп, патрон оқтап көгеріп кеткен алақанымен ұстатпаспын деп еді Жасанжанның денесін. Болмады, келмеуге тіпті болмады. «Ат баспаймын деген жерін үш басады» деген сөз осындай шарасыздықтан шықса керек. Енді күн батпай ауылға жетіп жығылсақ...»

	– Етігің дайын,– Жақаудың жіңішкеге де, жуанға да жатпайтын еркектігі мен әйелдігі аралас ызыңы басым даусы шыққанда селк ете қалды. Манадан бері тық-тық еткен балға үні сап тиылды. «Бәрін бірдей бітіріп қойды ма екен?» деп дәлізге шыққанда екі қызыл етікті екі жағына тігінен қонжитыпты. Алдындағы балғасы мен бізін, былғарысы мен нымын ысырып тастап, шалқалап қолын таянып отыр.

	– Етігің дайын,– деді тағы да естімеді ме, көрмеді ме дегендей әрі аз да болса бітірген тірлігіне масаттанғандай.

	– Күн батпай тұрып Жасанжандікін дайында...

	– Сен... кетесің бе?– Жақау ерні кемсеңдеп, иегі дірілдеп кетті. «Жұмысын тастап қалай келді?»– деп ойлап, шолақ қиялы тағы да жарты жолда қалған.– Жасанжандікіне асығыс не?– деп күмілжіп еді, теріс қарап тұрған Мақпалдың саңқ еткен даусы дәл бір арқасынан шыққандай қатты естілді.

	– Ертең сабақ. Балаң мектепке жалаң аяқ барсын деп пе едің?

	– Е... бүгін тамыздың отыз бірі ме еді?..– Жақынырақ итініп, балға мен құрымды, таспадай қатқан қап-қара нымды қолына қайта алды.– Қазір дайын қыламын. Көзді ашып-жұмғанша... так...– аржағын айта алмады.

	– Мақпал, Әкбардан не хабар?

	– Хабарды дариядан сұра. Менен несін сұрайсың.

	– Мақпал,– деді Жақау иегі кемсеңдеп, жіңішке шегені балғамен түбінен бір ұрып қап.

	Мақпал жүре тыңдап, сәл аялдады.

	– Кетпеші!..

	* * *

	Тұңғиық түбінде жатқан Әкбар жақ жүні үрпиіп әбіржіген мына отырған Жақаудың балдызы ғана болған жоқ – қансонарда аңға бірге шығар серігі, көңілденгенде әзіл айтып, ауыз-құмарын басар ермегі де болды. Өзі бір айдан бері қолынан шәй ішіп, көрпе қызығын бөліспеген Мақпал осы табалдырықтан аттағанда он сегізге толып үлгермеген, қос анары бұлтиып біліне қоймаған бұла қыз-тұғын. Ыстық жердің қыздары ерте жетіліп, ерте әсершіл болады деген рас болса керек, кәмелетке толмаса да Мақпал осы үйге ерекше әсершіл боп келді. Әке-шешесі жоқ жетім қызды түн жамылып қашырған жеңге құны бір көйлек – ол сонысына мәз – Мақпал Ұрқия кемпірдің төрт класс бітірген ұр да жық жалғыз баласының ашса алақанында, жұмса жұдырығында жары боп шыға келді. Бала кезінде ойнап атысып жүргенде «ойын түбінен от шығып» оқ аяққа тиіп, бертінде сылти басып қалған Жақаудың жаны да жарымжан деп әсте ойламап еді.

	«Қыз күнінде бәрі жақсы, жаман қатын қайдан шығады» деген мәтелдің еркектерге арнап айтылмайтыны несі?» деп Мақпал оңашада күліп, кей кездері күйеуіне білдіріп те қоятын. Құйқылжыта алмаса да аздап домбырамен ән салатын, біреу дегенде ішкен асына дейін тең бөлетін жомарт жігіт көрінетін. Көргенде, көз тойдырып көргені де шамалы – екі-ақ рет қызойнақта бірге болды. Одан арғысы – жетім қызға жасаған жеңгенің жеңгетайлығы. Сонда тұңғиық түбіндегі Әкбар интернатта жатып бесінші класта оқитын. Демалыс сайын келіп, жездесімен патрон оқтасатын; әуелі «мылтықтан сондай қорқамын» деп жүрді. Бір күні қара мылтықты ол да қолына ұстады.

	Мақпал самауыр түбінде отырып, араға ай салып өтеніне қайта оралғанда сол қандас бауырының осы үйге қалай аяқ басып келіп, қалай кеткеніне дейін қиялы әлгінде, өзін әкеп салған тоқтаусыз жүйткіген көліктей жүйткіп, қайта бір ойлап шықты. Ай бойы тоқшәйнекке шәй қайнатып, бірақ жылы су ішкендей таңдайы жібсіп, жаны жадырай алмай жүрген Жақау сүт қатқан қою шәйді бір ұрттағанда-ақ өнебойы жып-жылы тартып қоя берген. Кесесін ұсынғанына қанша мәуріт өтті, Мақпал төмен шұқшиып әлі отыр. Қасындағы бүрісе түскен Жасанжан да бір шешесіне, бір әкесіне қарап жалтақтағаннан бөлек ешнәрсе дей алар емес.

	– Мақпал, шәйіңнен...– төрде шәниген Жақау қанша қомписа да үні жатысына сай шықпады. Жұбайы кесені сол қолымен сүлесоқ алып, шәйнектен қызылын бір құйып, сосын самауырдан сыздықтатқанда шүмектен ытқыған ыстық сумен қабаттасып бір тамшы жас дастарханға үзіліп кетті.

	– Өй, Мақпал, неге жылайсың? Сәл болмағанда кесеге таматын еді көз жасың. Мақпалдың көз жасын ішіп жүріп мен қалай өмір сүрем. Телевизордан естіп, таң қалып едім, бір кесеге тамып кеткен көз жасы туралы өлеңді. «Кесені қолыма алып қарай бердім, ішінде нақақ көзден жас бар ма? деп». Шұбатылып жатыр, менің есімде қалғаны осы. Менде бас бар деймісің соның бәрін есте сақтайтын.

	Жасанжан тықырши бастады. Бұрын да әкесі осылай шешендігіне салғанда әуелі тықыршып, сосын ішек-сілесі қата күлетін.

	– Іш шәйіңді!– әйелдің қату даусы шибарқыт жастықты сол шынтағына ауыстырған күйеуін де, күлкі қытықтап отырған баласын да ескерткіштей қалшитып тастады. Самауыр түбінде үн-түнсіз қалған Мақпал болса өз қиялымен әуре.

	– Ініңе, то есть балдызыма мылтық атуды үйреттім,– деді үйге тақай беріп. Ілкі сәтте мылтық даусы жақын жерден тарс еткенде-ақ Мақпал жанұшыра жүгірген. «Балдызыма мылтық атуды үйреттім, аман болса өзін мерген етіп баулимын,– дейді ауыл үйдің зәресін алған мылтықтың шүріппесін қайырып, өңі қарақошқыл тартқан патронды тырнағымен тартқылап. Соңынан ілескен Әкбардың өңінде қан-сөл жоқ.

	– Көзімді жұмып тұрып басып салдым,– деді жарыққа кіргесін өзіне-өзі келіп.

	– Сен бұдан былай көзіңді жұмбай ашып тұр. Көзіңді жұмсаң Гитлердің нағыз өзі боласың. Біз, бала күнімізде, күріштің торғайын қорып жүріп, Гитлер боламыз деп көзді жұмып ататынбыз. Сонда бар ғой... мен бірде жүгерінің жиырма екі дәнін патронға санап салып, көзімді жұмып тұрып басып қалғанда дәл алдымда қалқайып тұрған Әбдіразақтың жон арқасына тиіп... ол болса шыңғырып, ойбайлап, сөйтіп, ашумен оқтаулы мылтықпен менің аяғымды атып... Мен аяғымды тіккенде тістеніп, даусымды шығармай жаттым. Оның арқасынан жиырма екі рет жүгері дәнін шұқып алғанда бәлнисті басына көтерді. Көзсіз ерлік деген осы екен де. Өзіміз талай бардық ғой көзсіз ерлікке. Сен атқанда көзіңді жұмбай көздеп ат.

	– Бекер үйретесің титтей балаға, мылтықты бекер ұстатасың...– Мақпал екеуіне кезек қарап, тоңған адамдай қалшылдап тұр.

	– Ой, Мақпал-ай, бұл болашақ солдат емес пе. Отанды осы қорғамаса кім қорғайды, ақсақ аяғыммен мына мен қорғайды дейсің бе? Отанды мылтықпен қорғамасаң басқа ешнәрсемен де қорғай алмайсың. Үйренсін!..

	«Осының Әкбарға мылтық ұстатқан күні өмірдегі ең бақытсыз күні». Мақпал ой сонарын қайырғандай басын әнтек көтеріп алды. Күн де кешкіріп қалды. Бүгін қайта ауылға жете алмайтындары бесенеден белгілі. Оның үстіне Жақау да баланың аяқ киімін бітірмей қойды. Бұның да бір ойлағаны бар шығар. Неде болса қона жатып, ертең ертелетіп шығу керек. Баланы интернатқа тастап, қосқа жетіп, жұрттың таңғы шәйін беруі керек.

	Жақау ұзақ күбірлеп бетін сипады. Жасанжан тағы да күлкісі кеп қозғалақтап қалды. Қолын жая берген сәтте Мақпал ұлына ала көзімен ата қарады.

	– Сорлы, неге жетісіп күлесің!– Баласын жазалаған өзінің сұрқай үніне осы сәт иегі дірілдей қараған Жақаудың үзік-үзік даусы ұласты.

	– Мақпал...– еркек сөзіне әйел басын игендей боп тура қарамаса да жартылай бетін бұрып құлақ түргенін аңғартты.

	– Қонасың ғой, ә?!

	* * *

	Сонардың түрі көп: ұзақ сонар, келте сонар, қансонар. Бұны Жақаудың аузынан естігені болмаса Мақпал ешқайсысын жігін ажырата білмейді. Тек мектепте «Қансонарда бүркітші шығады аңға» деп Абай өлеңін жаттағаны жадында, тіпті сергек көңілі әліге дейін ұмытқан жоқ сол өлеңді. Қансонарға алғаш алып шыққан күні қандасы Әкбар қалай қуанды; жездесіне ілесіп, қанжығасын қандап қоян, қырғауыл бөктеріп келгенде әпкесі де інісінің азамат болып, құс атқанын көріп көңілденбей қалған жоқ; бірақ он үштен енді ғана асқан баланың қолын қандап, мылтық ұстатқаны үрей шақырып, зәресін алатын. «Мен қос ауызды таңқ еткізсем болды ғой, Әкбар-екең тауып алады да қырғауылды да, қоянды да алқымынан тартып жібереді; бұның да қолы қалтырамайды жездесі секілді, азамат-ей!»– деп балдызын мақтап, өзін одан бетер аспандатып келгенде Мақпал күбір еткен.

	– Балаға бауыздатқаны несі, жүрегі ұшып кетсе қайтесің?!

	– Қоянды бауыздауға жүрегі ұшса өзі де қоян болғаны ғой. Оу, Отанды ертең кім қорғайды? Отанды мылтықпен, пышақпен қорғамасаң сенің ұйқың бұзылады, бәйбіше, біліп қой,– деп тоңып, қалтырап, бірақ алғашқы қансонардан олжалы оралғанына өзін жігіт санап, бала көңілін масат жеңген Әкбардың көзінше арқасынан сипамақшы боп еді, «Тартшы әрі!»– деп қолын қағып тастады.

	– Жылынып, шәйларыңды ішіңдер.

	Інісі мен қосағын жылы сумен жуындырып, оттың басына отырғанда да титтей баланың қансонардан қолын қандап қайтқаны Мақпалдың көңілін ауыртты. Қар қылаулаған күнгі табысына масаттанған Жақау шәйді бола бере домбыра тыңқылдатқан.



	– Аяғы жоқ, қолы жоқ

	Жылан қайтіп күн көрер?

	Құйрығы жоқ, жалы жоқ

	Құлан қайтіп күн көрер, –



	деп Асанқайғының мұңына өз мұңын қосқан.



	– Ымдағанды білмесе

	Мақау қайтіп күн көрер,

	Қос ауызы болмаса

	Жақау қайтіп күн көрер?!



	– Қойшы, қайдағыны айтпай. Әндеткенше ертерек жат, ертең кезегіңнен кешігесің.

	– Кешіксем, бармаймын. Өртенсе кеңестің мүлкі өртенет. Онан үкіметтің ештеңесі кетпейді. Қолдан өртеп жатқандар қаншама қоғамдық дүние-мүлікті. Кейде осы ше, Мақпал, өрт болмай ішпысты болған кездері балаларға тиын беріп, сап-сау тұрған объектіні өртеткім келеді. Сақадай сай тұрып шығынсыз өшіріп аламыз, келесі айда сыйлықтың астында қаламыз. Сөйтіп, өрт сөндірушінің патриоты өзім болып шыға келемін «Аяғы жоқ, қолы жоқ, жылан қайтіп күн кө-рер-р...» Не болса соны айтпай, демалшы. Ертең жұмысыңнан қаларсың. Сол күні Әкбар ауық-ауық ұйқысырап шықты. Тістерін шықырлатып, «Бісіміллә, бісіміллә» деп қайта-қайта қайталайды. Әпкесі болса «бісіміллалаған» даусын естіп, қасына жүгіріп келіп жүрді. Қанжығаны қандап қайтқан күні Жақау да іске жомарт – қансонардан суыққа тоңып, қалжырап келсе де, денесі жылынған соң қайта тірілген жәндіктей бір тыным көрмейді.

	– Ол бауыздаған қырғауылы мен қоянын түсінде көріп жатыр. Пышақ тигізерде «Бісіміллә» деп айт дегем. Әйтеуір, айтқанымды екі етпейді. Құдай қатынды да, балдызды да бере салған ғой. Енді ініңе қарай шабуылдай бермей жат тыныш. Жақаңның атылмаған патрондары бар,– деп сүйекті денесімен езе жаншығанда Мақпалдың тек ыңырсыған үні ғана естілді.

	Сол түні Әкбар ауырып шықты. Жақау ерте тұрып кезекшілікке кетті.

	Мақпал ұйқысы қанбаған көздері кіртиіп, күйеуі үйден шыққанша үндемей жүрді. Соңғы кездері құдай қосқан қосағының үйде болғанынан гөрі түзде болғанын қалайтын сияқты ма-ау?.. Үйде болса оның аузынан шыққан сөз де, жасаған қимылы да, айтқан әзілі де – бәрі-бәрі сөлекет көрініп, жанына түрпідей тиіп, оған деген ашу-ызасын туғызатындай болып жүр. Әңгімені дұрыс бастап, бұрыс кеткен кездерде тіпті, зығырданы қайнайды; Асан қайғының зарына өз жанынан қосып алған шумақты алғаш естігенде құлағы шыңылдап тұрып алды. Бір күні: «Жақау, осыны айтпай-ақ қойшы»,– деп еді, «Немене, ұнамай ма?!– деп дүңк ете қалды.– Ұнатып алған әйеліме өзім ұнамай жүрмін. О, құдайдың қылғаны-ай, ә!»– деп бір қойды.

	Жасанжаннан кейін құрсағына бір перзенттің сүлбасы ілігіп еді, әй жоқ, шәй жоқ, түсіп қалды. Сол іштегі болашақ перзент сыртқа кеткелі де Жақауды жек көре бастағандай ма?.. Сонан кейін қаншама жылдар өтті. Құрсақ көтермей қойды, төсек қызығына да белшеден батып шалқымады; сірә, әйел заты өзін-өзі тежеп, сымдай тартылып жатса перзенттің де бақайынан ұстау қиын шығар.

	Сол қолы қанданған күні таңертең Әкбар мектепке бармай қалды. Таңертең ыстық сүт ішіп отырып:

	– Мақпал, енді тыпырлатып қоян бауыздамаспын,– деді төмен қарап.

	Қандасының сол даусы құлағына естілгендей.

	Сол жолы Жақау бір адамға қан ұстатқанына масаттанып, өзінің батырлық жырын қалай шертті дейсің.

	Қазір де самауырды көтерейін деп еңкейе бергенде шаң басқан домбыраны алып үстіңгі ішекті дың-ң еткізді. Мақпал самауыр құлағын ұстаған күйі тұңғиық түбіне өзі кетіп бара жатқандай аз-кем естен танғандай тұрып қалды да, тәлтіректей басып, суы сарқылған «болыскейді» сыртқа ала жөнелді.

	Күйеуі астыңғы ішекті дың-ң еткізгенде Мақпал тосын дүниеге ауысқандай бойын әзер дегенде жиып ап, қасына

	Жасанжанды алып, көрпе жамылды. Ерні ақбөкеннің ерніндей кемсеңдеген Жақау болса діріл аралас дауыспен тағы бір сөзді айта алмай іркіп қалды.

	* * *

	«Мақпал!» деген дауыстан басын жастықтан жүлқи көтерді. Әуелі Жасанды қойнына алғанмен көзі ілінгеннен кейін екі қолын екі жаққа кең тастап еркін шалқалаған екен, қасындағы пыс-пыс еткен сәбиді төсегімен сырғытып әудем жерге апарды да үстіне құлай кетті. Әлгінде домбыраның ішегі дың-ң еткенде тұлабойын шарпыған сезім қайта тіріліп, тіпті ай бойы көрмеген күйеуінің көптен алынбаған сояудай сақалының ұшы жұп-жүмсақ тәніне қатты тисе де ауыртпай, оның жел мен судың өтінде күтімсіз жарылып кеткен ерні тамағына тигенде өзі жек көріп кеткен адамның мойнына ап-арық білегі жыланша оралып барып, қайта тартып алды. «Мен неге келдім бұл үйге, осы үшін бе?» деп ойлап үлгергенше ақылға келіп, артынан атылған мылтықтың даусы құлағын қайта тұндырып, зілмауыр тастың астынан шықпаққа әрекеттенгендей бұлқына бастады.

	– Мақпал, қарсылық етпеші!– әлгінде шәйдің орнын жинап жатқанда айта алмаған сөзін енді айтты; бірақ домбыраның астыңғы ішегі дың-ң еткенде бойын әзер қатайтып, өзіне-өзі келген жолғыдай Мақпал бәрін де ақылына, арына салып, арпалыса бастады.

	– Сені іздеп келген жоқпын...– деді даусы үзік-үзік шығып, үстінен төнген зілмауыр еркектің астында ары-бері бұратылып. Байқағаны – бір айдан бері құдай қосқан қосағының денесі сылынып, апайтөсі аз да болса жұқарғандай. Арпалысып жатып Әкбарды ойлады. Інісінің төрдегі өздерінің үстінен төнген портрет-бейнесін қараңғыда көре алмады, ал ол болса өздеріне «Бұларың не, мен су түбінде жатқанда... Онан да мені іздеп, тауып алмайсыңдар ма?» деп айтайын десе даусын шығаруға ұялып тұрғандай еді. «Сені іздеп келгендей боп, жансыз інімнің жансыз суретінің астында құмарыңнан шығарып, қитығына көнбеспін. Задым әйел, құдай қосқан қосағың болсам да... Іргемді біржола аулақ салғаныма ай болды, мен сен үшін келгенім жоқ».

	– Мақпал, қарсыласпашы?!.

	...Әкбар Жақауға әрі балдыз, әрі серік болды. Оныншы бітіргенше демалыс сайын үйге келіп тұрды, отын-суға бірге барды; кейде Жақау ішіп келіп ұйқысынан тұра алмай қалғанда өрт бөліміндегі кезекшілігіне де жүгіртіп жіберетін. Ондай кездері ұйқысын қандырып, артынан келген жездесі «Енді бара бер!» деп, кешке келгесін әй бір кеп мақтанатын.

	– Осыдан онды бітіргесін өрт бөлімінен жолдама алып беріп оқуға жіберемін. Өртті сөндіру деген ойыншық қазір, өрт дегенің санасаң саусақ жетпейді. Қазір мемлекет өзі тұрғызғанды өзі өртеп жатыр. Әлі осы қоғамыңның өзі өртеніп кетіп жүрмесе. Сонда бірінші дәрежелі өрт сөндіруші Әкбар Игілікұлы қоғамды өрттен сақтап қалып, Совет Одағының Батыры болмаса... Батыр болу қазір боқтан да оңай. Өй, Алтын Жұлдызға кетіп жатқан есіл алтын-ай! Станцияда тұрған бір цистерна мұнайға байқамаған боп темекіні лақтырып жібер, бүкіл станция көк жалынға орансын. Бұл бір жағынан, бір қойманы бір-ақ асап, өсіп кетіп бара жатып, артымнан шикілігім шықпасын дейтін әкімдердің әдісі. Сонда Әкбар барып алыстан тұрып су бүркіп немесе көбікпен көмкеріп өшіріп алады. Әуелі Қызыл Жұлдыз, Қызыл Жұлдызды үш рет алғасын Алтын Жұлдыздың өзін тағасың. Тек жүрек керек, жүрек. Мені Жұлдызға ұсынбайды, менің пәведением белгілі боп қалды. От сен, моп-момақан боп жүріп Батыр боласың. Ол шін қолыңды үйрет, мен атқан қоянды тыпыр-тыпыр еткізіп қорықпай бауызда. Жақында өзіңе де мылтық сатып әперем.

	Әкбар кезекшілікке алғаш барып келген күні Жақау осылай асып-төгілді. Мылтық алып берем деп жездесі қанша тыраштанғанмен әпкесі қарсы болды. «Сен атқан аңды бауыздап, соңыңнан селпеңдеп еріп жүрсе болғаны»,– деп әйелдігін алдына сап көлденең тұрып алды. Апта сайын белбеуіне қоян, қырғауыл салбыратып әкелуге екеуі де үйренді, Мақпал да жұдырықтай жүрегінің екі дүрсілі қайта оралғанша шыбын жанын шүберекке түйгенмен бір үйдің білдей асыраушысына қарсы тұрар дәрмені болмады, жетім баланы Балқан тау асырып жібере алмады...

	Сол қазан қайнатқан қатындық ашуы, іштегі ыза мен нала қосылып келіп, құдай қосқан қосағының еркіне берілуге де ырық бермей, көйлегінің етегін жоғары көтерген қолын дір-дір еткен жіңішке білегімен қасарыса ұстап қатып қалды. Құлағына талай күз бен көктемді, қыс пен жазды бірге өткізген Жақаудың жалынышты даусы естілгенде домбыраның үстіңгі ішегінің үні естілген жолғыдай босап кетіп, ернін қайта тастай қымқырып, тістері айқасып, қос қолы қарысып қалды.

	– Мақпал, түсінші!..– мүләйім дауыс құлағын кеміріп жеп жатыр...

	Жақаудың мақтан сүйгіш көңілі жарының соңына ілесіп келген жалғыз бауырын сыртқа теппеді. Ол да іштей жездесінің бойынан әйтеуір, адам түсініп болмас, айтып сөз жеткізе алмас бір нәрсені ұнатпағанмен «жезде, жезде» деуден жаңылмады. Бірде кезекшіліктен келген бетте патрондарға апыл-ғұпыл оқ-дәрі салып тығындап, әбігерге түсті. Жақау атыла-атыла көгеріп кеткен патронды ұршықша үйіріп, әбден әдісін алған алақанымен оқдәріні тар көмейіне төкпей-шашпай құя салады, Әкбар үйге келетін барлық баспасөзді дар-дар айырып тығындап, қара терге түсті.

	– Аупартком хатшысының өзі адам жіберіпті. Анау-мынау емес, біріншінің өзі. Бір армансыз аңға шыққысы келген ғой. Жер-суды жақсы білетін ең атқышты табыңдар дегенде бәрі құралайды көзге атады деп мені айтыпты. «Атың шықпаса тоғай өрте», герой болмасақ та аңшылықпен атымыз шықты. Қазір ақбөкеннің от іздеп жұтынып, тынбай жортатын кезі. Аупартком жақтан екеу, біз – екеу. Мен балдызымды қасыма алам дедім, бауыздаудың шебері дедім.

	– Қоян, қырғауылды бітіріп, ақбөкен бауыздатайын дедің бе?! Қой, апармай-ақ қой, үлкен кісілермен ілестіріп қайтесің,– деп Мақпал жанұшырды.

	– Өй, сен де бір... Жұрт аупарткомның бірінші хатшысын алыстан көре алмай армандайды. Мен болсам, қасымда балдызым, қатар отырам. Мәшине болғанда қандай, «Ец жаңасы, алды-арты бірдей тартатын «Уазик» болсын» деп менің көзімше бұйрық берді. Бала жер көреді. Бір күнгі сабақты құдайға тапсырдық. Тіпті, өзіне де бір мылтық тауып берем.

	– Жақау, керегі жоқ мылтықтың. Қасыңда ғана жүрсін. Мылтық атқанда алдында тұрушы болма, артында тұр жездеңнің. Бар, бара ғой, жолдарың болсын!

	Мақпал «Жолдарың болсын!» дегенмен тоңған адамдай қалшылдап кетті. «Әйтеуір, аман оралса болғаны, жетім баланың көрген күні осы ғой, ит орнына жүгіртіп...»

	Аман оралды, олжалы оралды. Бір машина теңкиген өлі ақбөкен мен бір тірі ақбөкенді ала оралды. Бірақ, сол тау боп теңкиген өлі ақбөкенді сатып ақша қылғанмен тірі ақбөкен тірілердің жүрегін ауыртып бітті. Ақыр аяғы...

	– Мақпал, Әкбарды ойлап жатырсың ба? Оны ойлай бермеші. Ол табылады. Мен оны жек көрмеуші едім ғой.

	Жақаудың даусы шыққанда, Әкбар атын естігенде Мақпал естен танғандай талықсып кетті. Қос қолы етегін тартқан күйі қарысып қалды. Әшейінде ашуы мұрнының ұшында тұрар бір үйдің еркегі осы жолы дызақтап келген ашуын сәл сабырға жеңдірді де, артынша өзі түсіне алмастай елірген еркектік сезіммен өз әйеліне қарай құмарта ұмтылды. Үйден кеткелі бір айдан бері нәпсі қызығын көре алмай тек Мақпалдың жүрген-тұрғанын ғана көз алдына әкеліп қоятын. Сосынғы ермегі – мылтығы. Қос ауызды тазалап, патрондарды жалтыратып, жерге қырау түсе қалса құмардан шығып қайтсам деп қансонарды аңсайтын. Бүгін Мақпал келе қалады деп тіпті де ойламап еді, 31-тамыз, ертең жаңа оқу жылы, жалғыз ұлы Жасанжанның мектепке баратыны да ойында жоқ. Оның түйгені – інісі табылмай Мақпал келмейді, механизаторлар қосында аспаз болса қызыл қамбаға түсіп түгесілгесін бір хабары болып қалар, оның ар жағы соттасу, дүние бөлісу. Соттасу дегенде – некеге де бертінде тұрды, дүние бөлісу дейтін әкесінің үйінен әкелген тесік инесі жоқ, ол жағына басы ауырмайды; тек өзінің оспадар қылығы мен түйеден түскендей дүңк етпе сөзіне сықылық қағатын Жасанжанның күлкісін сағынды. Әкбарды ойласа іші елжіреудің орнына бір сұп-суық ызғар жан-дүниесін мұздатып жіберетін. Ақбөкеннің жыл бойы жеген шөбі мен жемі есіне түскенде тіпті, сол Әкбар тұңғиық түбінен шықпаса да мейлі деп іштей қолды бір сермейтін.

	– Әкбарды ойлап жатырсың ба? Мен оны жек көрмеуші едім ғой...– Еркек астында естен тана бұлқынған әйел қайта өзіне келіп, мана самауыр түбінде отырғанда бір көзінен шықпай қалған жас енді ғана жанарынан жол тауып, қараңғы болса да Жақау сезбесін дегендей оң қолымен сипап тастады. Оң қолын босатып, көзіне апара бергенде арманына аз да болса жақын қалған күйеуі етегінің бос жағын түріп жіберді.

	«Өзі бір еркектің бір әйелге әлі келмейді деген рас екен ғой. Кім зорлап көріпті жеке қалған әйелді?» Жақаудың санасында осындай сұрақ-жауапқа айналған жалқау ойлар жүйткіп жүр.

	– Баланы түпкіргі бөлмеге...– деген Мақпалдың ыңырануы басым шарасыз даусы шықты.

	Еңгезердей еркек «осы естігенім рас па, өтірік пе?» дегендей тал шыбықтай жіңішке әйелдің үстінен қопаңдай тұрды...

	Жақаудың Әкбарды жек көрмегені де тайға таңба басқандай шындық. Бірақ, жасөспірім Әкбар жездесінің түйеден түскендей дүңк етпелігі мен болмашыға қылп ете қалатын қызғанышы басым көңіл-күйін көтере алмағанда Жасанжан секілді сықылықтап күле бермей тастүйін боп үнсіз қалатын. «Дымыңды шығарма, жездеңе қарсы келме» деп әпкесінің құлағына құйып қойғаны тағы бар, әйтеуір осындай ұнатпаған кездері үн шығармай бір орнында сол отырғаннан мол отырып қаққан қазықтай тапжылмайтын. Ондай кездері «Сен мені жек көресің ғой, ә? Көрсетем мен саған жек көргенді, көкеңді көрістіремін» дегенде Әкбар өзіне бейтаныс әкесін есіне алса, Мақпалдың сол сөзді естігенде шыбын жаны шырқырап кететін. Әйтеуір, көкірегіне кек сақтамайтыны жақсы. Бір таң атқасын бәрін ұмытып, кезекті «барып келі, шауып келіне» жұмсап, бұйрығынан жаңылмай жүре береді. Әкбар да «көкеңді көрістіремін» деген сөзі әуелі ішіне мұз қатырғанмен ол мұз амалсыз көңіл шуағымен бірте-бірте еріп, 23-ақпанда интернаттан құттықтау жолдады. Сонда Жақау шын жадырап, «Енді бұған өлеңмен жауап қайырайын, бұл менің өмірімде алып тұрған бірінші құттықтауым ғой» деп, открытка сыртына төрт кластық сауатпен өлең жазды.



	Балдызым, Әкбар!

	Өмір шың ғой жақпар-жақпар.

	Жақсы оқып сен болсаң бір бастық,

	Тарқамас өмірі менен мастық

	Аллауакбар!

	Көңілде ешқандай болмасын ақау

	Тілектес мерген жездең кәдімгі Жақау! –



	деп жазды да қатты өкінді. «Негізгі ойымның сыймай қалғанын қарашы». Қолға түскен екінші бір открытканың (онысы 8-марттікі екен) сыртына: «Не охран пожарныйдың, не охотсоюздың бастығы болғайсың» деп арбитып жазып, «бүгіннен қалдырмайын» деп поштаға өз қолымен салып келді. Мақпал Жақаумен түтін түтеткелі осы жолы ғана жан-дүниесін ақтарып шын күлді, оның ақындығына күлді; шын жадыраған көңілін сыртқа шығарып, бақырашпен су құйып тұрып шашы тықырлап алынып, іркіс-тіркіс толқыны молайған сәл майлы желкеден шөп еткізді...

	«Баланы түкпіргі бөлмеге...» деген бәсең дауысты естісімен танауы пыс-пыс еткен Жасанжанды астындағы көрпесімен қымтай алып, төргі бөлмеге қарай қою қараңғылықты қақ жарып құйындай жөнелді. Іле қайта келді де апыл-ғұпыл шешіне бастады. Мақпал сол күйі мізбақпай жатыр. Шамды жағып, төбеден төнген Әкбардың сурет-бейнесін көргісі келеді. Бірақ, манадан бері зілмауыр күш тұлабойын жаншып, ауыртып тастағандай қозғала алар емес. Осы жатысында орнынан қозғамастан жанын ауыртқан әйтеуір бір артық нәрсені тұлабойынан сылып тастаса қандай рахат. Жан ашуының астында әрі-сәрі боп жатып еркек көңілдің емексуіне мойынсұнып та қалғандай, тіпті ақсақ мерген атанған Жақаумен өткізген әрбір күні бақыттың нағыз көкесі екен-ау. Өз үйі, өлең төсегі, өз пешінің түтіні мен өз самауырының ысылы. Жездесінің көп қылықтарын ұнатпаса да Әкпар екеуінің қопандап көз алдында жүргені... ең бақытты күндері артта қалыпты-ау Мақпалдың.

	Жақау шешінгенмен әлгіндегі арыны басылып қалғандай, жұбайымен қатар жатты да қолын көкірегіне артты.

	– Мақпал, баланы апарып таста дедің, апарып тастадым, енді сен де менің айтқанымды...

	– Таң ұзақ қой, жатып демалайықшы. Өзім оятамын...

	Арыны басылған асаудай болған еркек үнсіз қалды да күбір ете қалды.

	– Оған да көндік!..

	* * *

	Су жаңа «УАЗ»-икті ерттеп мінген аупарткомның бірінші хатшысы мен ауданға аты мәшһүр «ақсақ мерген» Жақаудың жолы болды. Су жаңа екі машина дөңгелегі қара жолға бірде тисе бірде тимей құйындап отырып елді мекеннен көп ұзамай-ақ бірді-екілі маңып жүрген қатқан қаншырдай арық ақбөкендерге кездесе бастады.

	– Бетпақтың шетіне іліндік,– деді Жақау жанында отырған тапал бойлы, ақ шашты, көкшіл көзді аупартком хатшысына. Ол өмірі ақбөкен көрмегендей төрт сирағы сидиып әрен тұрған өлесі жануарға мылтығын кезей бергенде серігі оқшығарды қолымен төмен басты.

	– Жолдеке, бұны атқанда не қылмақсыз? Жеңгейден ұят емес пе? Адам түгілі ет турағыштың тісі өтпейді ғой мынаған. Ішіне қараңызшы, тазының ішіндей қабысып қалған.

	Аупартком хатшысы бала-шағаның алдындағы жеңіл қимылына ыңғайсызданғандай «Құмарлық қой»,– деп езу тарта салды.

	Екі ақбөкен «атсаң ат, оғыңнан қорқатын біз емес» дегендей бастарын сескенбей тік көтеріп, машина ішіндегі жұмыр бастарға мойнын соза қарайды.

	– Бұл сорлылар да әбден өмірден түңілсе керек, тіпті сескену дегенді білмейді ғой өздері. Жерде жұлып жейтін үнем жоқ, бүгін мөлтілдеп жатқан тұма бұлағың космонавт ағайын ұшқан күннің ертеңіне көзі бітеліп қалады. Тіпті, мейір қандырып ішетін су табу да қиын ғой осы Бетпақта. Бес жүз киіктің қырылып қалғаны да...– аупартком хатшысы «несін айттым?» дегендей Жақаудың бетіне күдіктене қарады да, «... қайта жұтып мәкүрік» етпейін дегендей сөзін жалғастырды,– құдай біледі, солар бір жағынан аштан қырылды. Сарапшы ағайындар шөптен уланды деп жүр ғой. Шөптен уланса сол аспанға ұшатын ағайындар улайды, басқа ешкім де емес...

	– Қап, Жолдеке-ай, сол кезде неге айтпадыңыз? Бұлар өлерінде бір жерге ұйлығады ғой. Сонда қырып салатын едік.

	– Сен, немене, уланып өлгелі тұрған ақбөкенді атып алайын деп пе едің. Қазір атамыз, қырамыз, көреміз Жақау мергендігіңді.

	Жақау аудан орталығынан айдау жолға шыққалы бірінші басшыдан меселін қайтарған сөз естімеп еді, бұл алғаш рет жүні жығылуы. «Мейлі, айтса айта берсін, көрсетемін әлі атқыштығымды. Көбіне көлік оңды болмай сорлайтын едік, астымда аупарткомның су жаңа «УАЗ»-игі, көрсетемін әлі».

	Бұлардың сөзіне ұйыған Әкбар машина түкпірінде бүрісіп отыр. Он беске келгенше қоян мен қырғауылдыи жеті атасымен жүздесті, ал ақбөкен дегенді естігені болмаса көргені жоқ. «Сірә, әппақ болар, сонан кейін ақбөкен деп атайтын шығар» деп іштей ойлап қойған. Бәрі машинаға мінерде «Мына бала кім?!» деп көз тоқтатып қатулана сұраған-ды;

	«Інім ғой, жүгіртіп қоямыз, әрі ішек-қарынды аршу осының міндеті, бұның рөлі біздің рөлімізден он есе күшті» деп, жездесі жөпелдетіп жібергенде хатшы ақырына дейін құлақ қойып тыңдаған да жоқ, қайта тіл жалдап ештеңе сұраған да жоқ.

	Ұшы қиырсыз ұлан далаға қарасаң көз талады. Аяқталмаған сөйлемдей қалам батырып нүкте қоя алмас мынау маң далаға бір кезде мал қырт етіп үзіп жеген шөп шыққан десе сірә де сене алмассың. Айнаның бетіндей айтақырда тіпті, тажал техниканың дөңгелегіне қарсы тұрар титімдей де табиғаттың өсіп-өнген өскіні қалмапты.

	– Осы жерлер бір кезде машина дөңгелегі батып кететін шалғын еді, қарашы енді, асфальтта зырғығандай зырғып келеміз,– деп кәнігі шофер алда отырған аупартком хатшысына қарап «мен де тегін емеспін» дегенді аңғартқандай болды.

	– Сені мен маған жолдың жақсы болғаны керек. Ақбөкен түгілі қолдағы малымызға шөп тауып бере алмай отырғанда... Шөп деген қайда кетеді осы, Жолдеке, сіздер білесіздер ғой, а, айтыңызшы?– деп Жақау Жолдыбай Жолдасовтың иығын иегімен басып ентелей қарады. Әлденені ойлап маужырап, мылтығының дүмін қос саусағымен сипалап отырған Жолдекеңнен сөз шыға қоймаған соң:

	– Онда сен айтшы-ей, Әкбар, сен де білдей тоғызыншы класта оқисың. Табиғат тану дей ме, осының бәрін оқисыңдар ғой сендер. Сендердің сабақтарың біз оқығандай емес, күшті ғой, айтшы, жағрафия не дейді?

	Әкбар бүрісіп отырған күйі күлімсіреді де қойды. Одан сөз шықпасын білгесін:

	– Не, қорқып отырсың ба? Мә, мүйіз пышаққа қолыңды үйрете бер, құлаған киіктің алқымынан тартып жібер де ішін ақтарып, өкпе-бауырын лақтырып кете бер. Сонда ғана үлгересің. Мә!– деп керзі етік қонышынан мүйіз сапты өткір кездікті қолына ұстатты. Кездік сабы мұздай екен. Әкбардың бір таң қалатыны – жездесі аң ату, мал бауыздауды айтқанда ерекше шабыттанып, езуінен суы ағып, ешкімді тыңдамай, ешнәрсені көзі көрмей кетеді. Қазір де солай. Тағы бір сөздің шетін шығара беріп еді:

	– Әй, жолдас Жақау!– деді аупартком хатшысы тапал бойына оқтау жұтқандай тіп-тік қалпын бұзбай,– құлағымды тесіп жіберетін болдың ғой, жәй сөйлесейші. Мына даусыңмен Бетпақтағы бүкіл киікті үркітесің ғой.

	Жақау тамшы үзіліп түскен сәттей үнсіз қалды да қайта тұтанды.

	– Әлгі бортовой артымыздан ілесіп келе ме? Адасып қалмасын, айнаңмен қарап қойшы,– деп енді жүргізушіге ескерту жасады.– Ол бортовойың әлі қан сасиды. Жолдеке, биылдыққа саятқа бірінші рет шығуыңыз-ау деймін,– деп хатшының ақ шаш басқан желкесінен көзін алмай сауал тастады.

	– Осы ауданға ауысқалы бірінші шығуым.

	– Онда ауданның намысын бермейміз. Көрінді!– деген жан даусы шықты Жақаудың.– Жолдеке, шүріппеңізді қайырып қойыңыз.– Өзі, «УАЗ»-иктің есігін аяқпен теуіп ашты да, бір аяғын тіреп, мылтықты кең далаға кезеніп тұрып алды. Қиғашта!– деді жүргізушіге ақырып.

	Әкбардың зәре-құты қалмай қалшылдап отыр. «Неге сонша айқайлайды?» Бір рет ақбөкенді көріп қалмаққа мойнын созып қарайын деп еді, әлгі зор дауыс, әмірлі айқайдан сескеніп, қарай да алмады. «Оқ тигенде ақбөкендер қалай құлар екен. Оқ тиген денесі ауыратын шығар. Ақбөкен деген сөз әппақ бөкен дегеннен шықса керек-ау». Мойнын созып тағы да қарайын деп еді:

	– Сіз бірінші бастаңыз, өзіңіз де біріншісіз ғой,– дегенде аупартком хатшысы ала көзін Жақауға қарай жалт еткізіп, мылтықты тарс еткізді.

	– Біссіміллә, қолыңыз жеңіл екен, тоңқалаң асырдыңыз, енді екінші мен шығармын,– деп, айтып ауыз жапқанша екі оқшығардан екі аждаһа кезек-кезек зу-зу ете қалды.

	– Әй, тоқта, мына қасапты қалдырып кетейік,– дегенде машина кілт тоқтады.

	– Түс, әй, Әкбар!– Әуелі селк етіп, сосын «маған айтып тұр ма?» дегендей аңтарыла қарады.– Алқымынан бір тарт та ішек-қарынды лақтыра бер, білегіңді түрініп ал,– деп сел еңкейгенде қорбаңдаған аюдай болған еңгезердей жездесінің артынан қысылып-қымтырылып әрең өтті.

	Машина алға жүйткіп кетті. Көз ұшында бір-бірін жетелеп, жігі ажырамаған теңіз толқынындай әппақ толқын жағалауға жете алмай лықсып барады.

	Әкбар машинадан түскен бетте әудем жерде сұлап жатқан ақбөкеннің қасына келді. Мойны қайрылып жер жастанған ақбөкеннің екі тұқыл мүйізі бар екен, тұлабойы әппақ. Осы әппақ әлемге көз алмай қарап тұрып қалып еді, қарсы алдында өліп жатқан әппақ мақұлықтың танау тұсы дір-дір етіп, «мен тоңып жатырмын» дегенді айта алмай ерні кемсеңдеп кеткендей көрінді. «Үстіне жабатын шөп-шалам жоқ па екен?» дегендей айналасына қарады. Үстіндегі күпәйкесіне үңілді. «Күпәйкемді шешіп жапсам...» деген ой жылт етті де, жездесінің кескіні көз алдына көлеңдеп кетті. Оның аузынан шығар былғаныш аралас сөз анық болмаса да құлағына естіліп, райынан тез қайтты. Қасына келіп үңіліп еді, екі көзі көкпеңбек боп бақырайып жатыр; мөп-мөлдір нілдей көкшіл көздерден өз суретін көргендей болды да кері шегінді. Дызақтаған күйі әудем жерде етбетінен түсіп, өлгеннен кейін Жер-ананы еркін иемденген тағы бір әппақ бөкеннің қасына келді. Ол әлгіден гөрі әрі нән әрі етшең, төрт аяғын тең тастап, «тағдырдың бұйырғаны осы болса көндім, кең далада қорқақтап күн көргенше қорықпай еркін көсілейін» дегендей мұздай жерді маңғаз жастанып жатыр. Көз көрім жердегі тағы бір ағарғанға жетіп еді, алда – ешкісі, артта – лағы, лағы анасымен құйрық тістесе құлапты. «Мынау үшінші рет атылған оқ қой, үшінші оқты жездем атқан, жездем қандай жауыз» деп лаққа қарап көңілі босады. Айналасына көз жүгіртіп еді, әппақ мылқау дүние. Сөлпиіп тұрған өзі мен өліп жатқан ақбөкеннен басқа қыбырлаған жәндік көзге ілінбейді. Аңырып тұрып алыстан өзіне қарай маңып келе жатқан ақ толқынды көзі шалды. Ақ толқын дыбыстан да жылдам жүйткісе керек, лез-демде тұсынан өте шықты. Артында «УАЗ»-ик емес, «ГАЗ-51», қауында мылтық кезеніп ақ толқынға ілескен аупартком хатшысы мен жездесі. «Сірә, өкпелері өшкенше қуатын болар, әйтпесе бәрін атып тауысу мүмкін емес қой» деп ойлағанша болмады, жігін бұзбай жүйткіген толқынға зыр қаққан машина жақындамай-ақ кәбеңкеге асылған екеу тарсылдатып ата бастады. Жүйткіген ақ толқын селдіреп, бірді-екісі тоңқалаң асып, аунап түсіп, жерді құша құлап жатты. Шоқ қамысқа қарай бір ана ақбөкен ұзын сүрлеу салды – тірі қалғандары соңынан еріп солай қарай ойысты. «Мыналар «Чапаевтағы» тачанка ғой, соның дәл өзі ғой» деп ойлап үлгергенше «ГАЗ-51» көзден ұзап кетті; Әкбар қан сасыған қалың өлікке қарай алмай беті күйіп, бір-біріне құйрық тістесе құлаған аналы-балалы ақбөкеннің қасына кеп сәби шағында дүниеден өтіп кеткен бейтаныс әке-шешесін ойлап отырды да қойды.

	Күн екіндіге таяп қалған. Бір кезде «ГАЗ-51 »-дің гүрілі қайта естілді. Гүріл шықан жақтан өзіне қарай жүйткіген ақ толқынды тағы көзі шалды. Сонда ғана өзіне тапсырылған міндет, жездесінің адуын мінезі есіне түсіп, қонышындағы кездікке қол жүгіртті. Ақ толқын көз көрім жерге жеткенде мүйіз сапты кездікті боп-бос ұстаған күйі ең бірінші құлаған ақбөкеннің қасына келді. Сол нілдей көкшіл көзі сурет боп ашылып сұлық түсіп жатыр; танауындағы майда діріл толқын боп жиырылып, тас мүсін болып қатып қалыпты; аузы ашылып, тістері сәл ақсиыпты. Әппақ тістері қара жердің қойнынан жұлып жеуге талшық таппай ағарып кеткендей көрінді Әкбарға. Кездікті оң қолына алып, ақбөкеннің басын еппен алақанына салды. «Бісіміллә рахман рахим, жаның құдайы, жануар!» Жездесінен естігенін ерін ұшымен күбірлеп, өткір кездікті ақбөкеннің алқымына тигізіп еді, алқым тұсы дір-дір етіп, әлде бір күш кездікті кері итергендей болды. Бір суық діріл бойын қуалап, жүрегі бұлқынып тұлабойында жүгіріп жүргендей денесі бір ысып, бір мұздады. Көз алдында былқ-сылқ еткен өлі ақбөкен, кездік, жездесінің әлемтапырық өңі мен адуын даусы, өзі мен жездесіне қарап жаутаңдаған Мақпалдың қап-қара көздері. Денесі бір ысып, бір суып, қолы қалтырап тұрып ақбөкеннің басын тізесіне салды. Сол кезде леки соққан терістік желімен аз-кем қозғалақтаған әппақ қылшық жүн осы «әлі тірі емес пе!» Мен жаны шықпаған мақұлықты қалай бауыздаймын» деген сумаң ойды сап еткізді санасына. «Бісіміллә, бісіміллә, жаның құдайы жануар, обалың маған емес, жездем мен хатшыға, сен шөп таппай зарыққан қорғансыз болсаң, мен сені бауыздаған жауыз болдым» деп, санасын езген зор дауыс атойлап, боздатып бара жатты. Пышақты алқымға тақап тұрып айналасына шола тағы бір қарады. Арқаның ерте түсер қою қараңғылығы шұқыр-ойды тұмшалап төніп қалыпты; аспанға қарап еді, Күн қанталап батып бара жатыр екен. Осы мезет... әудем жердегі бір-біріне құйрық тістесе құлаған ешкілі-лақты екеуі орындарынан сүйретіле тұрып, өзіне қарсы сүйретіле басып келе жатты. Лағы анда-санда үйдегі қара ешкінің лағындай

	«Мә! Мә!» деп шыр-шыр етеді; анасы болса төрт аяғын ауырсына талтаңдап басып «Мен қазір өлемін, сен лағыма ие бол, сен адамсың ғой, тимеңдер» деп айта алмай жағын сарт-сұрт ашып келе жатқандай. Кездік қолынан сусып, ақбөкеннің алқым тұсында қалды; Әкбар айдалаға қарай жанұшыра жүгірді; тұлабойы қалтырап, өзіне-өзі ие бола алмай тісі-тісіне тимей қалшылдайды.

	Қанталаған Күн ұясына шалқалай жайғасты.

	Әкбар бір шұқыр-ойды паналап, бетін суық жерге басып етбеттей жатып алды.

	Күн ұясына әбден жайғасып, Ай тууын күткен арадағы көзге түртсе көргісіз қою қараңғылықты су жаңа «УАЗ»-иктің қуатты қос көзінен жарқырай атқылаған жарығы осып-осып өтті. Басын көтерген Әкбардың бетіне үш машинаның алты көзінен атқылаған жарық қатар түсіп, көз қарықтырғанда ғана тоңғанын ұмытып, кездікті есіне алды; қонышына көз жүгіртіп еді, ештеңе ілінбеді; сол кезде ғана жанары сурет боп жанып, бауыр жүні суық желмен үрпие көтерілген ақбөкеннің алқым тұсында қалғаны есіне сап етіп, солай қарай жүгірді. Теңкиіп жатқан өлі ақбекенге жеткенше моторы қызып кеткен машинадан қандары қоса қызып түсе-түсе қалған аңшылар әлденеге асығулы

	– Әй, мынауың не?!– «УАЗ»-иктің есігін ашық қалдырып алға жүгірген жездесінің даусын естіп Әкбар өкіріп қоя берді.

	– Бала қараңғыда жалғыз өзі қорыққан шығар,– деді қасындағы серігі.

	– Ей, шірік, міне, былай...– Жақау алғаш құлаған ақбөкеннің алқымында қалған кездікті жұмырлай ұстап, алқымды орып жіберді.– Қарашы, денесі суығасын қан шықпай жатқанын. Саған сеніп арам ас жейтін болдық қой. Міне, былай!– ақбөкеннің омырау тұсын тұп-тура тіліп жіберді де, қаны тамшылаған тарам-тарам ішек-қарынды ұстап алып құлаштай лақтырды.– Ит болсаң ғой, қағып алып жылы-жұмсаққа тұмсығыңды батырар едің. Тасы мәшинеге! Қолынан қан шығару келмейтін шірік!

	Жездесінің сөзінің соңын естіген жоқ. Қарнынан қаны тамшылап, басы былқ-сылқ еткен ақбөкенді көтеріп, қауы қызыл айғыз машина қасына әкелді. Жазық даладан жусан исі шығады дегенді кітаптан оқып, ауыздан көп естіген еді, мынау жоны тақтайтай жап-жалпақ жазық даладан күлімсі қан иісі аңқиды. «40-40 КЗБ» деген машина қауындағы нөмірі де айғыз-айғыз сорғалаған қаннан көрінбей қалыпты.

	Әр жер-әр жерде теңкиген ақбөкенді «ГАЗ-51»-дің қасына лезде тасып тастады; жездесі әр ақбөкеннің қасына барғанда солай бұрылған жарық астында алқымнан бір тартып, қарынға қарай ұзына бойы сермелген кездік ұстаған қолды ғана көріп қалады. Құйрық тістесе құлаған аналы-балалы екеуінің қасына келгенде бұрынғыдай қорыққан жоқ; мынау суы қайнап кетсе де моторы өшпей оталып тұрған машина мен аң қызығына елігіп, бір-бірін танымастай танаурап жүрген адамдардың қасында қалай қорқарсың.

	Әуелі лағын иықтап көтеріп әкеліп жатқызды да, сосын ешкісіне қарай жүгірді. Сол кезде келер жолда хатшының алдында тегін еместігін танытып қалған жүргізуші жігіт:

	– Бала, сенің көтеріп әперуге күшің жете қоймас. Шық үстіне,– деп саңқ ете қалды.

	Талай шақырымдардың жонында ізі қалып, талай қорғансыз аңның өкпесін өшірген бұдыр-бұдыр дөңгелекке аяғын тіреп, қау үстіне көтерілгенде қол-аяғы сереңдеп, бірінің үстіне бірі асылған әппақ бөкендерге қарай алмай тіксініп тұрып қалды. «Мынау Лена қырғыны ғой...» Тарих кітабынан көрген сурет ғана көз алдында, қолы қаудан босап, аяғы дөңгелектен тайып, шалқалай берді...

	Көзін ашқанда «УАЗ»-иктің артқы орындығында ұзынынан түсіп жатыр екен. Басын жұлқи көтеріп, тіктеліп отырды.

	– Баланы мұндай қырғынға әкелмес болар. Ересек адамның өзі әрең шыдайды ғой мына ақсақ мергеннің атысына...– алда тапал бойы тіп-тік боп қалшиған бірінші хатшының аузынан осы сөз шыққанда не болғаны еміс-еміс есіне түскендей жүрегі көтеріліп кетеді де, не де болса әліптің артын бағуға бала көңілі бекем бел байлады.

	Машина келген жолмен кері құйындады. Алда «УА3»-ик, артта қорабы қанжағал «ГАЗ»-51. Әкбар айналасына мойын бұрып еді:

	– Жездең артқы машинада, сенің өзіңнің жүрегіңнің түгі жоқ екен ғой,– деді тағы да Жолдыбай Жолдасов.

	Әкбар үнсіз. Осы мезет артқы машина жаны ышқынған адамдай қоймай «бапылдады». «Не боп қалды» дегендей бұлар мінген машинаның жүргізушісі де тежегішті барынша басты. Жүргізуші мен алдындағы өзіне сын айтып отырған қалшиған кісі сыпырылып сыртқа түскесін бұлар да тағат тауып отыра алмады. Жездесі мінген «УАЗ»-иктің қуатты көзінен қараңғыны тіліп алға атқылаған жарық сәуле астында бір киіктің лағы аудандық парктегі жалғыз ескерткіштей құлағы қалқиып тұр. «Мынау манағы ешкінің лағы ғой, тіріліп кеткеннен сау ма өзі?» Әкбардың басы қайта зіл тартып, ұнжырғасы түсе берді. Қайта бойын қатайтып, көппен бірге лаққа жақындады. Ақбөкеннің лағы әрі-бері секеңдеп, бірақ ұзап кете алмай әбігерге түседі; «Сірә, ауылға бет алған түрі болар, әйтпесе қара жолда тегіннен-тегін жүре ме? Бетпақтағы анасы мен серіктерін қырып тастағасын не де болса адамдарға жақындайын, ел ішіне ілігейін дегені шығар. Бәрібір адамдардан қашып құтыла алмасын іші сезді ме екен?» Әкбар өзімен өзі боп тұрғанда бұлар мінген «УАЗ»-иктің жүргізушісі жүгіріп барып мылтығын алып келді.

	– Жолдеке, мінекей, алысқа ұзатпай атып алыңыз.

	– Жоқ, Жолдекеңе тірідей ұстап берейік. Әй, машинаңды қатар ғой, көзін шағылыстырайық. Жарық жан-жағынан түскенде көзі шағылысып, мең-зең боп қалады, сонда ұстаймыз. Ұстатпаса мылтықтан бәрібір құтылмайды.

	Жақау айтып ауыз жапқанша арттағы «УАЗ»-ик гүр етіп, алдыңғы машинамен қатарласты. Бір секіріп түскен киіктің лағы екі көзінен бірдей отты жарық алаулаған аждаһадан бетін бұра алмай қалшиды да қалды. Әкбар отты ағын астында анық байқады – лақтың оймақтай екі көзінен жас парлап тұр екен. Сол кезде артынан мысықша басып келген Жақау атылып барып, артқы оң сирағынан шап берді; артынан келген адамнан үркіп, бір секіріп түскен ақбөкен үш аяқтап жерді сүзе құлады.

	– Әй, Әкбар, әкел жіпті! Қапшықтың түбінде... Әкбар машинаға жанұшырды.

	– Жолдеке, балаңыз не немереңіз бар ма еді, солар ермек қылсын.

	– Көрерміз,– деді Жолдекең жігіттердің ептілігіне риза болып.

	– Сен артында бір өзіңсің ғой, ұстап отыр. Ақбөкенді бауыздауға қорқушы едің, енді тірісін құшақтап отыр. Оталдық, кеттік!

	Жақаудың жуанға да, жіңішкеге де жатпайтын жартылай шымыр даусы қараңғыны машина жарығымен қабат тілгілеп, бәрін де төрт дөңгелекке қарай кері қайырды.

	Бірінші хатшы айнаның бетіндей айтақыр жолда ары-бері теңселмей қаққан қазықтай ойланып отырдыдағы:

	– Бала, қойныңдағы ақбөкенді өзің өсіре ғой. Бірақ жақсылап өсір. Жездең сойып жеп қоймасын,– деді біраз жер жүрген соң.

	Әкбардың жүрегі атша тулады. «Шынымен маған тиесілі болғаны ма мына ақбөкеннің? Жездемнің атпағаны қандай жақсы болды. Енді қалайда жездеме атқыздырмай аман сақтауым керек, әйтпесе бір күні күліп отырып-ақ:

	«Қарашы, жездеңнің мергендігін» деп, жақыннан басып сап сеспей қатыруы мүмкін. Бірде ауыл шетіне қоян, қырғауыл атуға шыққанда бір аяғынан жарадар шалажансар қоянды тораңғылға байлап қойып: «Қарашы, жездеңнің атқыштығын, бұл қамыстан үріккен неменің көзін ағызып түсірейін» деп, екі адым жерден атып, көзімен қоса басын да домалатып жіберген. Сосын: «Мен бар ғой, Әкбар, ерте туып Ворошиловтың қол астында болғанымда бар ғой, «Ворошилов стрелоктың» нағыз өзі болар едім, Ворошиловың менен артық атқышты таба алмас еді»,– деп үйге жеткенше мақтанды. «Қайтсем де жездемнің осындай оспадар ойынынан сақтауым керек мына бүріскен сорлыны». Мойнына ілген шылбыр да сусып түсіп кетті; дәл манағы өлі лақтай денесі дір-дір етіп, екі тізесіне денесін еркін тастап, тар қуысты кең сезінгендей ақбөкеннің лағы қимыл-қыбырсыз жатты да қойды. Өлі лақты сипай алмаған алақанын арқасына жүгіртті. Мұздай екен. «Сірә, тоңғаннан кейін адамдардың алдынан шықса керек». Үнсіз сипалап отырып маңдайына да алақан тигізді. Өлі лақтың тұп-тұқыл мүйізі бар еді, мұнан ондай белгі көре алмады.

	Жол ұзақ. Әкбардың алақаны әппақ бөкеннің арқасында қалды. Жонын кедір-бұдыры мол дөңгелекке төсеген жазықсыз қара жолда бір бүлк етпестен бетін бірте-бірте жылына бастаған ақбөкен лағының арқасына салған Әкбар тоңғанын білмей тәтті ұйқы құшағына көміліп кетті...

	* * *

	– Мақпал, оян!– деді Жақау естілер-естілместей. Оң шынтақтап алып көзі жұмулы, тал шыбықтай иілген жіңішке келіншектің бетіне төне түсіпті. «Кірпігі қандай ұзын,– деп көгілжім жарық астында тұңғыш рет ойлады.– Қалай байқамағанмын. Мұрны қандай сүп-сүйір. Өзі менің қатынымдай сұлу қатын жоқ екен ғой жер жүзінде».

	– Мақпал, оян, таң атып қалды...– Әбден сүлелеп, тәтті ұйқының құшағына көмілген келіншек ешнәрседен селт етіп шошынбастан ұзын кірпікті көздерін жай ашты. Таңертең ерте тұрады, кеш жатады, бір қауым ел – механизаторларға тамақ дайындау да оңай шаруа емес; бір ыстық, бір суық ұстап жарылып кеткен қолын күйеуінің дөңгеленген жұп-жұмыр иығына артты. Тамақ дайындап болғасын олардың ыдыс-аяғын жуу, су әкелу, қойшы әйтеуір, ұрғашыға тірлік таусылған ба? Әрбір қазан асардын алдында жақын аққан дариядан су алып, екі шелекті бірінен кейін бірін тұңғиыққа батырып суға толтырғанда іші от боп жанып, өкпе-бауыры қоса езіліп қоя береді; су алып келе жатқанда ай бел иінағаштағы екі шелек су емес, Әкбардың көз жасындай иінағашпен қоса қабырғасы да қайысып кетеді; ең қиыны – шелекті суға батырғанда қалықтап Әкбар шыға келетіндей; шелекті батырып, суды ауырсынбай, оп-оңай алады, онда да «әпкем қиналмасыншы» деп су астындағы бауыры түбінен демеп жіберетіндей. Су алып келе жатып та, қос басында күйбеңдеп жүріп те мына өзіне төне түсіп отырған қыздай көрген қосағын да ойламай тұра алмайды; жақсы-жаманын аузына тосқан жалғыз шешесі болса жоқ, сорлы, қалай күн көріп жүр екен, ыстықты қалай істеп ішіп жүр екен» деген ой да әйел жанын әредік мазалап өтеді.

	– Мақпал, таң ұзақ, үлгереміз деп едің ғой...– сояудай-сояудай сақал ұшы тағы да алқымына қадалғанда әуелі тікендей тітіреткенмен бірте-бірте ұшы жапырылып, денесін ауыртпай, тікеннің орнына тек Жақаудың тер иісі шыққан денесі ғана сезілді. Қанын ысытқан бір зуыл төбе шашынан тырнақ ұшына қарай жүгіріп, қайта тырнақ ұшынан құйқаға қарай кейін шегінді. Әрі-бері жүгірген отты ағын кіндіктен төмен сәл тұрақтап қалғанда бір иығы езіліп, жаншылып, бір иығы сәл азаттықта қалған Мақпалдың аузынан «Сорлы!» деген ыңырсуға толы үн естілді.

	– Сен әлі жылайсың,– деді сол ыңырсу аралас үннің құшағында.

	– Жыламаймын. Жақауды ешкім де жылата алмайды.

	– Жылайсың. Бүгін-ақ жылайсың.

	– Жақау жыламайды.

	Мақпал көйлегінің етегін түріп, басынан асыра берді.

	– Таң ұзақ деп едің, Мақпал, таң да сібірлеп қалды.– Басынан асырған көйлекті Жақау жуан қолымен жұлып алды.

	– Уақыт бар деп едің, таң да атып қалды.

	Мақпал ештеңені естіген жоқ; бір-біріне әрең жалғасқан майда толқындай үздігіп, үзіліп әрең дем алған ыңыранған әйел дауыс алакеуім бөлменің ішінде қалықтап тұрып алды.

	Таң сібірлеп келе жатты.

	* * *

	«Жасанжанға жақсы ермек әкелдім»,– деп Жақау машинадан түскеннен тірі ақбөкенді жырға қосты; Жасанжан болса көзі бақырайып, не қойға, не ешкіге ұқсамайтын мақұлыққа қарап тұрып-тұрып, қорқып, жыламсырап үйге кіріп кетті.

	Күн ұзатпай өрттен сақтандыру бөлімінің алдындағы аспанмен тіресіп жатқан мың орам сымның екі-үш бумасын әкеліп, бөкенге шақтап, тап-тар етіп қора тоқыды. Аттап аяғын ғана баса алатын торлы сымның ішінде бала ақбөкен адамдар арасындағы екінші өмірін бастады.

	Бір күні Жасанжан шәй үстінде әкесін ат ғып мініп отырып тосын сұрақ қойды.

	– Аға,– деді қайта-қайта қос өкпеден атын тебініп,– анау ақбөкенді неге қамап қойдыңыз? Босатып жіберейік те.

	– Ей, нәкәс, мен оны сен үшін әкелген жоқпын ба. Күнде жем бер, алдына су қой, шөп орып сал. Оның өмірі қазір пейіште. Жүрер еді Бетпақтың даласында қаңғып, көзі бітелген бұлақтан су іше алмай. Қайта сол Бетпақтың шөбіне уланбай, аштан өлмей, біздің қолымызға тірі келгеніне тәуба айтсын ол мақұлық.

	– Аға, сіз оны атып өлтірмейсіз бе?– Жасанжан «дігідік-дігідік» деп аламан бәйгеге қосыла жөнелді.

	– Оны атқанша сені атып өлтірмеймін бе?! Ол да әлі бала ғой сен сияқты. Кейін, үлкейгесін, семіргесін, анау бұғағы салбыраған Байділда жездеңді көрдің бе, дәл сондай болғасын сойып жейміз. Асықпа.

	Жасанжан астындағы сөйлеп отырған «аты» жетер жеріне жеткенше асығулы; қос өкпеден жалаң сирақпен кезек тепкілеп, бір орында аттандап шауып барады.

	– Жезде, бөкенді анда-санда қораның ішіне қоя берейік те. Ешқайда да қашып кетпейді. Жүріп, аяғы демалсын.– Әкбар көмейіне кептелген ойын Жасанжанның арқасында айтып салды.

	– Өй, сен де бір Байділданың сөзін айтады екенсің. Өй, ол әбден шаршап, сүлелеп келген мақұлық емес пе. Қайта сол тар қамауда тұрып демін алсын. Сосын «қашып кетпейді» дегеніңе сенбеймін. Адамнан қашпайтын мақұлық болмайды. Онан да арықтың ішінен шиін орып салып, Жасанжан екеуің семіртіңдер оны. Екеуіңді еңбекке баулып жүрмін ғой мен, біле білсеңдер, даже мынау әпкең үшеуіңді.

	Шәй құйып отырған Мақпал Әкбар мен Жасанжанның сөзін тірілтіп, қостай кетті.

	– Қауындық ішінде бірауық жүріп, шөп жұлып жесе болады ғой. Қолға үйренген аң адамнан қашпайды. Сосын қайта торына кіргізіп, құлыптап қоясың. Бірауық аяғы қимылдап жер басып, жерден тісімен шөп жұлып жемегесін ол мал бола ма? Қой емес, ешкі емес, даланың тағысын бұлай тұрғызып семірте алмайсың. Өзің де жылап кеп едің ғой, «қайран он бес минут-ай!» деп...– Ар жағын айтпастан іркіліп қалды да, күйеуіне бір, кәмелетке жақындап қалған інісіне бір қарады.

	Мақпалдың тілін тістеп қалғаны – осыдан екі-үш жыл бұрын Жақау екі-үш жолдасымен бірге ақбөкенге шығып, бір машина қарақұйрықпен аңшылар қоғамының сақшыларына ұсталып қалған-ды. Тоқтап, жөндерін айтқанда ақшалай айыппен-ақ құтылып кететін сыңайлары бар екен, олар көрінген мезетте машинаны бұрып ап кері қаша жөнеліпті.

	«Бұларды адастырып кетеміз, Бетпақтың ой-шұқырын осылар менен артық біледі дейсің бе» деген Жақау мергеннің жалғыз ауыз ақылына барлығы құлақ қойып, ой-қыры жоқ тақтайдай жолда сықай ақбөкен артқан машинаны бар жылдамдықпен құйындатады кеп. Сақшылар аспанға мылтық атады, тоқтамайды; өздерінің ережесі бойынша қуып жетіп, алдарынан «Тоқта!» деген белгі береді, тоқтамайды. Тоқтаудың орнына Жақау мерген олардың машинасының дөңгелегін көздеп атып, пышылдатып желін шығарып, жарым жолда шоңқитады да тастайды; ертеңіне Жақауды жұмыстағы кезекшілігінен алып кетіп, тергеп-тексеріп ақыры, мойнына қояды.

	Мақпал ай бойына түрме мен үйдің арасын тоздырды. Облыс орталығына алып кеткенде түн ұйқысы төрт бөлініп, «Әкесі ұрлықпен сотталған» деген сөз Жасанжанның бетіне шіркеу болар ма екен» деп, ішкені ірің, жегені желім болды. Сөйтіп жүріп, ақбөкеннен тапқан жиған-терген ақшасы мен теңселген сауын сиырын сатып, заң орындағыларды «атта жал, түйеде қом қалдырмай» тығындап, сот залынан босанып шықты. Сол сот залынан босанып үйге келген күні, түн жамылып басын Мақпалдың сүп-сүйір иығына сүйеп отырып, «Күніне он бес минут далаға шығарады, он бес минут еркіндікті қимай-қимай қапас камераға қайта кіремін» дегені есіне түсіп кетті; жаманаттың атын атап, өткенді қайта жаңғыртпай-ақ қояйын деп тілін тістеп қалды. Оның үстіне Жасанжанның есі кіресілі-шығасылы, әкесінің түрме түнекке түсіп шыққанын бала құлағы өмірі естімесін деген адал мен арамның арасына араша түскен таза жүректен шыққан іркіліс еді бұл.

	– Жақау,– деді шәйдің орнын жинап жатып.– Құдай осы көрген күнімізді көпсінбесін, осы аңға шығу дегенді қойсаңшы. Құдайға шүкір, қолда азын-аулақ мал бар, айлығың да жаман емес, тоқсан сайын алатын сыйлығың бар. Он үшінші айлығың тағы бар.

	– Сүйіктім-ау,– Жақау дастархан шетін сыпырып тастап киіп кетті.– Оның бәрі өрт болса ғана, мына тұтанғалы тұрған қоғам өртенсе ғана болатын сыйлық емес пе? Қызыл мәшиненің түріне қарап отырып, кезекшілігіңді ың-шыңсыз өткіздің деп кім маған сыйлық береді? Маған қатын болғаныңа қанша жыл, қалай осыны түсінбейсің, а?! Жалпы, Жақау сорлы не өртті өшіру керек, не мылтық ату керек, әйтпесе күн көре алмайды. Сосын бір жағы мылтыққа деген менің құмарлығымдай құмарлық ешкімде жоқ. Көкем айтатын «Соғыс деген қызық қой, мылтықты армансыз атасың, бірақ өліп қалатының жаман» деп. Сол соғыс кезіне тап болғанымда бар ғой, мен құдай біледі, герой болар едім. Оу, Мақпал-ау, мен дегенің құралайды көзге атқан мерген емеспін бе.

	– Жақау, тыңдашы, көкемнің бір айтып отырғанын естігенмін, «мың аңның бірі киелі болады» деп. Бір сен сияқты құралайды көзге атқан мерген күндердің күнінде бір арқарға мылтық кезесе, оқ арқардың мүйізіне тиіп, қайта келіп өзінің көкірегіне қадалыпты дейді. Сөйтсе, әлгі киелі арқар екен. Аңның киесі аңшыға әйтпесе тұқымына бір залалын тигізбей қоймайды дейді. Бала өсіріп отырмыз...

	– Тұқымыңды көбейтпейсің бе онан да?..

	– Менің аузыма қарап отыр едің...– Мақпал осы сәт ешкімге кінә артпай ашық есіктен көк аспанға қарады.– Дәл бір мен перзент болуын қаламайтындай...

	– Жарайды, Мәке, жарайды, ақылыңа мың да бір рахмет! Мен өлсем осы мылтықты басыма көмерсіңдер,– деп, оқшантайдан біртіндеп алып сары патрондарды еденге тастай берді. Сырты жылтыр сары патронды көрсе Мақпал соңғы кезде сескенетінді шығарды. Түсі суық адамдай зәр шашып тұратын қарақошқыл бейне...

	Ақбөкен айналып аяқ басып жүре алмай тар торда бірсыдырғы күн кешіп жатты. Әкбар мен Жасанжан қауындық ішіндегі тарам-тарам арықтың шиінін орып қанша салғанмен бала бөкенге шыр бітпеді; Жақау кейде сатып, кейде ырғап-жырғап түсіріп алатын жемнен уыстап алдына қанша қойғанмен мұрнын шүйіріп, тілін бір тигізеді де тартып алады; басын тіп-тік қақшитып, екі көзінен жас парлап, аулаққа, торлы сымның тесігінен далаға қарайды да тұрады. Бір күні аудандық газет фототілшісі біреулерден естіп келіп, суретке түсірді.

	– Жануар, әбден жүдеп кеткен екен, а? Далада от оқ, жүдемей қайтсін,– деді өз сауалына өзі жауап беріп, жүні түсіп, жон терісі көрініп қалған бөкенге қарап. Тор қораны ары айналып, бері айналып, ақыры, фотоаппарат нүктесін шырт еткізді. Бір аптадан кейін газетте ақбөкеннің қалқиып құлағы, дөңгеленіп көзі, жалпайып маңдайы ғана тұр. Басынан төменгі жағын түсірмепті. «Адам және табиғат» деп жаңа айдар ашып, «Қолға үйретілген ақбөкен» деп тақырып қойыпты. Астына «...Жақаудың баласы Жасанжан күнде шөппен, жеммен қоректендіреді. Қолға үйретілген аңның күтімі жақсы, адамдарға әбден үйірсек боп алды» деп жазыпты. Ең астына «Үй иесі Жақау Теміров егер хайуанаттар паркі сұраса сыйға тартар еді» деп қосып қойыпты.

	– Өй, өтірікшілер-ай, ә!– деп Мақпал сықылық-сықылық күлді. Жасанжанның аты тасқа басылғанына қуанса да ақбөкеннің қара жерді аттап баса алмай төрде қамалып тұрысы жанын ауыртты.

	– Хайуанаттар паркің зоопарк ғой, беремін мен оларға тегіннен тегін. Ол жеген шөп пен жемнің құнын төлесін екі-үш есе, беремін сонда. Жоқ, мен оны әбден ақ май ғып, қар қылаулағанда сойып жеймін. Газетің мені ақымақ қыла алмайды, солай емес пе, кемпір?– деп Мақпалдан құптау тіледі.

	– Солай, солай...– деп Мақпал одан әрі естігісі келмей тысқа шығып кетті.

	Жер өз осьін асықпай айналып күндер өте берді. Бір күні Әкбар класымен түгел военкоматқа әскери есепке тіркелуге барып қайтты. Дәл бір әскерге кететін адамдай ебіл-дебіл боп үйге қуанып келді. Жездесі де көңілді отыр екен, домбырасын алып, тыңқ-тыңқ шертті.

	– Бұл дегенің әскерге дайындық. Келесі жылы аман болсаң азамат боп аттанасың. Сен бар ғой, Ауғанстанға сұран. Қазір жұрттың бәрі сол жақтан герой боп келіп жатыр. Құдайға шүкір, жездеңнің арқасында мылтықты қалай ататынын көрдің, тек ақбөкенді қалай бауыздауды үйренбегенмен... а-ха-ха...

	Әкбар мажығып төмен қарады. Қаракөлеңкедегі сол бір сұрқия көріністі еске алса майлы ет жегендей жүрегі көтеріліп кетеді, бірақ, енді қайтып сол суретті көрмесем, сол туралы естімесем деп еді.

	– Сенің бойыңда батырлық жоқ емес, бар. Сенің бойыңда бір адам түсінбес тұйықтық, қайсарлық бар. Ондай адамдар герой болады. Келгесін мәшине аласың қос-қостан, біреуін жездеңе мінгізіп қоясың. Өй, бір Бетпақтың жолында жүйткісек ғой екеуміз. Сонда сен Ауғанда соғысып жүргенде мен өлеңмен былай деп хат жазам. Міне...– домбыраны бір халық әуеніне түсіре алмай біраз «басқа шертіп» ақыры, тапты-ау.



	– Міне, былай...

	Е-е-е-и-й!

	Жау деген анталады тұспа-тұстан.

	Білемін айналаңның бәрі дұшпан.

	Өзіңді бір алла ғана сақтамақ та

	Оғыңды аямай борат автоматтан.

	Е-е-е-и-й!

	Аямай борат автоматтан, автоматтан!..–



	деп, көзін жұмып құшырланып, басын шайқап-шайқап алды. – Осы маған да бір автомат табу керек, тарсылдақ мылтықтың күні өтіп барады.

	Әкбар жезде сөзін үнсіз тыңдап, үнсіз құптап отыр. Анда-санда миығы тартып қояды.

	Оның әскерге кетер күні де, тұңғиықта мәңгі жүзіп жүрер екінші өмірі де әр таң атқан сайын жақындап келе жатты.

	* * *

	Жақау шалқасынан түскен күйі тырп етер емес. Серейгеннен серейіп әлі жатыр, не сөз жоқ, не қимыл жоқ. Ай бойғы іштегі құмары сыртқа шыққанына үнсіз масаттана ма, жоқ әлде әрі-сәрі масаң күйден айыға алмай жатыр ма, сөйлемпаз ауыз тілін жұтып қойғандай үнсіз. Мақпал қатты ұйықтап, санасы сонша сергісе, денесі жүк түсіргендей дел-сал; мұның бәрін қопаң-қопаң еткен күйеуінің зілқара салмағынан көреді. Ол болса жүдеу көңілі бүтінделгендей, таң сібірлеп атып келе жатқанда ашылған дүние шіркіннің шыр айналған шырын құшағынан босанып шыға алмай жатса керек. Мақпалдың дәл қазіргі жан-дүниесі мамыр шуағына еріген сары майдай жұмсақ, ай бойы татпаған аңсарлық шарабының тығыны ашылып кеткендей; дәл бүгін осы шаңыраққа түнеп, күйеуін де, өзін де ләззат құмарына қандырамын деп әсте ойлап па еді.

	Көйлек-көншек, Жақау бүтіндеген қысқы аяқ киімдер салынған сары қап босағада сүйеулі қалды. Өзінің жатысы мынау – тойырқанған ләззаттан кейін алпыс екі тамырын біртіндеп суытып, басын көтеруге де бір мамыражай күш етектен тартып, еңсесін басып жіберер емес...

	– Көкірегің қатып кетіпті ғой, еркектің көкірегінен айырмасы жоқ,– деді жел мен судың өтінде жарылып кеткен алақанымен көкірек тұсын сипап. Алақаны әбден суалғап емшек ұшына тигенде Мақпалдың тұлабойынан әлгінде, Жақау ұстаған домбыраның астыңғы ішегі тағы да тосын дір-р етті.

	– Сенікіндей... деп ғана айта алды. Одан әрі өзі жек көріп кеткен қосағының жон арқасына жылы алақанын жүгірткен масаң дүние, «кіремін де шығамын» деп аттаған табалдырықтағы түбіне жете алмас шыңыраудай ләззат түні.

	«Арқамды кеңге салып жататын менің қайбір көсілген кең жайлауым бар еді, бір ошар жан қазір не жеп, не ішеді?» Мақпал жастықтан басын көтерді. Құманның суын жылытып жуынып-шәйінді де, тәтті ұйқы құшағында тұра алмастай боп жатқан Жасанжанның әуелі денесі тоңазысын, сосын оянып кетер деп көрпесін жәймен төмен ысырды. Бала қол-аяғын баурына алып бүрісе түсті.

	– Жасанжан, тұр, кеттік,– деп құлағына аузын тақады.– Тұр, мәшинеден қалып қоямыз...

	* * *

	Әкбардың әскерге баруға сондай құмары кетіп, өз-өзінен абдырап, асып-сасып жүр. Мектеп бітіргелі екі-үш кластасы аттанды, бұл болса әскери комиссариат алдындағы абыр-сабырды, автобусқа мініп, қоштасып қол бұлғап кетер қимас сәттерді сабырын сарқып күткен сыңайы бар. Жездесінің қасына өрттен сақтандыру бөліміне жұмысқа тұрды; жездесі айтса айтқандай бұл дүниеде жаманатты алдын ала күткен жаман екен; Әкбар кезекшіліктен шыққан сайын осы жұмысты ауыстыруды ішіне түйіп қайтады; әйтеуір бір күні әпкесіне, әпкесі арқылы жездесіне жеткізбек ойы бар.

	Бір ермегі – тордағы ақбөкен. Әпкесі екеуі жездесін қосыла үгіттеп жүріп, үйдің айналасындағы әрнеден артылған сымнан тоқып, бөкеннің қорасын кеңейтті; қазір үйірінен айрылған жалғыз жетім мақұлық аршындап аяқ басар кең қора ішінде арлы-берлі шапқылап, асыр салатын болды; Әкбар кейде алақанымен уыстап жем ұсынса атқып келіп, тілін тигізіп жалап алып, қайта кетеді. Бұрынғы кейпімен салыстырғанда қоң байлап, арқа жүні тығыздала түскендей. Бірақ, Әкбардың ақбөкен қоң байлаған сайын қорқатыны – жездесінің өткір пышағы; онан кейін қара қазанда секіре шыжғырылып, көк табаққа салынып әкелер майлы қуырдақ. Сол қуырдақты көрсе Әкбардың жүрегі айниды, жездесі болса үсті-үстіне асап, бөкеннің көзінен сорғалаған жастай кілкіген майына нан батырып жеп, ашаршылықтан келгендей тамақтың үстіне түседі.

	Кеше түнде кезекшілігін өткерді, бүгін Әкбардың қолы бос. Қол бостықтан өткен қиямет жоқ екен жер бетінде.

	– Әпке, күндіз істеп, түнде ұйықтайтын жұмысқа шықсам,– деп, көптен көкейінде жүрген ойын күтпеген жерден жария етті.

	Ішің пысса телевизор көр... Әскерге кеткенше осы жұмысыңды істей бер. Жездең бастығына мал сойып беріп әрең тұрғызды... ренжіп жүрер.– Әпкесі ойын қос көрмеді.

	– Күндіз көрген телевизор, күндіз ұйықтаған ұйқы адамды бұзады,– деп әпкесіне наз айтып барып телевизор құлағын токқа қосты.

	– Бұзылма. Неге осы бұзылуға дайын тұрасыңдар. Жездеңнен үйренгенбісің осылай сөйлеуді. Осы мен неге бұзылмаймын, а, соны айтыңдаршы?– Мақпал да үстінен төнген көк аспанға күйініп кеткендей ашық есіктен бір қарап ап, бар ызасын бірге туған бауырынан алғандай айтарын айтып салып, шығып кетті.

	Телевизор күйгелек адамдай біраз шыж-быж етіп, көгілдір беті лезде көнеріп, айқыш-ұйқыш әжімдері көбейіп барып, қайта жасарып, өзінің дұрыс сөзін айтты. Әкбар бағдарламаға көз салып еді, «...16 жасқа дейін және одан жоғары» хабары жүріп жатыр екен. «Мынау немене, түрме ме?..»– Қолдарына түйіншектерін ұстап, құлақшындарын баса киіп, қара күпәйкелерінің өңірін айқара ашып тастаған үш балаң жігіт әскери сержант ашқан торлы есіктен имене шығып, шыршалы далаға, теңгедей бұлты жоқ көк аспанға, көкірегі кең емін-еркін дүниеге құмарлары қанбай тойымсыз көзбен қарайды.

	«Бұлар бүгін, дәл осы сағатта тұтқындық мерзімін өтеп біткен жасөспірімдер. Бұдан әрі бұлардың торлы қора ішінде өмір сүруге құқы жоқ».– Диктор даусы жайбарақат – жақсы мен жаманды, ақ пен қараны айырып айтуға әбден үйренген ауыз болса керек, ешқандай асып-сасар емес. Әкбар болса көгілдір экран ішіне кіріп кетердей бүрісіп, екі бүктетіле түсті. «Тезірек шықсаңдаршы, тезірек шығып жөндеріңді тапсаңдаршы» дейді көкірегі атойлап, дәл бір үш замандасын біреу келіп торлы қораға кері итеріп, қайта кіргізіп жіберердей дызақтап. Үш жігіттің соңынан қолына ораулы түйіншек ұстаған полковник шықты. Оны «Балалар колониясының бастығы» деп таныстырды диктор. Полковник тізесін бүгіп, қолындағы қағаз дастарханды жерге жайып, үш жігітпен бірдей нан бөлісті; нан үстіне ірімшік пен шұжықты қабат қонжитып, өмірі тамақ ішіп көрмегендей үш түбіт мұрт қаужаңдаса шайнады.

	– Міне, сендер енді еркін құссыңдар, еркін дүниенің бір-бір азаматысыңдар. Осы еркіндікте өз жолдарыңды табуларың керек, қайта мына торлы есікті ашпауларың керек. Менің қолымнан аттанған жігіттердің тайгаға қайта оралғанын көргенім жоқ. Жол болсын!– тау халықтарының мақамына салып сөйлеген полковник тізесін жазып, орнынан көтерілді. Үш түбіт мүрт жағасы жайлауда, төсі – қыстауда, ебіл-дебіл боп қара жолға түсті. Еркіндікке шыққандарына сенбегендей айналасына, көгеріп өсіп тұрған әрбір түп шыршаға көз қарашығы тойғанша қарайды.

	Полковник жылдам барды да сержант тұрған үйшікке таяу тор қораның есігін ашты. Ойнақ салған үш елік үркіп-секіре сыртқа шықты. Тұяқтары қара жерге аннан-саннан бір тиген сып-сылыңғыр дала еркелері полковникті бір айналып өтіп, шыршалы нуға тұмсығын бір-ақ тіреді.

	– Бұл – біздің дәстүріміз, бостандық дәстүрі, бостандыққа шыққан әрбір жас үшін осылай бір еліктен кең далаға жіберіп тұрамыз,– деді шенді кісі көрермендерге қарап.

	Торлы терезеге арналған аталмыш бөлім аяқталып, ызың-қиқу әуенмен көркемдеу басталды, сірә бұл келесі айтар әңгіменің тәсілі болса керек.

	Әкбар орнынан ұшып түрды. Хабардың тез аяқталғанына қуанған сыңайы бар. Көк шыршаның арасына еніп бара жатқан еліктердің жон арқасы көз алдын кес-кестеп тұрып, апыл-ғұпыл аяғына ілінгенді сұға сап тысқа шықты да, торлы қораның сыммен бұраулы есігін айқара ашып тастады. Ақбөкен ашық есіктен атып шықты да қораны айналып әудем жер жүрді. Әкбар үйге кіріп, үстіне күпәйкесін іліп, аяғына етігін сұғып, қайта шыққанда жақын аққан каналды бойлап, өзін әкелген Бетпақтың жолына түсіп, шапқылап бара жатқан бөкенді көзі шалып қалды.

	Сасқалақтап үйге тағы да кіріп, телевизорды өшіріп, құлақшынын баса киді. Бір нәрсеге іштей дайындалғандай есігі ашық қалған қораға сырттан көз салып арлы-берлі жүрді де қойды.

	– Неғып жүрсің, әлі ішің пысып жүр ме?– деді әпкесі есік алдына шыққанда.

	– Жездемді күтіп жүрмін.

	Екі дөңгелекті тарылдақ мотоцикл үй қасына келгенде-ақ құнттай киінген ол жездесіне көптен бері ішіне сыймай алабұртқан ашу аралас жан сезімін жайып салды.

	– Жезде, бөкенді босатып жібердім. Енді тұрғаны обал, обал-сауапты білейік те...

	Жақау мотоциклін сүйеді де, бұның сөзін жүре тыңдап, торлы қораға қарай аяңдады. Аузы ашық қалған тарам-тарам торлы қораны көріп кілт тұрып қалды да: «Сен де бір жақын жерден охотсоюз боп өлтірдің-ау»,– деп қайрыла беріп күректей алақанын құлаштай сермеді. Әкбар күтпеген соққыдан үй қабырғасына арқасын тірей отырып қалды. Екі қолымен кезек ұрып, керзі етікпен кезек тепкілеп, есігі ашылып бос қалған торлы қораға көзі түскен сайын айызы қанып, «Ұрсаң ұр!» деп ернін тістеніп отырып алды. Аузынан аққан қан кірпіш үйдің қабырғасына айғыз-айғыз боп жағылып қалды. Енді бірде сылти басып, ашық қалған қораның есігін ұстап тұрған қақиған темірді суырып алып, кері ұмтылғанда, орнынан тұра қашты. Канал жағалап, ақбөкенді Бетпаққа алып кеткен айдау жолға өзі де түсті.

	Жақау қара жерді тепсіне басып, жуан темірді қолына ұстап біраз қуған болды.

	Ақбөкен де, Әкбар да оның көз ұшында бұлдырап қалды. Күйеуінің түстігін әзірлеп күйбеңдеп ас үйде жүрген Мақпал сыртта болған оқиғадан тіпті бейхабар еді.

	Әкбар бет-аузы қан, тұлабойы көгеріп, канал жағалап жүгірген бойы өзі өсіп, әке-шешесі қалған ауылға келді. Жерге дән себіліп, жұрт жапатармағай іске кіріскен құмбыл шақ.

	Жамағайындар жетім баланы бірден іске қосып жіберді. Сол күні, әппақ болған ақбөкенді Жақау жездесінің тұтқынынан құтқарып, иен даламен қайта қауыштырғаннан кейінгі екінші күні, күріштік алқапты суға бастырып жатқанда, Әкбар бекітілген күрішшінің бас арығын су бұзып кетіп, алтынға бара-бар ағын су айдалаға ала қашты. Кетпеншілер кетпенді басынан асыра сілтеп топырақ атты; ағын суға жұмсақ топырақ бөгеу бола алмай ашулы арна атызға құймай айдалаға аттандай шапты. Әкбар екі күн бұрын жуан жұдырық пен керзі етік тиген тепкіден көгерген денесін ешкімге көрсеткісі келмесе де мынау әуре-сарсаң әбігерді көріп, шыдап тұра алмады. Тұла бойына тек лыпасын ғана қалдырып, бас құлақтан сарылдай аққан судың алдына қырындай жатты. Кетпеншілер айтпай түсінді. Кетпенді асыға сермеп, түбіт мұрт жігіттің жалпақ жауырыны мен дөп-дөңгелек иығын топырақ астында қалдырып, құлаққа құрсау жасады. Бір кезде парылдап-тарылдап келген пілсалмақты бульдозер ат айналар жердің топырағын су қашқан тұсқа бір-ақ үйді. Әкбар кетпеншілер қайта қазып, қою топырақ астынан аршып алғанда сұғанақ көздердің денесінің көгергеніне көз салмағанына мәз болды, еркін ортадағы өзі жасаған еркін тірлікке мәз болды.

	– Енді дарияға шолп етіп, тәнімді тазартайын. Осыныма риза болыңдар.

	– Саған деген ризалығымызды сабан тойда айтамыз,– десті диқандар.

	– Онда мен кеттім. Әзірге хош!..

	Тұңғиық суға күмп еткен Әкбар қайта шықпады. Шабақтармен сырласып, шортандармен айқасып, жайын біткен жалпақ аузын ашқанда «маған тимеңдер, мен сендерге қонақпын» деп мәмілеге келіп, тұңғиық түбінде бір тынбай әліге дейін жүзіп жүр.

	* * *

	Мақпалға жұлдыз шыққаннан кейін хабар тиді.

	Оған дейін жездесіне жақпай қалғанын біліп, ауылдағы жамағайындарға барып, екі-үш күн болып, жұмысына қайта оралар деп күтіп жүрген. Жақаудың қабағына қараса да сол көзінен жас парлаған ақбөкеннің кең даласына қарай атқылай жөнелгенін ойлағанда бір риза сезіммен жүрегі де қоса атқылай жөнелген; «осы соңымнан ерген жалғыз бауырым әскеріне кетіп, аман-есен келгесін өз түтінін өзі түтетер» деп, осы шаңырақтан оның да іргесін аулақ салғанын іштей қалап, іштей күтетін.

	Жұлдыз шыққасын келген қаралы хабардан кейін дария бойына барып, ішін басып жүріп су жағалады талай күн. Көп ауыздан жұрт куә болған Әкбардың жігіттігін естіген соң бір күн шаңқай түсте келді де, Жасанды ертіп, бір киер киімін қолтықтап, сол Әкбар мен ақбөкен кеткен жолға өзі де түскен. Жасанжанды ертіп, есікті тарс жауып, канал басына іліге бергенде көзі қанталаған Жақау арттарынан аспандата оқ атты. Мақпал селт етпеді, Жасанжан зәресі ұшып қорқып бауырына тығылды. «Тағы да ат, тағы да, мына қаның екеуміз жер құшайық» деп баласын бауырына басып, артына қарайламай жайбарақат жүре берді. Талтүсте өзі атқан оқтан өзі қорыққан Жақау аузынан суы сорғалап, өліктей қалшиып, шешелі-балалы екеуі көзге көрінбей кеткенше арттарынан меңіреу адамдай селтиіп қарап тұрды.

	Әкесімен туыс немере ағасының үйінде жүріп, егін-тегін жиналарда қызыл тасыған шоферлар мен комбайншыларға аспаз болды; ауыл болса ағыны баяу дарияға ошақ салуын әлі тоқтатқан жоқ. Су алған сайын майда иірімге батырған шелегінен ұстап, «Әпке, көп күтіп қалдың ба?» деп Әкбар күлімсіреп шыға келердей көрінеді.

	Мақпал Жасанжанды тұрғызып алды да беті-қолын шәйіп, босағада сүйеулі сары қапты ауырсына иықтап, есік алдына шықты.

	– Мақпал, қапты қайтесін, қайтып келмейсің бе?!– деді Жақау абдырап, артынан еріп келе жатып.

	Үн қатқан жоқ. Тек ауладан шығарда ғана ілесіп келген жалаң аяқ, жалаң бас өңі әлемтапырақ еркекке бұрыла қарады.

	– Жетім балаға неге қол жұмсайсың?..

	– Әкбарға ма... өзі... өзі ғой...

	Сары қапты иығына кезек салып, Жасанжанын соңынан ерткен Мақпал таптаурын жол – толқып ағып жатқан канал жиегіне аяқ іліктіргенде дүние дүр сілкінді. Жасанжан құшағына тығылып, кішкентай жүрегі лүп-лүп соқты. Әуелете атылған мылтық оғы бойшаң теректердің бұтағын бырт-бырт сындырып, тышқан көз бытыралар толқып аққан су бетіне шып-шып түсіп жатты.

	Дүние екінші рет дүр сілкінді.

	Баласын бауырына басқан келіншек бұрылып артына қараған жоқ. Бұрылып қарағанда көретіні – қолына мылтық ұстаған жалаң аяқ, жалаң бас еркек бейне ебіл-дебіл боп бет-аузын жас жуып жылап тұр еді.

	* * *

	Жасанжанды интернатта қалдырып, дала қосына жеткен бетте Мақпал су алуға дарияға келді. Судың да суып, күз өтіп бара жатқанын шелекті шолп еткізіп толтырып алғанда саусағымен сезді. «Күз кетіп, қыс түседі, дария мұз боп қатады. Сонда Әкбарым да көк мұзбен ұстасып қалшиып қалар ма екен...» Мақпалдың көзінен бір тамшы жас ағын суға үзіліп түсті. «Онан да тұңғиықта қалықтап, үлкен суды еркін иемденіп жүргені жақсы еді ғой алтынымның». Суға қарап тұрып ақырғы тілегін айтып, қос шелекті имек бел иінағашпен тағы да иығына асты.

	Әкбар ешқашан мұз боп қатпайды. «Тәнімді тазартып келейін» деп үлкен суға тік шаншыла сүңгіген Әкбардың тәні онсыз да таза; Жақаудың қолының ізі мен керзі етігі табанының табын жұрт көрсе де көрмеген боп тіс жарып жария еткен жері жоқ. Оның адамдарға таптырмас себебі – мөлдір де еркін тұңғиықты қиып кете алмай жүр; тұңғиық түбінде түсініскен таныстарын тастап, су бетіне қалықтап шыға алмай жүр...





	https://t.me/kzkitap





