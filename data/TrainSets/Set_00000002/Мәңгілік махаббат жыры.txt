Бірінші бөлім

Халима өмірінің өшпес өрнектері

ҚҰРМЕТТІ ӘЗЕКЕ!

...5/1-де болған кездесуде маған "Махаббат, қызық мол жылдарды", "Халиманы" сыйға тарттыңыз. Біріншісін бұрын оқыған едім, екіншісін қолыма алған бойда бас көтермей оқып шықтым. Тәлім-тағылымы мол, керемет шығарма екен. Дәл қазіргі заманда жастар көбірек оқитын хикая.

Сіздің шығармаларыңыз, ойларыңыз — ел қазынасы. Өміріңіз — үлгі!

Аман-сау болыңыз, Әз-аға.

Аса сыйлайтын Н.НАЗАРБАЕВ.

3.01.2003.





ЖИЫРМА СӨЗ

Бірінші сөз

Халима екеуміз 54 жыл бірге өмір сүрдік. Өмірінің соңғы күн, соңғы сағатына дейін екеуміз жұп жазбай, қол ұстасып қатар жүрдік.

Ол менің әйелім ғана емес, әрі шешем, әрі енем сияқты болды.

Ол менің әйелім ғана емес, әрі редакторым, әрі корректорым, әрі ақылшым, әрі қосалқы авторым, әрі хатшым, әрі курьерім болды.

Жақында, Халима қайтыс болғаннан кейін, көңіл айтуға үйге "Егемен Қазақстан" газеті бас редакторының орынбасары Жанболат Аупбаев келді. Сол жігіт мынадай бір дерек айтты.

— Жеңістің 50 жылдығы қарсаңында мен "Халық кеңесі" газеті редакторының орынбасары едім. Сол кезде біздің газетте 100-атқыштар бригадасы жауынгерлері жайында жазылған "Боздақтар" деген естелік-этюдтеріңіз шықты. Ол естеліктер газетіміздің бас нөмерінде басылған ең абыройлы материалымыз болды. Соны: "Ағаларың ауырып жатыр еді" деп, менің Колыма Халима апайдың өзі әкеліп тапсырған еді, деді.

Бұл Халиманың курьерлік кішкене қызметінің бір мысалы ғана. Ал оның өзге үлкен қызметтерін айтып жеткізу үшін жеке бір кітап жазу қажет.

Сонда да оның бір қасиетін осы арада айта кетейін. Халима өте қамқор еді. Өз бала-шағасына ғана емес, жақынға да, жатқа да қолынан келген қамқорлығын жасап жүретін. Ал маған деген қамқорлығын ешқашан айтып, тауыса алмаспын, сірә!

Мен инфарктке ұшыраған кездерде күні-түні қасымда болды. Аурухана медбикесіндей болып қызмет етті. Ауруханадан шыққаннан кейін қолтықтап жүріп, көше қыдырып, таза ауамен тыныстатты. Инфаркт сырқатының режимін бұлжытпай орындатты. Шығармашылық жұмысына байланысты көрсеткен көмегі ұшан-теңіз болды.

Оларды былай қойғанда ара-тұра ауруханаға жатып қалған кездерімде үйден келіп қамқорлық көрсететін. Сенбі, жексенбі күндері үйден қуатты ас істеп әкеп тамақтандыратын. Ауруханада қарайлас жатқан дос-жолдастарды палатаға қоса шақырып, әкелген асын бөліп ауыз тигіздіретін. Ол да өз алдына.

Сырқат адамға аурухана бар жағдайды жасап, міндетті түрде көмек көрсетіп отырады. Соған қарамастан Халима ауруханада жатқан маған үнемі өз көмегін көрсетіп, жеке қамқорлығын жасап отыратын еді.

Бір палатада екі адам жатамыз. Екі кереует, ортақ үстеліміз бар. Кереуеттер басына да, үстел үстіне де шам орнатылған. Олардың әрқайсысына 40 ваттық лампочка қойылған.

Әрине, бұл жарығы ең әлсіз шамдар. Одан басқа 60, 75, 100 ваттық жарығы күшті лампочкалар болады. Бірақ, ондай шамдарды, электр қуатын үнемдеу деген желеумен бас медбике палаталарға қойдырмайды.

Бір жолы Халима көңілімді сұрай палатаға келеді. Күн алабұлттау болатын. Үстелдің жоғарғы жағындағы аспалы шамның өлеусіреген жарығымен жазу жазып отыр едім. Халима басын шайқады.

— Мына қара көлеңкеде қалай жазып отырсың? — деді.

— Шамымыздың шамасы осы, — дедім мен.

Содан кейін Халима менің кереуетімнің бас жағындағы шамды жағып көрді. Көрді де, тағы да басын шайқады.

Одан басқа ол тақырыпқа ешқандай сөз болған жоқ. Қасымда бірсыпыра әңгімелесіп отырып, Халима үйге қайтып кетті.

Ертеңінде кешке қарай Халима тағы да келді. Бұл жолы жеміс қана емес, "жарық", ала келіпті — 75 ваттық екі лампочкамен 100 ваттық үлкен лампочканы үстел үстіне қойды. Содан кейін 100 ваттық өз қолымен үстел үстіндегі шамға орнатты. 75 ваттық екі лампочканы көршіміз екеуіміздің бас жағымыздағы электр патронына жалғастырды.

— Енді кітапты жақсылап оқи аласыңдар, — деді.

Өйткені менің түнде оянып, кітап оқитын немесе жазу жазатын әдетім барын біледі ғой. Ол ауруханада да менің жұмыс қалпым үйдегідей сақталсын деген қамқорлығы еді.

— Қарағым, маған шамды несіне әкелдің? — деді қасымда жатқан сырқат көршім.

— "Түйенің танығаны жапырақ" дегендей, өз күйеуімнің бас жағын жарқыратып қойып, Сізді қара көлеңкеде қалдырғаным ұят қой, – деді Халима күліп.

Тағы бір жолы палатадағы дәретханамыздың есігі шиқылдап мазамызды алды. Әсіресе, біреуіміз түнде түзге тұрғанда дәретхана есігінің шиқылы екіншімізді қоса оятып жіберетін болды. Бұл жайымызды бас медбикеге де айттық. Ол да ештеңе істей алмады.

Сол күндердің бірінде базардан алып, маған әкелген жемісін Халима дәретханадағы кранға апарып, жуып әкелмек болды. Халима тұтқасын тартқанда есігіміз "ойбай" салып, шар ете қалды. Қайта жапқанда да шарылдауынан танбады. Халима басын шайқады да:

— Есіктерің "әнші" екен! — деді.

Одан өзге ештеңе деген жоқ.

Ертеңінде Халима үйден іс машинасының майын алып келіп, жақсылап тұрып, есігіміздің үш топсасын түгел майлап берді. Содан кейін есігіміз бұрынғыдай бақырмайтын болды.

Нарыққа көшкен алғашқы жылдарда коғамдық мекемелердің мүліктері тонала бастады. Ол тонау ауруханаға да жеті. Бұрын әр палата үстелінің үстінде тұратын ішіне қайнаған су құйылатын графиндер де зым-зия жоғалып кетті. Аурулар дәрі ішетін қайнаған суға зар болып қалды.

Сол күндердің бірінде ауруханаға келген Халима палатада графин жоқтықтан, біздің қайнаған суға зар болып қалғанымызды көрді.

Ертеңіне ол үйден біздің палатаға графин әкеп берді. Қайнаған суға қарқ болып қалдық.

Мен қасымдағы сырқат кісіден бұрынырақ үйге қайтатын болдым. Халима келіп, жүгімді жинасты.

Мен үстел үстіндегі үйден келген графинді алғалы жатыр едім. Халима алақанын жайқады.

— Қасыңдағы кісіден ұят қой, графинді алма, — деді.

— Ертең, бүрсігүні бұл кісіде шығады, — дедім мен графиннің мойнынан ұстап тұрып.

— Бұл кісі шықса орындарына басқа адамдар келеді. Оларға да қайнаған су керек. Графин палатада қала берсін. "Ат аунаған жерде түк қалады" деген бар емес пе? Сенен қалған бір "түк" бол сын бұл графин. Сен ат құрлы жоқсың ба? — деп күліп, менің қолымдағы графинді алып, үстел үстіне қойды.

"Ұят!" деген сөз Халиманың ұраны еді! Өмір бойы сол ұранын орындап өтті ғой, қайран Халима!

Екінші сөз

Өзінің әйелдік, аналық, жұбайлық, әдеби қызметін адал атқарған ол постыда тұрып оққа ұшқан солдат сияқты күй кешті. Түсте, қазандық бөлмеде, түстік дайындап тік тұрған кезінде аузынан қан кетіп, құлап түсті.

Жедел жәрдем дереу ауруханаға жеткізді. Аурухананың реанимация бөлімінде 13 күн жатты. Талай емдеуден өтіп, асқынған шегіне жеткен бауыр ауруы бой бермеді.

Бір күні түнде аурухананың кезекші дәрігері маған телефон соқты.

— Апай сізді шақырып жатыр. Айтатын сөзім бар еді дейді, – деді.

Түнгі сағат бірде балалар бәріміз жан ұшырып, ауруханаға жеттік. Реанимация бөлімінің палатасына балаларды кіргізбеді. Мені жалғыз жіберді.

Мен палатаға кіріп, қасына барып, құшақтап бетінен сүйдім. Халима менің қолымды сипап жатып, сөз сөйледі.

— Мен жеті жасымда жетім қалып, (Әкемнің аты Қалиәкпар, шешемнің аты Зәукен ғой. Ұмытпа), 5 жасар сіңлімді жетектеп, балар үйіне түстім ғой. Балалар үйінде сіңлім Ханымхан қайтыс болып, мен жалғыз қалдым. Содан 10 жыл балалар үйі мен интернатта тәрбиелендім. Сан рет ауырып, ауруханада жатып, балалар санаторийінде емделдім. Соғыстан кейін Мәскеудегі әскери госпиталь, санаторийде жатып, бір жарым жыл медициналық бақылауда болдым. Оны өзің білесің. Сан рет өліп, сан рет тірілгенмін. Одан кейін екеуміз қосылып, 54 жыл бірге өмір сүрдік. Екеуміздің бір-бірімізге деген махаббатымыз мені өлмеуге мәжбүр етті. Саған қосылып, балалы-шағалы, немерелі, шөберелі болып, бақытты өмір сүрдім. Комсомолға өтемін деп интернатта үш жасымды өсіргенмін. Қазір төлқұжат бойынша 80 жасқа жеткенім мәртебелі махаббаттың арқасы деп білемін. Енді, міне, айрық жолға жеткен сияқтымын, Саған айтатын мынадай өсиетім бар.

Халима осылай деп бір тоқтады. Қасында тұрған система сауытынан оның денесіне кетіп жатқан нәр-дәрі тамшылап тамып тұрды. Біраз демалғаннан кейін, қайтадан сөзін жалғады.

Бірінші айтарым: Мен олай-бұлай боп кетсем, сен жылама. Жыласаң: әрі балаларды жасытасың, әрі жұрттың сөзіне қаласың. Қазақта: "Қатын өлді қамшының сабы сынды" деген сөз бар. Сен жыласаң, жұрт сені мазақтап кетеді: "Қатыны өлгенге жылаған жаман, жасық неме екен ғой!" дейді. Өзім өлсем де сенін соныңнан сөз ермесе екен деймін.

Екінші айтарым: Қазір жұрттың бәрі өтірік болса да, шын болса да діншіл болып алды. Сен ғылымға ғана сенесің. Жердегі Құдай — дәрігерлер деп білесің. Оның жөн. Бірақ, сен мені мұсылманша жөнелт. Мені жөнелту жұмысын Мақыш досымыз Байсейітоваға тапсыр. Жаназамды өзім жақсы көріп, қадірлейтін Асылхан қажыға шығарт. Егер молда шақырмасаң жұрт: "әйеліне құран оқытпай, арам өлтірді" деп қаңқу қылады. Мен сенің жұрттың осындай жаман, лас сөзіне қалмауыңды тілеймін.

Үшінші айтарым: Сақалыңды өсірме, шашынды қобыратпа, жағаңды қисайтпа. Ұнжырғаңды түсірмей, тік жүр. Жұрт сені: "әйелі өлгеннен кейін жүнжіп кетіпті" демесін!

Төртінші айтарым: Мен ертеден өзім өлсем саған серік болар қандай әйел бар деп ылғи ойлап жүруші едім. Таба алмадым. Өйткені саған жас әйелдің керегі жоқ. Жас әйелдің жат еркекпен қылмыңдағанын көтере алмайсың жүйкеңді жұқартасың. Қартаң әйелдер аяқтарын әрең алып жүр. Олардың өздеріне күтім керек. Сен ешкімді күте алмайсың, күтуші бола алмайсың. Енді 80-ге келгенде саған үйленудің қажеті болмас. Балаларымыз күтер. Әрине, менің күтімімдей болмас. Бірақ, балалар не тамақ, жасап берсе, соны іш. "Анау жоқ, мынау жоқ" деп балалардың мазасын алма — жек көріп кетеді, өз балаларыңа ұрыссаң да, келіндерге ұрыспа. Келін — ұрпағыңның анасы ғой!

Бесінші айтарым: Ұлдар арақ ішпесін!

Алтыншы айтарым: Ұлдар, қыздар, келіндер, немерелер сені күтсін. Сені күткені анамыз, әжеміз, енеміз деп мені ардақтағаны, менің жаным жайлы жатуына көмектескендері деп білсін. Саған осыларды айтайын деп шақыртып едім.

Ал енді не айтамын? Жер аман болсын! Ел аман болсын! Ұлт аман болсын! Ұрпақ аман болсын! Біз сияқты ата-аналар әркім өз уақытында өмірден өтіп жатады ғой. Оның уақасы жоқ. Барлық ағайын, туыс, достарға, қымбат көршілерге сәлем айт. Бәрінің ұзақ өмір сүрулерін тілеймін. Қош бол! Қош. Енді тез балалардың қасына бар. Сені күтіп, үрейленіп тұрған шығар, бәрінің бетінен сүй. Мен үшін сүй!

Осылай деп басын сәл көтеріп, мені үш рет бетімнен сүйді.

Үйден фотоаппарат ала барған едім. Дәрігерге айтып (дәрігердің аты Мадина Қосмұхамедқызы Туғанбекова), Халима екеуміздің құшақтасып, сүйісіп жатқан сәттерімізді суретке түсіртіп алдым.

Үшінші сөз

Осыдан бір аптадан кейін Халимадан хат алдым. Былай деп жазыпты:

Әзілхан!

Мен тәуір сияқтымын.

Мұндағы дәрігерлердің мені бағып-қағуына тәнтімін. Бәрі мені өз аналарындай ардақтайды. Ертең сен осыларға сыйлық әкел.

Аспаздық дүкенде 4-5 килограммдық үлкен торт болады. Соның біреуін сатып ал. Сол дүкенде однорозавый тарелкалар мен вилкалар болады. Соның әрқайсысынан 24 данасын қоса әкел.

Бұл бөлімшеде 8 дәрігер, 16 медбике мен күтушілер бар. Соларға арнап, 24 конверт жасап, дәрігерлерге 2000 теңгеден, медбике мен күтушілерге 1000 теңгеден салып, алып кел. Ақшаны менің өзіңнің бір кітабыңды шығарып беруге демеуші боламын деп жинап жүрген дорбадан ал. 32 мың теңге. Оның орнын ауруханадан шыққан соң толтырамын ғой. Дәрігерлердің тізімін, аты-жөндерін қоса жолдап отырмын. Сен мені алғанда "қалың мал" төлеген жоқ едің ғой. Сол "қалың малыңды" осылай өте. Дұрыс па!

Мені уайымдап, жүдеп қалма! Жарай ма ?

Өзіңнің Халимаң.

24-шылде, 2001 жыл

Аурухана

Ол осылай деп жазыпты. Балалар бәріміз қатты қуандық. Мен түні бойы, әндетіп отырып, кішкентай конверттер жасадым. Әр конверттің сыртына дәрігерлердің, медбике күтушілердің аты-жөндерін толық көрсетіп:

"Мен сізге шексіз ризамын. Халима апай" деген сөздерді машинкамен жаздым.

Содан кейін Халимаға мынадай хат жазып, кешке ауруханаға алып бардым:

24.07.2001 ж. Сағат 17.40

Халима!

Реанимацияда он екі күн аш жатып жазған хатыңды алып, қатты қуанудамыз. Қалай жазғаныңды терезеден көріп тұрдым. Апырай, үйдегі қалақтай үстелшені ала келмеген екенбіз деп өкіндім. Сенің халіңді сұрап, телефон соғушылар көп. Қазақстанның әр облысынан сен тез жазылып кетсін деп тілек айтып жатқандар аз емес. Қаладағы Әбілфайыз, Орақ, Сәки, Мақыштарға сенің жазған хатыңды айтып, қуанттым. Олар ауруханадан шығарда гүл апарып қарсы аламыз, үйге әкеліп, той жасаймыз деп дүрлігісіп жатыр.

"Қалың мал"мәселесін былай шешкенді дұрыс көріп отырмыз.

Дәрігерлерге, өзің айтқандай, торт апарайық. Ал медбикелер мен күтушілерге ішіне екі мың теңгеден ақша салып, бір-бір конверт ұстатайық. Дәрігерлерге ақша берсек, ашуланатын шығар деп ойладық. Осынымыз жөн бе?Жөн болса, қашан жүзеге асырайық? Осыны ептеп жазып жібер. Біз сенің қандай бұйрығың болса да мүлт жібермей орындауға әзірміз.

Балалар аман. Жағдайлары жақсы. Серік Ақтауға қайтқан. Аман есен жеткен. Күн сайын телефон соғып, сенің жайыңды сұрап тұрады. Алма Астанадан қайтып келе жатыр. Әжемнің қасында боламын деп, Астанада байыздай алмапты. "Куколқаң" (Халимуша) керемет! Неше түрлі қызық қылықтар жасайды. Сағат сайын жаңа әрекеттер ойлап табады. Жүгіргенде атқан оқтай зымырайды. Балалардың бәрі "жүрісі әжесіне тартқан!" — деп мәз болады.

Жаңа, мен саған осы хатты жазып отырғанда, есік қоңырау шылдыраған еді. Ілияс Есенберлиннің баласы Қозыкөрпеш екен.

Ілекеңнің мен әнеукүні Президентке жіберген "Сокровенное" деген естелігінің "Жан сырым" деген атпен қазақшасы шыққан екен. Соның алғашқы бір данасын маған әкеп беріп кетіпті. Өзі асығып, есіктен кірмей кетіпті. Президенттен әлі хабар жоқ. Бәлкім, ол кісі естелікті өзі оқып, ойланып жатқан болар. Хабарсыз қалдырмас деп ойлаймын. Әнеукүні менің өз кітабымды алғанын да хабарлап, хат жазған еді ғой.

Балалар тегіс аман. Менің тамағым тоқ. Олар "жұдырықтап" отырып, маған тамақ ішкізеді. Ал сен аш жатырсың. Осы жаныма батады.

Сенің Әзілханың.

Халиманың хатымды қалай оқығанын терезеден көріп тұрдым. Ол, хатты оқып болғаннан кейін, система қабылдап, шалқасынан жатқан күйі сол қолын жоғары көтеріп, алдымен 2, содан соң 1 саусағын жоғары шошайтты. Ол белгісін екі рет қайталады. Мен оның ишарасын: дәрігерлерге 2000, медбикелер мен күтушілерге 1000 теңгеден әкеліңдер дегені ғой деп ұқтым.

Содан кейін үйге келіп, ішіне ақша салынған кішкене конверттерді екіге бөлдім де, оларды екі үлкен конвертке салып, біріншісінің сыртына мынадай сөздер жаздым:

Дәрігерлерге арналған конверттер /8 дана/.

Халима!

Бұл конверттердің ішіндегі кішкене конверттердегі, өзің айтқандай, 2 мың теңгеден дәрігерлерге арналған сәлемдемелер.

Сенің кешегі жіберген тізіміңде Мадина деген дәрігер ұмытылып қалыпты. Ол 17-сі күні түнде екеумізді суретке түсіріп, арыздастырған дәрігер. Ол кісіге де бір конверт қостым.

Кеше балаларға Серік деген хирург баланың жақсы қызметін айтқан екенсің. Оған да жеке конверт қостым.

Сенің Әзілханың

25.07.2001 ж. Сағат 12.30.

Екінші үлкен конверт сыртына да машинкамен басып, мынадай сөздер жаздым:

Медбикелер мен күтушілерге арналған конверттер /16 дана/.

Халима!

Бұл медбикелер мен күтушілерге арналған сыйлықтар. Әрқайсысының ішінде 1000 теңгеден. Оларды да, дәрігерлерді де жеке-жеке шақырып алып, өз қолыңмен табыс етесің ғой.

Өз Әзілханың.

25.07.2001. Сағат 12.40.

Халиманың айтқан нәрселерінің бәрін түгендеп, ауруханаға алып бардық. Жанар, Жаннұр, Сабина төртеуміз барған едік. Палатаға мені ғана кіргізді.

— Жолдас сержант, бұйрығыңыз орындалды! — деп мен әскерше оң қолымды шекеме көтеріп, рапорт бердім.

Ол да күлімсіреп, рапортты қабылдаған ишара жасап, он қолын жоғары көтерді. Система тамшылап, оның бойына нәр құйып жатты. Содан кейін дәрігерлер мен медбикелерді қасына шақыртып алды.

— Қарақтарым, мен 80-ге келдім. Өзімді өте бақыттымын деп санаймын. Сендер де сексенге келіңдер. Одан да асып, бақытты өмір сүріңдер. Сендердің мені бағып-қаққандарына менің аналық жүрегімнің ризалығы ретінде мына конверттерді қабыл алыңыздар. Және бас тартпаңыздар. Бұл сөзімді қарт ананың бұйрығы деп қабылдаңдар.

Мен конверттің сыртындағы фамилияларды оқып, Халиманың қолына беріп тұрдым. Ол әр конвертті өз қолымен иелеріне тапсырды: Зельцер Ефим Михайлович, Лыткин Сергей Тимофеевич, Шілдебаев Еркін Сабырбайұлы, Зина, Жанар, Перизаш, Лена, Марина, Шолпан, Мәншүк, Гуля, Света, Марал т.б.

Медбикелер мен күтушілер жылап, Халиманы қайта-қайта құшақтап, бетінен сүйді. Басынан сипап, иіліп, ізет білдірді. Дәрігерлер мұңайды.

— Түуһ, жүрегімнен бір ауыр жүк түскендей болды ғой! — деп, Халима менің қолымды алып, көкірегіне қысты. Содан кейін бізді үйге қайтарды.

Біз масайрап қалдық. Енді ол жазылады деп шаттандық.

Төртінші сөз

Ертеңінде таңертең, ерте тұрып машинкаға отырып, Халимаға хат жаздым. Кешегі сыйлық беру рәсімінің ғажап оқиға болғанын айттым. Үй ішінің, ауыл-аймақтың хабарын қостым. Күліп, көңілденіп қалсын деп, кейбір әзіл әңгімелерді де тіркедім.

Содан кейін киіндім де, реанимация бөліміне телефон соқтым.

— Апайларыңның халі қандай? — деп сұрадым.

— Ойбай, аға, апайдан түнде төрт рет айырылып қала жаздадық, — деді кезекші дәрігер. — Тез қасына келіңіз.

Жан ұшырып ауруханаға жеттім. Келсем, кешегі сөйлеп жатқан Халимам тілден қалыпты. Тек көзі ғана сөйлейтін сияқты. Мені көріп, "келдің бе?" дегендей ишара жасады.

Мен дәрігерлерге жалындым.

— Мынау соңғы сағат қой. Қолын сипап, қасында отырайын, рұқсат етіңіздер, – дедім. Бөлімше меңгерушісіне бардым, бас дәрігердің орынбасарына бардым, бас дәрігердің өзіне бардым.

Ешқайсысы рұқсат етпеді.

— Реанимация бөліміне операциядан шыққан адамдар келеді. Жай адамның отыруына рұқсат жоқ, — десті.

— Онда, қайтыс болғаннан кейін ішін жармаңыздар, — деп өтіндім. Бас дәрігер Бекмахан Құралбаев тағы да басын шайқады.

— Біз ауруханада өлген адамдарға вскрытие жасамай, ешқайсысын шығармаймыз, — деді.

— Онда қайттім, қарақтарым-ау, — дедім дағдарып.

— Онда апайды үйге алыңыз. Үйде қайтыс болса, ішін жармаймыз, – деді бас дәрігер.

Ол жедел жәрдем машинасын бергізді, бір дәрігер мен бір медбикені және қосып берді. Халиманы үйге әкелдік.

Үйге кіре бергенде Халиманың тілі екі ғана сөзге келіпті:

— Үйге келдім бе? — деп сұрапты дәрігер мен медбикеден.

— Келдіңіз, апа, — депті олар.

Халиманың аузынан шыққан соңғы сөзі осы ғана. Тегі: "Ауруханада емес, үйде жатып өлсем-ау" деп армандап жатқан болуы керек. Зембілге салып үйге кіргізгенде өз үйін танып, қуанғаннан тілі шыққан тәрізді.

Халиманы диванға жайғастырып, жатқыза берген кезде есік қоңырауы шылдырады. Пошта тасушы қыз екен.

— Ағаның өзі келіп, қол қойсын, — деп мені шақырды.

Барсам, Президент кеңсесінен келген хат екен. Осыдан 25 күн бұрын қазақ халқының 700 жылдық тарихын жазып кеткен "Көшпенділер" мен "Алтын орда" трилогияларының авторы Ілияс Есенберлинге Тәуелсіздіктің 10 жылдығы қарсаңында "Халық қаһарманы" атағын беруді сұрап, Президент Нұрсұлтан Назарбаевқа хат жолдаған едім. Соның жауабы келіпті.

Бір жағынан, жан жарымның жағдайына қиналып, екінші жағынан, жауап хат мазмұнының бұлдырлығына жабырқап, екі оттың ортасында қалғандай күйде болдым.

Мақыш досымыз, Үкіжан апа, Марал медбике және балалар бәріміз түні бойы Халиманың қасында отырдық.

Бір кезде қолын көтеріп, қасында отырған мені құшақтап, кеудесіне қысты. Сол қолымды қолтығына қысып, босатпай, жарты сағат ұстап жатты. Әлсіз жатқан адамның қолын көтеріп, мені көкірегіне қысуға қалай шамасы келгеніне таң қалдым. "Менің өлмей, ұзақ жыл өмір сүргенім екеуміздің махаббатымыздың арқасы ғой" деп өзі әлденеше айтқан еді. Сол ұлы махаббат оған тағы да, соңғы сағатта күш берді ме екен? — деп ойладым.

Екеуміздің ең алғаш қосылған кездегі уәдеміз еріксіз есіме түсті...

Бесінші сөз

Менің ойымша, махаббат үш түрлі болады.

1. Бала махаббат.

2. Шала махаббат.

3. Мәңгілік махаббат.

Бала махаббат әркімнің басында болады. Бала күнінде бірін-бірі жақсы көрген қыз бен жігіт артынан ғашығынан көз жазып қалады. Балалық махаббатты мен де басымнан кешіргенмін.

Жұрттың көбі шала махаббатпен өмір сүреді. Алғашында бірін-бірі шын сүйдік деп қосылған екі жұп артынан аңғал қосылғандықтарын аңғарып, не ажырасып кетеді. Не, балалы-шағалы болғандықтан, жұптарын жазбай, тоқтап қалады.

Ал мәңгілік махаббат ілуде біреуде ғана болады. Сыңарынан айырылғаны қайтадан тұрмыс құрмай, өмір бойы жан жарын жоқтаумен өтеді.

Біз Халима екеуміз бір-бірімізге 9 жыл ғашық болып жүріп қосылдық.

Мәскеуде 4-5 жыл тұрған, Семейде өскен қала қызы 1947 жылы 5-маусымда электірі жоқ, радиосы жоқ, киносы жоқ, үйінде суы, көшеде дәретханасы жоқ алыстағы "Ақбұзау" колхозына келін боп түсті. Сол ауылда екеуміз бір жыл тұрдық. Халиманы жарқыраған қаладан қараңғы колхозға жетелеп әкелген махаббаттың күші еді.

Мен Семей облыстық "Екпінді" газетінің (қазіргі "Семей таңы" газеті) Шар, Жарма, Көкпекті, Ақсуат аудандарындағы меншікті тілшісі болып қызмет істедім.

Мен аудан аралап, іссапарға кеткенде Халима мен туралы жаман түс көріп қоямын деп қорқып, түні бойы ұйықтамай, керосин шамның жарығымен кітап оқып шығады екен. Мен болсам аудандағы шаруамды бітіріп, тез үйге қайтуға асығамын. Екеуміз бір-бірімізді көргенде баладай мәз болып қуанамыз.

Сондай күндердің бірінде Халима маған былай деді:

— Егер сен жолаушы жүргенде бірдеңеге ұшырап қалсаң, мен сенсіз өмір сүрмеймін — артыңнан қоса кетемін, — деді жылап.

— Қой, ондай жаман сөзді айтпа, — дедім мен жарымның жасты көзінен сүйіп.

Содан соң ол балаша күлді. Күлді де:

— Мен бір сөз айтайын, тыңдайсың ба? — деді.

— Айта ғой, — дедім жас келіншегімді арқасынан қағып.

— Айтсам: немістің Стефан Цвейг деген жазушысы болған. Білесің бе?

— Жоқ.

Ол кезде мен расында да Стефан Цвейгті білмейтін едім. Кейін өзімнің ең сүйікті жазушыларымның біріне айналып кетті ғой.

— Білмесең, тыңда. Сол жазушы бір күні әйеліне: "Мен енді өмір сүрмеймін. Өлемін" депті. "Сен өлсең, мен де өлемін" — депті әйелі. Содан кейін екеуі астарына жамылғы жайып, үстеріне ақ көрпе жамылып, қатар у ішіп, құшақтасып жатып өліпті. Осы оқиға менің есімнен кетпейді. Сол сияқты біз де бірімізді соңымыздан біріміз кете аламыз ба?

— Кетеміз, айналайын! — дедім мен ойланбастан.

— Егер сен бұрын кетіп қалсаң, мен сенен қалып, бір күн тірі тұрмаймын, — деді ол тағы да жыламсырап.

— Мен де! — дедім оның адалдығына көңілім босап.

Екеуміз қол алысып, серттестік.

Алтыншы сөз

Содан бері жылдар өтті. Екеуміз де аман-есен келе жаттық. 1997 жылы Халимаға операция жасалмақ болды. Бауыр мен өтке жасалатын ауыр операция.

Халима ешқашан да жүзік, білезік, сырға салмайтын. Алтын сағаттар да тақпайтын. Операция жасалар алдында жұрт сыйлаған сол алтындарының бәрін зергерге апарып, 10-15 сақина соқтырды. Әр сақинаға: "Халима. 1997" деген жазу жаздырды. Содан кейін ол сақиналарды қыздарына, келіндеріне, немерелеріне таратып берді.

Ертең операцияға баратын күні Халима маған:

— Ал, папасы, енді екеуміз әңгімелесейік. Екеуміздің баяғы, жаңа қосылған кезіміздегі "Ақбұзау" колхозындағы сертіміз есінде ме? — деді басымнан сипап.

— Есімде, маматай. Есімде.

— Есіңде болса: менің операция үстінде өліп кетуім мүмкін. Ал сен қалай өлесің?

— Мен қалай өлемін?.. Маяковский атылып өлген. Фадеев те сөйткен. Есенин... Бірақ, мен атылып та, асылып та өлмеймін.

— Сонда қалай өлесің? Мен сенің жұртқа күлкі болмай, ақ өліммен өлгеніңді қалаймын ғой.

— Мен оны да ойлап қойғанмын. Француз Президенті Миттеранға ұқсап өлемін.

— Қалай?

— Миттеран ауыр науқасқа ұшыраған екен. Тек дәрінің күшімен күн көріп жүріпті. Президенттіктен өз еркімен түсіп, мемуарын жазып бітіріп болғаннан кейін үш күн дәрі ішпей қойыпты. Сөйтіп өмірден өтіпті. Мен де дәрімен күн көріп келемін. Күніне 20 таблетка дәрі ішемін. Мен де дәрі ішуді тоқтатамын. Содан кейін жылт етіп, жаныңа жетіп барамын.

Халима басын шайқады.

— Жоқ, сен өйтпе.

— Неге?

— Мен бұрынғы сертті бұзамын. Бұздым!

— Себеп?

— Бұрын екеуміз де жас едік. Баламыз жоқ болатын. Енді балаларымыз да, немерелеріміз де, тіпті шөбереміз де бар. Біреуіміз тірі қалып, соларға бас-көз болуымыз керек. Сол себептен мен бұрынғы сертті бұздым. Сен де бұз. Әкел қолыңды.

Екеуміз қайтадан серттестік. Біріміз өлсек, біріміз тірі қалып, балаларға бас-көз болатын болдық.

Ертеңінде Халима операцияға барды. Наркозды оған екі рет беріп, ол үш күннен кейін әрең есін жиды. Біздің Халимадан айырылып қалады екенбіз деп есіміз шықты. Ауруханада бір ай жатып, әупірімдеп үйге қайтты...

Халима мені құшақтап, қолымды жібермей жатқанда: "Сен өлме, тірі қал, жаным!" деп жатыр ма екен деп ойладым.

Мені босатқаннан кейін көзін ары төңкеріп, бері төңкеріп, біреуді іздегендей болды. Сол сәтте шөбересі кішкене Халиманы көтеріп апарып, бетіне тостық. Ернін әрең қыбырлатып, шөбересінің бетінен сүйді. Шөбересі де кішкентай ернін икемдеп, әжесінің бетіне тигізді. Сол кезде Халиманың көзінен бұрқ етіп жас шықты.

Сөйтіп жатып, қайран Халима: "Қош, жарық дүние!" деп 27-шілде күні таңертеңгі сағат 9.40-та өмірден өтіп кетті.

Жетінші сөз

Әркім өз әйелін ең асыл металл алтынға бағалайды ғой. Ол дұрыс! Ал Халима жай алтын емес. Менің қолыма Тағдыр ұстатқан сом алтын сияқты еді.

Енді оның кейбір қасиеттеріне тоқтала кетейін.

Кейбір әйелдер жас басынан ұмытшақ келеді. Халима қыз күнінен өте зерек еді. Орта мектепте, институтта тыңдаған сабақ, естіген лекцияларын, шығарған есептерін артынан бұлжытпай айтып беретін. Барлық семинар сабақтарының лекцияларын, ол, көбінесе, дәптерге жазбай-ақ есінде сақтайтын.

Үйде біз әзілдеп оны "Біздің компьютеріміз" деп атаушы едік. Өйткені ол қалалық автовокзалдың, теміржол вокзалының, аэропорттың, барлық дос-жолдастарымыздың телефондарын жатқа білетін. Қай мекеменің, кімнің телефонын сұрасаң да мүдірместен айтып беретін. Орыс, қазақ, европа әдебиеттері классиктерінің аты-жөндерін ғана емес, олардың романдарының басты кейіпкерлерін де есінде ұстайтын.

Егер Халима маған тұрмысқа шықпай, басқа біреуге барса, атақты ғалым әйелдердің бірі болатын еді деп ойлаймын. Ол өз бойындағы осы тамаша талантты мәртебелі махаббат жолына құрбан етті өз талантын өшіріп, менің талантымды өрістетті. Өз бойынан неше алуан талант төгіліп тұрса да (ісмер тігінші, шебер кестеші, емші, етікші, электрші, монтер, слесарь да болатын), соның бірде-біріне мақтанбайтын: ісмерлігін, іскерлігін мүлде елеусіз нәрсе ретінде бағалайтын.

Әйел адамдар мұң шаққыш келеді. Халима ондай емес еді. Ешкімнің алдына барып арыз айтпайтын.

Әйел адамдар жылауық келеді. Қит етсе жылап қоя беретін әйелдер болады. Халиманың көзінен жас сирек шығатын.

Әйел адамдар күлкішіл келеді. Қарқылдап қатты күлетіндері де болады. Халима ақ тістерін жарқырата көрсетіп, еріндерін сәл ашатын да, жай ғана жымиып қоя салатын.

Көп әйелдер күйеуіне кінә таққыш келеді. 54 жыл бірге тұрғанда Халима маған бір рет те кінә қойған емес. Ол менің мінім жоқтықтан болмаса керек. Ол оның: "Жоқтан өзгеге жармасып, жарымның жанын жараламайын" дегендігінен шығар.

Көп әйелдер өзін-өзі аяп, өзгенің де оны аяп, аялауын талап еткіш келеді. Халима өзін аяп, аяншықтану дегенді білмейтін еді. Мәселен, менде 10 мыңға жуық кітап бар. Халима ерінбей, жалықпай соның бәрін тізімге тіркеп отырды. Менде 800-ден аса жазушылар, тілшілер, әралуан авторлар қолтаңба жазып сыйлаған кітаптар бар. Халима солардың бірін жоғалтпай жинап, арнаулы картотека жасады. Барлық кітаптардағы авторлардың сый сөздерін өз қолымен картотекаға көшіріп қойды.

Бір жолы іссапардан келсем, Халима үйдегі суреттердің бәрін алдына жайып салып, жыл-жылымен реттеп отыр екен.

— Картотекаға түсіріп, әр суретті жеке-жеке конверттерге салып, нөмірлеп қояйын деп едім, — деді.

— Суреттер көп қой. Оған шаршап қайтесің! — деймін әйелімді аяп.

— Бұл суреттердің бәрі заман тарихы ғой. Кейін керек болар. Әр суреттің сыртына ондағылар кім екенін, қашан түсірілгенін, кім түсіргенін бәрін анықтап жазып отырмын, — дейді ол сабырлы қалыппен.

Сөйтіп, ол мыңнан аса суретке өз қолымен деректеме жазып, оларды жеке-жеке конверттерге салып, әр конвертті нөмірлеп, ол конверттердегі суреттердің түсірілген жылдарын сыртына жазып, үйдегі үлкен темір шкафтың екі сөресіне тізіп қойды.

Қазір жұрттың сұраған суреттерін Халиманың картотекасы бойынша қолма-қол тауып бере аламын. Жақында теледидардың Бауыржан Момышұлы, Жайық Бектұров, Ыбырай Жақаев туралы хабарларына қатысқанымда сол кісілердің Халима реттеп кеткен суреттерін шетінен алып, көрермендерге көрсетіп отырдым.

Қаладағы кейбір әйелдер елден келген студент жақындарын үйінің шаруасын істетіп, құлдай қызмет еткізеді. Олар институт бітіріп, елге қызметке кеткенге дейін жылпос жеңгелерінің ашса — алақанында, жұмса — жұдырығында болады.

Ал Халима жұртқа өзі құлша қызмет етуге ерінбейтін.

Павлодардан көшіп, Алматыға қайта келгеннен кейін жиеніміз Бақытжамал Жұмағалиеваны ЖенПИ-ге түсірдік.

Келесі жылы Шығыс Қазақстан облысынан Ұлы Отан соғысында екі көзінен бірдей айырылған зағип досым әрі "Махаббат жыры" повесімнің бас кейіпкері Әділхан Құсайыновтың қызы Қарлыға Құсайынова өзімен бірге орта мектеп бітірген Бағдагүл деген құрбысын ертіп, біздің үйге келді. Екеуі де ЖенПИ-ге түскілері келетіндерін айтты.

Тағы да Халима екеуміз қол ұстасып, ЖенПИ-ге жүгірдік. Сәті келіп, оларды да түсірдік.

Бірақ, солардың бірде-бірін Халима үйге шақырып, жұмысын істеткен жоқ. Кір жудыруды былай қойғанда, не еден сыпыртып, ыдыс-аяқ жудырған емес.

Қайта олар үйге келсе, қуана қарсы алып, туған сіңлісінен кем көрмей, күтіп жіберетін. Олар тамақ ішкен ыдыстарын жуып кетейік деп ыңғайланса, Халима:

— Қайтесіңдер оған әуре болып. Өзім жуып аламын ғой. Ода и да сабақтарыңды оқыңдар, — дейтін.

Халимадан қамқорлық көрген сол қыздар: Бақытжамал Жұмағалиева қазір М.О. Әуезов атындағы әдебиет пен өнер институтында қызмет істейді. Ол қызметке де біздің досымыз сол институтта бөлім меңгерушісі болған филология ғылымының докторы Мырзабек Дүйсеновке айтып, Халима орналастырған болатын.

Ал Қарлыға Құсайынова Абай атындағы опера және балет театрының белгілі әншісі, әрі консерватория ұстазы. Бағдагүл болса (фамилиясы ойымда жоқ) Өзбекстандағы бір қазақ мектебінде үлгілі ұстаз.

Одан бұрын, 1950 жылдардың бас жағында, мен "Социалистік Қазақстан" газетінде қызмет істеп, Халима ЖенПи-ді жаңа бітірген кезде, ауыл ағайынымыздың баласы Қалихан Ахметжанов ойда жоқта үйге кіріп келді. Мектептер мен институттарда оқу жылы басталуға он шақты ғана күн қалған. Бұл кезде бұл бала неғып жүр деп аң-таң болдық.

Сөйтсек ол Ташкенттегі театр институтына түсуге барып, конкурстан өте алмай қалыпты. Енді ҚазПи-ге түскім келеді дейді.

Институттарда қабылдау емтихандары аяқталып, қабылданған студенттер жатақханаларға жайғасып алған кез. Мен не істерімді білмей, абыржып қалдым.

Сол кезде Халима маған:

— Мәлік ағаңа барсаңшы. Екеуіңнің соғыс кезіндегі достықтарың бар емес пе? — деді.

Ол кезде ҚазПИ-дің ректоры Совет Одағының Батыры Мәлік Ғабдуллин еді. Мен Мәлікпен соғыс кезінен біліс болатынмын. 1943 жылы Батыр атағын алғаннан кейін Мәлік майдандағы біздің 100-қазақ атқыштар бригадасына келген. Біздің бөлімдерді аралаған. Батыр артиллерия дивизионына келгенде мен оны "Сәлем сізге, Мәлік аға!" деген өлеңмен қарсы алғанмын. Ол өлеңім майдандық газеттерде басылған. Мәлік менің өлеңдерімді майдандық газет беттерінен бұрын да оқып жүрді, атыма қанық екен. Екеуміз әдіріс алысып, соғыс аяқталғанша бір-бірімізбен хат жазысып тұрғанбыз.

Інімді қолынан жетектеп, Мәлікке бардым. Мәкең ықыластана қабылдады. Неге келгенімді сұрады. Мен мән-жайды айттым. Мәкең сәл ойланды да, алдында жатқан тізім толы қағаздарға үңілді. Соларды сүзіп шықты да:

— Жарайды, ініңді қабылдайық, — деді.

Содан кейін қабылдау бөлмесінде қалған інімді ішке шақыртты. Онымен сәлемдесті де, қолындағы өтініш қағазын алды. Содан соң маған қайта бұрылды.

— Өзіңнің пәтерің бар ма еді? — деп сұрады менен.

Мен жеке пәтерге қолым жетпей жүргенімді, жалдамалы пәтерде тұратынымды айттым.

— Онда бұл балаға жатақханадан да орын керек қой?

— Иә, Мәлік аға.

— Жарайды, жатақханадан орын да беремін, — деді Мәкең қысқа қайырып. – Кеше біз екеуміз соғыста жүргенде осыларды қорғадық қой. Жақсы оқы, айналайын, – деп інімнің қолын қысты. — Халыққа қызмет етіңдер, қалқам.

Сөйтіп, інім студент болып қабылданып, жатақханадан орын алды, демалыс күндері біздің үйге келіп, кетіп жүрді. Ол үйге келгенде Халима қайнысына бұрау басын сындыртқан емес. Ол кезде Алматының басты отыны сексеуіл болатын. Үйге әкелген сексеуілді мен, мен жоқта Халиманың өзі жаратын. Халима Қалихан қайнысына сексеуіл жарып бер деп бір ретте, өтініш айтқан емес.

Бір жылдан кейін біз Павлодарға көшіп кеттік. Одан кейін інімізді көрген жоқпыз.

Ол ҚазПИ-ді үздік бітіріп, Семей облысындағы Ақсуат орта мектебінде ұзақ жылдар директор болды. Мәлік ағасы оған: "Халыққа қызмет етіндер, қалқам!" деген еді. Қалихан ұстазының ол өсиетін абыроймен орындады.

Көп әйелдер ұят дегенді естігендерімен, ұялуды білмейді. Қоғам рұқсат етті деп, ашық-шашық, жалаңаш-жалпы жүре береді. Ал Халима маған жалаңаш денесін көрсетуге ұялатын. Көрсетпейтін.

Халима маған жалаңаш тәнін көрсетпегендіктен, мен "Махаббат, қызық мол жылдар" романын жазғанда Меңтайдың жалаңаш қалпын Италия суретшісі Джорджоненің "Ұйықтап жатқан Венера" картинасына үңіліп отырып жаздым. Ал Меңтай бойындағы адамгершілік қасиеттердің бәрін Халимадан алдым.

Мінеки, Халима келіншек қалпынан кемпірге айналғанда да сол табиғи ұялшақтығының бір мысқалын жоғалтқан жоқ.

Әйелдер баласын мақтап, байын мадақтап, өзін өркештендіріп отырғанды ұнатады. Кейбір әйелдер ұрлық жасап, түрмеге түскен, маскүнем болып кеткен балаларын да көкке көтере мақтай жөнеледі. Күйеулерін: "Сен пәленшеден артықсың, түгеншеден де биіксің. Сенің талантыңа ешкім тең келмейді" деп қолпаштап, қоздырып, желіктіріп отырады. Халима өмірі өйткен емес. Ол жақсы балаларын да, жаман емес күйеуін де не жұрт көзінше, не оңашада мақтап көрген жоқ. Ал ішінен балаларын да, мені де шексіз сүйетін, жанындай жақсы көретін еді. Егер әке мен балалар бір нәрсеге келіспей қалса, ол үнсіз отырып қалатын. Ешкімді де жақтамайтын. Кімнің теріс, кімнің оң екенін сол үнсіздігімен ұқтыратын. Қонақта, әлде бір жиын ортасында отырғанда өзін біреу қолпаштай бастаса, қабағын сездірмей шытып, қолайсызданып қалатын.

Көп әйелдер күйеулеріне кітап алуға ақша шығартпайды.

— Үйде жүз кітап тұрған жоқ па, тіреліп. Қайтесің оны үсті-үстіне ала беріп? Қоятын орын жоқ қой, — деп бажылдайды.

Өйтетіндер көп кітап оқымаған, кітаптың қадірін білмейтін әйелдер.

Жазушылардың да көбінің әйелдері кітап бетіне қарамайды. Тіпті, өз күйеулерінің кітаптарына да көз салмайды.

— Маған кітабың емес, қаламақың ғана керек! — деп төтесінен қойып кеп қалады.

Халима өйтпейтін еді. Өзі де кітапты көп оқитын. Бұрын классиктерді тегіс оқып тауысты да, кейін детектив кітаптарына ден қойды. Бірақ, маған детектив кітаптарды оқытпайтын.

— Бұлардың саған керегі жоқ, классиктерден қол үзбе! – дейтін.

Мен қанша кітап сатып алсам да, қабағын шытпайтын. Сол себептен де екеуміз тамақ пен киімнен басқа бар ақшамызды кітап жиюға жұмсайтынбыз.

Бір күні екеуміз Сейфуллин мен Гоголь көшесінің қиылысындағы кітап дүкеніне кірдік. Одан жаңадан шыққан кейбір керекті кітаптарды сатып алдық. Кітапты мен іріктеймін, Халима ақшасын төлейді.

Ол дүкеннің екінші жақ бөлігінде ұсталған кітаптар (букинистік) сатылатын. Соған да бас сұқтық. "Дүние жүзі халықтарының мифологиясы" деген екі томдық кітап тұр екен. Мен соның әр томын кезек қолыма алып, әр бетін ақтарып, қарай бердім. Оны 1982 жылы "Кеңес энциклопедиясы" баспасы шығарған екен. Екеуінің бұрынғы бағасы 25 сом. Ал, сатылу бағасы үш есе көбейтіліп, 75 сом көрсетіліпті. Удай қымбат! Бірақ, қолға түспейтін, өте сирек кітап.

Ол кезде мен М.Әуезов атындағы әдебиет пен өнер институтында кіші ғылыми қызметкер болып жұмыс істейтінмін. Айлық жалақым 140 сом болатын. Кеше айлығымды алып, Халиманың қолына берген едім. Бүгін, сенбі күні, сол ақшаны қолымызға алып, дүкен аралап жүргенбіз.

Орнына қояйын десем, кітапты қимаймын. Алайын десем, азғантай ақшамды қимаймын. Өйткені бұл екі кітаптың бағасы менің айлық жалақымның жартысынан асады.

Өстіп, дел-сал болып тұрғанымда Халима:

— Бағасы қанша екен, айтшы, — деді.

Мен басымды шайқадым.

— Қанша сонда?

— 75 сом.

Халима дереу бүмәжнігін ашып, қалған ақшасын санай бастады.

— Жетеді екен. Кассаға төлеп келейін, — деді содан соң.

— Қой, алмай-ақ қояйық, — деп айтуға аузымды ашып үлгіргенше, Халима кассадан 75 сомның чегін алып келді.

Әрқайсысы екі килограммнан келетін ауыр кітап дүкен сөресінен менің қолыма көшті. Мен қуана құшақтап, екі томды екі қолтығыма қыстым.

Халима алғаш алған кітаптар салынған тордың аузын ашты да:

— Екеуін де мынаған сал,— деді.

— Біреуін өзім көтерейін, — дедім мен.

— Жоқ, жүрегіңе жүк түсіріп қайтесің?! — деді Халима.

— Саған ауыр болмайды ғой.

— Қойшы, кітап ауыр болушы ма еді? — деп бәрін өзі көтеріп алды.

Бұл әріректе болған оқиға. Одан бертінде заман өзгерді, ақшаның құны төмендеп, таршылық кезең келді. Бұрын 7 сомға сатып алатын кітаптар 700 теңгеден асып, кітап алу қиындап кетті.

1998 жылдан бастап "Әдеби кейіпкерлер энциклопедиясы" шыға бастады. 10 том. Әрқайсысы 740 теңге. Ол зейнетақың да қолға уақытылы тие қоймайтын қысылшаң кез болатын. Соған қарамастан, осы энциклопедияның он томын түгел сатып алдым. Халима соған титтей де қабақ шытқан емес. Оның кендігінің арқасында бұлардан басқа "Все шедевры мировой литературы" сериясының бірнеше томына ие болдым.

Бұлардың бәрі де: "Біреуі бір қаралық!" дейтін кітаптар. Ал бұлар мен үшін бір қаралық емес, әрқайсысы он қаралық дүниелер.

Егер жиған дүниені бұрынғы қазақтарша мал санымен есептесек, онда екеуміз жинаған кітап 30-40 мың жылқыға парапар болар еді. Осынша "малға" — рухани байлыққа Халиманың қамқорлығы арқасында қолым жетті.

Тұрмыс тапшылығынан қандай қиындыққа кездессек те, қайда жүрсек те Халима жанын жастық, жүрегін төсек етіп отырушы еді маған.

Менің рухани қажетімнен бір тиын аяған емес.

Қайран Халиманың осындай мінездері болушы еді.

Сегізінші сөз

Әйелдердің көпшілігі қорқақ келеді. Олар көлеңкелерінен қорқып, жоқтан өзгеден үркіп тұрады. Осыған орай, Халиманың бір ер мінезін ерекше атап айтқым келеді.

1987 жылы КПСС Орталық Комитетінің қазақтарды ұлтшыл деп айыптаған қаулысы шықты. "Правдадан" бастап, барлық газеттерде басылды. Мен сол қаулыға қарсы болып, КПСС Орталық Комитетінінің Бас секретары Горбачевқа хат жаздым. Қазақтардың ұлтшыл емес, нағыз интернационалист, патриот халық екенін дәлелдедім. Қаулыдағы "қазақ ұлтшылдығы" деген сөздерді өшіріп, оны жұртқа жариялауды өтіндім.

Хатымды алдымен Халимаға көрсеттім. Ол оқып шықты.

— Не айтасың? — дедім содан соң.

Ол ойланып ұзақ отырды. Содан кейін:

— Бұл хаттан кейін сені түрмеге жабады. Ұрып-соғып, қорлық көрсетеді. Мен сені ондай қинауға қимаймын. Менің ерім де, әкем де, шешем де сенсің! Бірақ, сен менің күйеуім ғана емес, ұлтыңның ұлысың ғой. Ендеше мен саған менің күйеуім ғана бол, ұлтыңның ұлы болма деп айта алмаймын. Тәуекел, мен көндім, – деді.

Одан кейін төрт баламмен ақылдастым.

— Папа, хатыңызды Горбачевқа жіберіңіз, — деді Жанар, Жанат, Арнұр, Жаннұр төртеуі бірауыздан.

Осыдан кейін Халима екеуіміз Горбачевқа жазылған хатты ең жақын досымыздың үйіне апарып оқыдық. Оқып болғаннан кейін досыма:

— Сен осы хатқа менімен бірге екінші болып қол қойсаң қайтеді? — дедім.

Досымның әйелі баж ете қалды.

— Ойбай, Әз аға, сіздің осы үйдің шаңырағын ортасына түсіргіңіз келе ме?! Жоқ, мұндай хатқа менің күйеуім қол қоймайды. Өлсем де қойдырмаймын! — деді.

Мен досыма қарадым. Оның Брежневше тамсанып отырып сөйлейтін әдеті бар еді. Ол тамсанып отырды да:

— Болмайды! – деп басын бір-ақ шайқады.

Мен ол хатты жалғыз өз атымнан Мәскеуге жібердім. Ол кезде Алматыдан Мәскеуге баратын хат қатаң тексеруден өтетін. Сондықтан ол хатты поштаға салмай іні-досым Олжас Сүлейменовтен беріп жібердім. Ол Мәскеуге барған сапарында КПСС Орталық Комитеті үйіндегі еңбекшілер хаттары түсірілетін үлкен жәшікке апарып салды.

Менің ол хатым артынан Қазақстан Компартиясының Орталық комитетіне келді. Оны Колбин, Мұқашев, Камалиденов, Назарбаев, Өзбекәлі Жәнібеков бәрі оқыды.

КПСС Орталық Комитетінің Мищенко, Захарченко деген екі инспекторы үйіме телефон соғып, "Сен неге ондай хат жазасың?" деп төбеме әңгір таяқ ойнатты. Сені партиядан шығарамыз деді. Бірақ, Қазақстан Компартиясының Орталық Комитетінін бюросы Мишенко мен Захарченконың дегенімен жүрген жоқ. Әсіресе, Өзбекәлі Жәнібеков марқұм мені қорғауға аянбай атсалысты.

КПСС Орталық Комитетінін "ерекше бақылауда тұрған" ("На особом контроле") бұл хатынан мені қорғап, оған Қазақстан Компартиясының бюросы атынан өз қолымен байыпты жауап жазған да Жәнібеков болды. Өзекең марқұм ол хатын Мәскеуге жөнелтер алдында үйге телефон соғып, маған оқып берді. Сол сәтте үйімізде құрметті достарымыз Күбіра мен Тұрсынбек екеуі отыр еді.

— Кіммен соншама ұзақ сөйлестіңіз? — деді Тұрсынбек.

— Өзбекәлі Жәнібековпен, — дедім мен.

— Бойына қарамай бұған ЦК-ның секретары телефон соғады, — деді, ол әзіл-шыны аралас мысқылдап. Тұрсынбек менің бойымды мысқылдамай жүре алмайды. Ол кісінің менің бойыммен бақталастығы бар. Қазақ бірімен-бірі бақталаспай жүре ала ма?

Менің ол хатымды Олжастан кейін оқыған үшінші адам дос інім Софы Сматаев болатын.

Мінеки, ағайын, Халиманың осы ересен моральдық, әйелдік, аналық, даналық ерлігін мен ешқашан ұмытпаймын!

Тоғызыншы сөз

Халима жүрегін жайлаған махаббат күшінің тағы бір тарауын айта кетейін.

Мен 6 рет инфаркт болдым. Сол ауыр сырқаттардан Халиманың маған деген махаббаты сүйреп шығарды. Олай дейтінім сол кездерде мені бағып-қағып, аурухана палатасында қасымда жатып, аузыма су тамызып, жаныма жігер, бойыма қуат беріп, аяғымнан тік тұрғызып, қолтықтап, сан рет үйге алып қайтты. Аса ауыр жүрек ауруына шалдыққан мені отыз жыл күтіп, осы күнге аман-есен жеткізді.

Ауруханада жатқан кездерде күні-түні кірпік қақпай мониторға қадалып, жүрегімнің соғуын санап, оның минут сайын сүрінгенін қағазға тізумен болды. Жүрек қағысы нашарлай бастаса, жанұшырып, дәрігерге қарай жүгірді. Кардиология институтында біздің осындай қыл үстінде жатқан сәттерімізді, сол кездердегі Халиманың жанқиярлық еңбегін Тұрсынбек Кәкішев, Қалмұхан Исабаев інілеріміз бірнеше рет өз көздерімен көрді. Халиманың күндіз-түні қасымда отырғанына, оның монитор иректерін санап берген мәліметі бойынша менің жүрегіме шипалы ем жасап, әлденеше рет ажалдан арашалап қалған медицина ғылымының кандидаттары Гүлзада Мүкейқызы Көшімбаева мен Марат Әбдірахманұлы Баязитов және басқа дәрігерлер куә.

Қазақта "жан досым" деген сөз бар. Бұл сөз жаның қиналып, қысылған сәттерде қасында болып, шыбын жаныңды қорғасқан адамдарға арналған болар. Күйеулері ауырғанда ауруханаға "жедел жәрдеммен" жөнелтіп жіберіп, "дәрігерлер емдеп жазады" деп, үйлерінде алансыз ұйықтап жататын әйелдер аз ба? Халима ондай әйелдердің бірде-біріне ұқсамайтын еді. Халима қайтыс болғаннан кейін 17 республикалық, облыстық, қалалық және салалық газеттерде қазанамалар мен көңіл айтулар жарияланды.

Бірнеше адам телефон соғып, жеделхат жіберіп, факс арқылы көңіл айтты. Менің оларға деген алғысым "Қазақ әдебиеті" газетінің 2001 жылғы 24-тамыз күні шыққан 347-нөмірінде жарияланды.

Ең алғашқы келген көңіл айту жеделхаттардан үзінділер келтірейін.

Құрметті Әзілхан аға!

Сіздің құдай қосқан қосағыңыз, өмірдегі тірегіңіз — аяулы Халима апамыздың қазасының артының қайырын берсін. Ешқашан да орны толмас асыл жанның алдынан жарылқасын. Бұл ауыр қайғыңызға мен де шын жүректен ортақпын.

Құрметпен: Қазақстан Республикасы Премьер-министрінің

орынбасары И. Тасмағамбетов.

Қазақстан Республикасының Қырғыз Республикасындағы Төтенше және өкілетті елшісі Мұхтар Шаханов былай деп жазыпты:

Әдебиетіміздің үлкен бәйтерегі Әзілхан аға Әз аға, басыңызға түскен қайғыға шын жүректен көңіл айтуымды қабыл алғайсыз. Халима жеңгеміз Сіздің сүйікті жарыңыз болуы арқылы ұлтымыздың ұлағатты аналарының деңгейіне көтерілген аяулы жан еді.

Жамбыл облысының бір топ соғыс және еңбек ардагерлері мынадай жеделхат жолдапты:

"Тас төбемізден мұздай су құйғандай суық хабар жетті.

Аса қадірлі, қимас абзал аналардың алғы легіндегі ару жеңгеміз, Әз аға, өзіңіздің сонау жан берісіп, жан алысқан қанды майданда тізе қоса бірге жүріп, Ұлы Жеңісті шындасқан қадірлі қосағыңыз, бейбіт өмірде де адал дос, деніңіздің саулығына сенімді сүйеу, ел сүйсініп, құмарта оқитын шығармаларыңызға тұрақты демеуші, тірегіңіз болған Халима апамыз да пәни дүниеден өтіпті.

Құрметті Әзеке! Сізге орны толмас осынау қазаңызды қайғыра бөлісіп, шын ықыласты көңіл айтамыз.

Ал Қазақстанның халық жазушысы Мұзафар Әлімбаев өзінің көңіл айту хатында былай депті:

"Әз аға!

Халиманың қазасы қақ төбеден жай түсіргендей болды! Өкпеге қиса да, өзгеге қимайтын қазақпыз ғой: шын көңілден егіле, жанымыз шырқырай көңіл айтамыз.

Әз аға! Енді өзің мықты бол, шыда!

Біз өле-өлгенімізше өнегелі мінезді қайран Халиманы ұмытпаймыз.

Өз Мұзафарың, Шапау келінің.

Осы сарындас жеделхаттар мен хаттарды және басқа қаламгерлерден де алдым.

Сонымен бірге бірнеше жеке оқырмандарымнан да хаттар келді. Солардың бір-екеуіне тоқтап өтейін.

Алыс Атырау қаласында тұратын қарт оқырманым Өтебай Бейсенғалиұлы алдымен жеделхат жолдап, көңіл айтты. Оған да қанағаттанбай, артынан арнайы хат жазып, былай депті:

"Әз аға! Атырау облыстық газетінің 4-тамыздағы №92-93 санынан Халима апайдың қайтыс болғанын оқып, өз көзіме сенбедім. Үш рет қайталап оқып шыққаннан кейін сенбесіме амал қалмай, қатты қайғырдым" деп тебіреніпті.

Бұл кісі өзінің бір немересіне Бауыржан, бір немересіне Әзілхан деп ат қойған менің Атырау еліндегі дос оқырмандарымның бірі еді.

Сол Атырау облысының Құлсары қаласында тұратын тағы бір оқырманым Қален Кідібасов деген азамат телефон соғып, күйзеле тұрып көңіл айтты. Артынан мынадай хат жазып:

— Халима апайдың қазасын "Мұнай-информ" газетінен оқып, қатты қайғырып қалдым. Сіздің оқырмандарды тәнті еткен тамаша кітаптарыңыздың бәрі Халима апайдың қолынан шығыпты. Ана жылы Алматыға барғанымда сіздің үйде профессор Тұрсынбек Кәкішевпен бірге қонақ болғаным есіме mүcmi. Сонда апай мені жатсынбай, жатырқамай жақсылап күтіп еді. Ол кісінің сол сәттегі мейірбан жүзі көз алдыма келді. Осыдан 20 күн бұрын Сіздің үйге Құлсарыдан телефон соққанымда трубканы апайдың өзі алып еді. Жылы жүрекпен жақсылап жауап берді. Тек Сіздің сырқаттанып, аурухананың реанимация бөлімінде жатқаныңызды айтқанда ғана үнінен үрейлі діріл аңғарғандай болып едім. Сізге жанын жастық, жүрегін төсек ететін жақсы апамыздың өмірден өзі өтіп кеткеніне өкіндім. Әз аға. Апай иманды, сіз аман болыңыз. Арты жақсылығын берсін, — деді ол оқырман.

Міне, кеше ғана Қызылорда облысының Арал қаласы, Сейфуллин көшесі, №7 үйде тұрған Кеңес Өмірзақұлы деген көрмеген оқырманымнан және бір хат келді. Өз хатын ол былай деп бастапты:

"Қайран Халекемнен айрылыпсыз Әзіз-Әзекем! Құрметті, қайғылы, қазалы Әзекем!".

Оңтүстік Қазақстан облысынан Шырақбай Байғонұлы деген оқырманым маған өзінің 7 тамыз күні жолдаған хатында былай деп жазыпты:

Құрметті Әзілхан аға!

Сіздің сүйікті жан жарыңыз, әрі сенімді серігіңіз Халима апаның өмірден өткендігі жөнінде 4.08.2001 ж. күнге "Оңтүстік Қазақстан" газетінен оқып естідік.

...Сіз қазақ халқына керексіз. Сондықтан алдағы кезде денсаулығыңыз мықты болсын.

Aл Астана қаласында тұратын жазушы-журналист Қайсар Әлім былай деп жазыпты:

Қадірлі Әзілхан аға!

Сау-сәлемат болдыңыз ба? Денсаулығыңыз қалай? Балалар аман ба?

Әзаға! Өз басыңызға, отбасыңызға түскен ауыр қайғының артының жақсылығын берсін. Өмірлік қосағыңыз Халима апамызда жоғалту Сіздің ғана емес, баршамыздың қабырғамызға батады. Марқұм Ол кісіні ұлтымыздың Ана, Жар, Келін, Ене, Жеңге дегізерлік асыл да ыстық ұғымдарының бар болмысын ашатын жиынтық Тұлға ретінде қабылдайтын едік. Халқына қадірменді, сүйікті жазушы Әзілхан Нұршайықов туралы өнегелі сөз туындай қалса, Халима апамыз да атаусыз қалмайтын еді. Тіпті, Сіздей ірі жазушыға тағдыр сол кісідей асыл адамды лайықтап жаратқан ба деп те толғанатынбыз. Әттеген-ай, бірақ мына тұрлаусыз өмірге не шара!?

Әз аға! Сіз Халима апамызды өмір бойы жырлап өткен махаббаттың адал қорғаушысысыз. Сонау ертедегі әңгімелеріңізді бастап "Махаббат, қызық мол жылдарға" дейін жалғасқан, одан бергі шығармаларыңызда да Ұлы махаббат тiнi бір үзілмейтінін, мына біз оқырмандарыңыз, жақсы білеміз. Сіз Алла дарытқан қаламгерлік талант, қуатыңызбен ғана емес, ұлт санасына Махаббат символын сіңірген ерлігіңізбен де өзгелерден оқшау, дара турасыз. Және де Махаббат туралы айтып, жазып қана қоймай, нақты өмірлік өнегеңізбен әр жүрекке әл берген мәңгілік маздақсыз!

Мықты болыңыз, Әз аға! Сіздің өмірлік абыройыңызды сомдап, бөліскен асыл апамыздың пейіште нұры шалқысын! Топырағы торқа болсын! Үлкен жазушының үлкен жарын халқы да ұмыта алмайды!

Сәлеммен, ініңіз Қайсар Әлім.

3.09.2001. Астана

әл-Фараби .көшесі. 15-үй 100-пәтер

("Егемен Қазақстан" газетінің тілшісі)

Мінеки, Халима қазасын естіген оқырмандар маған осындай хаттар жазуда.

Оныншы сөз

Халиманың кең пейілдігіне қарай біздің үйде, өзінен-өзі бір ғажайып қор құрылды. Артынан оны біз "Халима қоры" деп атадық.

Олай деген себебіміз: Халима қайтыс болғаннан кейін онымен қоштасуға, көңіл айтуға келген ағайындар әркім өз күйлеріне қарай ақша тастап кетіп отырды: біреу 500, 1000, 2000, 3000, 4000, 5000, біреу 15000, біреу 20000 теңге, біреу — 50, 100, 500 доллар дегендей.

Сөйтіп, "Халима қорына" қазір 3000 долларға жуық қаражат түсті. Ол қорға кімнің қанша қаражат қосқанын жеке-жеке атап айтпай-ақ қояйын.

Осы арада мына бір екі оқиғаны да айта кетейін.

Біріншісі мынандай. Бір күні Халимаға жинақ кассасынан кассир қателесіп, 1000 сомды артық беріпті. Халима алған ақшасын санамай (санауға кассирге сенімсіздік көрсеткендей болармын деп ұялады), сөмкесіне сала салады. Үйге келіп санаса, артық ақша шығады.

Бұған Халима қатты қысылды. Өзін кассаның ақшасын ұрлап әкеткендей сезінді. Жүгіріп, үстел басында жұмыс істеп отырған маған келді.

— Жүр, мына артық ақшаны апарып берейік. Бұл ақша кассир әйелдің мойына мінеді ғой. Обал ғой! – деді.

Халима мені қасына ертіп, ол артық ақшаны Фурманов пен Калинин көшелерінің қиылысындағы жинақ кассасына апарып өткізді. Өзіне осыдан жарты сағаттан аса бұрын ақша берген кассир әйелге барып:

— Сіз маған қателесіп, 1000 сом артық беріпсіз. Мен оны қолма-қол санамағаныма ғапу өтінемін, санасам сол алған бойда өзіңізге қайтарып беретін едім, — деді.

Кассир әйелдің екі көзі бақырайып кетті. Мың сом мойнына мінсе оңай ма? Сотталып кетуі де мүмкін ғой. Халимаға қайта-қайта басын иіп, рақмет айтты.

— Түу, қандай рақат болды. Бақандай мың сомды кассадан ұрлап алғандай үрейім ұшып еді, — деді маған Халима кассадан шыққаннан кейін.

Сол күні кешке бұл оқиғаны достарымыз Тұрсынбек пен Күбіра Кәкішевтерге айттық.

— Бекер өйткенсіңдер, десті олар. — Өзі келген олжаны қайтарып берулерің дұрыс болмаған.

— Ондай олжамен байымай-ақ қояйын. Маған арым мен ұятым қымбат. Ешкімнен ештеңе алмай, тек жүргенім — рахат, — деді Халима, өзімен-өзі сөйлескендей жайлап қана.

Енді екіншісін айтайын. Мен үйде жоқта Талдықорған облысынан бір жас ақын біздің үйге бір қойдың етін алып келіпті.

— Бұл кімге, қалқам? — деп сұрайды Халима.

— Сіздерге, — дейді бейтаныс жігіт.

— Не себептен? ..

— Сыбағаларыңыз ғой, жеңгей.

— Біз сізді, сіздер бізді білмейсіздер. Танымайтын кісіге ешкім сыбаға сыйламайтын сияқты еді ғой, шырағым.

— Ағайды сыртынан білеміз ғой.

— Сыртынан білетіндерге алыстан сыбаға тасымайды. Не қызмет істеуші едіңіз, қарағым?

— Мұғаліммін, жас ақынмын.

— Жазушылар одағына мүшесіз бе?

— Жоқ, үміттімін.

— Онда, қалқам, жоғары шығып, шай ішіңіз. Бірақ, мына сыбағаңызды мұнда қалдырмай алып кетіңіз. Осында ақын ағайларыңыз бар шығар.

— Бар ғой, апай.

— Бар болса, солардың біріне апарып сыйлаңыз. Ал ағаң Жазушылар одағына өтуіңе қойсыз да көмектеседі. (Ол кезде мен Жазушылар одағына мүше қабылдайтын комиссияның торағасы болатынмын). Ал мынадай "сыбаға" әкелгеніңізді білсе, ол кісі ренжиді, көмектеспей қоюы да мүмкін, — дейді Халима жігітке жайлап.

Жігіт қипақтап тұрып, ақыры қойын арқалап алып кетуге мәжбүр болады.

— Қарағым, алыстан келген екенсіз, шай ішіп кетпейсіз бе? — дейді Халима оған қайтадан.

— Жоқ, рақмет, апай, — деп жігіт төрге шықпай, дәлізден қайтады.

Мұны да кезінде Кәкішевтерге айттық. Сырлас достарымыз ғой. Олар күлді:

— Ой, сіздер қызықсыздар. үйлеріңізге өзі келген ақшаны апарып бересіздер. Өзі келген қойды қайтарып жібересіздер. Біз болсақ: ақшаны қалтаға басып, етті де жеп алар едік, — деді Тұрсынбек.

— Біз шәкірттерінен сыбаға жеп дәндеген Кәкішев емеспіз ғой, — дедім мен де күліп.

— Қойшы, олай деме, Әзілхан, – деді Халима менің иығымнан қағып, – Өзіне ұзақ жыл білім берген ұстазына шәкірттері сыбаға жіберіп, немесе әкеп беріп жатса, оның несі айып? "Ойыннан от шығады" дегендей, мен екеуіңнің осындай әзілдеріңнен қарадай қысылып отырамын.

— Осы апамның ақылы болмаса, сіздің қалай күн көргеніңізді көрер едім, — деді Тұрсынбек мені мұқатқандай болып.

Мен үндемедім.

Өйткені, Тұрсынбектің сөзінің жаны бар еді.

***

Кім, қанша бергенін өзі де біледі ғой.

Сонда да бұл қорға ("Халима қорына") 500 теңгеден қосқан екі адамның, 500 доллардан қосқан екі азаматтың аттарын ерекше атағым келеді. Олар кім дейсіздер ғой?

Гули Назымбекова деген ұйғыр әйелі мен Наталья Федоровна Байгельдинова деген орыс әйелі. Екеуі екі мекеменің тазалықшысы. Мына арқадан аяздай қысқан нарық заманында екі тазалықшының 500 теңгеден әкеп үлес қосуы жан мырзалығы, тұрмыстық ерен ерлік емес пе! Біз "алмаймыз" деп едік, олар: "Біз адам емеспіз бе? Ана емеспіз бе? Бізде жүрек жоқ деп ойлайсыздар ма?" деп, еркімізге қоймады.

Енді 500 доллардан бергендердің кімдер екенін айтайын. Олардың біріншісі шымкенттік бауырларымыз Нұрмұхан, Нұржан, Бақмағамбет Әжіметовтар. Екіншісі астаналық ініміз, Мәдениет министрі Мұхтар Құл-Мұхаммед. Оның үстіне Мұхтар бауырымыз Халима апайының аруағына арнап менің "Махаббат, қызық мол жылдар" романымды Тәуелсіздіктің 10 жылдығы қарсаңында жаңадан бастырып шығарып беруге уәде етті. Қазір ол роман қымбатты Кәдірбек бауырымның басшылығымен "Атамұра" баспасында теріліп жатыр.

"Көп түкірсе көл" деген осы, ағайын, "Халима қорына" түскен бұл ақшаны оның басына ескерткіш орнатуға жинап отырмыз.

"Халиманың қорына" үлес қосқан сіздердің бәрлеріңізге үш рет иіліп, шын жүректен алғыс айтуыма рұқсат етіңіздер.

Халима атақты емес-ті, көптеген қарапайым аналардың бірі, көптеген жазушылардың бірінің жан жолдасы, әдеби серігі ғана. Соған қарамастан менің кішкентай Халимама мұндай үлкен құрмет көрсетілуі көңілімді тербеп, көзіме жас келтіреді. Аруағыңнан айналайын, асылым!

Он бірінші сөз

Мына менің саусағымда алтын сақина бар. Енді осы сақина туралы бір ауыз сөз айта кетейін.

Мен өмірімде саусағыма сақина салмаған кісімін. Кейбір жазушылар мен ақындар саусақтарына тоқпақтай алтын сақина салып жүргенде "мақтаншылық қой!" деп ішімнен күлетінмін.

Енді, міне, Халима қайтыс болғаннан тура 30 күннен кейін саусағыма алтын сақина салып, "сәнденетін" болдым. Мұнда не мән бар?

Тамыздың 25-і күні таңертең, кеше қайтыс болған Әлжекеңнің (Әлжаппар Әбішевтің) балаларына барып, көңіл айтып қайтуға қамдандым. Конвертке 5000 теңге салып ала барайын деп (Халима болса Әлжекеңнің жабдығына 5000 теңгеден кем қоспас еді), кішкене сейфімді аштым. Онда Халиманың өзім демеуші болып, бір кітабыңды шығарып беремін деп жинап жүретін ақшасы болушы еді. 5000 теңгені содан алмақ болдым.

Ақша салған дорбаны ашып қарасам, оның түбінде бір алтын сақина жатыр. Бетінде "Халима. 1997" деген жазу бар. Бұл Халиманың 1997 жылы операцияға жатар алдында жасатып, қыздарына, келіндеріне, немерелеріне таратып берген жүзіктердің біреуі. "Бұл кімге арналған екен? Балаларының бәріне таратып беріп еді ғой", — деп таңдандым.

Осылай деп ойлап, саусағыма салып қарасам — маған дәп-дәл екен. Саған да сақина жасаттым деп Халима маған айтпаған еді. Жалпы, Халима біреуге жақсылық жасаса, оны жария етпейтін. "Мен өйттім, бүйттім" деп ешкімге айтпайтын. Сол әдеті бойынша маған жасатқан сақинасын мен өлгеннен кейін өзі тауып алып, саусағына салсын деп ойлаған болуы керек.

Көзіме жас келді. "Бұл сақинаны өмір бойы саусағымнан шығармаспын!" деп өзіме-өзім ант бердім.

Түсте балаларыма Естай ақынның Хорлан сұлудан алып қалған алтын сақинаны өмір бойы саусағынан түсірмей жүріп, өлгенде өзімен бірге ала кеткенін, сол сақинаның иесіне арнап, "Хорлан" деген атақты ән шығарғанын айттым.

— Сол сияқты сендер де мен өлгенде бұл сақинаны саусағымнан суырмаңдар,— дедім.

Балаларым мұңайып отырып, бас изесті.

— Папа, айтқаныңызды орындаймыз. Ал сіз "Хорлан" деген ән шығарған Естай атамыз сияқты "Халима" деген кітап жазасыз ба? – деп сұрады олар.

— Амандық болса, жазамын, қалқаларым, — дедім балаларыма.

Мен Халиманы кей түнде түсімде төрт рет көремін. Күндіз үйдегі суреттеріне қарап, көз алдыма елестетемін. Ал мына Халима қалдырып кеткен алтын сақина арқылы түнде оны қасымда жатқандай сезінемін. Күндіз көшеде қолтықтасып қатар келе жатқандай күйде боламын. Сақина алтыны күндіз — күнге, түнде — шам жарығына жалт етіп қалғанда Халиманың жарқ етіп, өзіме қиыла қараған мейірімді көзін көргендей боламын. Халима мәңгі менімен бірге деп сезінемін!

Естай ақынның Хорлан қыздың сақинасын саусағынан неге түсірмей өткенін енді түсіндім. Ол қолы жетпей қалған асыл арманның өкініші ретінде сақтаған екен. Ал мен қолым жеткен ғашықтық жеңісінің жалтылдаған жалауы ретінде сақтаймын!

Мәңгілік махаббаттың өшпес сәулесі деп сақтаймын!

Мінеки, бұл кішкентай сақинаның кішкентай тарихы осындай. Жас кезімде қолыма жүзік салмай, сексенге тақағанда саусағыма алтын сақина салып, "сәнденуімнің" себебі сол!

Халима жасатқан бұл жүзіктер бүгін оның қыздары мен келіндерінің, немерелері мен шөбересінің саусақтарында жүр. Ертең ұрпақтан ұрпаққа ауысады. Осы жүзіктер арқылы да Халима есімі алдағы XXII ғасырға да жететін шығар деп үміттенемін. Бәлкім, одан да арыға кетер. Алтын тозбайды ғой.

Өзі жасатқызған жүзіктерінің бірін кіші қызы Жаннаттың саусағына салып жатып, Халима былай деген екен:

– Әкелеріңнің артында кітаптары қалады. Сол арқылы оны естеріңе түсірерсіңдер. Менің артымда не қалады естелікке осы жүзіктен басқа? Әкеңнің кітаптары мен менің жүзіктерімді жоғалтпай сақтап, өз шөбере, шөпшектеріңе беріп кетіңдер. Олар да өз балаларына беріп кетер...

Халима жалғыз Жаннат қана емес, барлық келіндеріне, күйеу балаларына (оларға да арнап жүзіктер соқтырыпты), немерелеріне де солай депті. (Кейін өзі аттас Халима деген шөбересі туып, ол бір жасқа келгенде оның құлағына арнап, кішкентай алтын сырға және соқтырып берді. Үйде Халиманың сол сырғаны шөбересінің құлағына салып жатқан кезде түсірілген сурет те сақтаулы).

Он екінші сөз

30-тамыз күні Олжас Сүлейменов үйге келіп көңіл айтқанда (бұрын Римнен телефон соққан ғой), оған Халимадан қалай айырылып қалғанымды айтып, жанымның мұңын шақтым. Жанарыма жас іркіліп, бірнеше рет тоқтап та қалдым. Олжас та үнсіз егіліп отырды. Бірақ, көзінен жас шығармауға тырысты. Жас шығармағанымен, үйдің іші қоңыр салқын, балконның ашық есігінен самал соғып тұрса да, маңдайы мен самайы тершіп, үстел үстіндегі ақ салфетка қағаздан екі рет алып, мандайын, бетін, көзінің алдын сүртті.

Қасындағы кісі:

— Әзеке, босамаңыз, — деп қалып еді, Олжас басын шайқады.

— Халимадай ақылды ападан айырылып қалғанда қалай босамайды?! — деп жолдасын тыйып тастады. (Жолдасы құран оқытуға ерте келген Амантай Асылбек болатын). — Әуезов сияқты ұлылар отырған осы орындықта отырып, Халима апайдың қолынан талай дәм татып едім мен де.

Ол осылай деп үнсіз отырып қалды. Менің көз алдыма Халиманың қолынан дәм татқан ағалар мен інілер елестеді. Олар өз қалыптарымен бір-бір көрініп, бой көрсеткендей болды. Ол кісілер кімдер еді?

Халима асты да дәмді, жұғымды етіп пісіретін. Оның ас пісіру шеберлігін кінәмшіл, кірпияз ағамыз, ұлы жазушы Ғабит Мүсіреповтың өзі мақтаған болатын. Ол кісінің:

— Кейбір үйге барсаң, тамағына тісің батпай қайтасың. Ал Халима келіннің пісірген асына тойғаныңды сезбей де қаласың! — дегенін өз құлағыммен естіген болатынмын. Бұл сөзді ол ағамыз біздің үйден қонақтан қайтып бара жатқанда, машина ішінде айтқан еді. Ғазиза жеңгей екеуін мен машинамен үйлеріне өзім апарып салған болатынмын.

Халиманың қолынан басқа да талай тамаша адамдар дәм татты. Біздің дастарқанымыздың ең алғаш қадірлі қонағы болған ұлы жазушы-академик Мұхтар Әуезов ағамыз болды. Ол кісіні қалай қонақ еткеніміз туралы мен өзімнің "Екі естелік" деген кітабымда айтқанмын. Одан кейін Қазақстанның халық жазушылары: Ғабиден Мұстафин, Әбділдә Тәжібаев, Мұхаметжан Қаратаев, Әлжаппар Әбішев, Әбу Сәрсенбаев, Дихан Әбілев, Мұзафар Әлімбаев, Хамит Ерғалиев, Сырбай Мәуленов, Тахауи Ахтанов, Тұрсынхан Әбдірахманова, Ғафу Қайырбеков, Олжас Сүлейменов, Мұхтар Мағауин, Мұхтар Шаханов, Қабдеш Жұмаділов, Тұманбай Молдағалиев; атақты ақын-жазушылар: Әди Шәріпов, Бауыржан Момышұлы, Ілияс Есенберлин, Сәду Машақов, Ғабдол Сланов, Рахметолла Райымқұлов, Өтебай Қанахин, Медеу Сәрсекеев, Қалмұхан Исабаев, Қалихан Ысқақов, Дүкенбай Досжанов, Қабдікәрім Ыдырысов, Мағзұм Сүндетов, Жайсаңбек Молдағалиев, Кәкімбек Салықов, Оразбек Сәрсенбаев, Сайын Мұратбеков, Әкім Тарази, Роза Мұқанова; жазушы-профессорлар: Мырзабек Дүйсенов, Рахманқұл Бердібаев, Тұрсынбек Кәкішев, Бағыбек Құндақбаев, Мұрат Хамыраев, Мырзатай Серғалиев; академиктер: Сақтаған Бәйішев, Әлкей Марғұлан, Шапық Шөкин, Евней Бөкетов, Зейнолла Қабдолов, Көпжасар Нәрібаев; министрлер: Рымбек Байсейітов, Тұрғанбек Қатаев; Кеңес Одағының Батырлары: Махмет Қайырбаев, Қасым Қайсенов (Халық қаһарманы); Социалистік Еңбек Ерлері: Күләй Шарбақбаева, Жазылбек Қуанышбаев, Ділдәш Итбасова; халық әртістері: Сабира Майқанова, Асанәлі Әшімов; партия-кеңес қызметкерлерінен: Кенжебай Мақин, Аманолла Рамазанов, Жұмабай Ахметов, Ертай Айдарғалиев, Екейбай Қашағанов, Айтбай Назарбеков; дәрігерлерден: Мұхтар Айтқазин, Марат Баязитов; әскерилерден генерал Абай Тасболатов сияқты тамаша аға-бауырларын қошаметтеп күтті.

XX ғасырдағы замандас жазушылардан Халиманың дастарқанынан дәм татпағандары кемде-кем болар. Тіпті, мені өте ұнатпайтын Әбдіжәміл Нұрпейісовтің өзі Мәскеуде Халиманың тәтті шайын тамсанып отырып ішкен. Бұлардан өзге Халиманың қолынан шетел азаматтары да дәм татты. Олар: И.И. Ляпин (Мәскеу), Т.С. Сартақова (Мәскеу), Г.А. Горышин (Ленинград), генерал А.И. Карпелюк (Киев), В.Г. Ласкович (Брест), атақты маршалдың қызы Маргарита Георгиевна Жукова (Мәскеу), В.М. Сулименко (Харьков), генерал Н.И. Луцев (Подольск), Фредерик Компи (АҚШ), Джейсон Компи (АҚШ), чех полковниктері Станислав Мистр мен Иосиф Пелын (Праға), Семен Руфов (Якутия), Бетани Шрайберт (АҚШ), Сәбит Жаданов (Мәскеу), Валентин Речмедин (Киев), Шәкен Оналбаев (ҚХР), Оразхан Ахметов (ҚХР), Батырхан Құсбегин (ҚХР), Сафван Кудси (Сирия), Саид Хаурания (Сирия), Аднан Бағаджати (Сирия) және бір кәріс жазушы (Солтүстік Корея).

Халима қол өнеріне ғана емес, қонақ күтуге де талантты еді. Өзі танымайтын, маған да бейтаныс оқырмандарды да қабақ шытпай қабылдап, құрметтеп күтіп, қуантып шығарып салатын. Танымаса да кейбіреулеріне шапан кигізіп, сәлемдеме беріп жіберетін. Сол танымайтындар ішінде біздің үйден шапан киіп қайтқан оқырмандардың бірі Атырау қаласындағы балық комбинатының жұмысшысы Өтебай Бейсенғалиұлы бауырымыз еді. Жалпы танитын, танымайтын ағайындардан Халиманың қолынан жиырма шақты адамның шапан киіп кеткендері есімде...

...Содан соң, Олжас бетін сүртіп болғаннан кейін, еңсесін көтеріп тіктелді де:

— Әзеке, қайтеміз? Тағдыр солай болса — не шара?! Өзіңіз аман болыңыз, балаларыңыз аман болсын! — деп қайта еңкейіп, мені бетімнен сүйді (екеуміз қатар отырғанбыз). Содан кейін сағатына қарады. Сағат 6-да антиядролық халықаралық жиналысқа қатысқандарға банкет беріледі екен, соған баруға рұқсат сұрады.

— Бар, айналайын, — дедім мен.

Бір сағаттай бірге болып, Олжасты екі жолдасымен шығарып салдым. Құшақтасып қоштастық.

Он үшінші сөз

Халима көршілеріне, таныстарына, жақындарына ілтипат білдіріп, сыйлық жасап отырушы еді.

Біздің үйдің ауласына сонау Қырбалтабай ауылынан бір үлкен сары цистерна-машина келіп, сүт сатады. Оны Халима екеуміз "Біздің ауылдың сары сиыры" деп атайтынбыз. "Сары сиыр келді ме екен?" деп, таңертең терезеден қарайтынбыз.

Ол машинаның басшысы Серік деген жігіт. Қасында Яша деген шофері бар. Сол екеуіне Халима айт, той, мейрамдардан сарқыт апарып беріп отыратын. Екеуміздің қосылғанымызға 50 жыл толған тойымыздан, әкеміз Нұршайықтың 100 жылдық тойынан, немереміз Сабинаны ұзатқан тойдан сарқыттар апарып бергенін білемін. Ол жігіттер: "Біздің апай!" деп Халиманы құрметтеп, жақсы көретін. Ұзын шіреттің арт жағында тұрған Халиманың бидонын жүгіріп келіп өздері алып, сүт құйып беретін. Халима олармен сыйластығын пайдаланып, ешқашан шіреттің алдына қарай ұмтылмайтын. Сүт жетсе кезекте тұрып алып, жетпесе қайтып келетін. Сүт жетпей қалды деп ешқашан ренжімейтін. Ондай күндерде екеуміз қолтықтасып, гастрономға барып, сүтті содан алып келетінбіз.

Біздің аулаға Жамбыл облысының Жуалы ауданындағы Бурное селосынан (қазіргі Бауыржан Момышұлы ауылы) келіп, Айбала деген келіншек қаймақ, май, қымыз, қазы сағатын. "Біздің Баукең ағамыздың ауылының дәмі" деп Халима Айбаланың әкелгендерінен үнемі сатып алып отыратын. Айбаланың үйіндегі енесіне шай, қант, балаларына кәмпит те беріп жіберетін. Маған: "Баукең ағаның ауылына сәлемдеме жібердім" деп қуана хабарлайтын.

Дос, жолдастардың қыз ұзату, келін түсіру тойларына барғанда Халима келіннің немесе қыздың қолына алтын сақина салатын. Ондай жүзіктерді ювелирлік дүкендерді аралап жүріп, арнайы сатып алатын. Немесе олардың той жабдығына ақша апарып қосатын. Өзіміз қатыса алмаған тойларға да артынан сыбағасын апарып беретін. Мұхтар Мағауин, Сайын Мұратбеков, Софы Сматаев, Кәдірбек Сегізбаев тағы басқалардың тойларына осындай сыйлықтар апарғаны есімде. Кісісі өлген үйлерге қаражат қосатын. Сөмкесіне конверт салмай бармайтын.

1997 жылы төрт той болды: Әлжекең Әбішев пен Дихан баба Әбілев — 90-ға, Тұрсынбек Кәкішев — 70-ке, Есләм Зікібаев бір жыл бұрын 60-қа толды.

Тойлары өткеннен кейін, Халима екеуміз олардың басын қосып, үйге қонаққа шақыруға қамдандық. Халима қатты әзірленді. Ол қонағасын біз: "Екі 90, бір — 70 және 60-тың тойы" деп атадық. Немесе қысқартып, "Үш ғасырдың тойы" деп те айтатынбыз. Өйткені, төртеуінің жасын қосқанда 310 жыл болып шығады екен. Біз үш ғасырды төрімізге шығарамыз деп қуандық. Төртеуіне 4 шапан әзірледік. Бірақ, Дихан ауырып келе алмады. Есләм басқа бір тойға кетіп қалды. Әлжекең мен Тұрсынбектің иықтарына шапандарын жауып, сарқыттарын қолдарына ұстатып. (Әлжекең Халиманың сарқыт бергенін қатты ұнататын), құрметтеп шығарып салдық. Шығарып салғанда жаяу жібергеніміз жоқ: машинамен әкеліп, машинамен үйлеріне жеткіздік.

1985 жылы біз Құрманғазы, 90-дағы жаңа үйге көшіп келдік. Көршілердің ішінде біз бірінші болып той жасадық. Жаңа көршілердің бірін қалдырмай тегіс қоныс тойына шақырдық. Коньяк ішіп отырғанда олар: "Біз де той жасаймыз!" деп күпілдесті. "Мен ертең жасаймын" деген жігіттер де болды. Алайда, ертең емес, екі айдан кейін, тіпті екі.жыл өткен соң ғана кейбір көршілердің есігін аштық. Әлі күнге дейін есігін ашпаған үйлеріміз де бар.

Халима осылай, өз міндетін ылғи алдымен өтеп отыруға тырысушы еді. Және ешкімнен ештеңе дәметпейтін. шақырған жерге баратын, шақырмағанға ренжімейтін. Өкпелеп, ешкімнің үстінен өсек айтпайтын.

Жұбан Молдағалиев Жазушылар одағына бірінші хатшы болғанда, ең алдымен жазушылардың әйелдерінің басын қосып, шай берді. Сонда Халима:

– Жұбақа, бұрын жазушылардың әйелдерін ешкім ескермейтін еді. Бізден ақыл сұрамасаң да, жұртқа жөн көрсеткеніңе рақмет, — депті.

Жұбан марқұм Халиманың осы сөзін аузынан тастамай, айтып жүруші еді.

Халима көп сөйлемейтін. Сөйлесе, тоқсан ауыз сөздің тобықтай түйінін ғана айтып тынатын.

Халиманың жұртты сыйлауында ешқандай қапа болмайтын. Сан қилы қонақ күтіп жүріп, ешқашан «шаршадым» деген емес. Қайта, керісінше қонақтарды разы етіп аттандырғанына қуанып, қуаттанып қалатын.

Он төртінші сөз

Су сұрасам — сүт, қарта сұрасам қазы, жая сұрасам — жал беретін еді Халима. Жанынан — жылу, жүрегінен жыр беруші еді маған. Ойымды жалғап, өрісімді кеңейтуші еді менің. Сөйлесек — әзіл, күлсек — күлкіміз таусылмайтын еді біздің. Кемері қуанышқа шүпілдей толып тұрған сол бір ғажайып рухани жан дариясы Халима кеткеннен кейін, суы тартылған теңіздей болып, шетсіз, шексіз шөлге айналды. "Балығы тайдай тулаған" сырлы, сұлу дарияның орнында сан алуан сағым ойнаған көлемді кеңістік қалды мен үшін.

Барлық әйел — бағалы! Әйелдер — ең ғажайып дүние! Бірақ, біз — еркектер олардың ғажаптығын қадірлей білмейміз.

Халима менің созсам қолымды, ойласам ойымды ұзартушы еді. Ақылыма ақыл, абыройыма абырой қосатын еді. Жатсам — жастығым, жантайсам төсегім болушы еді. Жабырқасам жадыратушым, жаңылсам түзетушім еді. Зейін зеректігімен, энциклопедиялық білімімен маған көз жазбай көмектесіп отырушы еді. Менің жан жарым, әдеби серігім, ардақты аяулым, асыл досым Халима осындай кісі еді!

Әр еркекке өз әйелінен асқан ару жоқ, асыл жоқ. Әр әйелге өз күйеуінен өзге дана жоқ, данышпан жоқ.

Ал Халима маған: "Сен атақты жазушымын деп асқақтап кетпе. Өзіңді қарапайым көптің бірі ғанамын деп есепте. Кемшілігіңді өзің айт, жақсылығыңды жұрт айтсын. Жұрт мақтады екен деп және мардымсып кетпе, жарай ма? " деп отыратын еді оңашада. Бір сөзбен айтқанда Халима менің өз өмірімнің аспанында жарқыраған жарық күнім болды. Менің Күнім!

Әр әйел — өз отбасының алтын Күні. Күн — көктегі Жерге жақын газ бейнелі ең ыстық жұлдыз екені, Жердегі бар тіршілік Күннен қуат алып, соның жылуы мен жарығы арқасында өсіп өнетіні аян.

Ал мен Жер әлемінің жердегі Күні әйелдер дер едім. Жер бетіндегі ең ақылды тіршілік иесі адамзат болса, адамзатты құрайтын адамдар әйел құрсағынан шығады. Әйелдің күйеуіне, балаларына сіңіретін еңбегін ешқандай электрондық есептегішпен есептеп шығара алмайсың. Әйел — Ана қарызын ешбір еркек, ешбір перзент өтей алмақ емес. Егер мен жүз жыл жасасам да, Халиманың маған сіңірген еңбегін, оның адамгершілік, әйелдік, ұрпағымды өрбіткен аналық қарызын өтей алмаспын деймін. Өтей алмаймын! Басқа еркектердің қалай бағалайтынын білмеймін, өз басым осылай ойлаймын.

Өзім өлгенде артымда қалдыруға қимайтын екі асылым бар еді. Оның біріншісі — өмірлік жан жарым Халимам, екіншісі жарғақ құлағым жастыққа тимей өмір бойы жинаған кітаптарым еді. Сөйткен қимас Халимам мені артына қалдырып, менен бұрын өзі өмірден өтіп кетті.

Бүгін сенен айырылып қалғаныма 40 күн болды, Халима. Қайтып келмесіңе көңілімнің сенгісі келмесе де, көзім жетті.

Қош, қалқам, қош!

Халима ауруханада жатып, менімен қоштасқан түнде былай деп еді:

Жұрт саған: "жылама!" дер. Жұрт саған: "берік бол!" дер. "Жылама!" деп айту оңай, жыламау қиын. "Берік бол!" деп айту оңай, берік болу қиын. Дәрігерлер: "Қыстыққанда жылап алған жөн" дейді. Мені сағынғанда оңашада отырып жылап ал. Бірақ көз жасынды балаларға көрсетпе!

Ол осылай деген еді.

Балалар үнемі қасымда болады. Тамағыма кесек кептеліп, көзіме жас жиналғанымен, олардың көзінше жарытып жылай алмай жүруші едім.

Кеше кешке, сағат 21-22 арасында оңаша қалдым. Жаннат үйіне бір шаруасына кеткен еді. Сол кезде кабинетке кіріп, жоғарыдағы көршілерім естіп қоймасын деп, балконның есігін жауып алып, Халиманың суретіне қарап отырып, еңіреп, егіліп жыладым-ай келіп. Соғыста жүріп, әкем өлгенде жылаған жоқ едім. Жорыққа келе жатып шешемнің өлгенін естігенде, жылаған жоқ едім. Жылайтын уақыт та жоқ еді ол кезде. Жылап отырғанда телефон шылдырады. Трубканы көтерсем досымыз Нұрекең (Нұрым Сансызбаев) екен. Өксігімді тиып, жылағанымды сездірмеуге тырыстым.

Артынан сылдыратып есік ашып, Жаннат келді. Мен ештеңе болмаған сияқтанып, екі көзімді алақаныммен сүртіп, жазу жазған болып, үстеліме еңкейіп отыра қалдым.

Мінеки, сексенге келгенде жақсы көрген жан жарынан айырылған адамның жағдайы осылай болады екен. Жол үстінде қазынасынан айырылған керуендей, мастығынан айыққан маскүнемдей, қалтасында бір тиын қалмай, алақанын үнемі алға қарай жайып тұратын соқыр қайыршыдай боп қалады екенсің! Әрине, балаларын да — байлық! Бірақ ол өзгеше дүние ғой.

Жылағанымды айтпауым керек еді. Айттым, ағайын, мен де адаммын ғой.

Он бесінші сөз

Халиманың қайтыс болуына байланысты маған, балаларыма көңіл айтқан Пермьер-министрдің орынбасары Иманғали Тасмағамбетовке, Мәдениет, ақпарат және қоғамдық келісім министрі Мұхтар Құл-Мұхаммедке, Қазақстанның Қырғыз Республикасындағы және Италия мемлекетіндегі Төтенше және Өкілетті Елшілері Мұхтар Шаханов пен Олжас Сүлейменовке, Сенат депутаттары Өмірбек Байгелді мен Қуаныш Сұлтановқа, Социалистік Еңбек Ері Зылиха Тамшыбаеваға, халық жазушылары Дихан Әбілев пен Тұрсынхан Әбдірахмановаға, Қабдеш Жұмаділов пен Сәбит Досановқа, Мұзафар Әлімбаев пен Тұрсынбек Кәкішевке, жазушылар Сайын Мұратбеков пен Ғаббас Қабышевке, ақындар Жаппар Өмірбеков пен Есләм Зікібаевқа, академиктер Шапық Шөкин пен Манаш Қозыбаевқа, Серік Қирабаев пен Жүрсімбек Сыдықовқа, членкоррлар Сіләмхан Жапарханов және Майя Шығаева пен Әлия Бейсеноваға, профессор-ғалымдар Нығмет Ғабдуллин пен Жұмағали Ысмағұловқа, полковниктер Сұлтан Жиенбаевқа, Асқар Рахметуллинге, Олжабай Темірхановқа т.б. және Жазушылар одағына, "Маңғыстаумұнайғаздың" бас директоры Сағын Қырымқұловқа шын жүректен ризашылық айтып, олардың үй іштерімен тегіс сау-сәлемет болуларына тілектестігімді білдіремін.

Халиманың өз өтініші бойынша оны ақырғы сапарға аттандырып салуға басшылық еткен менің майдангер досым, Қазақстанның кешегі Қаржы министрі болған ардақты азамат Рымбек Байсейітов марқұмның бәйбішесі, адал досымыз Байсейіт келіні Мақыш қажыға, Үкіжан апайға, біздің бел құдамыз, Ресей әскери академиясының академигі, профессор Керейхан Аманжоловқа, бауырымыз, медицина ғылымының кандидаты, доцент Мұхтар Айтқазинге, сол сияқты " Қазақ әдебиеті" газетінде Халимаға арнап, өте жылы лебізді қоштасу сөз жариялаған Халиманың қайнысы, Халима барда №2 Қалекең аталған, қазір №1 Қалекең боп алғы шепке шыққан Қалмұқан Исабаевқа, аурухана медбикесі Маралға үй ішіміздің атынан ерекше алғыс айтамын.

Сонымен бірге, Халима 13 күн реанимация бөлімінде жатқанда күн сайын телефон соғып, Халиманың халін сұрап, менімен қоса қайғырып, қамығып отырған Орақ Смағұловқа, Әбілфайыз Ыдырысовқа, Қайсар Қасымбековке және Сәки Бекбаеваға ризалығым өзгеше. Сол сияқты тумаса да туғандай болып кеткен бауырларым Зейнеп Қанапияқызы Қалитова мен Сейдахмет Шопабаевқа, сол сияқты 1 миллион теңге ақшасын жұмсап менің екі кітабымды ("Қаламгер" мен "Өмір өрнектер") тегін шығарып берген, Халима апасының қорына қомақты үлес қосқан, қазіргі замандағы Атымтай Жомарттардың бірегейі іні-досым Нұртай Салихұлы Сабильяновқа жүрегімнің жылуы ерекше екенін мәлімдеймін.

Әр сөзімнің аяғын Халиманың бойына біткен адамгершілік асыл қасиеттерді айтып, түйіндеп келе жатырмын ғой. Бұл сөзімнің де соңын сондай бір мысалмен тиянақтайын.

Қаламгерлер мен ғалымдар, өнер адамдары мен мәдениет қайраткерлері өзінің жазуы үстелінің үстінде әртүрлі әсем статуэткалар, қыран құстың, айбатты аңның мүсіндері тұрғанын жақсы көреді. Соларды жинауға тырысады.

Бірақ, кейбір әйелдер күйеулерінің "жоқтан өзгеге" ақша шығаратындарын ұнатпайды.

— Қойшы, баламысың ойыншық жинайтын, керегі не олардың? — дейді.

Сөйтіп, күйеулерінің көңілін суытып тастайды.

Бір күні Халима екеуміз Орталық әмбебап дүкеніне бардық. Өкіл қызымыз Роза Мұқанова өзінің Алпамыс деген тұңғышын үйге ертіп келіп, біздің батамызды алғысы келетінін айтқан. Біз балаға сыйлық іздедік. Не аламыз деп ойладық. Балалар ойыншығы бөліміне барып, әр ойыншыққа бір үңілдік. Ақыры бір үлкен ойыншық машина сатып алдық. Тегі жапондардың "Джип" машинасының моделі болса керек.

Әмбебап дүкенінен шыға беріс бір бұрышта менің мыстан құйылған арғымақ аттың статуэткасына көзім түсті. Жалқұйрығы төгілген, қаз мойын сұлу ат. Үстінде ертоқымы бар. Сары мыстан құйылыпты.

Бала күнімде атқа көп мінген кісімін ғой. Осындай бір бәйге атына мініп, бір тойда өзгелерден озып келгенім де бар.

Кешегі Ұлы Отан соғысының бас кезінде зеңбіректі ат жегіп сүйрететінбіз. Зеңбірек командиріне жеке ат берілетін. Мына статуэтка майданда өзім мініп, жаумен соғысқан жауынгер атыма ұқсап, көзімді тарта берді.

Мен еріксіз мыс тұлпарға бұрылдым, қолыма алып, сүйсіне қарадым. Бағасы да қымбат екен — 600 теңге. Алғашында оны ала қояйын деп те ойламаған едім. Атқұмар жас күнім есіме түсіп, жай қызыға қарағанмын. Егер арзан болса үйдегі жазу үстелімнің үстіне апарып қояр едім дегенмін іштей. Оны қайта-қайта сипап тұрған себебім сол болатын.

Сол сәтте Халима қол сөмкесін ашып, кассаға қарай жөнелді.

— Қайда барасың? — дедім мен.

— Қазір, — деді де, қайырылмастан кетіп қалды.

Кассадан қайтып оралды да, қолындағы чегін үн-түнсіз сатушыға ұсынды.

— Не алмақ едің, Халима, — дедім мен.

— Саған бір мыс тұлпар мінгізейін деп едім, — деді ол маған күлімсірей қарап.

Мен абыржып қалдым.

— Халима-ау, бұл қымбат ойыншықты несіне алдын? Мен ойыншық ойнайтын бала емеспін ғой, — дедім күліп.

— Сенің көзің түскен нәрсені әпермесем, менің көңілім көншімейді ғой, — деді ол ойыншықты оратып жатып.

— Бұл мыс атқа мен мінемін бе сонда?

— Ленинградтағы I Петр ескерткіші сияқты, "мыс салт аттым" боласың менің.

— Бұл теңеуің қисынға келер ме екен: I Петр кім, мен кім? Соны ойладың ба өзің? — дедім қайтадан жымиып.

— Ойладым: Сен I Петр болмасаң да, Қобыландының Тайбурылы тәрізді бір тұлпардың мүсіні үстелінің үстіне тұрсын деп шештім, — деді ол да күліп.

— Мүмкін ауылды есіңе түсірер, балалық шағынды ойына оралтар. Бәлкім бір ат жайында жазуыңа тура келсе, соған септігі тиер. Тұрсын көз алдында.

Сол мыс тұлпардың мүсіні күні бүгінге дейін менің жазу үстелімнің үстінде тұр. Оған көзім түскен сайын Халима көз алдыма келеді. Оның менің ойымды айтпай ұғатыны ойыма оралады.

Халима үндемей үйрететін, үнсіз ұқтыратын еді. Балаларын айтпай аялап, менің ішімдегіні білдірмей білетін еді. Үйге келген-кеткен кісінің не ойлағанын сездірмей сезетін еді. Олардың досын да, қасын да құрметтеп шығарып салатын еді.

Он алтыншы сөз

Бүгін, Халиманың қырқына құран оқуға, келген Асылхан қажыға да алғысымды білдіремін. Асекең қажы емес, жас молда кезінде, 1988 жылы біздің досымыз, жазушы, филология ғылымының докторы, менің "Махаббат, қызық мол жылдары" романындағы Жомартбектің прототипі Мырзабек Дүйсенов қайтыс болғанда жаназасын шығарған еді. Біз Асекеңді бірінші рет сонда көргенбіз. Халима сонда Асекеңнің кішіпейілдігіне, нысаптылығына, дүниеқор еместігіне ерекше риза болған. Кейін: "Мен өлгенде Асылхан бауырымды шақырыңдар. Рәтбектің керегі жоқ!" деп әзіл-шыны аралас айтып та отыратын. Мені ауруханаға шақырып алып өсиет айтқанда да Асекеңнің атын ұмытпаған. Асекенді апайының жаназасына шақырған едік. Бірақ, мешіттен келген молдаға жол беріп, Асекең кішпейілдік көрсеткен. Міне, апайының қырқына Асекеңнің өзі келіп отыр. Ол кісіге ерекше ризалық білдіретін себебім сол.

Асылхан қажының Халима апасы ылғи мені аяйтын еді. Жүрегім жарымжан болғандықтан ауыр жүк көтертпеуге, артық жұмыс істетпеуге тырысатын. Үстел басында түнде ұзақ отырғызбайтын.

— Шаршадың, деміңді ал. Қалғанын ертең жазасың, — деп қолтықтап, орнымнан тұрғызатын.

Кейде өзінің екі қолы бірдей ұйып, қиналып қалатын сәттері болатын. Сонда:

— Білегімді уқалап жіберші, — дейтін.

Мен алдымен бір білегін уқалай бастаймын. Үш-төрт рет уқалап шыққаннан кейін:

— Жарайды, жетеді, шаршап қаласын, — деп білегін тартып алатын.

Мен:

— Әкел, тағы да уқалайын, — деймін.

— Жоқ, болды, — деп ол басын шайқайтын.

— Ендеше екінші білегіңді әкел, — деймін.

— Жоқ, бұл қолым онша ауырып тұрған жоқ, — деп екінші білегін ұсынбайды.

Екінші қолын өзім алып, білегін, иығын уқалай бастаймын. Тағы да екі-үш реттен кейін ол:

— Болды, жақсарып қалды. Енді деміңді ал. Сенің алақаның бір сипаса, мен құр атқа мінгендей боп көтеріліп қаламын ғой, — деп арқамнан қағып, қасында отырған мені орнымнан тұрғызатын.

Мен жазу үстелімнің басына барып, қайтадан жұмысымды жалғастырамын.

Халиманың осындай жанашырлық әрекеттері көп еді. Мен оның бәрін өмір бойы айтып тауыса алмайтын шығармын.

Тағы бір мысал айта кетейін.

Бір жолы Халима ауруханада жатқан маған келемін деп, тізесін жаралап алыпты. Үлкен қызымыз Жанар екеуі аялдамаға жете бергенде трамвайдан қалмайық деп, тұра жүгіреді.

Дәл алдында тұрған әлдебір темір қазықтай байқамай, Халима соған сүрініп, құлап түседі. Қозғала алмай қалады. Жанар оны орнынан әрең тұрғызады. Халима ақсаңдап, аялдамаға әрең жетеді. Аялдамадағы орындыққа отырып қараса, тізесінен қан саулап тұр. Алақандай жерінің терісі сыдырылып қалған. Жалма-жан өзінің ішкі көйлегінің етегін жыртып жіберіп, екеуі қан саулаған жараны таңады.

— Сізді үйге апарып салып, ауруханаға мен барып келейін, мам, – дейді Жанар.

Халима басын шайқайды.

— Әзілханды өз көзіммен көріп қайтуым керек! — дейді.

Ақсаңдап келесі трамвайға мініп, ауруханаға жетеді.

Аурухананың реанимация бөлімі төменгі қабатта. Мен палатаның терезе жағындағы төсекте жатқанмын.

— Сізге сыртта кісілер келіп тұр, — деді есік жақтағы төсекте жатқан көршім терезені нұсқап.

Басымды көтеріп қарасам, балконның кенересінен қылқиып, екі адамның басы көрінеді: Халима мен Жанар. Биіктігі кісі бойына жуық балконның кенересіне иектерін сүйеп, екеуі мен жаққа үңіле қарап тұр екен.

Мен төсектен басымды сәл көтеріп оларға үңілдім.

Халима: "Тұрма, қозғалмай жат" деген белгі беріп, маған оң қолын жоғары көтеріп, қайта-қайта шайқады. Содан кейін ол сол жақ қолының алақанын бетіне тигізіп, басын қисайтты. Онысы "Жастығыңа жат" деген белгісі екенін ұқтым. Ұқсам да олардың жүзін көре түскім келіп, "жарайды" дегенді ымдап, басымды изедім де, кеудемді түртіп, төрт саусағымды көрсеттім. Оным: "Менің халім жақсы — төрт" дегенім.

Халима екі қолын жоғары көтеріп, алақанын соқты. Сөйтіп, қуанғандарын білдірді. Жымиып, қайт-қайта басын изеді.

Содан кейін мен сұқ саусағымды шошайтып, оларға қарай нұсқадым. Бұл: "Өз халдерің қалай?" дегенім еді.

Ол екеуі "Біздің халімізді сұрап жатыр" дегендей, біріне-бірі бас изесті де, Жанар бес саусағын тарбитып жоғары көтерді. Халима бас бармағын шошайтып, оң қолын қайта-қайта жоғары сілтеді.

Мен де қуана күліп, оларға басымды изедім.

Содан кейін Халима маған "жат" деген ишараны қайтадан жасады.

Мен:

— Сендер де үйге қайтыңдар, – деп оң қолымды жайқадым.

Халима басын изеді. "Бетіңнен сүйдім" деген ишара жасап, иегін көтеріп, еріндерін үш рет бүрістіріп, маған қарай ұмсындыра қозғады. Онысы үш рет сүйдім дегені еді. Содан кейін бас бармағын қайтадан көрсетті. "Біз үшін уайымдама" дегені деп ұқтым.

Мен жастығыма жантайдым. Олар үйге қайтты.

Содан мен реанимация бөлімінде он үш күн жаттым. Халима күн сайын келіп, терезеден қарап кетіп жүрді. Ылғи күліп, бас бармағын көрсетеді. Жағдайлары жақсы екен деп, оған мен қуанамын.

Содан кейін мені аурухананың кардиология бөліміне көшірді. Онда он бес күн жаттым. Онда да Халима күн сайын палатаға кіріп, қасымда болып кетіп жүрді. Қабағын бір шытпайды. Қуана келеді. Мені қуантып, үйге қайтады.

Бір күні Халима палатаның есігінен шығарда аяғын ақсаңдай басқанын байқап қалдым.

— Халима, неге ақсайсың? — дедім оған.

— Жай, әшейін. Көп отырғанға аяғым ұйып қалды. Қазір басылады ғой, — деді ол күліп.

Мен қала бердім.

Сөйтіп, күндердің күнінде ауруханадан шығып, үйге келдім. Халима өзі қолтықтап, ауруханадан алып қайтты.

Үйге келгеннен екі-үш күн кейін Халиманың оңаша бөлмеге барып, тізесін қарап жатқанын көрдім.

— О не, Халима? — дедім.

— Жай, әшейін, — деп Халима етегін жаба салды.

— Тізеңді жаралап алғансың ба? Көрсетші, — дедім.

Етегін сәл көтеріп қарасам, тізесіндегі алақандай жараны көріп, шошып кеттім.

— Айналайын-ау, жаман жараланып қалыпсың ғой. Қашан? Қашан? – деп бәйек болдым.

Ол күлді де:

— Қойшы, ештеңе де емес. Дәрігер жазып берген майды жаққаннан кейін жазылып, қара қотырланып қалды ғой, деді ол мені тыныштандырып, басымнан сипап.

Содан соң қалай жараланғанын айтты.

— Оны маған баяғыдан бері неге айтпадың? — дедім бойым шіміркеніп.

— Өзің ауырып жатқанда сен мен үшін мазаланбасын деп айтпадым. Айтпай-ақ қоятын едім, өзің көріп қалдың ғой, – деп өзінің алдына тізерлеп отырған мені қолтығымнан көтеріп, еденнен тұрғызды.

Халиманың маған деген махаббатының күші осындай еді. Мен үшін өз жанын ешқашан аяған емес. Мен қиналмасын деп өмір бойы өзінің ауырғанын, өзінің қиналғанын бір рет те білдірген жоқ.

Мен осындай асыл жардан айырылдым. Қазір іңірде төсекке жатарда Халиманы ойлаймын. Түнде түсімде Халиманы көремін. Таңертең төсектен тұрарда Халима туралы естеліктерімді шалқамнан жатып, қағазға түртемін.

Жақсы жар жадыңнан өшпейді екен. Тасқа қашалған Күлтегін жазуындай болып, жүректе, мәңгі сақталады екен.

Он жетінші сөз

Бүгін жасы 80-ге тақаған ардақты Ананың қырқын өткізіп отырмыз. Бұл, бір жағынан, той есепті де.

Бірақ, бұл тойды мен өткізіп отырғам жоқ. Менің алатын зейнетақым пәтерақы (7000 теңге) мен айлық ішетін дәріме де (12000 теңге) жетпейді.

Бұл тойды өткізіп отырған Халима екеуміздің балаларымыз: Жанар, Жаннат, Арнұр, Жаннұр, күйеу балаларымыз Серік пен Джейсон, келіндеріміз Света мен Ғалия, немерелеріміз Сабина мен Сәкен, Дина мен Алма және Әлия. Осылардың қатарына ұлы әжесінің үйдегі суретін сағат сайын сүйіп, оңы үнемі іздейтін шөбереміз титімдей Халиманы да қосамын.

Мен осы балаларыма Абай даңғылының бойындағы "Транзит" кафесінде, шын жүректен әкелік, аталық шексіз алғысымды білдіргенмін.

Бұл балалардың шешесі, әжесі, қымбатты Халима үй ішіне керекті заттарды үнемі жиып-теріп жүретін. Базарға барсақ темір-терсек сататын дүкенге соқпай кетпейтін. Бірде балға мен балта сатып алса, бірде егеуге назары ауатын. Үлкенді-кішілі темір шегелерді де көзінен қағыс қалдырмайтын.

Біржолы шаруашылық заттар дүкенінен қол орақпен шалғы орақ сатып алды.

— Мұны қайтесің? — дедім мен күліп.

— Балалар саяжайдың шөбін шауып үйренсің, соған керек, деді ол.

Бір жолы Мәскеуден қайтқанымызда Халиманың тас үйдің қабырғасын тесіп, шеге қағуға керек деп, қобдишаға салынған тас тескіш (дрель) сатып алғаны есімде. Сол құрал жалғыз біздің үйдің ғана емес, бірнеше басқа үйлердің де қажетіне жарады.

Дүкендерде болмайтын шаруашылыққа керекті кейбір заттарды Халима өз қолымен жасап алатын.

Бейбітшілік, 159-дан Құрманғазы, 90-дағы жаңа үйге көшерде Халима кітаптарды буып-түюге деп дүкеннен бір буда (1000 метрлік) синтетикалық жіп сатып әкелді. Бірнеше синтетикалық талшықтан құралған, үзілмейтін мықты жіп. Соларды кесіп-кесіп, кітап будық. Бір буда жіптің жартысы артылып қалған.

Бір күні қарасам, Халима әлгі артылып қалған жіпті қасына қойып алып, содан бірдеңе тоқып отыр. Қолындағы тоқыма киім тоқитын ұзын инесі жалт-жұлт етеді.

— Мұның не жыпылдата тоқып жатқанын? – дедім мен оған.

— Әй, жай бірдеңе, — дей салды Халима.

— Жай болғанда не?

— Мына артық жіп босқа қалмасын деп, содан сетке тоқып жатырмын, — деді ол.

— Ол не керек, дүкенде сетка көп емес пе?

— Көп қой. Бірақ, олар кішкентай. Ішіне 2-3 килограммнан артық ештеңе сыймайды. Мен ішіне 7-8 килограмм сиятындай етіп, дүкендікінен үлкенірек тоқып жатырмын.

— Неге?

— Базарға барғанда азық-түлікті көбірек алып қайту үшін.

— 7-8 килограмм жүк ауыр ғой бір колға. Оны қалай көтересің?

— Қойшы, әйел ауырлықты сезуші ме еді?! — деді ол күліп.

Сөйтіп, ол алғашында өзіне бір торқапшық тоқып алды.

Кейін қыздары мен келіндеріне бір-бірден тоқып берді.

Одан артылған жіпті маған сыйлады.

— Мә, мынаны сен ал. Біреулерге кітап жіберсең, бандерольдың сыртын байлауға жақсы. Поштадағылар осындай жіпті үнемі пайдаланады, — деп синтетикадан иірілген бір буда жіптің қалдығын менің қолыма ұстатты.

Мен ол буда жіпті жазу үстелімнің оң жақтағы тартпасына салып қойдым.

Халима сол жіппен өз қолымен орап, менің бірнеше бандеролімді жөнелтті. Енді бандерольді ол жіппен өзім ораймын.

Бұрын, Халима ораған бандерольдер тап-тұйнақтай болушы еді. Мен ораған бандерольдер қобыраңқылау болып шығады. Оны поштадағы қыздар қабақ шытып қабылдайды. Кезекті бандерольді қобалақтап орап отырып, Халиманың әр іске тиянақты қарайтыны, қолы тиген нәрсе жұнттай жайнап шыға келетін қасиеттерін ойлап, күрсінемін.

Айналайын, Халима-ай! деймін ақырын.

Он сегізінші сөз

Осынша ұзақ сөйлегеніме ғафу өтінемін, ағайын. Бұл менің шырқыраған шыбын жанымның шерлі жыры ғой. Соны бүгін өздеріңіздей дос, бауыр, туыс, сыйлас, сырлас ағайын алдында айтып, ішімді бір босатып алуды жөн көрдім. Шерімді сіздерге айтпағанда, кімге айтамын? Ғафу өтінемін.

Бүгін — бар, ертең жоқсың!

Өмір деген осы, қымбатты достар.

Бар болыңыздар.

Бақытты болыңыздар.

Халиманың есімін ескеріп, оның қырқына келген бәрлеріңізге шын жүректен алғыс айтамыз.

Сіздер құрметтеген Халима өз қолында барды жұртпен бөлісуге әзір тұратын еді. Ал өзі ешкімнің ақысын жемеуге тырысатын. Біреуден пайда көре қоюға ұмтылмайтын.

Бір ыстық күні Халима екеуміз көк базардан қайтып келе жатып, көшеде такси күтіп тұрдық.

Машиналар қасымыздан зу-зу өтіп жатты. Бірақ такси жоқ. Көп тұрып қалдық. Жай машиналар қол көтергенде тоқтамайды, іші толы кісі немесе жүргізушінің қасында бастығы отырады.

Сөйтіп сарғайып тұрғанымызда бір машина келіп, қасымызға тоқтай қалды. Бізге тоқтамаған шығар деп ойладық.

Жүргізуші еңкейіп, оң жақ есігін ашты да:

— Келіңіздер, аға, отырыңыздар,— деді.

Біз бөгеліп қалдық. Бізді бөтен біреумен шатастырып тұр ма деп ойладық.

Ол ойымызды ұққандай жүргізуші:

— Келіңіздер, мен сіздерге тоқтадым, – деді.

Біз артқы салонға кіріп, қатар жайғастық.

— Қарағым, біз саған қол көтерген жоқ едік қой, қалай тоқтадың? — дедім мен алда отырған жүргізуші жігітке еңкейе түсіп.

— Сіздерді таныдым. Сіз Әзілхан ағасыз ғой! — деді жігіт мойынын сәл бұрып.

— Мені қалай танисың, қалқам?

— Басынан махаббат кешкендердің бәрі сізді тануы керек қой. Сіздің "Махаббат, қызық мол жылдар" романыңыздың көп оқырмандарының бірімін.

— Бірақ, мені көрген жоқсың ғой.

— Көзбен көрмесең де, көңілмен танитын адамдар болады. Сізді теледидардан талай рет көргенмін. Сондықтан сіз маған таныстарымнан артық танымалсыз. Тек апайды көрген жоқ едім. Екеуіңізге қатар кездескеніме қуаныштымын.

— Әдіріс қалай, аға?

— Құрманғазы, 90. Интернационал көшесінің қиылысы. Ал мені теледидардан көрсең, апайыңды қалай таныдың?

— Сіз сияқты кісілер бөтен әйелмен бірге жүрмейді ғой. Сондықтан, аға.

Жігіт машинасын біздің үйдің қасына тоқтатты.

— Келдік қой деймін, аға, — деді.

— Рақмет, қалқам, – дедім мен.

Халима сөмкесінен суырып, ақша ұсынды.

— Мә, айналайын, көп рақмет. Күнсіп, көшеде көп тұрып қалып едік. Үйге жеткізіп салғаныңа ризамыз.

— Жоқ, апа мен сіздерден ақша алмаймын, – деді жігіт басын шайқап.

— Неге, қалқам?

— Сіздерден жолақы алу күнә болады, – деді жігіт басын одан сайын шайқап, Халиманың ақша ұсынған қолын кері қайтарып.

— Онда жол ақы емес, тәбәрік деп ал, айналайын. Балаларға атаң мен әжеңнің берген тәбәрігі деп кәмпит апарып бер.

Осылай деп Халима кесектеу қағаз ақшаны отырған орнында қалдырып, машинадан түсті.

Біз екеуміз жүргізуші жігіттің адамгершілігіне қайран қалдық.

Халима көркемдеп, нақыштап сөйлеуді мақсат етпейтін. Қарапайым сөздермен айтайын деген ойын айқын жеткізуге тырысатын. Бірақ, оның кейбір қарапайым сөздерінің өзі нақылға ұқсап кететін. Оны ол өзі де аңғармайтын. Анда-санда мен ғана байқайтынмын.

Мен инфаркт болып ауырғаннан кейін дәрігерлер маған көп жаяу жүруді мәслихат еткен. Сондықтан, Халима мені таңертең, жарық түсе, орнымнан тұрғызып, көшеде серуен жасатуға алып шығатын. Кейде "Динамо" стадионына немесе Наурызбай мен Қабанбай көшелерінің қиылысындағы балалар паркіне барамыз. Кейде одан да алыстап, бұрынғы Үкімет үйінің алдындағы (Абылай хан пен Төле би көшелерінің қиылысы) паркке де шығып кетеміз. Ол жердей біздің таныстарымыз: Әлжаппар Әбішев, Зейнолла Қабдолов, Жұмағали Ысмағұлов және басқалар кездесетін. Мен солармен әңгімелесіп, парк ішін аралап, қыдырыс жасаймыз. Ол кезде Халима мені жолдастарымның қасына қалдырып, өзі таяу тұстағы азық-түлік дүкендеріне қарай кетеді.

— 40 минуттан кейін келемін, содан кейін үйге қайтамыз, – дейді.

Халима, айтқанындай 40 минуттан кейін келіп, мені тротуар шетіндегі орындықта күтіп отырады. Қасына қойған торқапшығында нан, айран, сүт, қаймақ сияқты азық-түлік болады.

— Мынаның бәрін неге алғансың, ауыр ғой өзіңе, — деймін мен.

— Ауыр деп базардан қайтқан кездегілерді айт. Мынау маған қанаттың қауырсыныңдай ғана, — дейді ол күліп.

Мен еңкейіп, торқапшықты қолыма алып, салмақтап көремін.

— Мынауың жеңіл емес сияқты, – деймін содан соң.

— Саған солай көрініп тұрған шығар. Ауыр салмақ көтеріп үйренген кісіге жеңіл жүк қаңбақ құрлы көрінбейді, — деп іші толы кішірек тор қалтаны жерден лып еткізіп көтеріп алды.

— Қайта айтшы: мына сөзің нақыл сияқты болып шықты, – дедім жалма-жан блокнотымды іздеп қалтама қолымды сұғып.

— Қойшы, өйтіп нақылдың нарқын төмендетпе. Әр нақылдың философиялық мәні болады. Менікі мән-мағынасы жоқ тұрмыстық қарапайым сөз ғана ғой, — деп ілгері аяндады.

Мен сұраған сөзін қайталап айтпады.

Бір жолы таңертеңгі серуенімізді Республика сарайы жағына қарай бағыттадық. Сарайдан алыстап, Алматының шығыс жақ шетіндегі Дачная көшесіне дейін бардық. Бір сағаттан аса жүріп, үйден төрт-бес шақырымдай алыстап кеттік.

Сол жақ шеттегі дүкендердің бірінен Халима таңертеңгі тамаққа керектерін сатып алды. Содан кейін қайтадан үйге қарай беттедік. Он шақты шақырым жол жүрдік. Өзім шаршаған сияқтымын. Оны білдірмей:

— Шаршадың ба, Халима? — дедім.

— Қойшы, қасында күйеуі қатар жүрген әйел шаршаушы ма еді? – деді ол.

— Осы сөзіңді: "Жақсы күйеуі жанында жүрген әйел шаршаушы ма еді?" деп, түзетіп айтуыңа болмас па екен? — дедім мен әйеліме наз айтып.

Ол күліп:

— Мен сені сыртыма шығарып айтып, көзінше мақтамаймын, сен дандайсып кетпесін деймін. Ал ішімнен мақтаймын, үнсіз мақтанамын! Сен соны білмейсің бе? — деді Халима.

Оның бұл сөзі жаныма майдай жағып, көңілім судай тасыды. Жүрегім елжіреп, жарымды арқасынан қағып, қаусыра құшақтадым.

— Арқамнан сипағаның маған берген қаламақың ба? — деді ол бетіме күлімсірей қарап. — Мен ешқандай қаламақы дәметпейтін кісімін ғой.

Ол осылай деп қайтадан алға қарағанда анадайдан бізге қарай келе жатқан кісілерге көзі түсті. Содан кейін:

— Қой, ана кісілерден ұят болады. "Шал мен кемпірдің құшақтасып келе жатқанын қара!" деп күлер бізге. Қолыңды төмен түсір. Ұяттың не екенін өзің де білесін ғой, — деді наздана сөйлеп.

Мен қолымды Халиманың арқасынан темен түсірдім. Ол оң қолымен менің төмен салбыраған сол қолымның алақанын еркелете қысып, қоя берді.

Ол менің шаршағанымды сезді де, Кіші Алматы өзенінің жағасында таяу жердегі скамейкаларға қарай бұрылды.

— Дәрігерлер саған шаршамай жүр. Шаршасаң, қолма-қол тоқтап, демалып ал деген, — деп орындыққа әкеліп отырғызды.

Халима жұрт көзінше көп сөйлемейтін. Ал екеуміз оңаша қалғанда өзара әңгімеміз таусылмайтын. Сондай кезде Халиманың аузынан нақыл іспеттес сөздер шығып жататын.

Ондай сөздердің кейбіреулерін мен тұра қалып, блокнотыма түртіп алатынмын. Халима мен өз басыма келген әлдебір ойды түртіп алып жатқан болар едім, мен жазып болғанша, орнынан қозғалмай, тоқтап тұратын.

Мені ешқашан асықтырмайтын. Ойымды үркітпеуге тырысатын.

Халима әйел болып, мен үйде жоқта немесе ұйықтап жатқанда ешқашан қалтамды ақтарған емес. Жасырған ақшасы немесе әлдебір бөтен әйелден алған құпия хаты бар деп ойламайтын. Маған шексіз сенетін. Сондықтан да ол маған келген хаттардың бірін де ашып оқымай, өз қолыма әкеп беретін. Кім жазыпты? Не депті? деп ешқашан сұрамайтын. Мен жоқта келген хаттар ашылмастан үстелімнің үстінде қаттаулы тұратын.

Оқығаннан кейін олардың маңыздыларын жан жарым Халимаға өзім айтып отыратынмын.

Өзін жұрт қадірлеп, құрметтеген Халима осындай кісі болатын.

Он тоғызыншы сөз

Бүгін, Халиманың қырқы күні Сіздерге қоштасу қолтаңбасы жазылған 40 кітапты шын ықыласпен сыйлаймын.

Анау тізімде бүгін кітап алуға тиіс адамдардың аттары көрсетілген. Ол тізімге өткен жолы кітап алған кісілер де қосылып кеткен сияқты. Ол адамдардың бұл жолы алмауларына болады.

Бұл жолы да кітап жетпей қалған адамдарға Халиманың жылы болғанда, амандық болса, қымбатты Мұхтар Құл-Мұхаммед бауырым шығартып жатқан "Махаббат, қызық мол жылдар" романын жеткілікті етіп өздеріңізге үлестіріп беруге уәде етемін.

Махаббат демекші, Халима екеумізді бір-бірімізге махаббат жалғастырды. Бір кездегі бала махаббатымыз мәңгілік махаббатқа айналды.

Өз ойымша, махаббат деген адамзат сезімінің алтын құсы сияқты. Махаббат бірін-бірі білмейтін алыс жақта дүниеге келген екі жастың жүрегін ұя еткен алтын құстың (немесе аққу құстың) ақ үрпек балапанына ұқсайды. Өз ұяларының төрінде талпынып өскен екі алтын балапан есейгеннен кейін, жүректері дірілдеп, көңілдері алабұртады. Әлдекімді іздегендей болып, жан-жағына қаранып, таранып, талпына бастайды. Өз жанымен үндес біреу бар екенін іштей сезеді. Бірақ, оның қайда екенін, қашан кездесетінін екеуі де білмейді. Олар ұядан шығып, әрқайсысы өз тіршілігімен, аспан кеңістігін самғап ұша бастайды.

Өз ұяларынан әлдебір алыс жерде немесе атамекен өз тоғайының шетінде Тағдыр ол екеуін ойламаған жерден кездестіреді. Бірі үшін бірі жаратылған екі жүрек үнсіз үйлесіп, бір ырғақпен соғып, қатар түзеп, Өмір деген көк аспанның қиырына қарай бет түзеп, қанаттарын қатар сермеп, шаттана шырқай жөнеледі...

Қыз бен жігіт те сол екі алтын балапан сияқты. Олар да бірінен бірі аулақта өсіп, ақыл толтырады. Бой түзеп, ер жетеді. Көрік, келбетін, тәртіп, тәрбиесін жұрт мақтап, көптің аузына ілінеді. Олардың жүрегі жақсы сыңар іздейді. Өстіп жүрген екі жас кездейсоқта кездесіп, ойда жоқта танысып, табысады. Қос жүрек жымдасып, бүкіл дене бір бітімге айналады. Содан кейін қол ұстасып, өмірдің белгісіз бел-белестерін бетке алып, ілгері ұмтылады. Бірінен-бірі бір елі ажыраспай, тағдыр айырғанша тату-тәтті тамаша өмір сүреді. Мәңгілік махаббат деп осыны айтатын болармыз.

Менің ұшқан ұям Семей облысының шығыс жағындағы Ақбұзау ауылы болса, Халиманың алтын ұясы сол облыстың батыс жағындағы Шыңғыс тауындағы (Абай ауданы) Жүрекадыр ауылы еді. Екеуіміз 1939 жылы Семей қаласында кездестік. Жанымызбен жанымыз жалғасып, артынан тәніміз бен тәніміз табысты. 9 жыл бір-бірімізге ғашық болып, 54 жыл қол ұстасып өмір сүргеннен кейін, екеуіміздің тәнімізді ажал айырды. Ал жанымыз жұптасқан күйінде қалды. Мәңгілікке жұптасқан бұл екі жан мен өлген күні ғана тірілік тұлғасынан айырылады. Бірақ, Абай:

— Ақыл мен жан мен өзім, тән менікі.

"Мені"мен "менікінің"мағынасы екі.

"Мен" өлмекке тағдыр жоқ әуел бастан,

"Менікі" өлсе-өлсін, оған бекі, деген ғой.

Сол кемеңгер айтқандай: Халима екеуіміздің ақылымыз бен жанымыз — мәңгілік махаббатымыз ешқашан өшпес деп үміттенемін. Басымыздан біз кешкен мәңгілік махаббатың ұлт ұрпағының жүрегінде өмір сүретініне сенемін.

Соңғы айтар сөзім:

— Еркектер! Әйелдеріңді қадірлеп, құрметтеңдер. Бұл қысқа ғұмырда саған тиетін мәңгілік бақыт, байлық, ұлылық — өз әйелің ғана! Одан айырылғанда кеудеңнен жаның шығып, салдырап қу сүйегің қалғандай күй кешесің!

— Әйелдер! Күйеулеріңді күтіңдер, аялап ардақтаңдар. Өмір деген өткінші дүниеде ерлі-зайыпты екі адамның татулығынан тәтті, достығынан күшті, махаббатынан биік ештеңе жоқ.

— Жастар! Қыздарды қадірлеп, құрметтеңдер: аялаңдар, ардақтаңдар, абыройын төкпеңдер. Өзің үшін жаралған "алтын балапанды" тауып, мәңгілік махаббатқа жетуге тырысыңдар.

2-4 қыркүйек 2001 жыл

Алматы, Абай даңғылы, 26

"Транзит " кафесі.

Жиырмасыншы сөз

(Халиманың жылын бергенде айтылған)

Бүгін менің жан жарым Халимадан адасып, сыңарынан айырылған аққудай аңырап қалғаныма 360 күн болды. Халиманы Жер-ананың құшағына берерде қабір басында сөйлеген сөзімде:

— Мен бүгін кеудемдегі жарты жанымнан айырылдым — жарымжан (жарты жан) болып қалдым, — деген едім.

Сол жарты жан қалпымда 360 күн өмір сүрдім. Жыл өтсе де жарты жаным бүтінделген жоқ. Бүтінделмейді, жарымжан қалпымда жазылмастан Өмірден өтемін.

Бүгін 360 күн. 360 күн бойына Халиманы жоқтаумен келемін: күн сайын күрсінемін, күңіренемін. Оны ойлап уһілегенде көкірегім қарс айырылады. Ол қайтыс болғанда 20 шақты газетте қазанама (некролог) жарияланды. Ол қайтыс болғаннан бері бір журнал, 3-4 газетте жоқтау сөзім шықты. Қазақ радиосынан Халиманың қасиеттерін айтып 4 рет сөз сөйледім. Бір рет теледидарға шығып, жарты сағат ол туралы әңгіме айттым. Әрине, оның бар жақсылығын айтып жеткізе алғам жоқ. Бірақ аз сөзімнің өзін көңіліме медеу еттім. Бұл 360 күнде күнделік дәптеріме Халиманы жоқтап 500 жол өлең жаздым. Екеуміз бір-бірімізді ең алғаш көрген күннен бастап, ең соңғы сағатымызға дейінгі оқиғалар тізбегінің тізімдерін қағазға түртіп, бастыларын дараладым. Сөйтіп, ол туралы жазуларды екшеп, үлкен романға әзірлік жасадым. Роман жазсам деймін. Жазып үлгірермін деп үміттенемін.

Мен Халимаға 9 жыл ғашық болдым. Одан кейін екеуміз қосылып, 54 жыл тату-тәтті, ләззатты өмір сүрдік. Жұбымыз жазылған жоқ. Дүниежүзіндегі көп ғашықтардың (Петрарка мен Лаураның, Данте мен Беатриченің, Қозы Көрпеш пен Баянның, Қыз Жібек пен Төлегеннің т.б.) қолы жетпеген мәңгілік махаббаттың алтын тәжін біз басымызға кидік!

Мен университетте отыз қыздың ортасында оқыдым. Оған дейінгі бозбала күнімде де, соғыс кезіндегі солдаттық шағымда да, студенттік уақытымда да бірде-бір қыздың кеудесіндегі қос анарына қолым тиген емес.

Мен журналист, жазушы болып жүріп, талай елді араладым. Талай көрікті әйелдерді көрдім. Бірақ, олардың ешқайсысына қол созған емеспін.

Халиманың ғана алмасын уыстадым. Тек Халиманың ғана етегін аштым. (Ұлы сөзде ұят жоқ!).

Біз Халима екеуміз бір-бірімізге пәк күйімізде қосылдық. Пәктігімізді мәңгі сақтадық. Пәк қалпымызда бір-бірімізден көз жазып қалдық. Мінеки, біздің махаббатымыздың мәңгілік болған себебі сол!

Сол мәңгілік махаббатың жібек жібінің үзілгеніне бүгін бір жыл болды, ағайын.

Халима адамдық дәуренін басынан өткеріп, ұзатылған қыздай болып, мәңгілік мекеніне қарай аттанды. Ол былтырғы жылдың 28 шілдесі еді... Халима мінген пәуеске-катафалканың соңынан 3 автобус, 27 жеңіл машина тізіле сап түзеді. Осы ұзын көштің алдында бір, сол жағында бір қызыл белбеуі МАИ машиналары қошемет көрсете ілесіп жүрді. Қызыл белбеулі машиналар алдан қарсы келе жатқан көліктердің бәрін төбеге ұрғандай тоқтатып, жол шетіне шегелеп тастады. Осыған көз тоқтатқан жігіттердің бірі:

— Апырай, мына Халима жеңгеміз министрдің әйелінен кем болмады-ау өзі! — депті.

Сонда оның қасында отырған екінші бір ініміз:

— Тіпті, кейбір министрдің өзінен кем емес десе де болады! – дейді.

Бұл диалогты мен артынан естідім. Мінеки, сондай салтанатпен барып, қазақтың асқар Алатауының Кеңсай төбесіне жайғасқан Халиманың басына бүгін сонау Маңғыстаудан арнайы әкелінген ұлутас деп аталатын сүттей аппақ ақ тастан өрілген алты қанат ақ отау көтерілді. Осыдан 1500 жыл бұрын салынған махаббаттың мәңгілік күмбезі Қозы Көрпеш пен Баян сұлу бейітіне ұқсайды. Өзіндей емес, әрине, пішіндес. Мен сол ұқсастығына қуанамын. Өйткені ол бейітті алғаш көргенімізде Халима: "Кейін екеуміз де осылай қатар жатсақ-ау!" деген еді. "Адаспай, алжаспай, ажыраспай!" дегені болар. Оның ол арманы орындалды. (Бір күні мен де жанына жайғасамын ғой).

— Біздің қолтықтасып келе жатқанымызды Қабанбай батыр көшесінен көргенде Тұманбай бауырымыз (Молдағалиев):

— Біздің заманның Қозы Көрпеші мен Баян сұлуы! — деп масаттанушы еді.

Біздің өзара әзілдесіп, жарқылдап күліп келе жатқанымызды Абай даңғылы бойынан көргенде Мұзафар пен Шапау достарымыз (Әлімбаевтар):

— Біздің Қыз Жібегіміз бен Төлегеніміз! — деп қуанушы еді.

Тұрсынбек пен Күбіра марқұм достарымыз (Кәкішевтер) бізді қанаттаса ұшып келе жатқан қос аққуға теңейтін еді!

Біздің Алматыда, Семейде, Павлодарда, Мәскеуде, Невельде, Подольскіде (әскери мұрағат), Киевте, Бресте (қаһарман қала) жұп жазбай қол ұстасып жүргенімізді көргендер көп. Солардың бірсыпырасы Халиманың жылына жайылған осы үлкен дастарқанның басында отыр.

Жақында, "Қазақ әдебиеті" газетінде жарияланған мақаламда мен "Жақсы жарға жан пида!" деп жаздым. Халима мен үшін жанын пида етті. Тірлігінің әр секундін, әр сәтін маған арнап өмірден өтті. Мені: "Аз уақыт болса да артымда қал, балаларымызға басшылық ет!" деп бұл дүниенің босағасына байлап кетті.

Біз тірлікте жұп жазбай өмір сүрдік. Өлгенде де қатар жатамыз. Қозы Көрпеш пен Баян сұлудың аспанмен таласқан зәулім мазары Шығыс Қазақстан облысының Аягөз ауданының жерінде тұр. Ал сол облыстың Абай ауданында туып, қамсыз сәбилік шағын Аягөзде өткізген, жетімдік қасіретті күндерін Семейде өткерген, Ұлы Отаны соғысы кезінде Қиыр Шығыста, Мәскеуде әскери қызмет атқарған, қалған өмірін, аналық ұлы міндетін Алматыда аяқтаған Абай қызы, Аягөз аруы, Семей сұлуы, Мәскеу жауынгері, Алматы тұрғыны Халиманың, — менің Халимамның, баға жетпес бақытым болған Халима Қалиәкпарқызы Өзбақанова — Нұршайықованың, кешегі Баян сұлу мен Еңлік арудың сіңлісі Халиманың күмбезі күмістей жарқырап, ақбас Алатаудың иығында тұр!

Биыл күзде "Қозы Көрпеш — Баян сұлу" жырының 1500 жылдығы кең-байтақ Қазақстан жерінде кеңінен аталып өтеді. Осы ұлттық рухани ұлы мереке қарсаңында Аягөз жерінде жерленген Баян сұлудың сіңлісі Халиманың басына ақ күмбез көтерілуін әрі ұлттық ырым, әрі адами мақтаныш етемін!

Мақтанды деп айыпқа бұйырмаңыздар, ағайын. Сөкпеңіздер. Ханның қызы емес, патшаның бәйбішесі емес, қарапайым қазақ қызы, менің момақан Халимамның басына мұндай ескерткіш орнатылғанына қалай қуанбайын. Қаражат қамдап, жарғақ құлақтары жастыққа тимей, осы күмбездің көтерілуіне аянбай қызмет еткен балаларыма мәңгі разымын! Халима жеңгесінің қайтыс болғанын газеттен естіп, сонау алыста Ақтауда жатқан ардагер азамат, белгілі сәулетші, атақты ақын, аяулы философ інім Сайын Назарбекұлы ықылас білдірді. Алыс Ақтау қаласынан арнайы келіп, жеңгесіне дұға бағыштап, жатқан жерін көріп, осы бой көтерген күмбездің жобасын жасады.

Сол жоба бойынша Маңғыстаудан әкелінген шөгіп жатқан ақ түйе тәрізді ақ тастарды өз қолымен нанша тіліп, Есберді Олжабаев інім күмбезді көтерді.

Осы көрікті күмбездің ішкі қабырғаларына, кешегі мәңгілік Күлтегін ескерткішіндей етіп, тамаша зергер-суретші Мұратбек Есболов бауырым Халима-ананың мейірбан, сүйкімді жүзін тас бетіне бедерледі.

Осы үш азаматқа шын жүрегімнен шексіз алғыс айтып, иықтарына Абылай ханның, Абайдың, Әуезовтің шапандарын жауып (соңғысынікі макинтош), бастарына хан қалпақ, қара тақия, шетен шляпа кигіземін.

Биылғы төпелеген қалың жауын, шудалары шұбатылған қара бұлттың астында қажымай қызмет етіп күмбезді көтерген қайратты құрылысшы інішектерім Асхат Айтмұхамбетовке, Ермек Бекбосыновқа, Айдын Баймұхамбетовке, Жанат Төлеубаевқа және Самат Жақыповқа өте ризамын. Олардың әрқайсысына өзімнің "Өмір өрнектері" кітабымның бір-бір данасын ескерткіш ретінде зор құрметпен сыйлаймын.

Халима күмбезін көтеруге өз шамаларынша қаражат қосқан азаматтарға: Нұрсұлтан Әбішұлы Назарбаевқа, Нұртай Сабильяновқа, Мұхтар Құл-Мұхаммедке, жиенім Нұржан Нұрмұхамбетұлы Әжімбетовке, Олжас Омарұлы Сүлейменовке, Мұхтар Шахановқа, құдам Керейхан Аманжоловқа, Алматы қаласы әкімінің орынбасары Алмат Зарлықұлы Мурзинге және басқаларға (барлығы 85 адам) шын жүректен алғыс айтамын. "Сіздерді Тәңір жарылқасын!" деймін.

Менің Халима туралы қысқаша естелігімді халыққа жариялаған "Жұлдыз" журналының, "Сарыарқа самалы", "Семей таңы", "Қас-қағым сәт" газеттерінің, Қазақ радиосының, "Қазақстан" арнасының "Ақжүніс" бағдарламасының ұжымдарына шексіз алғыс жолдаймын. Қазір ол естелік орыс, ағылшын тілдеріне аударылып жатыр.

Халимадан айырылып, аңырап қалғаннан кейін, менің жетімдігімді мүсіркеп, қазақ дәстүрі бойынша үйлеріне шақырып, бір шәугім шай берген, кейбірі иығыма шапан жапқан он үйдің адамдарына көптен-көп рақмет.

Енді айтылмаған не қалды? Күмбездің төбесінде неге ай, немесе жұлдыз, тіпті болмаса крест жоқ? Неге найзаның үшкір ұшы бейнеленген? — деген сұрақ бар шығар.

Ол сұраққа саңлақ сәулетші Сайынның өзі былай деп жауап берген:

— Ай — мұсылмандық, қызыл жұлдыз — коммунистік, крест — христиандық белгі. Діни ишара. Ал махаббат өз алдына дін. Ешқашан өшпейтін, жоғалмайтын, жойылмайтын дін. Өзге діндердің бәрінен де күшті дін. Ол адамның асыл жүрегін тесіп өтетін найза тәріздес ең өткір сезім. Мен ақ жеңгем Халиманың басына тек қана осы белгіні лайық көрдім.

Ол осылай деген еді. Мен інімнің бұл даналық жауабына шын жүректен ризамын.

Мен жан болып жаратылып, АДАМ болып дүниеге келгеніме бақыттымын!

Мен Халимадай ғажап жар сүйіп, мәңгілік махаббатты басымнан кешіргеніме бақыттымын!

Мен махаббаты мәңгі қадірлеп, қастерлеп келе жатқан қазаққа деген ұлы халықтың перзенті болғаныма бақыттымын!

Бұл менің жан жарым Халиманың жылына арналып жайылған дастарқан үстінде, оның басына мәңгілік ақ отау көтерілген тойын өткізген күнгі соңғы сөзім. Бірақ, бұл менің Халима туралы соңғы сөзім емес. Халима туралы үлкен сөзімді романымды "Мәңгілік махаббат жыры" деп атармын, бәлкім.

Екеумізді Тағдыр қосып, біз дүниежүзіндегі ең бақытты ғашықтардың қатарына кірдік. Мың мәрте шүкіршілік бұған!

Ойлап қарасам, бүкіл тіршіліктің, бар ғұмырдың мән-мағынасы, сән-салтанаты, қызық-шыжығы адал жар ғана екен.

"Жақсы жарға — жан пида!" дейтін себебім сол!

Сау болыңыздар.

Асыл махаббат аясында өмір сүріңіздер.

Халиманың жетісінде, қырқында оны еске түсіруге келгендерге "Махаббат, қызық мол жылдар" мен "Өмір өрнектері" кітаптарының 80 данасын қабыл алыңыздар. Сіздерге ескерткіш болсын.

Осы мәжілісте мен 5-ші және 6-шы инфарктке ұшырағанда Халима екеумізді жеке палатаға жатқызып емдеп, мені ажалдан алып қалған екі дәрігер отыр. Бірі республикалық кардиология институтының қазіргі директоры, профессор Әлихан Қазақбайұлы да, екіншісі сол институттың жетекші ғылыми қызметкері, бұрын Павлодар обкомында менімен бірге қызмет істеген досым Мұхи Көшімбаев марқұмның қызы (менің де қызым) Күлзида Мұхиқызы Көшімбаева. Сол сияқты мені алғашқы инфаркттерден аман сақтап қалған Қазақ ССР Министрлер Кеңесі Орталық ауруханасының бұрынғы Бас дәрігері Мұхтар Айтқазин және осында. Өмірімді сақтап қалған осы үш адамға ерекше құрмет көрсете иіліп, тағзым етемін. Өйткені мен қазір Сіздердің алдарыңызда сөз сөйлеп, тік тұрғаным үшін осы кісілерге және басқа дәрігерлерге қарыздармын.

Халима барлық дәрігерлерді, әсіресе, осы үшеуіңізді және аурухананың реанимация бөлімінің меңгерушісі болған Марат Әбдірахманұлы Баязитовты ерекше бағалап, құрметтеуші еді. Дәрігерлерді аялап, ардақтауға өте зор мән беретін.

Халима дәрігерлерге мейрам сайын сый-сыяпат жасап отыруды ешқашан ұмытпайтын. Біздің аурухананың, әсіресе, №48-қабинеттің дәрігерлері мен медбикелері Халиманың осы қамқорлығын әлі күнге дейін ауыздарынан тастамай айтып келеді.

Халима: Көктегі Құдай өз алдына, ал Жер бетіндегі Тәңір дәрігерлер деп есептейтін еді...

Халиманың жылына және оның басына ақ отау көтерілу тойына қатысқан бәрлеріңізге рақмет. Халиманы еске ала жүріңіздер. Ол бәрілеріңізді жақсы көрді. Шеттеріңізден құрметтеп, сыйлай білді.

Екеуміз ауырып жатсақ та әзілдесе беретін едік. 1997 жылы ол ауруханаға жатып, операцияға түсерде мен:

— "Жаман айтпай — жақсы жоқ". Сен олай-бұлай болып кетсең, менен құран дәметесің бе? Мен құран оқи білмеймін ғой, — дедім.

— "Халима! Халима! Халима!" деп менің атымды үш рет атап, "біз аманбыз, Сені ұмытқан жоқпыз!" десең жетеді. Немесе Абайдың бірер ауыз өлеңін оқы. Мәселен. "Айттым сәлем Қаламқастан":

Айттым сәлем, Қаламқас,

Саған құрбан мал мен бас. Халима!

Сағынғаннан Сені ойлап,

Келер көзге ыстық жас, Халима!

— десең болды. Одан соң:

Сенен артық жан тумас

Туса туар, артылмас, Халима!

Бір өзіңнен басқаға

Ынтықтығым айтылмас, Халима!

— деп жалғастырсаң және еркің.

Мен соны құран деп қабылдаймын, деді ол күліп. Ол жолы ауруханадан аман қайтты. Бірақ, Халиманың осы сөзін ешқашан ұмытпаймын, ағайын. Сіздердің де естеріңізде болсын. Егер Халима күмбезінің қасынан өтсеңіз, немесе Алматыдан Талғарға қарай кетіп бара жатқаныңызда оң жағыңыздан Алатау иығында ақ күмістей жарқырап тұрған күмбез көрінсе, Халиманың атын атап, бет сипаңыз. Құран білмесеңіз, Абайдың бір ауыз өлеңін оқыңыз. Рухы риза болады Сізге. Халиманың қасында жатқан мен де қоса қуанамын онда.

21-шілде, 2002 жыл,

Алматы,

"Айтұмар" банкет залы.





МІНӘЖАТ

5-мамыр күні кешке Тұрсынбек Кәкішев телефон соқты.

— Ертең Мырзабекті еске алу кеші болады. Соған келіңіз, — деді.

— Мен сырқатпын ғой, Тұрсынбек. Бара алар ма екенмін, — дедім оған.

— Жоқ, болмайды, ауру болсаңыз да келесіз, — деді ол әр сөзін шегелей айтып.

Әрине, баруым керек. Бірақ, барғанда не айтамын? Мырзабек бейнесін "Махаббат, қызық мол жылдар" романында жасадым. Романдағы Жомартбек сол. Одан қалғанын былтыр мен алдыңғы жылы "Жұлдыз" журналында жарияланған "Өткелдерде" айттым. Оларды қайталаудың қажеті не? Жұрт естімеген жаңа естелік айту керек. Ондай не қалды?

Мені қинаған бір ой осы болды.

Осыдан он жыл бұрын Мырзабектің 60 жылдығын атап өткенбіз. Ол алпысқа толуына бес айдай ғана қалғанда өмірден өтіп кетті ғой. Амандық болса, алпыс жылдығымды өткіземін деп әзірленіп жүр еді. "Менің тойыма не әкелесіңдер?" дейтін еді ол әзілдеп. "Сенің тойыңа өзіңде жоқ нәрсе апарамыз" дейтінмін мен. "Менде бәрі де бар ғой. Сонда не әкелесің?" дейтін ол ойлана түсіп. "Оны той күні қолыңа ұстатқанда көресің".

Шапан-шапқыт өз алдына ғой. Мен Мырзабекке мүлде елеусіз бір нәрсе тағы да әзірлеген едім. Өзге ғалым жазушылардың қалталарында визиткалары толып жүргенде, мұндай дүние Мырзабекте ешқашан да болмайды. Өйткені ол ондай ұсақ-түйекке мән бермейтін. Сондықтан мен оның аты-жөні, атақ-лауазымы, үйі мен кеңсесінің әдіріс-телефондары жазылған 300 дана визитка жасатып, тықтырып қойғанмын. Мерейтойы күні қолына тапсырармын деп ойлағанмын.

Әрине, ол қуанатын еді. Өйткені ол мерейтойына жетпей, қайтыс болып кетті.

Досымыздың алпыс жылдығы оның өзінсіз өтті. Оның көптеген жора-жолдастары жылы-жылы естеліктер айтты. Қазақтың ұлы ақыны Әбділда Тәжібаев оған арнаған өлеңін оқып, халықты қатты тебірентті.

Мырзабек дүниеден өтерде екеуміз ауруханада бірге жаттық. Ол төменгі қабаттағы бөлмеде, мен жоғарыда болдым. Сонда маған баспадан жаңа ғана шыққан "Ғасырлар сыры" деген ең соңғы кітабын әкеп сыйлады. Бірінші бетіне әдейі арнап мынадай үш шумақ өлең жазыпты.

Қадірлі Әзілхан!

Табиғаттың сыры бар ашылмаған,

Деректер көп әлі де басылмаған.

Кейде олай жорылған, кейде бұлай,

Адамзаттың тарихы ғасырлардан.

Білсем-дағы әлжуаз өз жайымды.

Көп іздендім, тауысып көз майымды,

"Қудық қаздым инемен" ерінбедім.

Жақындығын білсем де "күз" айымның.

Жазғаным жоқ тарихта қалайын деп,

Қаламақы молырақ алайын деп.

Аямадым жүректі, жараладым.

Кәдесіне жастардың жарайын деп.

Өзіңнің Мырзабегің.

30.07.88. Аурухана.

Біз оның жаңа кітабын үйден ыстық мәнті алдырып "жудық". "Халиманың мәнтісін сағындым" деп, ол осы дәмді қалады. Ac үстінде көп қызықты әңгімелер айтты. Ең соңында Мырзабек:

— Ауруханадан шыққаннан кейін бұл кітапты дүкеннен көп етіп сатып алып, достарымның бәріне таратып беремін, — деді.

Бірақ, ол тарата алмады. Ертеңінде қайтыс болып кетті.

Оның алпыс жылдығында "Ғасырлар сыры" кітабының алпыс данасын сатып алып, жиналғандарға мен тараттым. Оның қағазға түсірген ең соңғы қолтаңбасы маған арнаған өлеңін 60 дана етіп, фотоға көшіртіп, оларды жиналған жұртқа үлестірдім. Оған арнап алған шапанымызды артында қалған жалғыз ұлы Ерденнің иығына жаптым. Жан жары Зураға көйлек кигізіп, мойнына шәлі орадық. Ең соңында Мырзабекті қуантамын деп арнайы жасатқан визиткалардың 60 данасын залда отырған адамдарға бөліп бердім.

Тұрсынбекпен сөйлескеннен кейін баяғы визиткалардың қалдығын іздедім. Бар екен. Солардың 70-ін санап алдым. Олардың бәріне "Дүйсенов" деген сөздің алды-артынан "70" "жыл" деген екі сөзді жазып, аяғына: "Әуезов мұражайы, 6. V. 1999. Әз. Нұршайықов" деп қол қойдым. Бұл жұмысты түнгі сағат он бірде бітірдім.

Таңертеңгі сағат алтыда дәрі ішуге ояндым. Осыдан бастап әр екі сағат сайын күні бойы (түнгі он екіге дейін) бір-екі таблеткадан қылғытумен боламын. Сол себепті, көбіне, таңертеңгі алтыдан кейін ұйықтамаймын: кітап оқимын, радио тыңдаймын, әр түрлі ойлар ойлап, афоризмдер шығарамын.

Бүгін таңертеңгі оразамды дәрімен ашқаннан кейін, Мырзабекті еске алу кешінде ол туралы оригинальный не айтамын деп ойлаумен болдым. Еске aлy кеші күндізгі сағат он екіде Әуезов мұражайында басталады. Айтатын ойымды соған дейін реттеп алуым керек. Толықтап жазып алуға уақыт тығыз, үлгере алмаймын. Ауызша айтуға тура келеді. Алдын-ала жазып алмаған сөз шашылып, шашау шыға береді. Бірақ, амал жоқ.

Осы жайларды ойлап жатқанымда "Махаббат, қызық мол жылдар" романы прототиптерінің дөңгелек шеңберге салынған суреті есіме түсті. Ол суреттер роман бойынша деректі фильм түсіру кезінде компьютермен жасалынған болатын. Басты бейне прототиптерінің ең жоғарғы жағында Мырзабектің суреті тұрған. Оны еске түсіру жиналысына келгендерге бұл да елеулі ескерткіш болуға тиіс. Сондықтан сағат тоғыздан кейін көшедегі ксерокстердің біріне апарып, оны 70 дана етіп бастырып алуым керек. Кенет келген бұл ойға қуанып, төсектен тұра сала сол суретті іздедім. Бір данасы сақталған екен.

Алты адамның кішкентай суреттері салынған гүлдесте (букет) сияқты суреттерді 70 дана етіп бастырып әкеліп, олардың әрқайсысының сыртына: "Сізге М.Т. Дүйсеновтің 70 жылдығына арналған еске алу кешінен ескерткіш. Әз.Нұршайықов. 6. V. 1999 ж. Алматы, Әуезов мұражайы" деген сөздер жазып, қолымды қойдым. Осы шаруаны тындырып бола берген кезде Мырзабектің мені 1947 жылы Семейге шығарып салғаны сап етіп ойыма орала кетті.

Мен Ұлы Отан соғысынан келгеннен кейін университетке оқуға түстім. Студенттер арасынан тапқан жалғыз досым Мырзабек болды. Екеуіміз жатақханада алты ай бойы бір кереуетте жаттық. Сол кезде 1946 жылдың аяғында менің сүйген қызым Халима әскерден қайтты. Семей облысының Шар ауданына барып, мұғалім болып орналасты. Мен Халимаға жетуге ынтықтым. Университеттен жарты жылға академиялық демалыс алып, елге кетуге қамдандым.

Мырзабек менің оқуды тастап кетуіме қарсы болды.

— Халиманы қайтесің, осындағы отыз қыздың біреуін алмайсың ба? – деді. Онда біздің курста отыз қыз бар болатын.

— Маған Халимадан басқа қыздың керегі жоқ, — дедім оған.

Ол мені I Алматы вокзалына шығарып салды. Мен №54 Ташкент-Новосибирь поезына билет алдым. Вагонның алдына келгеннен кейін Мырзабектің менің кері қайтпасыма көзі жетсе керек, күрсініп, басын шайқады. Содан соң:

— Мені қайда қалдырдың, досым-ау? Кімге қалдырдың? – деді қиылып.

Мен күлдім. Күлгенім "Қыз Жібек" қиссасындағы Төлегеннің қыз іздеп, Ақ Жайыққа аттануы ойыма орала кетті. Сонда шешесі Төлегенге: "Қарағым, алысқа аттанба, таңдап жүріп бір қыз осы жерден ал!" деп тілек ететін. Бірақ, Төлегеннің алған бетінен қайтпасын білген соң: "Бізді кімге тапсырдың?"дейтін ұлына. "Бір Құдайға тапсырдым" деп Төлеген боз жорға атын орғытып Жайыққа қарай жөнеле беретін.

Біздің курста менен басқа соғыстан келген тағы да үш ұл бар болатын. Олар менен кейін келіп қосылған Амантай Байтанаев, Қайсар Қасымбеков және Бүркіт Ысқақов деген майдангерлер еді. Мырзабектің өзімен құрдас Байтан Кәдірқұлов деген бозбала жігіт және бар. Отыз қыздың ортасында қаздай қалқып жүрген сол жігіттерге тапсырдым деп айтпақ болып, өлеңдетіп былай дедім:

Жаяу әскер взводын,

Маң-маң басып бастаған,

Жаудан қорқып, саспаған,

Оң қолын оқ жұлып әкетсе де,

Кейін қарай қашпаған

Амантай ерге тапсырдым.

Коккинаки секілді,

Көк жүзінде ойнаған,

Самолетін шүйілтіп,

Фашистерді төбеден

Бомбалауын қоймаған,

Сұлуды көрсе сұқтанып,

Тамсануға тоймаған,

Қайсардай сері ұшқышқа,

Бір өзіңді тапсырдым.

Биязы ылғи жүретін,

Жымиып қана күлетін,

Сабағын жақсы білетін,

"Сөз патшасын" сағалап,

Өлеңнен "үйрек"ілетін,

Төмен ұстап дауысын

Сөз сөйлейтін үркітпей,

Қан кешіп келген қаһарман.

Жауынгер ағаң Бүркіттей.

Қырандарға тапсырдым.

Рамазан мен Байтандай

Ұландарға тапсырдым.

— Тағы кімге? — деді Мырзабек күлім қағып, дереу маған жауап беруге асыққандай болып.

— Тағы ма, тыңда, — дедім мен өлеңімді ары қарай жалғап.

Көздері оттай жайнаған,

Бұлбұл құстай сайраған,

Жүрегінде бәрінің

Мөлдір махаббат мөлтілдеп,

Достық, мейір, сыйластық,

Тай қазандай қайнаған.

Сүйкімділік шырайы,

Тілді тас қып байлаған;

Мәнтай, Майра, Күлкендей,

Үш Әсия, Перизат,

Сәния мен Сақила,

Камалия, Шарипа,

Қанафия, Нұржамал,

Халжан менен Құлзайдай

Жұмабике, Төлеудей,

Ақанай мен Нәзила,

Бағдат, Бикен секілді.

Аққу мойын, қолаң шаш,

Қыр мұрынды, қиғаш қас,

Отыз қызға тапсырдым!

Осылай деп Мырзабектің қолын алдым. Паровоз бұрқырата бу шашып, Семейге қарай жүргелі тұр... Мырзабек қолымды босатпай, Қыз Жібекке қарай аттанып бара жатқан Төлегеннің шешесінің әуенімен, ол да өлеңдете боздатып қоя берді:

Уа, көл иесі, Қамбар-ау,

Шөл иесі, Қамбар-ау!

Әзілхан деген досыма

Әрқашанда көз сал-ау.

Адасса жолға салып жүр,

Көз жазбай, қойдай бағып жүр.

Барлық пәле-жаладан,

Бір өзің қорғап, қағып жүр.

Жаны жібек бұл жігіт,

Төлегендей талпынып,

Ғашық жүрек алқынып,

Төрт жыл тосқан жан жары

Халимаға жетсем деп,

Уа, көл иесі, Қамбар-ау!

Бұған қарсы дұшпанды

Қаңылтырдай қабыстыр.

Халима мен екеуін

Желімдей етіп жабыстыр.

Айқастырып білегін,

Қабыл етіп тілегін,

Мәңгілікке табыстыр!

Алло Әкпар!

Ол осылай деді. Бұл адал достың ғана аузынан шығар ақ батадай мінәжат сөз еді. Оның оң батасы қабыл болды.

Мырзабек батасын бітірген кезде "бақ" етіп, паровоз қозғалды. Мен ырғып вагонға міндім. Содан соң қара паровозды көңілмен қамшылап, екі аяқпен еденді тепкілеп:

Бектен мінер сұр қасқа,

Шаба алмаса, үр басқа!

Батырлық, байлық кімде жоқ,

Ғашықтық жолы бір басқа! –

деп әндетіп, Алматыдан Семейге қарай тартып бердім.

Бұл бұрын айтылмаған деталь. Бүгінгі Мырзабекті еске алу кешінде осыны айтуым керек деп шештім.

Дереу букет-суреттердің сыртына сөз жазуды тоқтатып, осы шумақтарды ойыма түсіріп, бөлек қағазға түрте бастадым. Сурет сөздерін жиналыс үстінде жазармын деп ойладым. Алдымен Тұрсынбектің өзі "Дос туралы сөз" деген тақырыпта баяндама жасайды. Содан кейін мен сөйлеймін.

Сөйтіп, Семей жақта Халимаға үйленіп, Ақбұзау ауылындағы Отан соғысында опат болған әкем үйінің өшіп қалған (шешем соғыс кезінде өлген) түтінін түтеттім. Содан кейін жан жарымды ақ білегінен ұстап Алматыға алып келдім. Халима ЖенПИ-ге түсті. Мен отыз қыз бен алты ұлдың ортасына оралдым. Олармен бірге университет бітірдім. Біздің курстан университет бітірген Мырзабек екеуміз Ғылым академиясының аспирантурасына жолдама алдық. Соған түстік. Ол ғалым болып шықты. Мен бола алмай қалдым. "Социалистік Қазақстан" газеті ("Егемен Қазақстан") мені қызметке қабылдап аспирантурадан қол үздірді.

Мен Мырзабекті ешқашан ұмытпаймын, үлкен портреті кабинетімде қарсы алдымда тұр. Маған арнаған соңғы өлеңінің фотокөшірмесі жазу үстелімнің үстінде жатыр. Өзі сыйлаған он бес кітабы сөрелерде тізулі. Мырзабек деген аты жүрегімде жазулы, жанды бейнесі кітаптарымда сақтаулы.

Мен үйден ұзап шыға алмаймын. Бірақ, Халиманың демеуімен барып, Мырзабекті еске алу кешіне қатысамын. Оны жақсы көрген адамдармен жүздесемін. Бір кезде ол өзінің салалы саусақтарымен сан рет қысқан алақандарды ұстаймын. Бұл мен үшін үлкен ғанибет.

Кеште мен Мырзабек туралы осы естелікті айтамын. Айтамын да:

— Бізбен бірге оқыған Амантай асқар таудай болып әне отыр. Атақты жазушы. "Сұлуды көрсе сұқтанғыш" сол Қайсар әне отыр. Өмір бойы ЖенПИ-де сабақ беріп, сан сұлуды тәрбиелеген саңлақ-педагог. (Кеше хабарлағанмын. Бүгін олар да келуге тиіс). Мен, міне, естелік айтып тұрмын. Ал, Мырзабек "Көл иесі Қамбарға" жалынып:

Әзілхан мен Халима екеуін,

Желімдей етіп жабыстыр.

Айқастырып білегін,

Қабыл етіп тілегін,

Мәңгілікке табыстыр!

Алло Әкпар!—

деп мінәжат еткен Халима да осы залда отыр. Оның бізге бұл батаны бергеніне биыл 52 жыл болыпты. Адал достық ақ батасы қабыл болды! деймін. Мен осы сөздермен естелігімді аяқтаймын. Өзі қысқа. Жұрт жалықпайды. Осыдан жарты ғасыр бұрын Алматы вокзалының басында Мырзабек екеуміздің арамызда болған диалогтың еске түскен жолдарын қағазға көшіріп алып, сағатқа қарадым. Тура бір жарым болған екен. Еске түсіру кеші екіде басталады. Асығып орнымнан тұрып, дереу киіне бастадым.

13 мамыр 1999 ж.

Қызылорда облысының әкімі Б.Сапарбаевқа

Құрметті Бердібек інім!

Бұрын, Рымбек Байсейітов марқұм министр кезінде Сіздің мекемеге кіріп-шығып жүретін едім. Рәкең менің Ұлы Отан соғысында қатар жүріп, қан кешкен досым болатын. Бәлкім, сол кезде Сіз бен біз кездескен де болармыз.

Кездессек те, кездеспесек те Сізге сәлем жолдаймын.

Сәлем соңынан айтайын дегенім мынадай сөз. Ұлы Отан соғысынан келе сала студент болдым. Қазақ мемлекеттік университетінде оқыдым. Студент кездегі менің Байсейітовтен кейінгі екінші досым Сіздің жерлесіңіз Мырзабек Төлегенұлы Дүйсенов деген азамат болды. Мен оны өзімнің "Махаббат, қызық мол жылдар" романымда Жомартбек ("жомарт", "мырза" деген сөздің синонимі ғой) деген атпен бейнеледім. Кейінгі жылдарда (1997-1998) "Жұлдыз" журналында жарияланған "Өткелдер" деген роман-естелігімде сол досымның адамгершілік, азаматтық қасиеттері туралы тағы да айттым.

Міне, сол қазақ еліне аты мәлім, әйгілі азамат, атақты ғалым, белгілі жазушының (он шақты повесі және төрт кітаптан тұратын ғылыми-этнографиялық үлкен романы жарияланған) туғанына 70 жыл толды. Жақында, Алматыдағы М.О. Әуезов мұражайында, одан кейін Қазақстан Жазушылар одағында қаланың зиялы қауымы оны әспеттеп атап өтті. Ол жайында газеттерде мақалалар басылып ("Қазақ әдебиетінде" С. Дәуітұлының "Егемен Қазақстанда" профессор Тұрсынбек Кәкішевтің, т.б.), радио және теледидардан арнайы хабарлар берілді.

Осы оқиғаға орай ағалық ретінде Сізден мынаны өтінемін:

Ардақты азамат, атақты ғалым, көрнекті жазушы Мырзабек Дүйсеновке оның туған елінің орталығы Қызылорда қаласының бір көшесіне және облыс мектептерінің біріне есімін беруге қамқоршы болсаңыз екен.

Ұлы Отан соғысының қаһарман батырларының бірі, майдангер досым марқұм Байсейітовтің тұрған үйінің қабырғасына ескерткіш-тақта орнатып, есімін есте қалдыруды тілек етіп, 1995 жылы Президентке хат жолдаған едім. Ол кісі өтінішімді қолдады; марқұмның үйінің қабырғасына ескерткіш-тақта орнаттырып, Семей қаласының бір көшесіне және ондағы Қаржы-қаражат колледжіне Р.С. Байсейітов есімін бергізді.

Енді қазақ халқының ардагер ұлдарының бірі Мырзабек Дүйсеновке байланысты осы өтінішімді Сіз де ілтипатқа алар деп үміттенемін.

Бұл хатқа Мырзабек ағаларыңыздың қайтыс болардан бір күн бұрын маған арнап жазған ең соңғы өлеңінен фотокөшірмесі мен аталмыш роман кейіпкерлерінің прототиптері бейнеленген құжатты қоса жіберіп отырмын. Ең жоғарыда бірінші боп тұрған Мырзабектің суреті.

Бұл бір сөз, Сізге айтайын деп отырған екінші сөзім және бар. Ол сөзім мынадай: Сіздің әкімшіліктегі азаматтардың қолында тағы бір асыл азамат, жазушы-журналист, сол елдің перзенті Байжігіт Әбдіразақовқа лайықты ескерткіш белгілер орнатуды тілек етіп, Қазақстан Жазушылар одағы, Қазақстан Журналистер одағы, "Егемен Қазақстан" газетінің редакциясы, Қызылорда облысының ардагер журналистері жазған бір топ хат жатыр. Соларды алдырып қарап, тиісті қамқорлық көрсетуіңізді және сұраймын. Бұл мәселе жөнінде Сіздің қабылдауыңызға кіре алмай жүрген сол қалада марқұмның жесірі Жарсыбике Әбдіразақова деген апаңызды әкімшілікке шақырып, сөйлессеңіз мейірбандық мархабат болар еді.

Зор құрмет,

ағалық сәлеммен

Әзілхан Нұршайықов.

("Қазақ әдебиеті" газеті, №25 (2603),

18-25 маусым, 1999 жыл).





СҰХБАТ

Ұрпақта немере тәтті,

Тұрмыста татулық тәтті.

Біздің отаудың бүгінгі қонағы белгілі қаламгер, Қазақстанның Халық жазушысы Әзілхан Нұршайықов. Оның есімі иісі қазаққа таныс "Махаббат, қызық мол жылдар" романымен белгілі. "Алыстағы ауданда", "Жомарт өлке", "Алтын соқпақ", "Махаббат жыры", "Ақиқат пен аңыз", "Өмір өрнектері", "Тоғыз толғау", "Қаламгер", т.б. кітаптардың авторы.

Тілші: — Әзілхан аға, жарыңызды отырыстарда, әлде бір басқосуларда қызғанған күндеріңіз болды ма? Оның ше?

Ә.Н: — Болды. Халима екеуміздің ең алғаш қосылған кезіміз еді. Онда Халима "Суық бұлақ" мектебінде мұғалім болатын. Мектепте Бірінші май мерекесіне арналған кеш болды. Мұғалімдер, ауыл активтері, әйел-еркек көп жиналды. Кейбір ер мұғалімдер, ауыл жастары Халиманы қайта-қайта биге шақырады. Халима бас тартпай бәрімен де билеп кетеді. Өзіңнің өлдім-талдым деп қолың әрең жетіп, жаңа ғана үйленген жарыңды бөтен біреудің құшағында көру қиын екен. Қызғаныштан ішім күйіп кетті де, сыртқа шыға жөнелдім. Түн болатын. Далада жауын құйып тұр екен. Есік алдындағы электр бағанасына сүйеніп, жауынның астында тұрдым да қойдым. Бір уақытта іштен жүгіріп Халима шықты. Қараңғыда әрі жүгірді, бері жүгірді. Анда-санда "Әзіл! Әзіл!" деп дауыстап қояды. "Иә!" дедім бір кезде даусым әрең шығып. Ол жүгіріп жаныма жетіп келді.

— Айналайын-ау, қайда жүрсің? Неғып тұрсың жауынның астында? — деп құшақтай алды. Құшақтаған кезде жаңағы ашуымның қайда кеткенін білмей қалдым.

— Ішім күйіп кетті, — деппін аузыма не сөз түскенін аңғармай.

— Неге?

— Сені басқа біреулер құшақтағанда!

— Жаным-ау, ол бидің тәртібі ғой. Биге кім шақырса, соны мен ортаға шығып билеу керек. Шықпай қою көргенсіздік болады, — деді ол мені аймалап.

— Білмеймін! — деп мен басымды шайқадым.

— Жүрші ішке кірелік. Мен енді ешқашан да ешкіммен билемеймін! Биі құрсын! — деді менің қолтығымнан алып.

Содан кейін ол өзгемен ешқашан биге шыққан емес.

Оның да бір рет мені қызғанғаны бар. Ол кезде Павлодарда тұратынбыз. Облыстық газеттің редакторы кезім. Очерктерім республикалық газеттерге үсті-үстіне жарияланып, очерк кітаптарым бірінен соң бірі шығып жатқан уақыт. Өзім шешен, өзім көсеммін. Ел сыйлайды, халық құрметтейді. Ойын-тойларынан қалдырмайды. Қонаққа жиі шақырады.

Сол күндердің бірінде басшы азаматтардың бірі қонаққа шақырды. Әйелдерімен бірсыпыра адам жиналған екен. Әзіл айтып, әңгіме соғып отырдық. Ән де айтылды, би де биленді. Билемеген Халима екеуміз ғана. Мен биді шын білмеймін, ол білсе де "білмейді". Бір кезде біреу:

— Ал, "Сүйіс" ойынын ойнайық, — деді.

Ол бұрын естімеген ойыным еді. Сөйтсем, қазақша орамал тастау ойынына ұқсайды екен. Бастаушы ойын шарты бойынша маған:

— Сіз кімді жақсы көресіз? —деді.

Мен жан-жағыма қарасам, қарсы алдымда Гүлшара деген келіншек отыр екен. Гүлдей майысқан, әжептәуір өнді әйел болатын. Облыстың басшы қызметтерінің біріне Алматыдан жаңадан келген жігіттің әйелі еді. Соған көзім түсіп кетті де:

— Гүлшараны, — деп қалдым.

— Дәлелдеңіз.

Мен Гүлшараның қасына барып сайрай кеп жөнелдім.

— Әйелдің бәрі сұлу. Сіз де сұлусыз. Сұлулықтың үстіне сізде жайдары көңіл, жұмсақ мінез бар екен. Осындай сұлу да сүйкімді хор қызыңдай әйелді сіздің күйеуіңіз күнде сүйеді. Ол бақытты кісі. Ал сіз маған бетіңізден бір рет сүйгізсеңіз, өмірі ұмытпастай сыйлық жасаған болар едіңіз, деп еңкейіп, келіншекке басымды идім. Келіншек "рахмет", "сүймей-ақ қойыңыз" немесе "қолымнан сүйіңіз" дейтін шығар деп ойладым. Сөйтсем "сүйіңіз" дегені сызылып. Мен келіншекті құшақтап, бетінен сүйдім.

Ойын шарты орындалды. Жұрт қол шапалақтады.

Той тарқап, біз үйге келдік. Әйелімде үн жоқ. Бірнеше күн осылай болды. Мен не жаздым деп ойлаймын. Себебін таба алмаймын. Әбден көңілім күйзелді. Сөйтсем, ол анада қонаққа барғанда бейтаныс келіншектің бетінен сүйгеніме өкпелеп қалыпты.

— Жүз грамм арақ ішіп едің, бас салып бөтен әйелдің бетінен сүйдің. Екі жүз грамм ішсең, етегіне жармасатын түрің бар. Менің көзімше бөтен әйелдің бетінен сүйгеніңе ішім күйді. Мені қойшы, сонша жеңілтектік көрсеткенің жұрттан ұят болды. Мен жалпы қызғаншақ әйел емеспін, оны өзің білесің. Қызғанбайтыным мен саған шексіз сенемін. Бірақ, мына қылығыңа қиналмай қала алмадым, — деді.

Осыдан кейін мен ойын-тойда "Сүйіс" ойынын көрсем аттонымды ала қашатын болдым. Бұрын әзілдеп әйелдерге әр нәрсені айта беретін едім. Оны да мүлде қойдым. Сегіз жыл Павлодарда болғанда жасаған бір "қылмысым" жұрт көзінше бір әйелдің бетінен сүю болыпты. "Сүйіс" орнынан сырт қалғаным сияқты, өмір бойы қарта ойнаған кісі емеспін. Арақты да аз іштім. Ойын-тойда екі рөмкеден артық тамағымнан өтпейді. Табиғаттың маған берген осындай бір шектеуіші болды. Жұрт зорласа да жүрмейтін еді. Осының бәрі ортамызда ешқандай ұрыс-керіс, дау-жанжал шықпауына себеп болды.

Тілші: — Баспасөз беттерінде аракідік көрініп қалып жүрген "екі әйел алу туралы" пікірге көзқарасыңыз қалай?

Ә.Н: — Көп әйел алу дегенге мүлде қарсымын. Бір еркекке бір әйел жетеді. Егер көп әйел алуға жол берілсе, Қазақстан қазақ елі емес, бұқа-текелер, айғырлар мен қошқарлар еліне айналады. Көп әйел алу әйелді қорлау, махаббатты аяққа таптау, адамгершіліктен ажырау.

Өзім осылай деп ойлаймын.

Тілші: Ер адамның асханаға араласуы туралы не айтасыз?

Ә.Н: — Қолдан келсе, әр нәрсені істей білген жон. "Өнерді үйрен, үйрен де жирен" деген ғой атамыз қазақ. Ал, аспаздық — үлкен өнер. Қолдан келсе, жұмысыңның жағдайы көтерсе, асханаға араласып, ас істеуге әбден болады. Бұл үй жұмысы басынан асып жататын әйелдер қауымына үлкен көмек.

Өз басым, асханаға ешқашан араласқан емеспін. Ақша ұстамаймын, азық-түлік дүкендеріне бас сұқпаймын. Базардан алты шақырым аулақ жүремін. Менің бар баратыным кітап дүкені. Кітапқа қанша ақша жұмсасам да әйелім қабақ шытқан емес. Кітапқа керек десем, ол қолындағы соңғы теңгесін береді. Осы кеше ғана 2165 теңгеге "Лермонтов энциклопедиясын" сатып алдым. Біздің бар ақшамыз асқа, дәріге, кітапқа және пәтерақыға жұмсалады.

Тілші: — Ең алғаш әке болған күнгі көңіл-күйіңізді, сезіміңізді әңгімелеп берсеңіз.

Ә.Н: — Айтайын. Ол кезде мен Семей облыстық "Екпінді" газетінде уақытша қызмет істеп жүргенмін. Шар, Жарма, Көкпекті, Ақсуат аудандары бойынша меншікті тілші болатынмын. Үйіміз Шар ауданының орталығы Шар стансасында еді. Халима екіқабат болатын. Айы-күні жақындап қалған болса керек. Бірақ, біз оны білмейміз. Жас кезіміз ғой.

Сол кезде редакция шұғыл тапсырма беріп, мен алыстағы Ақсуат ауданына жүріп кеттім. Қаперімде түк жоқ. Әйелім күле сөйлеп, мені вокзалға шығарып салды. Пойызбен Жаңғызтөбе стансасына жетіп, одан әрі кездескен көлікке септесіп, Ақсуатқа жетпекшімін.

— Сен сәбиіміздің кім болуын қалайсың? — деп әйелім перронда тұрып сұрады.

— Ұл болғанын ба, қыз болғанын ба?

— Бәрібір, — дедім мен. — Өзің ше?

— Өзім ұл болса екен деймін.

— Неге?

— Сенің әкең де, ағаң да соғыста опат болды. Бір атадан жалғызсың. Сәбиіміз ұл болып, ұрпақтарың жалғасса деймін ғой.

— Айналайын, ақылдым. Бұйырғаны болар, — деп мен жарымды құшақтап бетінен сүйдім.

Редакция тапсырмасын орындап, жол азабын тартып, әрең дегенде қайтадан Шарға жеттім. Келсем, келіншегім босанып қалыпты. Босанғанда өлім аузынан қайтыпты. Оның бәрін артынан білдім.

Ол 1948 жылдың көктемі еді. Аудан басшылары колхоздан бақша салатын жер алған. Бізге де үш сотық жер тиген. Соған картоп отырғызуға жолдастарымыздың әйелдерімен бірге Халима да барады. Жыртылған жерге картоп отырғызып жүргенде толғақ басталады. Әйелдер оны он бес шақырым жердегі Шар стансасына қалай жеткіземіз деп сасады. Сирек жүретін машиналардың жолын тосады. Бір машина тоқтамай кетеді. Екінші машина көрінгенде он бес әйел қол ұстасып, машинаның жолында: "Осылай да осылай, мына екіқабат әйелді стансаға жеткізбесең, қазір машинаңның күл-талқанын шығарамыз" деп, күрек, тесе, ломдарын кезеп тұрып алған екен. Шофер амалсыздан екі жолдасымен екіқабат әйелді машинаға отырғызып, үйге жеткізеді. Үйге кіре бергенде шар етіп сәби жерге түседі.

Әйелдер дер кезінде жеткіздік-ау деп қуанып кетеді. Бірақ, баланың жолдасы түспейді. Түн ортасы болады. Халиманы аудандық ауруханаға жеткізу керек дейді бірі. Оған көлік керек. Түн ішінде кім көлігін бере қояды. Ақыры біреудің өгіз арбасын жалдап, таң ата әйелдер Халиманы ауруханаға жеткізеді. Дәрігерлер аман-есен баланың жолдасын түсіреді.

Міне, осы хабарды естігенде менің жаным түршікті. Әйелім босанғалы отырғанда жолаушы кеткеніме қиналдым. Білмегендік, әрине. Әйелімнің қашан босанатынын мен де білгенім жоқ, ол да болжай алмаған.

Әйелім ауруханада екі күн жатып, бөпесін алып үйге келген екен. Төсекте бөпесін қасына алып жантайып, жатыр. Менің кіріп келгенімді көріп күліп сала берді. Мен оның жүзінен бұрын көрмеген ерекше бір жылылықты аңғардым. Тостағандай көздері шүңірейіп жүдеп қалса да, екі езуінен нұр шашырап жатқандай әсер етті. Шүңірек көзің түбінен әлдебір өзгеше бақыттың ұшқындары жарқылдайды. Ол аналық бақыттың асқақ ұшқыны екен ғой.

Бұрын қызымыз болса атын Жанна деп қоямыз деуші едік. Бұл француздың қаһарман қызы "Жанна Д. Арк" аты, кітапты көп оқыған Халиманың жадында жүреді екен.

— Қыз болса, мен осылай деп қоямын. Ал, ұл болса оның атын сен қой, — дейтін маған.

— Жарайды, мен ойланайын, — деуші едім. Осы жолы Ақсуат сапарынан қайтқанша ойлап, лайықты атты әлі таппағанмын.

Мен есіктен кіріп келгенде ол орнынан ептеп тұрып:

— Міне, Жаннан! — деп кішкене сәбиді қолыма ұстатты.

Беті бір-ақ уыс болып, кішкентай сәби пыс-пыс етеді. Көзін тарс жұмып алған. Оны қолыммен ептеп ұстап, титімдей маңдайынан иіскеп қалғанымда бір тәтті иіс бұрқ етіп мұрныма келді. "Сәби иісі осы екен ғой!" деп ойлауым-ақ мұң екен, өнебойым шымырлап, көңілім иіп қоя берді.

Баламыздың туғанына жеті күн толғаннан кейін оған Жанна деген атын жаздырып, туу туралы куәлік алайық деп аудандық ЗАГС-ке бардық.

— Бізге метрика керек! — деп мақтанышпен сәбиімізді әлпештей жоғары көтеріп қоямын. Есіктің кішкентай тесігінің ар жағында отырған әйел бірдеңе деп бізге қарай қолын созады. Көкірегімді кернеген қуаныш құлағымды тарс бітеп тастағандай, әйел сөзін ести алмаймын. Баланың аты кім деп сұраған екен деп:

— Жанна, аты Жанна! — деп айқайлаймын арғы жаққа. Халима күліп мені иығымнан тартады.

— Атын сұрап тұрған жоқ, неке куәліктеріңді көрсет деп тұр, – дейді.

Біз бірімізге-біріміз қараймыз. Ол не нәрсе деп бірімізден біріміз көзімізбен сұраймыз.

— Ол не нәрсе? — деймін әйелге.

— Неке куәлігі дегеннің не екенін білмейсіздер ме?

— Жоқ. Бізге ешкім берген жоқ.

— Ендеше біз сіздерге алдымен неке куәлігін толтырайық, метриканы содан кейін береміз, — деді әйел.

— Сөйтіңізші, тілеуіңізді берейін. Аты Жанна, — деймін әйел сәбиіміздің атын ұмытып қалмасын деп.

Сөйтіп біз өзіміздің неке куәлігіміз бен Жаннаның метрикасын қатар алғанбыз. Біз бір-бірімізге қалай қосылуды армандап жүріп, қосылған адамдарда неке куәлігі болатынын білмеппіз ғой. Қосылдық — бітті, енді біздің құшағымызды кім айырады деп шаттанып жүре беріппіз, Жаннамыз жарық дүниеге келгенде ғана куәлік қажет екенін біліппіз.

"Көзімді ашып көргенім, аузымды ашып сүйгенім" дейтін ұрпағымыз, анасының өзегін жарып шығып, әкесінің кеудесін қуанышқа толтырған асыл сәбиміз қырық-ақ күн өмір сүрді. Туғанына отыз жеті күн толғанда қызымыз қатты ауырып, шырқырап шықты. Үш күн бойы жақ жаппастан шырқырады да, үзіліп, үнсіз қалды. Оны апарып Шар стансасының оңтүстік-шығысындағы зират ішіндегі төрт құлақты ақ бейіттің қасына кішкене қабір қазып жайғастырдық. Халима үн шығармай егіліп жылады. Менің қолқа-жүрегім кішкентай қабірдің ішіндегі Жаннамен қоса көмілгендей болып, кеудем қаңырап бос қалды.

Содан бір ай кейін Халима екеуміз Алматыға аттандық. Мен университетке жазғы емтихан тапсырып, оқуымды жалғастырмақпын. Халима ЖенПИ-ге оқуға түспек.

Пойыз Шар стансаның вокзалынан шыққаннан кейін Халима екеуміз вагонның күншығыс жақ терезесіне жабыстық. Алдымен зираттың шеті, одан кейін төрт құлағы серейген, ақ бейіт көрінді. Оның қасындағы кішкентай қабір көзге әрең-әрең ілінгендей болды. Халиманың көзінен жас моншақ-моншақ болып төгіліп тұрды. Мен "Хош, жаным Жанна!" деп терезенің қалың шынысына басымды соқтым.

Пойыз доңғалақтары рельс қосындыларына сарт-сұрт соғылып, бесікте жатқан баланы тербеткен тәрізденіп, бізді әлдилей шайқап, Алматыға қарай тартты. "Бесік" теңеуінің ассоциациясынан Жаннаның жан тапсырардағы шырылы менің құлағыма келді.

Мінеки, менің алғаш әке болғанда көңіл-күйім, сезімім осындай, шырағым.

Іргесінде тұла бойы тұңғышымыздың томпайған титімдей қабірі қалған төрт құлақты ақ бейіт күні бүгінге дейін көз алдыма елестейді.

Тілші: — Өмірде сіз үшін не тәтті?

Ә.Н:

— Аста — су тәтті,

Адамда — әйел тәтті,

Ұрпақта — немере тәтті,

Тұрмыста — татулық тәтті.

Сұхбатты жүргізген Нұржамал Әлішева.

("Жетісу" газеті, сенбі, 26 тамыз, 2000 жыл).





СҰРАҚҚА ЖАУАП

Жазушы Қайсар Әлім хат арқылы маған 12 сұрақ қойып,

жауабын хат арқылы жіберуді сұраған. Бұл: "Халима апайға

байланысты "әттеген-айыңыз " болды ма ?" деген

сұраққа жіберілген жауап.

— Болды. Бір рет.

Ұлы Отан соғысы біткеннен кейін мен әскерден келіп, С.М.Киров атындағы университетте оқып жүрдім. Халима соғыс біте сала госпитальға түсіп, Мәскеуде жыл жарымдай уақыт ауырып жатты. Сол кезде, жарты жылдан кейін, маған жазған хаттарының бірінде былай депті:

"Дәрігерлер мені жарты жыл бойы емдеді. Бірақ, жазылатын емеспін. Егер өлмей тірі қалсам, ауруханадан мүгедек болып шығатын түрім бар. Ал жарымжан әйелден сен не рахат табасың? Қазақта жақсы қыздар көп қой. Солардың біріне үйлен, қызық көр. Мен рұқсат еттім. Мен жарымжан қалпымда өмірден жалғыз өтемін. Бірақ, өле-өлгенше сенің тілектесің боламын.

Бұл хатты мен жылап отырып жаздым. Жыласам да жіберемін. Аман бол, айналайын. Аман бол.

Сегіз жыл ғашық болған Халимаң".

9. V. 1946 ж.

Бұл хатты алғаннан кейін, өзіммен бір төсекте бірге жататын алғашында маған жатақханадан жеке орын тимеді ғой досым Мырзабек ("Махаббат, қызық мол жылдар" романындағы Жомартбек):

— Ой, мынау ақылды қыз екен. Расында, ауру әйелден сен не рахат табасың? Халиманың айтқанын орындап, басқа қыз іздейік. Жүр кеттік, — деді.

Мен Мырзабектің сол сөзіне елігіп, Халиманы бір сәт есімнен шығарып алдым. "Қызыл көрпе" деп бір қызға өлең жаздым.

"Ботагөзге" деп екінші өлең шығардым. Бұл екі қыздың екеуі де маған иілмеді. Содан кейін Халимаға қайтадан хат жолдап:

— Бұл жақтағы қыздар маған қарайтын емес. Тек қана өзіңнің ауруханадан аман шығуыңды күтемін. Содан кейін өзіңмен бірге бір ай, бір күн өмір сүрсем де өзімді бақыттымын деп білемін, дедім.

Менің бақытыма қарай Халима ауруханадан жазылып шықты. Екеуіміз 1947 жылы қосылдық. Қосылғаннан кейін:

— Халима, Мәскеуде сен ауырып жатқанда мен екі қызға өлең арнадым. Сен соны кешір, — дедім.

— Оның не кешіретіні бар? – деді Халима. — Ешқандай кешірім сұраудың қажеті жоқ. Мен саған езім рұқсат беріп, хат жаздым. Хатым кетіп қалғаннан кейін "Олай деп неге жаздым?" деп өкіндім. Менің бақытыма қарай ол екі қыз сені менсінбеді. Сен менің өзіме қалдың. Егер сен сол екі қыздың біріне үйленіп қойсан да, мен тілеулес досың болып, күйеусіз өмірден өтер едім. Ол қыздардың саған қарамай кетуіне рахмет, — деп күлді Халима.

Міне, осы осалдығым өмір бойы көкейімнен кетпейді. Бала күннен ғашық болған Халима ауырып, төсек тартып ауруханада жатқанда, менің мына жақта Төлеген тәрізденіп, қыздарға көз салғаным не деген иттік, оңбағандық, опасыздық деп ойлаймын. Осыны ойлағанда күні бүгінгі дейін екі бетім дуылдап, өзімнен-өзім қысыламын. Егер Халимаға қосылмасам, мен мұндай бақытты күйге жете алар ма едім, сірә? Әй, жете алмас едім!

Мінеки, менің "Әттеген-айым!" осы.

Сіздің Ә.Нұршайықов.

23.01.2005.





АППАҚ ҚАРДАЙ АҚ МАХАББАТ БОЛСЫН

Қымбатты студенттер, балаларым менің!

Мен жолда не ойлап келгенімді айтайын ба? Айтсам қылшылдаған жігіт жазушылар, қылпылдаған қыз-келіншек ақындар бар. Соларды шақырмай, сексенге келіп, селкілдеп отырған шалды неге шақырды екен балалар? Мен не айта аламын оларға?

Міне, осылай ойлап, қысылып келдім алдарыңа.

Ал, кәні, көргенімді айтайын ба, естігенімді айтайын ба?

Көргенімді айтсам: Кеше қыс түсті. Алматыға қар жауды. Мен ұлпа қарды кешіп келдім осында.

Қар табиғаттың адамға берген ұлы сыйлықтарының бірі. Қарға қуаныңдар, балалар! Оны уыстаңдар, иіскендер, бір-біріне шашу етіп шашып, қуана күліп, қызықтаңдар. Бұл — кейін қартайғанда, қолың жетпей қалатын қызық, жастыққа ғана арналған табиғат ләззаты.

Аппақ қардай ақ махаббат болсын!

Аппақ қардай адалдық болсын!

Аппақ қардай таза пейіл, пиғыл, мейір болсын!

Менің көшеде көргенім осы, енді іске кірісейік.

* * *

Енді өзіме жазба түрде берілген сұрақтарға жауап бере бастаймын. Сұрақтарды топ-топқа бөліп, жүйелегенім жоқ. Қолыма ілінген сұраққа № 1, №2 деген белгі қойып, жауап жаз-дым. Осылай еткенім дұрыс па?

— Дұрыс, аға.

— Онда — жон. Бірақ, сұрақтарыңның аяғына аты-жөндеріңді жазбапсыңдар. Жауап берілген қай сұрақ кімдікі екенін өздерің ажыратып аласыңдар ғой?

— Ажыратамыз, аға.

— Кейбір сұрақтар қайталанғаннан кейін оларға берілген жауаптар да қайталанған болуы керек. Оған ренжімейсіңдер ме?

— Жо-о-оқ!

1. Сіз қандай тақырыпқа шығарма жаздыңыз?

— Мен Ерлік пен Еңбек, Достық пен Махаббат тақырыбына жаздым. Ол шығармалар өздеріңізге белгілі.

2. Махаббат тақырыбына жазылған шығармаларыңыздың кейіпкерлерімен кездесуіңіз туралы айтыңызшы ?

— "Махаббат, қызық мол жылдар" романында Тана деген қыз бар. Ербол екеуі үш күн бірге жатып, бір-біріне тимей ажырасады.

Бұл болған оқиға. Тана — Тұрсын деген қыз. Ербол мен едім.

Тұрсын қазір Семейде тұрады. Әлі күнге дейін хат жазысамыз.

Тұрсын ЖенПИ-ді бітіргеннен кейін Павлодар облысына барыпты. Бесқарағай деген ауданның "Өндіріс" деген ауылында мұғалім екен.

1953 жылы мен Павлодар облыстық газет редакторы болып бардым. Бесқарағай ауданына іссапарға барғанымда Тұрсынды іздеп таптым. Күйеуі мектеп директоры екен. Үйлеріне қондым.

Одан кейін Тұрсынды көргенім жоқ. Бірақ, анда-санда хат келіп тұрады.

Екінші кейіпкермен кездесуім осы жақында ғана болды.

Сол романдағы Меңтай (шын аты Нұрғамила Нұрбосынова) мені 75 жылдық тойына шақырды.

Бардым. Мен машинадан түстім. Ол сабырмен келіп, қолымды алды да қойды.

— Келуіңізбен! — деді бар айтқаны.

Шайға отырдық. Меңтайдың ұлы, келіні, бауыры ду күліп қоя берді.

— Біз мамам өзінің әрі авторы, әрі курстасымен құшақтасып көріседі екен десек, сіздер қол алыстыңыздар да қойдыңыздар ғой, деді.

Меңтай жауап берді.

— Мен екі шеңбердің ішінде өстім. Бірі — педагогтік шеңбер, екіншісі "Махаббат, қызық мол жылдар" Меңтай бейнесі. Өмір бойы мен екі шеңбердің ішінде келе жатқандықтан ағаларыңды құшақтап, бетінен сүйе алмадым, — деді.

3. Қазір сіздің жүзігіңіз екеу ғой. Қайсысын қай қолыңызға салып жүрсіз?

— Рас. Бірі — жан-жарым Халиманың жүзігі, екіншісі кейіпкерім Меңтайдікі. Алғашында Халиманың жүзігін оң жақ қолыма салып жүрдім. Кейін Меңтай: "Махаббат, қызық сол жылдар" романын жазған қолыңыз нәумез болсын" деп шешесінен қалған жүзігін сыйлады. Оны сол қолыма салды. Артынан ойлап қарасам, Меңтай өз жүзігін "роман жазған қолыңыз нәумез болмасын" деп сыйлады. Романды оң қолыммен жаздым. Ендеше ол жүзік оң қолымда болуға тиіс. Ал сол қол жүрекке жақын. Сондықтан әйелімнің жүзігін сол жақ қолымның саусағына көшірдім.

Мен сексенге дейін қолыма жүзік салмаған кісімін. Бізде неке жүзігі деген де болған жоқ. Сондықтан жүзік салу тәртібін білмеймін. Осылай еткенім дұрыс қой деп ойлаймын.

4. Сіз пәктік туралы көп айтасыз. Себебі не ?

— Пәктігі жоқ адамдарда мәңгілік махаббат болмайды. Екі жақта та пәк қосылса мәңгілік махаббат осыдан өрістейді. Өзім осылай ойлаймын.

5. Сіз махаббатты: Бала махаббат, шала махаббат, мәңгілік махаббат деп үшке бөлесіз. Сонда осы үшеуінен басқа махаббат болмай ма ?

— Махаббат мың түрлі. Мен оларды негізгі үш топқа ғана бөліп айтып отырмын.

6. Мерейтойыңыз қашан, қайда өтеді?

— Мен 786 күн зеңбірегімді жауға кезеп соғысып жүріп, аман қалдым. Сондықтан менің жер басып жүрген әр жылым — той, әр айым — мереке, әр күнім — қуаныш!

Сондықтан дүбірлетіп той жасамаймын. Жиналыс болмайды. Үйіме балаларымды, өзімді алты рет инфаркттен алып шыққан дәрігерлерімді, кейбір өзіме жақын адамдарды шақырып, шай беремін. Болды!

7. "Махаббат, қызық мол жылдар" кітабыңызды қайдан алуға болады ?

— Гоголь мен Абылай хан көшесінің бұрышындағы "Атамұра" кітап дүкенінен алуға болады. Мен: "арзан бағамен сатыңыздар" деп өтініп едім, олар әр кітапты 330 теңгеден сатып жатқан көрінеді.

8. Арманыңыз қандай ?

— Спидтен, нашақорлықтан, арақтан, темекіден аман болып, қазақ халқының мәңгі өмір сүруін армандаймын!

9. Қай кейіпкеріңіз ұзақ өмір сүреді деп ойлайсыз?

— Меңтай мен Бауыржан!

10. Ұнатпайтын нәрселеріңіз не?

— Ұлдардың қыздарды алдап кетуге құмарлығын ұнатпаймын.

— Қыздардың жігітке сөз айтса, жығыла кететіндерін ұнатпаймын.

— Мектеп мұғалімдерінің, институт оқытушыларының шәкірт, студент қыздарға көз салғыштығын ұнатпаймын.

— Біліп тұрған студентке баға қоймай, соны жығуға тырысатын профессорларды ұнатпаймын.

Мынадай бір анекдот бар. Бір қырқылжың профессор ауылдан келген студент қызға қызығады. Сынақ кітапшасына қол қоймайды. Ал қызға стипендияға іліну керек. Профессор қызға "көн" дейді. Қыз амалсыздан көнеді. Соңынан профессор қызға:

— Пәктігін қайда, қарағым-ау? – дейді.

— Ой, ағай, ауылда да мұғалімдер бар ғой, — деп жауап беріпті қыз.

Бұл — анекдот, әрине. Бірақ, анекдот та шындықтан шығады.

— Енді нені ұнатпаймын? Иә, тағы да бар.

Әлдеқайда бір институтқа, не бір университетке олардың шақыруымен, студенттермен кездесуге бара қалсаң, дәлізде кездескен қыздардың үлкен кісі келе жатыр-ау деп, жол бермей талтайып тұрып алатындарын ұнатпаймын. Сол сәтте: қарсы келе жатқан машинаға да, тракторға да жол бермейтін сиыр малы есіме түседі.

Жастардың телефон соққанда: "Мен, Мәулен ғой!" деп, әкесінен бұрын өздерінің атын атайтындарын ұнатпаймын.

Алдымен әкесін айту керек. Сен аспаннан түскен жоқсың, әкеден тудың. Сен туғанда әкең "Балам өзім өлгенде атымды ататып жүреді" деп қуанды. Ендеше сол үмітін ақтау керек.

Мені бірсыпыра жұрт біледі. Сонда да телефон соққанда, телефон трубкасын көтергенде:

— Мен Нұршайықовпын ғой, деймін, атымды артынан айтамын.

Көп адамдар мені дауысымнан таниды. Ал дауысы белгісіз, өзі де мәлімсіз жігіттердің: "Мен Жараспын ғой!" деп шіреніп тұратындарын жаратпаймын.

Содан соң кейбіреулер телефон соққанда бірден: "Мені таныдың ба?" дейді.

Көзім көріп тұрмаған, күнде сөйлесіп жүрмеген адамның дауысын қалай танимын? Оның үстіне бір-біріне ұқсас дауыстар аз ба? Өзім телефон соққан жеріме алдымен: "Сәлеметсіз бе?" деп алып, өзімнің аты-жөнімді айтамын. Содан соң шаруаға көшемін.

Осы күнгі жастардың соңынан қабаған ит қуып келе жатқандай сасқалақтап, жыпылдата, жылдам сөйлейтіндерін ұнатпаймын. Ондай жыпылдақтардың не айтып тұрғанын әрең ұғасың, ұқпай да қаласың. Ал мұны олар өнер ойлайтын сияқты.

Меніңше, өнер емес, өресіздік! Әннің сөзін ұғу қиын. Бірақ, Роза Бағланова әннің әр сөзін анық етіп айтады ғой.

Қазақ сабырлы, салиқалы халық. Ол әр сөзін айқын етіп, саралап сөйлеген. Былдырлатып жылдам сөйлеу ұлттық өнеге емес.

Ақылды адам аптықпай сөйлейтінін ұмытпау керек.

Мінеки, осы сияқты ұсақ-түйектерді ұнатпаймын.

11. Нені жақсы көресіз?

— Жалықпай жұмыс істей бергенді жақсы көремін.

12. Шығармашылық жағынан енді не істемексіз?

— Мәңгілік махаббат туралы роман жазсам деймін. "Өмір өрнектерінің" жарыққа шықпаған 2 және 3-кітаптарын компьютерге бастырып, дискетаға көшіртіп қойдым. Демеуші табылса, жариялауға әзірмін. Өзгелер туралы өзім жазған екі том естеліктерім машинкаға басулы тұр. Өзім туралы жұрт жазып берген бір томдық естеліктерді реттеймін.

Қазір 124-күнделік дәптерімді толтырып жүрмін. Журналист кезімде жазған 200-ден аса қойын дәптерлерім және бар.

Бұлардың тағдыры не боларын білмеймін!

Не істеймін деп ойлайтындарым осы. Бірақ, оның бәрі уақытқа, қайратқа, қаражатқа байланысты.

13. Әйеліңіздің өмірі есіңізден қалмайтын қандай сәті жадыңызда ?

— Әйелім өзінің туған күнін өмірі атаған емес. Оны аузына да алмайтын. Бірақ жыл сайын менің туған күнімді қалт жібермей өткізіп отыратын.

Мен өмір бойы әйеліме бір тал гүл сыйламаппын. Мұным иттік, әрине. Бір жолы балалар шешесінің туған күнін атап өтпек болды. Сол күні мен ғана гүл әкелмеппін. Дағдыланбағандықтан ғой, әрине.

— Саған гүл сыйлауды ұмытып кетіппін. Ғафу ет, Халима дедім әйеліме.

Ол жымиды да:

— Сен маған өзіңді сыйладың. Менің гүлім де, күнім де, байлығым да, бақытым да — сенсің! — деді.

Мен әйелімді құшақтап, бетінен сүйдім.

— Қой, ерте ғой әлі, — деді ол әзілдеп. Өйткені біз ешқашан жұрт көзінше күндіз сүйіспейтінбіз.

Екінші бір есімде қалған сөз мынау:

Жамбыл мен Байтұрсынов көшелерінің қиылысында, Никольск базарына қарай бұрылатын жолда биік тас баспалдақ бар.

Бір қыста жер тайғақ күні Халима екеуміз қолтықтасып, сол баспалдақтан төмен қарай түсіп келе жаттық. Менің аяғым тайып кетті де, құлай бастадым. Басымдағы малақайым ұшып кетті. Сол сәтте Халима мені қорғап, құшақтаған бойы астыма қарай құлады.

Екеуміз сырғанап, етектен бір-ақ шықтық.

— Аманбысың? — дедім жоғарыда жатқан мен алдымен тұрып.

— Мені қойшы, өзің амансың ба? — деді ол басын сипап. Сөйтсем, оның да бөркі анадай жерге ұшып кеткен екен.

Соғыста командирге оқ тигізбеу үшін қасындағы жауынгер өз кеудесін оққа төсеп, командирін сақтап қалатын еді. Сол есіме түсіп, көзіме жас келді.

— 1945 жылдың мамыр айынан бастап, Халима бір жарым жылдай Мәскеу госпиталінде жатты. Алты айдан кейін университетте оқып жүрген маған одан хат келді.

— Мен мына аурудан жазылатын емеспін. Жазылмауым да мүмкін. Ондай ауру әйелден не рахат көресің? Бір жақсы қызға үйлен. Мына суретімді сақтарсың, деп сыртына мынадай төрт жол өлең жазыпты:

Храни мое изображение,

Если подругу видишь в нем.

Если появится сомнение,

Сожги безжалостным огнем!

Бұл шумақты мен өзімше былай деп аударған едім:

Мынау менің суретім,

Досым десең қабыл ал.

Шүбә туса көңілде,

Күдіктенсең – отқа сал!

Ол ауруханадан шыққаннан кейін екеуміз қосылып, 54 жыл өмір сүрдік.

Сол суреті мынау. Бұл суретті мен өмір бойы сақтап келемін.

"Кеңсай-2"-дегі ақ күмбездің ішіне орнатылар алты тас кітаптың бірі "Халима" деп аталады. Сол тас кітаптың бірінші бетіне осы суретті салғыздым.

— Мінеки, әйелімнің осы үш ауыз сөзін өмір бойы ұмытпаймын.

14. Қанша қызға ғашық болдыңыз?

— Екі қызға. Екеуіне де өлердей ғашық болдым. Біріншісі О. деген қыз, екіншісі — Халима еді.

Мен 14 жасымда ғашық болдым. 6-класта едім. Жақындағы жетім балалар үйінен біздің ауылдағы орталау мектепке оқуға қыздар келді. Солардың ішінен бір аққұба қызға көзім түсті. Ғашық болдым. Хат жаздым. Қыз қабыл алды. Екеуміз институт бітіргеннен кейін қосыламыз деп уәделестік. Екеуміз бір-бірімізге қосылғанша пәктігімізден айырылмаймыз, таза күйінде қосыламыз деп серттестік.

7-класты бітіріп, мен Алматыға тау-кен институтының рабфагына оқуға кеттім. Инженер болғым келді. Қызым Семейдегі №11 орта мектептің интернатына ауыстырылды.

Жарты жылға дейін хат жазысып тұрдық. Мен: "О.., тамаша жарым болады!" деп іштей мақтанып жүрдім.

Жарты жылдан кейін қыздың хаты тоқтап қалды. Қайғырдым. Алматыдағы оқуымды тастап, Семейге келіп, педучилищеге түстім. Бұл 1939 жыл еді. 5-қыркүйек күні қызымды іздеп, №11 мектепке бардым. Қызым шақырғаныма келмей, жолықпай қойды.

Содан кейін қайғыланып, оған жүзінші рет хат жаздым. Ол былай басталатын еді:

Жүз хат жаздым бір қызға.

Әдет жоқ қазақ, қырғызда.

Махаббатым мәңгілік.

Үлгі болсын ұл-қызға.

Ұзақ өлең. Ең соңында: "Қош, бақытты бол. Мен саған өмір бойы тілектеспін" дедім.

Содан соң ол қыздың досы Халимаға құмарттым. О-ға - 3, Халимаға — 9 жыл ғашық болдым. Халимаға ғашық болуым былай басталды.

Алматыдан Семейге келіп, оқуға орналасқаннан кейін ғашық қызымды іздеп, №11 орта мектептің интернатына бірнеше рет бардым. Бір күні интернат есігінің алдында шашын қиған, үкі көз, аққұба қызға кездесіп қалдым. Тоқтатып, О-ны сұрадым.

— Білемін, бірге оқитын құрбым. Жатақханада бір бөлмеде тұрамыз, – деді.

— Сол қызды шақырып бере аласын ба?

— Жарайды, күте тұрыңыз, — деді аққұба қыз.

Әлден уақытта ол қайта шықты. Аяғын әрең басып қасыма келді.

— Келе ме? – дедім мен дегбірсізденіп.

— Жоқ, келмейді.

— Неге?

— Білмеймін. "Менен күдер үзсін, енді ешқашан мені іздеп келмесін" — деді.

Бұл сөздерді ол үзіп-үзіп, қинала тұрып айтты.

Мен жылап жібердім. Баламын ғой. Менің көз жасымды көріп, әлгі қыз қосыла жылады.

— Сен неге жылайсың? — дедім мен жеңіммен көзімді сүрткілеп.

— Саған жаным ашып кетті, — деді ол алақанымен бетін сүртіп.

— Атың кім?

— Халима. Қыздар Катя деп атайды, — деді ол.

Катя қызға рақмет айтып, педучилищеге қайттым. О-дан айырылып қалғаныма өлердей өкіндім. Жылай бергім келді. "Не жазығым бар еді?" деп көп ойландым.

Осындай ұзақ айлардан кейін менімен қосыла жылаған көз шарасы кең бейтаныс аққұба қыз көз алдыма елестейтін еді. Әсіресе, көзінен моншақтаған жасты сүртіп жатқан кезі көкейімнен кетпейтін болды.

Кейін ол қызбен Н.В. Гоголь атындағы қалалық, кітапханасында кездесіп жүрдім. Кездескен сайын:

— О. қалай? — деп сұраймын.

— Жақсы, оқуы бәрі ойдағыдай, — дейді ол. Одан О-ға өлеңмен жазылған 2-3 хат беріп жібердім, жауап болмады.

Сөйтіп О-дан күдер үздім.

Енді Халимаға ғашық болдым. Бірақ, оған ғашық екенімді білдіргенім жоқ. Өте тату, дос болып жүрдік. Бергі жағым дос, арғы жағым ғашық. Ол менің түпкі ойымды сезе ме, сезбей ме, білмеймін. Tic жарып айтпайды. Бірақ, маған деген достық қамқорлығында қапы жоқ болатын. Ылғи жанашырлық жасап жүретін. Өзара достық хаттар да жазысатынбыз. Осылай үш жылды оқумен өткіздік. Одан кейін төрт жыл соғыс болды. Екеуміз де әскерде жүрдік. Үзбей хат жазысып тұрдық. Енді ғашықтық жайлы ашық айтылды. Ол да сезеді екен. Амандық болса, соғыс біткеннен кейін қосыламыз деп уәделестік.

Халима екеуміздің қосылуымызға себепкер болған О-ға үнемі алғысымызды айтатын едік. О. мен Халима екеуі жақсы дос болатын: интернатта бірге өсті, онжылдықты бірге бітірді. Соғысқа да бірге барып, бір батальонда радистка болды. Сонда О. Халимаға ылғи мені мақтайды екен. "Сен ойың да, бойың да таза қызсың. Соған қосыл!" деп үнемі айтып жүріпті.

— Жоқ, сен қосыл. Екеуіңнің бала күндерден уәделерің бар. Уәдеңді бұзба, — деп Халима оны үгіттейтін болса керек.

Ал, О. оған өзінің маған неге қосыла алмайтын себебін айтпайды.

Халима екеуміздің бір-бірімізді тапқанымызға О. себеп болды. Егер ол болмаса біз бір-бірімізді білмес едік. О. екеуміздің арамыздағы бала махаббат Халима екеуміздің арамыздағы мәңгілік махаббатқа жол ашты. Мен жан жарым қайтыс болғаннан кейін оған арнап "Халима. Мәңгілік махаббат жыры" деген деректі шығарма жаздым. Ол шығарма "Жұлдыз" журналы мен "Простор" журналдарында қазақ, орыс тілдерінде жарияланды. Оны оқырмандар деректі дүние емес, көркем шығарма санатында өте жылы қабылдады. Маған ол туындыға разылық білдірген бірнеше хаттар келді. Әсіресе, орыс әйелдері ерекше сүйіспеншілік білдірді. Қазір ол еңбек ағылшын тіліне аударылып жатыр.

15. Неге кейіпкеріңіз Меңтай тойына шақырғанда оған 3 шарт қойдыңыз?

— Дүниеқор емеспін. Зейнетақыда отырған қарт ұстазды аядым.

16. Әйеліңізден дүниеден өткеніне қанша уақыт болды ?

— Бүгін тура 496 күн. Содан бері жетіммін, мүсәпірмін, мұңдымын. Бұл уақыт ішінде әйелімнің жатқан жеріне 100-рет бардым. Ол маған: "Қасыма келгенде 3 рет атымды ата. Немесе, Абайдың 2-3 ауыз өлеңін айт, мен соны құран деп қабылдаймын" деген еді.

Мен барған сайын Абайдың "Айттым сәлем, қаламқасының" алғашқы екі шумағын айтамын.

Содан соң: "Халима Қалиақпарқызы Өзбақанова Нұршайықова" деген жазуы бар құлпытасты қайта-қайта құшақтап, ішімнен егіле еңіреп, үйге қайтамын.

17. Сіз Мәншүк туралы көп жаздыңыз ғой. Әлі күнге дейін аузыңыздан тастамайсыз. Егер Мәншүк тірі болса, оған үйленер ме едіңіз?

— Жоқ, үйленбес едім. Оған екі себеп бар. Біріншісі, менің үйленемін деп уәделескен қызым бар. Уәдемді бұзбас едім.

Екіншіден, егер қызым жоқ болған күннің өзінде, Мәншүктің: "Соғыс біткен күні маған бірінші ұсыныс жасаған кісіге жар боламын. Оған дейін жаныма ешкімді жолайтпаймын" деген сөзі бар болатын.

Мен артиллериядамын. Мәншүк жаяу әскер пулеметінің батальонында. Мен сөз айтамын деп артполктен батальонға жеткенше басқа біреулер менен бұрын оған сөз айтып қойған болар еді.

Міне, осы себептерден мен сүйікті Мәншүкке үйлене алмаған болар едім. Мен Мәншүкке рухани ғана ғашықпын. Оның Отаншылдығы мен ерен ерлігіне ғашықпын және мәңгі ғашықпын. Оған барлық ұрпақ мәңгі ғашық болуы керек! Қазақ қызы Мәншүк Мәметова — Орден қызы Жанна Д’Арк!

18. Соғыста қуанған, қайғырған күндеріңіз?

— Украинада әкем Нұршайық оққа ұшқанын, ағайым Ниғаптың Ленинград қоршауында қаза тапқанын және елде шешемнің қайтыс болғанын естігенде, қатты қайғырдым.

Қуанған күндерім: Жамбылға хат жазған күнім. Жамбылдан жауап алған күндерім.

Ең ұлы қуаныш 1945 жылы 9-мамыр Жеңіс күні болатын. Одан кейінгі ұлы қуаныш 1947 жылы 5-маусымда Халимаға үйленген күнім болды.

19. Соғыста хат жазысып тұрдыңыздар ма ?

Жаздық. "Қайран қыздар, сағындық," деген өлеңіме көп хат келді.

Қыздардан келген хаттарды жігіттерге үлестірдім. Маған келген хат арқылы үйленген жігіттер ұлдарына Әзілхан деп ат қойды (Мұқан Омарбаев, Қабікен Мендібаев, Талғат Қосаев т.б.). Бір қыз суретімді сұрады. Оған мынадай өлеңмен жауап бердім:

МЕНІҢ ПОРТРЕТІМ

Тұрпатым қатты қысқан жұдырықтай,

Қаңылтақ денем, мойын қылдырықтай.

Жүректе жалын атқан жігерім бар,

Жүрісім жылдам ұшқан бұлдырықтай.

* * *

Кескінім торсық шеке, қыртыс маңдай,

Қос қабақ бір-бірімен қырқысқандай.

Тұңғиық мөлдірейді екі көзім,

Жүзімді жылытуға тыртысқандай.

* * *

Көк тастан қашалғандай өң келбетім.

Салпы ерін, үйрек мұрын, шүңгіл бетім.

Қаралығым қазанның күйесіндей,

Мінеки, менің осы портретім.

Осылай деп қызға хат жазып қоя бердім.

Қыз: "Сенбеймін. Сіз екі иығыңызға екі кісі мінгендей сұлу жігітсіз! Біз солай деп ойлаймыз", — деді.

Қалай ойласаңдар, олай ойлаңдар, өзім осындаймын деп мен жүре бердім.

20. Алғашқы қызыңыз неге Сізді менсінбей кетті?

— Көп жылдан кейін: "Маған берген сертіңізді неге орындамадыңыз?" деп сұрадым мен одан.

— Орындамайын дегенім жоқ. Балалықпен сақинамды сындырып алдым — пәктігімнен айырылып қалдым. Сондықтан сенен ұялып, жоламай кеттім, – деді ол.

Ол екеуміз 22 жылдан кейін кездестік. Күйеуі әскерден босап, олар Алматыға көшіп келіпті. 3 қызы бар екен. Ол кезде мен "Социалистік Қазақстан" газеті редакторының орынбасары болатынмын.

Ол қыз менің әйелімнің досы болған соң ерулікке шақырдық. Кейін араласып тұрдық. Бір жолы ол маған жоғарыдағыдай сырлы шынын айтты.

— Мен сенің пәк қызға қосылуыңды тіледім. Халимаға қосылса екен дедім. Қосылдыңдар. Мен соған шексіз қуаныштымын. Бірақ, мен сені ешқашан ұмытқаным жоқ. Егер ұл тапсам, атын Әзілхан деп қоярмын деп ойлаушы едім. Тағдыр маған ұл бермеді, 4 қыз таптым. Алғашқы қызымыз өліп қалды, — деді.

21. Пәктік мәселесіне қалай қарайсыз? Кейбіреулер пәктігінен айырылған қыздарды кінәламайды. Маған пәктіктің керегі жоқ дейді ғой. Сіздің ойыңыз ?

— Пәктік керек. Пәк қосылған жұп берік, бір-біріне өмір бойы адал болады. Ал пәктігі жоқ қыз бен жігіт қосылғанымен: бөтен еркек пен әйелдің дәмін татып алған олар бөтенге бой ұра береді.

Қазақта "дәніккен ит мамағын жалайды" деген дөкірлеу және мәдениетсіздеу мақал бар. Неге ол мамағын жалайды? Қаншыққа қосылып дәніккен төбет тағы бір қаншыққа қосылуға құмартып, мамағын жалайды.

Жүргіш еркектер сол "мамағын жалайтын" итке ұқсайды. Басқа әйелге аңсары ауып тұрады. Содан отбасы бұзылып, адалдық адыра қалады. махаббат мәнсіздікке айналады.

Өз басым қыз бен жігіт пәк күйінде қосылса ғана екеуінің арасында мәңгілік махаббат болады деп ойлаймын. Сондықтан да мен "Махаббат, қызық мол жылдарда" қанша жақсы қыз болса да, пәктігінен айырылып қалғандықтан, Меңтайды "өлтіріп" тастауыма тура келді.

Бұл мәселені басқаша ойлап, өзгеше пайымдайтындар болар. Мен олармен таласпаймын. Өмірден түйген өз ойымды ғана айтып тұрмын. Ғафу өтінемін.

22. Кентау сапарыңызда ерекше есте қаларлық оқиғалар болды ма?

— Болды. Бірі мынадай. Меңтай тойының орта тұсында үш келіншек бір шамаданды көтеріп, қасыма келді. Келді де бірі:

Ақ, етіне қызыл көрпе басылып,

Көкірегі жатыр екен ашылып.

Дірілдейді кеудесінде қос алма,

Қара шашы толқындай боп шашылып, — десе,

екіншісі,

Оны көрсе жүрек күйіп жанатын,

Кездессе жүз, естен мүлде танатын:

Болсам етті, әттең дүние-ай сол көрпе,

Құшып, сүйіп, құмарымнан қанатын, — десе,

үшіншісі,

Беріп тәңір тілегімді ниетін,

Тым болмаса киіміңді киетін,

Не сол көрпе астарының бір сабақ

Жібі болсам денесіне тиетін,

деп өлеңдетіп қоя берді.

"Махаббат, қызық мол жылдардағы" менің өлеңім.

Осы өлеңді айтты да үшеуі алақандарындағы целлулоид шамаданды ашып, ішінен жұмсақ жүннен жасалған бір қызыл көрпені алып, менің иығыма жапты.

— Сол өлеңіңіз үшін Сізге Меңтай-Тұрғамила апамыз 40 жыл қызмет істеген №11 қазақ орта мектебінің ұжымының сыйлығы, деді.

— Ол қызыл көрпеге оранып, әдемі қыз жатқан еді ғой. Сол қыз осы көрпенің ішінде ме? — дедім мен оларға әзілдеп.

— Бізді мына сол қыз деп есептеңіз, — деп үш келіншек мені құшақтап, екі бетімнен кезек-кезек сүйді.

Өздері аппақ, көздері ботаның көзіндей қап-қара, тістері маржандай сұлу келіншектер шөпілдетіп бетіңнен сүйіп жатқанда адамның буыны босап кетеді екен.

Ал ол келіншектер сыйлаған көрпені қыздың шашы сияқты сипай бергің келеді, сипай бергің келеді.

23. Біз "Ақжүністен" сіздің апай туралы айтқандарыңызды естідік. Ол кісіні қатты сағынасыз ба?Қалай есіңізге түсіресіз?

— Жоғарыда айттым ғой: сағынамын, әрине.

Кейбіреулер әйелін өле сала ұмытып кетеді.

Кейбіреулер жаңа әйелге үйленгеннен кейін бұрынғы әйелін еске де алмайды.

Кейбіреулер өлген әйелін ойына алудың орнына ашына іздеп әлекке түседі.

Мен өйте алмаймын. Өйте алмайтыным менің жүрегімді мәңгілік махаббат мекен еткен болар деп ойлаймын.

Менің ойымша:

Мәңгілік махаббат тән табысуы ғана емес, жан табысуы.

Еркек пен әйелдің немесе қыз бен жігіттің бір кісіге айналып кетуі.

Бірінің ойындағысын екіншісінің айтпай ұғынуы.

Сыңарынан айырылған аққудың көктен құлап өлетіні сияқты, көп ұзамай жан серігінің артынан жөнелуі.

Тірі қалғаны өлген сыңарын өмір бойы есінен шығармауы.

Өлген жарын күн сайын түсінде көріп, тірі күндегідей қол ұстасып, қатар жүруі.

Мәңгілік махаббаттың мен білетін белгілері осылар. Біз жас кезімізде бірге өлеміз деп уәделескен едік. Артынан ол:

— Жоқ, мен өлсем, сен тірі қал, балаларға бас-көз бол, — деп тапсырды.

— Мен өлсем, сен де сөйтесің бе? — дедім оған.

— Иә! — деді ол.

Екеуміз қайтадан серттестік.

Сол себептен мен әйелімнің артында қалып 493 күн тірі жүрмін.

Оның үстіне маған көңіл айтқан, хат жазған, телефон соққан адамдар:

— Сіз халыққа керексіз, жер басып, аман жүріңіз! — деген тілек айтады.

Халыққа қанша керек екенімді білмеймін. Ал балаларыма керектігім рас екен. "Балаларға бас-көз бол" деп Халима дұрыс айтыпты.

24. Махаббат жұрттың бәрінде бола ма ?

— Махаббат деген ақындық сияқты ерекше дарын. Жұрттың бәрі бірдей ақын, талантты күйші немесе биші бола бермейді.

Сол сияқты махаббатсыз, тек қана соқыр сезім-инстинктпен өмір сүре беретін адамдар да болады.

Сексті махаббат деп түсінетіндер көп.

Махаббат — секс емес.

Махаббат жан жарастығы. Ақыл, ой, сезім, сенім бірлігі. Осы төртеуінің тұтастығы!

Қысқасы: Махаббат жұрттың бәрінде бола бермейді.

25. Секс туралы толық түсінік беретін кітапты қайдан алуға болады ?

— "Энциклопедия секса" деген қалың кітап бар. Секстің сонда барлық түрі айтылған. Бағасы 1300 теңге. Барлық кітап дүкендерінде бар. Мен оны Қабанбай батыр көшесі мен Сейфуллин көшесінің қиылысындағы кітап дүкенінен көрдім.

Секс дегеніміз — ерлі-зайыпты адамдардың міндетті түрде атқаратын қызметі. Бұл табиғи міндетті атқармауға ешкімнің де құқығы жоқ.

26. Өз бойыңызда қандай кемшіліктер бар деп ойлайсыз?

— Мен ән айта алмаймын, домбыра тарта алмаймын және би де білмеймін. Сөйте тұра өзімнің қалай жазушы болып жүргенімді және білмеймін.

Осындай үш үлкен кемшілігім бар.

27. Сезім мен сана туралы айтыңызшы: қайсысы қайсысына бағынады ?

— Сезім — асау ат, сана аттың басына кигізілетін жүген. Ноқтасыз асау ат алып қашып, сені бір жерге жығып, мерт етіп кетуі мүмкін. Ал жүген асауды ауыздықтап, оның беталды лағып, шаба беруіне ырық бермей, дұрыс жолмен жүруіне көмектеседі. Сондықтан бір бәлеге ұрынбайын, оқыс халге ұшырамайын десең сезімді санаға билету керек.

Сананы сезімге бағындырудың нәтижесі: туа сала тұншықтырылып, жөргекке орап, жолда қалдырылып жатқан сәбилер. Сәбилер үйінде тәрбиеленіп жатқан, шетелдерге сатылып, жөнелтіп жатқан балалар.

Өз сәбиін туа сала тұншықтыру — ең үлкен қылмыс. Ұлы Отан соғысы кезінде фашистер бізді, біз оларды өлтіріп жаттық.

Өйткені біз бір-бірімізге жау едік. Мен өзім тура көздеуде зеңбірегімнен атып, жаудың бір үлкен танксін жайраттым. Ол танк өртене бастағанда, ішіндегі экипажы сыртқа қарай секірді. Оларды алғы шепте жатқан жауынгерлер жайпады. Ал жабық позициядан атқан менің зеңбіректерімнің снаряттары талай ДОТ-тың үнін өшіріп, жаудың талай пулеметін көкке ұшырды. Біз оларды өлтірмесек, олар бізді өлтіретін еді.

Ал жаңа туған жас сәбидің не жазығы бар? Шаранасы кеппеген, соншалық бейкүнә, қорғансыз, көзін де ашып, дүниеге қарап үлгермеген, тілі де, аяғы да шықпаған сәбиді, өз қанынан жаралып, өз ішінен шыққан сәбиді өз қолымен өлтірген кісіні қыз болсын, кім болса ол болсын, барып тұрған жауыз, жендет деп бағалау керек!

Ол ешкімге адал жар болып та жарытпайды.

Мұның бәрі сезім мен сана туралы сөзден шығып кетіп жатыр ғой. Әсіресе, қыздар сезімін шынжырлап ұстауы керек. Шынжырлап! Сонда құмарпаз жігіттер ештеңе істей алмайды. Ештеңе!

Сонда жетім бала тумайды, сорлы сәбилер көбеймейді.

Сонда адамдық арға ешқандай қылау түспейді.

Сезімді санаға бағындырудың бір керегі осы!

28. Ең қымбат көретін, қимайтын нәрсеңіз не?

— Егер өлсем, артымда қалдыруға қимайтын екі нәрсем бар еді. Бірі жан жарым Халима да, екіншісі — екеуміз жинаған кітаптар болатын.

Халима мені өкіндірмейін дегендей, ол дүниеге менен бұрын аттанып кетті. Енді қимас кітаптарым ғана қалды.

Солардың ішінде Халима Алматының Никольск базарынан біреудің қолынан сатып әкелген, 1947 жылы шыққан (біз сол жылы үйленгенбіз) Джордж Сандтың екі томдық "Консуэло" кітабы бар. Бұл екі томды 160 сомға сатып алғанбыз.

Менің кітаптарымның төлбасы ол екі кітап кітапханамдағы кітаптардың ең алдында тұр.

Кейде сол екі кітапты қолыма алып сипаймын. Асыл жарымның алақанының жылуын іздегендей боламын.

Сол сәтте мөлтілдеп, екі көзіме жас келеді.

29. Сіз 80-ге келдіңіз, қартайдыңыз ғой. Кәрілік қандай болады екен?

— Кәрілік адамды — аяқтан, белден, беттен, көзден, құлақтан алады екен. Аяқ әлсіреп, бел майысып, бет быжырайып, көз көмескіленіп, құлақ тосаң тартады екен.

Кәріліктің бұл белгісін бастан кешіру де бақыт екен!

"Сонда, кәрінің қартаймайтын ештеңесі жоқ па?" деп ойлайсыңдар ғой. Жоқ емес, бар екен. Ол — қартаймайтын мықты көңіл екен. Кәрі болсаң да сүйгің, сүйсінгің, сүйкенгің келеді. Тым болмаса, бір сипасам екен дейсің! Одан өзге, айтқың, жазғың, жарияланғың, радиодан сөйлеп, теледидардан көрінгің келетіні тағы бар. Бірақ, көңілдің бұл тілектеріне өмір ерік бере бермейді.

Әрине, бұл әзіл ғой. Ал, қартайғаныма қарамастан, маған газеттер мақала жаздырып, мектептер мен кітапханалар, институттар мен университеттер кездесуге шақырып, радио ай сайын сөйлетіп, теледидар күнара көрсетіп жатады. Жастарға білгеніңді айтып, өнеге үйреткің келеді.

Соған қарағанда мен әлі қартая қоймаған болуым керек деп ойлаймын (әзіл).

Ал ана сүю, сүйсіну жағына қол жетпейтін көрінеді. Жас әйелдер шалға қарамайды, ал кемпірлер аяқтарын жоғары көтере алмайды. Сөйтіп жүріп әжім-әжім беттерінен сүйейін десең бұлданады кеп! (бұл да әзіл).

— Сонымен бірге қайта-қайта телефон соғатын кемпірлер де бар. (Бұл шын).

— Айтпақшы, бір әйел өзінің аты-жөнін, қайдан келгенін, жасының 27-де екенін айтып, "Сізбен жеке сөйлескім келеді, бүгін қабылдайсыз ба?" — деді.

— Бүгін қолым босамай жатыр, ертең хабарласыңыз, — дедім жайымды айтып.

Әйел "жарайды" деді.

Бірақ, ертеңінде де, одан кейін де хабарласпай кетті. Одан бері үш ай өтті.

Тегі сол кісі осыдан ештеңе шықпас деп менен күдер үзген болуы керек.

Одан басқа тағы бір әйел телефон соқты. Оны да айта кетейін. Былтыр Қ. облысынан.

— Өзім өте сұлумын. Бұрын үлкен қызметте болдым. Қазір жалғызбын. Өмірім өте қызық. Шыңғыс Айтматов, Мұхтар Шаханов, Сіз үшеуіңіздің біріңіз жазсаңыздар тамаша роман шығар еді. Келесіз бе? — деді.

Мен сырқат екенімді, жаңа роман жазуға көп күш, қуат, қайрат керек екенін айттым.

— Оған менің күйім келмес, — дедім.

— Ойланыңыз, тағы да телефон соғамын, — деді бейтаныс әйел.

Бірнеше күннен кейін ол әйел тағы да телефон соқты.

— Ойландыңыз ба? – деді.

Мен өткен жолғы жауабымды қайталадым.

Одан кейін ол кісі хабарласқан жоқ. Басқа автор тапқан болуы керек.

Менің кітабымды оқыған кейбір әйелдер мені әйелқұмар екен деп ойлайды.

Ал менің бөтен әйелдің етегін ашып көрмегенімді, бір бөлмеде оңаша жатқан әйелдің жанына жақын бара алмайтынымды қайдан білсін? Қазақта "Шөккен түйеге міне алмайтын жаман" деген сөз тіркесі бар. Сол тіркес маған да арналып айтылған шығар деп ойлаймын.

Менің "жаман" болатын себебім не? Ол менің ҰЯТ деген сөзді өте жоғары бағалайтыным болуы керек.

Мен ҰЯТ дегенді – ұлы күш деп санаймын. Адамшылдықтың, адалдықтың, уәдешіліктің, тұрақтылықтың, тазалықтың түп қазығы ұят деп білемін. Ұяты жоқтан үміт күтпеймін. Ұрықары, қарақшы, қаныпезерлер ұяты жоқтан шығады. ҰЯТ ЕҢ ҚЫМБАТ ҚАСИЕТ! Ұяттыға иман ұялайды, ұятсызды қылмыс қуалайды.

Мен:

— Өтірік айтуға ұяламын.

— Айтқан уәдемді орындамауға ұяламын.

— Орынсыз жерде артық сөз сөйлеуге ұяламын.

— Өз кітабымды және өзімді мақтауға ұяламын.

—Трамвай, троллейбуста қарттар түрегеп тұрғанда, жастардың орын бермей, шіреніп отырғандарын көргенде ұяламын.

— Кейбір қазақ жастарының асыл ана тілін ардақтамайтынына ұяламын.

— Біреудің әйеліне құмарлана қарауға ұяламын.

Сол себептен де қызу науқан кездерінде, іссапарға барған аудандарымда (мен ұзақ жылдар журналист болдым ғой) күйеулері шаруа қамымен шапқылап кетіп, үйінде оңаша қалғанымда бір де бір досымның, жолдасымның, таныс-бейтанысымның әйелінің төсегін жағалаған емеспін. Сондықтан да, кейбіреулер тәрізді қара бет болмай, жора-жолдастарымның бетіне тура қараумен болдым.

Әрине, жас жігіт пен жас әйелдің бір үйде оңаша қалып, қыбыр етпей жатуы қиын да. Әйелдер шыдайды да, бірақ еркекке қиын шаруа. Халық әндерінің бірінде мынадай екі жол бар:

"Ұзақ таңға ер жігіт қайтып шыдар,

Сары майдай толықсып қыз жатқанда"

— деген.

Қиын жағдай. бірақ, ұятты ұран етіп өскен жігіт мұндай қиындықтан да құтылады екен.

Мен:

— Біреудің сырын сыртқа шашуға ұяламын.

Досыма да, қасыма ауыр сөз айтуға ұяламын.

Үлкенге де, кішіге де (әсіресе үлкендерге) "Сен" деп сөйлесуге ұяламын.

Әлдекімге жағынып, жағымпаздық жасауға ұяламын.

Жұмыссыз бес минут отыруға ұяламын.

Кімге болса да қолымнан келген жақсылықты жасамауға ұяламын.

Кісі нәрсесіне қызығуға, біреуден бірнәрсені тегін алуға ұяламын.

Сөйлеп тұрған кісінің сөзін бөлуге ұяламын оны ақырына дейін мұқият тыңдауға тырысамын.

Мүмкіндік болса, өз ойымды ол кісі сөйлеп болғаннан кейін айтамын. Мүмкіндік болмаса, үн-түнсіз қала беремін. Өңештемеймін. Өкпелемеймін.

Біреуден бірдеңе сұрап, қол созуға ұяламын ешкімнен ештеңе дәметпеймін.

Қоғамдық орындарда (емхана мен ауруханада, азық-түлік дүкендерінде, поштада, әртүрлі кассалар алдында) шіретте тұрмай, "Мен ардагермін!" деп жұртты кимелеп, алға қарай ұмтылуға ұяламын.

Мен барлық жастарды ұятты болуға шақырамын.

— Ұяты бар адамдарды ардақтай білуге шақырамын.

— Сексқұмарлыққа емес, эротикалық ұстамдылыққа шақырамын.

Маған қойылған сұрақтар бітті. Ен соңында сіздерге айтарым:

— Адам рухының ұлы күші МАХАББАТ жасасын!

— Шала махаббат емес, мәңгілік махаббат болсын!

— Махаббаттың мәңгілік иесі жастар жасасын! — деймін.

— Ұлдар! Қыздарды құрметтеңдер, аялаңдар, ардақтаңдар. Олар: ұлт ұрпағының анасы, алғы ұрпақтарының әжесі.

Адамзат өмірінің алтын күні әйел! Жер бетіндегі жалғыз күн әйел!

Көктегі күн болмаса, жер көктемейді. Жердегі күн — әйел болмаса, адамзат өркендемейді.

— Қыздар! — Ұлдарды құрметтеңдер, қошеметтеңдер.

Олардың әрбір сөзіне жымия жауап беріңдер. Оғаш қылығы болса, ашуланбай, ақылмен айтып түсіндіріңдер.

Өйткені ерден айырылған ұлттың өмірі — қараң! Тіршілігі — тұман! Сол Отанды жаудан қорғайтын жандарында жүрген жігіттер. Олар бүгін — студент, ертең — солдат. Олармен дос, сыйлас, сырлас болып өсіңдер. Ертең Отан қорғап жүргенде олар сендерді сағынатын болсын.

Сендер үшін, туған жер мен ел үшін Отан қорғау жолында жандарын да аямайтын ерен Ер, қаһарлы Қаһарман, жалынды жауынгер болсын!

Мен өзіме келген сұрақтардың барлығына жауап беріп біттім. Енді өздеріңнің өзге сұрақтарың болса, жауап беруге әзірмін.

Залдан бірінші сұрақ. Қазір Ботагөз қайда ? Кейіпкеріңіз ғой ?

— Білмеймін. Баяғыда бір Қарағандыда екен деп естіп едім. Қарағандыға мен бір-ақ рет бардым. Сәлем берейін деп, сұрастырып едім. Ботагөзді ешкім білмеді.

Екінші сұрақ. "Ақиқат пен аңыз" кейіпкерлерінен кіммен байланысыңыз бар ?

— Бауыржан Момышұлының баласы Бақытжанмен тығыз байланыстамын.. Ол әкесі туралы романың екінші кітабын жазып бітірді. Қазір үшінші кітабын жазып жатыр. Үшінші кітаптың бір тарауы әкесінің досы маған арналғанын айтты.

Үшінші сұрақ. Халима апай туралы кітабыңызды қашан шығарасыз ?

— Бұйырса, алдағы жылы шығып қалар.

Төртінші сұрақ. Демеушіңіз кім ?

— Нұртай. Нұртай Сабильянов ғажап адам! Ғажап азамат!

Бесінші сұрақ. Мұхтар Құл-Мұхаммедтің "Ақиқат пен аңызды " да қайта шығарып беремін " дегені де рас па ?

— Рас. "Алдымен 10 мың дана болып шыққан "Махаббат, қызық мол жылдар" тегіс таратылып бітуі керек. "Ақиқат пен аңызды" содан кейін колға алармын", — деген Мұхтар.

Алтыншы сұрақ. Осындай демеушілер жазушылардың барлығында бар ма ?

— Бір сыпырасында болу керек. Бірақ, қазір демеушілер ақындарды емес, әкімдерді демегіш болып кетті ғой.

Сегізінші сұрақ. Шарап пен темекіге қалайсыз?

— Кешегі Ұлы Отан соғысында жүргенде арақ та ішкенім жоқ, темекі де тартқаным жоқ. Менің сыбағамды солдаттарым бөлісіп алатын. Соғыстан келгеннен кейін төрт жыл студент болдым. Онда да ол екеуін аузыма алған емеспін. Қызмет істеп жүрген кезде аздап арақ іштім. Күні бүгінгі дейін темекі тартпаймын. Арақ қалғалы да әлдеқашан! Менің анық білетінім: арақ ішпеген — азбайды, темекі тартпаған тозбайды. Әсіресе, жастар бұл екі пәледен аулақ болулары керек!

Тоғызыншы сұрақ. Ғашық болған қыздарыңыздың суреттерін сақтай алдыңыз ба? Бар ма?

— Бар.

Оныншы сұрақ. Әйеліңіз қалай ол суреттерді сақтауға жол берді? Қалай жыртып тастамады немесе отқа салып өртеп жібермеді?

— Менің бірінші ғашығым әйелімнің қыз күні қимас досы болатын. Екіншісі өзі ғой.

Одан басқа "Махаббат, қызық мол жылдар" романындағы кейіпкер қыздардың (Майраның, Меңтайдың, Тананың) суреттері бар еді. Үйленгеннен кейін әйелімнен ол суреттерді сақтауға рұқсат сұрадым.

— Оның несін сұрайсың, сақта деді әйелім күліп. — Пушкиннің ғашық болған, хат жазған, көзі түскен әйелдерінің бәрінін суреттерін сақтаған ғой Наталья. (Н.Н.Гончарова — А.С. Пушкиннің әйелі). Наталья ақылды әйел болған. Ондай болмасақ та, Абай атамыз айтқандай, ұқсап бақпаймыз ба апамызға!

Айтпақшы, Абай сүйген қыздарының суреттерін сақтамағанымен (ол кезде сурет те болған жоқ қой), олардың бәрінін бейнесін өлеңдерінде қалдырып кетті емес пе? (Әйелім Пушкин пен Абайдың көп өлеңдерін жатқа білетін еді).

— Мен Пушкин де, Абай да емеспін ғой, — дедім мен әйеліме ризалықпен күлімсірей қарап.

— Болмасаң да ұқсап бақпайсың ба? Ал мен Наталья Николаевнаға ұқсауға тырысайын.

Осылай деп ол кісі менің бұрынғы ғашықтарымның суреттерінің бәрін қастерлеп, жинап қойды. Қазір сол қалпында сақтаулы тұр.

Соңғы сұрақ. Халима апайымыздың өзге әйелдерге үлгі боларлық басқа да кішіпейілдігі туралы айтсаңыз екен.

— Халима апайларыңның үлгі болмайтын ісі жоқ еді. Бәрін айтсам "Джен Эйр" немесе "Консуэло" сияқты үлкен роман болар еді. Тек кішпейілділігінің үш түрін ғана айтайын.

I

Мен жаңа кітап жазған кезде әр нәрсенің жайын сұрап, Халимамен ақылдасып отыратынмын. Жазып болғаннан кейін, сол кітапқа қойсам ба деген тақырыптарды тізіп, Халимаға көрсететінмін. Халима осы лайық деген атты кітабыма қоятынмын.

Одан кейін әр жаңа кітапты кімге арнау керектігін кеңесетінбіз.

"Махаббат, қызық мол жылдар" деген алғашқы романымды жаздым. Оны бітірген соң:

— Осы кітапты саған арнайын, — дедім Халимаға.

Ол басын шайқады. Содан соң:

— Бұл алғашқы романыңды маған емес, өзіңді сонау Павлодарда жүргенде қолыңнан жетектеп әкеп, әдебиет сарайына кіргізген ұстазың Мұқан ағаңа арна. Егер Мұқан ағаң болмаса, сен жазушы емес, көп журналистердің бірі болып қалатын едің ғой, деді.

Сондықтан ол кітабыма мынадай арнау сөз жаздым:

Бұл кітабымды жас ғұмырдың жыршысы және жас қаламгердің жанашыр қамқоршысы, жалықпас ұстазы болған жазушы, марқам Мұқан Иманжановқа арнаймын.

АВТОР. (1970)

Осы арнаумен бұл кітап отыз жылдан аса уақыт бойына үздіксіз қайта басылып, оқырмандар қолына тарап келе жатыр.

II

"Ақиқат пен аңыз" деген екінші романымды бітіргенде:

— Сен де Ұлы Отан соғысына қатыстың ғой. Осы роман-диалогты саған арнайын, — дедім Халимаға.

Ол тағы да басын шайқады.

— Сені өмірге әкелген әкең — менің қайын атам мен ол кісінің інісі — өз ағаң сол соғыста опат болды. Сондықтан бұл романыңды сен маған емес, менің сол екі қайын атама арна, — деді содан соң.

Мен әйелімнің айтқанын жөн көрдім. Сондықтан ол романымның ең жоғарғы жағына мынадай арнау қойып шығардым:

Бұл еңбегімді бұрынғы "Ақбұзау" колхозының арыс азаматтары, оның алғашқы ұйымдастырушылары, қос коммунист, ағайынды Амангелдиндер — Нұршайық пен Ниғап, сендерге арнаймын.

Ардақты әкем, сен 1943 жылдың күзінде Украинада опат болдың. Сол жылдың көктемінде Ленинград қоршауында сен қаза таптың, аяулы ағатайым. Ол кезде басқа майданда жүрген мен қатарыңда бола алмадым, қолымнан топырақ сала алмадым сендерге. Күні бүгінге дейін бейіттеріңнің қайда екенін білмеймін. Бірақ, неміс фашистеріне қарсы күресте ерлікпен қаза тапқандарыңды, туысқандар моласында жатқандарыңды білемін.

Осы кітап екеуіңнің басыңа орнатқан ескерткішім болсын, Ұлы Отан соғысының қарапайым қос жауынгері! Сендерге салған топырағым, бастарыңа көтерген күмбезім болсын, әкеммен, бауырыммен құшақтасып жатқан барлық белгісіз солдаттар.

АВТОР. (1976)

XX ғасырда бірнеше дүркін қайта басылып шыққан бұл кітап XXI ғасырдың басында және бір рет басылып шықты.

III

Ол екі романнан кейін "Өмір өрнектері" деген тағы бір үлкен кітап жазып бітірдім.

— Кейбір басқа жазушылар өз кітаптарын әйелдеріне арнап жатады. Енді мен осы кітабымды саған арнаймын, — дедім Халимаға кітабымның ақырғы нүктесін қойғаннан кейін.

Халима біраз ойланып алды. Содан кейін.

— Жоқ, өйтпе. Сен бірнеше рет инфаркт болдың. Өлім халінде жаттың. Сонда сені ажалмен алысып, аман сақтап қалған дәрігерлер болатын. Бұл кітабыңды сол дәрігерлерге арна, — деді ол сабырлы түрде. Шыққаннан кейін бір-бір данасын, қолыңды қойып, сол кісілерге сыйла. Біз сәл ауырсақ дәрігерлерге жүгіреміз. Тәуір болсақ, оларды ұмытып кетеміз. Өз аттары жазылған кітапты сыйлау оларға үлкен ескерткіш болады. Кейін өз еңбектерінің жемісі ретінде балаларына да көрсетіп жүреді. Солай ет.

Орынды сөзге қалай көнбессің! Солай еттім! "Өмір өрнектеріне" жазған ол арнауым мынадай болып шықты:

Бұл кітабымды мені ажалдан арашалап, аман алып қалған қымбатты дәрігерлерім Антонина Ивановна Максимоваға, Екатерина Шаймажанқызы Батырғожинаға, Жамал Төлебайқызы Қамшыбаеваға, Нина Алексеевна Бойковаға, Гүлзада Мүкеевна Көшімбаеваға, Әлихан Қазақбайұлы Жүсіповке, Марат Әбдірахманұлы Баязитовке және Мұхтар Айтқазинге шын жүректен арнаймын. Осы арнау арқылы басқа да барлық ақ желеңді абзал жандарға шексіз алғысымды жолдаймын.

АВТОР. (1987 ж., 2000 ж.)

Басқа әйелдерге жазушы күйеулері осылай ұсыныс жасаса, ешқайсысы бас тартпас еді. Қайта:

— Арнасаң арна. Мен кітап арнауға тұрмаймын ба?— деп шап ете түсер еді.

Ал Халима басын шайқайтын.

Бұл да оның кішіпейілділігінің белгісі еді.

***

Менің ақылшы дос, асыл жарым Халима өмірден өтіп кетті. Енді жаңа кітабымның атын қалай қоюды, оны кімге арнауымды ақылдасатын ешкім жоқ. Сондықтан қазір жазып жатқан жаңа кітабыма өзімше "Мәңгілік махаббат жыры" деген ат қойдым. Бұл кітабым тұтасымен Халима туралы. Оған өз бетімше мынадай арнау жасадым:

ХАЛИМАҒА

Қасиеттеп, құрметтеп,

Сенің махаббатыңды.

Ұрпаққа үлгі болсын деп,

Алашқа жайдым атыңды.

Сенің Әзілханың.

Егер Халима тірі болса, менің бұл арнауыма қарсы болар еді.

— Мені кітапқа кіргізбе: өз әйелі туралы кітап жазған жазушы жоқ. Ұят болады. Ұят, дер еді, "Ұят" деген сөзді екі-үш рет қайталап.

Егер мен:

— Жазылып қойған дүниемді қалай жоямын?—деп қиналсам, онда Халима:

— Ендеше менің атымды Хадиша, өз атынды Әділхан немесе Әбілхан деп өзгерт. Басқа барлық таныс адамдардың аттарын ауыстыр. Сонда деректі дүние емес, идеядан туған көркем шығарма болып шығады, — дер еді.

Енді маған олай деп ақыл айтатын Халима жоқ қасымда. Сондықтан бұл кітаптың арнауын өзім ойлаған қалпында қалдырдым.

Бұлай еткенім үшін, аруағыңнан айналайын, қымбатты Халиманың рухынан кешірім сұраймын.

Жүргізуші. (Тарих факультетінің деканы, профессор Сайын Борбасов). Біз өмірімізде мұндай қызықты кездесу көрген емеспіз. Мың рахмет, Әз аға Сізге! Солай ма, балалар?

Дауыстар. Солай! Солай! Декан. Ризасыңдар ма? Дауыстар. Ризамыз. Өте ризамыз!

(Бұл кездесу 2002 жылдың 5-ші желтоқсанында Абай атындағы Алматы Мемлекеттік педагогикалық университетінің тарих факультетінде өтті. Басқа факультеттің де студеттері қатысты).

("Жас алаш " газеті, 2003 жылғы 15 ақпан, №20

және 18 ақпан, №21)





БАЯН СҰЛУҒА АРНАЛҒАН МОНОЛОГ НЕМЕСЕ СӨЙЛЕНБЕГЕН СӨЗ

("Қозы Көрпеш Баян сұлу" эпосының 1500 жылдық тойында айтуға арналған лебіз)

Бұл той — ұлы той. Өйткені, махаббат тойы. Махаббатқа арналып дүниежүзінде тұңғыш рет өткізіп отырған ғой.

Махаббат адам жанының жалауы. Ол: адамгершілік, адалдық, әділдік, ақпейілділік, пәктік, мөлдір тазалық, ұлы іңкәрлік. Махаббат — адам жүрегінің ен асыл қазынасы.

Махаббатқа адалдық қасиеті қазақ халқының жүрегінен ерекше орын алған. Соның ұлдары мен қыздарының жүрегінде мәңгілік мекен тепкен. Сол себептен де сенің атынды 1500 жылдан бері туған халқың аузынан түсірмей атап келеді, ардақты Баян!

Біз Сен туралы дастанды бала жасымыздан жаттап өстік. Студент кезімізде махаббаттың ұлы жыршысы Ғабит Мүсірепов ағамыздың Сен туралы жазған тамаша туындыны сахнадан сан рет көрдік. Көрдік те көкейіміздің алтын сандығына сақтадық.

Содан соң соғыс кезінде де (1941 -1945) Сен біздің жүрегімізде жүрдің. Өйткені, Сен жас жүректі үздіксіз қытықтайтын махаббат деген ұлы сезімнің символы болдың. Анаға, әкеге, балаға, бауырға, жолдасқа, досқа деген барлық махаббаттың бастауы Сен болдың, Баян!

Бала күнімізден санамызға сіңген Сенің қазақ қызы екеніңді білетінбіз. Сөйтсек, Сен қазақ ішінде Найман елінің қызы екенсің ғой, ардақты апа. Сағағынан үзіліп түскен қызыл алма өзі өскен ағаштың түбіне құлайды. Сен де сол қызыл алмадай болып өз жерінде Найман елінің Сыбан руы ту тіккен Аягөз алқабында жатырсың. Сондықтан да дүние жүзіндегі ең ұлы той махаббат мейрамы Аягөз өлкесінде өтіп жатыр.

Сұлу қыз, көркем әйелдер көп қой қазақта. Көп! Солардың ішінде ең сұлу, ең сымбатты, ең сүйкімді, ең әдемі, ең ақылды қыздар Найманнан шыққан. Жүрегінде оттай лаулаған махаббатымен артқы ұрпаққа тарихи жыр болып қалған асыл арулардың көбі Найман сұлулары. Осы қасиеттеріне қарап үш жүздің жақсы жігіттерінің бәрі Найман қыздарына құмартқан, ғашық болған. Ұлы Абайдың өзі Найман елінің бір тарауы Сыбан жұртынан шыққан әрі ақын, әрі шешен, әрі әдемі, әрі ақылды Қуандық сұлуға ғашық болғаны айдай әлемге аян.

Есімі бүкіл бір тайпа елдің атына айналып кеткен Мұрын анамыз — Найман қызы.

Қазақ Халқының маңдайына біткен ұлы данамыз алып Абайдың әжесі Зере анамыз Найман қызы.

"Ту тіккен Тобықтының қолбасшысы Тоқтамыс Жуантаяқ деген кісінің" аяулы інісі кемеңгер Кебек батыр құлай сүйіп, құшақтасып өлген ару Еңлік Найман қызы.

Тіпті, ұлы Шәкәрім жазған "Қалқаман — Мамыр" поэмасындағы Мамыр сұлу да Найманның жиені екен деседі.

Ал, қазақ әйелдерінен шыққан ең атақты ақын, ұлы Біржанмен айтысы ұлтымыздың мәңгілік мәдени мұрасы болып операға айналған Сара да Найман қызы.

Сол сияқты Тұрсынхан Әбдірахманова, Марфуға Айтқожина, Гүлнәр Салықбаева, Азия Мағыпарқызы, Айнұр Тұрсынбаева, Ақмарал Ілеубаева және Құралай Әлкенбаева сайрап тұрған сандуғаш, шырқап тұрған бұлбұлдар емес пе?! Тек Найман қыздары ғана емес, Фариза Оңғарсынова, Күләш Ахметова, Ақұштап Бақтыгереева сияқты қазақтың ақын қыздарын кім кеміте алады? Осылардың бәрі дүниежүзінің қай ақын әйелдерінен кем? Кем емес! Тіпті артық та!

Айтыс ақындары Айнұр мен Құралайдың, Әселхан мен Тәушеннің немесе Ақмаралдың жер бетінде ешқандай теңдесі жоқ. Өйткені, айтыс өнері тек қазаққа ғана тән. Бұл тек қана қазақ халқының жеке меншігіндегі асыл өнер! Өзге ешбір халықтың қолы жетпеген ғажайып өнер!

Тек ақын ғана емес, найман қыздарының ақылға кенен, ғылымда кемел, сөзге шешен, іске шебер, ойға озық, баласын батыр, күйеуін батыл етіп шығаратын қарапайым дана әйелдері қаншама! Сол себептен де XX ғасырдағы қазақ басшыларының, ғалымдар, ақын-жазушыларының көбі Найман қыздарына үйленген. Найман қыздарына қызығушылар қазір де аз емес!

Ұлы жүздің Домалақ анасы, Орта жүздің ұлағатты Ұлпаны, Кіші жүздің Қыз Жібек аруы тәрізді ең атақты, әйгілі қазақ әйелдерінің бәрі сенің сіңлілерің болған, Баян aпa. Солардың бәрі Сенің ақ, адал, асыл махаббатыңнан үлгі алған. Саған мың рақмет, миллион рақмет, ардақты Баян!

1952 жылы мен жас жарым Халиманы ертіп, Алматыдан Аягөзге келдім, аяулы апа. Ол кездегі "Мыңбұлақ" совхозында тұратын жарымның жақын туыстарына сәлем бердік. Бірнеше күн Аягөзді шарладық. Мен ол кезде республикалық "Социалистік Қазақстан" (қазіргі "Егемен Қазақстан") газетінде партия тұрмысы бөлімінің меңгерушісі болып қызмет істейтінмін. Аягөз аупарткомының бірінші Хатшысы Бейсенбаев деген кісі көлік беріп, қасымызға кісі қосып, Сенің бейітіңе тәу етіп қайтуымызға бізге мүмкіндік жасады.

Біз Сіздің бейітіңізді құшақтап тәу еттік. Сонда әйелім:

Сейфіл Мәлік — Жамалдай

Бейнетіңе көнсем-ай!

Қозы Көрпеш — Баяндай

Бір молада өлсем-ай!

— деп ақырын сыңсып ән айтты. Әсеттің осы бір шумақ өлеңі біздің Саған оқыған, Қозы жездеміз екеуіңе бағыштаған құранымыздай болды. Сендер Қозы екеуің қазаққа мұсылман діні келмес бұрын өмір сүргендіктен, Әсет әнінің қайырмасын айтып, бет сипауды орынды көрдік. Әннен кейін келіншегім:

— Біз де өлгенде Баян апамыз бен Қозы жездеміздей болып, бір молада қатар жатсақ-ау! — деді.

— Әрине, — дедім мен әйелімнің арқасынан қағып.

Сол жан жарым, әдеби серігім, Өзіңізге әнмен аят оқыған Халима сіңліңнен айырылып қалдым. Былтыр көз жазып, сыңарынан айырылған аққудай аңырап, жалғыз қалдым, Баян aпa. Біз Сіздерден үлгі алған, Сіз екеуіңіздей бір-бірімізді шексіз сүйген ғашық едік. Өмір бойы бір-бірімізге ғашық болып өттік. Осыдан 28 күн бұрын 21 шілдеде (19 тамызда Таңсық стансасынан түсіп, Қозы Көрпеш пен Баян сұлу бейітінің басына барғанда сөйлермін деп есептегенім ғой) мәңгілік ғашығым Халиманың басына сонау Маңғыстаудан алдырып, ракушка (ұлутас) деп аталатын аппақ ақ тастан Алатаудың Кеңсай деген биігінің төбесінде ақ күмбез орнаттым. Өз күмбезін тәріздендіріп, ұлттық үлгімен алты қанат киіз үй тәрізді етіп көтердім. Біздің күмбездің (дәм таусылған күні мен де, Сіз сияқты, жан жарымның жанына жайғасамын ғой) Сенін 1500 жылдық тойың қарсаңында біткенін жаныма қуаныш, жақсы ырым еттім. Енді Өзіңнің жатқан жеріңнен бір уыс топырақты орамалыма түйіп алып, сіңліңнің қабіріне апарып себемін.

Қазір сол сіңлің туралы роман жазуға кірістім. Соны жазып шығуыма медет бер маған, ғашықтардың қасиетті пірі Баян aпa!

(Жұртқа арнап):

Ардақты ағайын!

Егер сіз Алматы қаласының қақ ортасындағы Панфилов паркінің ішіндегі Мәңгілік алаудың қасына бара қалсаңыз, бұрылып, сол жердегі Офицерлер үйінің арқасына қарай көз салыңыз. Сонда ар жақта, Алатау иығында тұрған аппақ сағана көзіңізге шалынады.

Ол — Баян сұлудың сіңлісі Халиманың күмбезі.

Егер сіз Алматыдан үлкен тас жолмен Талғарға қарай кетіп бара жатсаңыз немесе I, II Алматы стансасынан шығып, пойызбен Семей, Өскемен жағына жол тартсаңыз, онда оң жағыңызға көз салыңыз. Сонда шағаладай ақ кесене Сіздің назарыңызға ілінеді.

Ол — Баян сұлудың сіңлісі Халиманың күмбезі.

Егер Алматы аэропортынан аттанып бара жатсаңыз немесе Алматы әуежайына қонғалы келе жатсаңыз, Сізге ұшақ терезесінен төменде тұрған ақ мазар көрінеді.

Ол — Баян сұлудың сіңлісі Халиманың күмбезі.

Ол да, Қозы Көрпеш пен Баян сұлудікі сияқты, махаббат күмбезі.

Мәңгілік махаббат мұрасы!

(Баянға):

Қазақта: "Той дегенде қу бас домалайды" деген мақал бар. Оны өзің де талай естіген шығарсың бала күніңде, асыл aпa. Бірнеше рет инфаркт болып ауырғандықтан мен соңғы 10-15 жылда Қазақстанда өткен ханның, бидің, батырдың тойларының бірде-біріне бара алғаным жоқ. Тіпті, Тәуелсіздіктің он жылдық тойына да қатыса алмадым.

Бірақ Сіздің тойыңызға қатыссам деп ынтықтым. Өйткені, бұл махаббат тойы ғой. Ағарған қу бас қана емес, үлкенді-кішінің кеудесіндегі қызыл жүректер тегіс домалайтын той ғой. Мәртебелі махаббат туралы үнемі жазып келе жатқан жазушылардың бірі болғандықтан бұл тойдан мен қалай қалмақпын? Сондықтан сырқат жүрегімді қолыма алып, мен де жетуге тырыстым бұл тойға. Махаббат тойының үстінде өлсем өліп-ақ қалайын деп ойладым.

Қазақтың ескі дәстүрі бойынша мұндай ұлы тойға сойысқа мыңғыртамалайдап, ішуге саба-сабақымыз әкелер еді.Жазушының жылқысы да, қойы да, қымызы да жазған кітабы ғой.

Аты мәңгі өшпейтін Баян aпa, мен сіздің тойыңызға шашу ретінде сонау Алатаудан арқалап, 150 дана кітабымды әкелдім. (1500 жылдың әр он жылына бір кітаптан). Бірнеше мектептерге компьютер, автомошина сатып әперген, бірнеше ақындар айтысына демеуші болған, сондықтан да осы заманның Атымтай жомарты атанған осы Аягөз ауданының перзенті, халқымыздың ардақты азаматы Нұртай Сабильянов өз қаражатына шығарып берген "Қаламгер" мен "Өмір өрнектері" деген өз кітаптарым.

Бұл шашу кітаптарды Өзіңнің осы ұлы тойынды үлгілі етіп өткізіп отырған Аягөз әкімі, аяулы бауырың Марат Әкірәмов інімнің қолына табыс етемін, Баян aпa. Марат бауырым оны тойға келгендерге тәбәрік ретінде таратып берер.

Махаббат тойы — мәңгілік той. Тойларыңыз құтты болсын, ардақты Баян aпa, аяулы Қозы жезде. Жатқан жерлеріңіз жайлы, топырақтарыңыз торқа болсын, махаббаттың қос періштесі, қос Тәңірі!

Осы тамаша тойды өткізуге құрылған арнаулы комиссия мүшелеріне, Аягөз ауданының халқына, Шығыс Қазақстан облысының басшыларына және дүниежүзінде тұңғыш рет өткізіліп отырған махаббат тойына келген бәрлеріңізге мың рақмет. Аман-сау, бақытты болыңыздар.

Махаббат тойы мәңгі жасасын.

16.08.2002 жыл.

Алматы.

ЕСКЕРТУ:

Бұл сөз сөйленбей қалды. "Қозы Көрпеш Баян сұлу" дастанының 1500 жылдық тойына баруыма дәрігерлер рұқсат етпеді. Тойға апармақ болып әзірлеген шашу кітаптарымның бір бөлігін бара жатқан жігіттерден беріп жібердім.

(Шығыс Қазақстан облыстық "Дидар" газеті, 10 желтоқсан, 2002 ж.)





ӘСКЕРИ ЖИНАҚҚА АРНАЛҒАН АНЫҚТАМА

Халима Қалиәкпарқызы Өзбақанова 1925 жылы 10 мамырда бұрынғы Семей облысының Абай ауданында, Жүрекадыр деген жердегі Құндызды ауылында туған. Есейгеннен кейін комсомолға өту үшін үш жасын үлкейтіп, 1922 жылы тудым деп жаздырған.

Ол Абай ауданында туып, балалық шағының бас жағын Аягөз қаласында өткізді. 1932 жылғы аштықта әке-шешесі бірдей қайтыс болып, бес жасар сіңлісі Ханымхан екеуі балалар үйіне өткізілді. Сол жылы Аягөзден Семей қаласындағы төртінші нөмерлі балалар үйіне жіберіледі. Одан бесінші балалар үйіне ауыстырылады. Қайда барса да сіңлісін қасынан қалдырмай, қолынан жетектеп жүреді. Бірақ сіңлісі қайтыс болады.

Бұл балалар үйінде Халима төрт жыл болады, бастауыш мектепті бітіреді. Балалар үйінде одан жоғары класс жоқ. Сондықтан ол Семей қаласында 1936 жылы жаңадан ашылған он бірінші нөмірлі қазақ орта мектебінің интернатына ауыстырылады. Бесінші кластан оныншыға дейін үздік оқып, 1942 жылы ол мектепті бітіреді.

Балалар үйінде өскен қыздар өте патриот еді. Олар Отан соғысы басталған күннен бастап, Отан қорғаушылар қатарында болуды арман етеді. Военкоматқа үсті-үстіне өтініштер жазады. Ақыры олардың тілегі қабыл болып, 1942 жылы 10-класты бітіре сала, әскерге алынады. Олар: Орынкеш Мысырова, Халима Өзбақанова, Хантай Елубаева, Ишан (Ишағы) Жағыпарова, Шәкәр Ботаханова, Бикен Садуақасова, Зифа Әркешева және бір қыз (аты-жөні есімде жоқ), барлығы 8 патриот қыз екен. Оларды кезінде военкоматтағылар "Семей сегіз патриоты" деп атаса керек.

Бірақ, олардың өтініштері орындалып, әскерге алынғандарымен, соғыс жүріп жатқан Батысқа қарай емес, жым-жырт тұрған Шығысқа қарай жөнелтіледі. Бұл қыздардың көңілін күпті етеді.

Әскерге алынған әскер эшелоны Чита облысының Борзя деген стансасына келгенде О. Мысырова, X. Өзбақанова, Ш. Ботаханова, Б. Садуақасова төртеуін сол жерге әскери бөлімге қалдырып кетеді. Мұнда олар Забайкалье әскери округына қарасты 12-әуе әскерлері армиясының 581 -байланыс батальонына қалдырылады. Сол жерде радистер дайындайтын қысқа мерзімді курстан өтеді. Жасынан зерек Халима жақсы радистка болып шығады.

Бірақ, бала күнінен бауыры ауыратын сырқат Халиманың әскердің ауыр қызметіне денсаулығы жарамайды. 3-4 айдан кейін лазаретте төсек тартып, жатып қалады. Өзі басшы болып үгіттеген қыздардың қатарынан қалмау үшін тырмысып жүріп, Семейде әскери комиссиядан өтіп кеткенімен, оның елеулі ауру екені анықталады. Армиялық әскери комиссия қолына "Әскер қызметіне жарамсыз" деген ақ билет беріп, Халиманы елге қайтарады.

Аталас алыс туыстарын сағалап, Халима өзінің сәбилік шағы өткен Аягөз қаласына келеді. Немере апайын тауып, соның үйіне орналасады. Әскерге барып, ауырып, "ақ билет" алып келгенін де ешкімге айтпайды. "Мен қайтсем де майданға барып, Отанға көмектесуім керек" деген ой көкейінен кетпейді.

Орта мектепті үздік бітірген аттестатын көрсетіп, аудандық НКГБ-ға қызметке орналасады. Сол қызметте жүріп, өзін майданға жіберуді өтініп, аудандық военкоматқа қайта-қайта өтініш береді. Өзінің әскерге алынғаны Семей военкоматына мәлім. Сондықтан Семейге көп аялдамай, Аягөзге артқан. Мұнда военкомат оның "ақ билетпен" әскерден қайтқанын білмейді. Сондықтан бұл жерден қайтадан әскерге алынуға да болады. Ешқандай қысылмай арыз бере беруге болады. Отан қорғауға бару қылмыс емес қой. Оның патриоттық өтініштері әскерге шақырылған жігіттер алдында. Ол жас жігіттерге жігер береді.

Военкоматқа өтініп коймай жүріп, ол 1943 жылы СССР Мемлекеттік Қауіпсіздік Комиссариатының Мәскеу қаласы мен Мәскеу облыстық басқармасының қарамағына әскери қызметке жіберіледі. Онда Мәскеу қаласындағы Бас поштаның әскери цензурасына Совет Армиясындағы түркі тілдес халықтар жауынгерлерінің хаттарын тексеруші (цензор) қызметіне тағайындалады. Мұнда әр ұлттан шақырылған қыздар ғана қызмет істейді. Олар ресми түрде "Цензор қыздар ротасы" деп аталады.

Мұнда Халима, алғашында, арнаулы қысқа курстан өткеннен кейін, кіші сержант, одан кейін сержант атағын алады. Әскери атақ берілгенімен, цензор қыздарға әскери форма берілмейді. Олардың бәрі жай киімімен жүреді. Сондықтан оның әскери бейнеде /формада/ түскен суреті жоқ.

Ұлы Отан соғысы аяқталғанға дейін сержант Өзбақанова осы қызметте болады. "Германияны жеңгені үшін" медалімен наградталады.

Соғыс біткен кезде Халиманың бала күнгі ауруы асқынып, госпитальға түседі. Онда жыл жарымдай емделеді. Госпиталь дәрігерлері оны екінші топтағы мүгедектер қатарына көшіреді. Айына 240 сом зейнетақы тағайындайды. Сөйтіп, 1946 жылдың күзіне қарай Халима әскерден босап, Қазақстанға қайтады.

Елге келгеннен кейін, зейнеткерлік билетін тығып тастап (мүгедекпін деуге ұялады) Семей облысының Шар ауданына қарасты Суықбұлақ деген жердегі Новотаубинко аулындағы орталау мектепке орыс тілінің мұғалімі болып тағайындалды. Сәки Бекбаев (қазір Алматыда тұрады), Дания Бөркенова (Семейде), Зейнеп Төребаева (Семейде) сияқты мұғалімдермен бірге қызмет істеді.

Халима екеуміз 1939 жылы Семей қаласында таныстық. Мен Абай атындағы педучилищеде болдым, ол 11-інші қазақ орта мектебінде оқитын. Бір-бірімізді жақсы көрдік. Үнемі хат жазып тұрдық. Ол жыл жарым Мәскеуде госпитальда жатқанда да байланыс үзілген жоқ. 1947 жылы 5 маусымда екеуміз ерлі-зайыпты болып қосылдық.

Екеуміз қосылғаннан кейін, 1952 жылы Халима Қыздар педагогикалық институтын бітірді.

Төртінші бала туғаннан кейін Халима маған ұсыныс жасады:

— Мен енді өз балаларымызды тәрбиелеумен шұғылданайын, сенің журналистік-жазушылық қызметіңе көмектесейін, мұғалімдік қызметті қояйын, — деді.

Екеуміз осыған келістік.

1992 жылы менің төрт томдығымның алғашқы екі томы жарыққа шыққан еді. (Нарық тауқыметінің салдарынан соңғы екі томы мүлде шықпай қалды). Халима екеуміз сол екі томдықтың әрқайсысынан 100 кітаптан сатып алдық.

Қазақ салты бойынша адам өмірден өткенде қайтыс болған кісіден ескерткіш ретінде орамал таратылады кішкентай қалта орамалы. Біз екеуміз өлгенде орамал орнына кітап таратылсын деп келістік.

Келісті де, бірінші томға ("Махаббат, қызық мол жылдарға") Халима өз қолымен қолтаңба жазды: өзі туралы азын-аулақ мәлімет беріп, тірілердің ұзақ өмір сүруіне тілектестік білдіріп, қолын қойды. Екінші томға ("Ақиқат пен аңыз") мен де сондай қолтаңба түсірдім. Сексеннен аспаспыз деп, екеуміз де қолтаңбамызды өз қолымызбен 80 кітапқа жаздық. Халима қайтыс болғанда өзі қол қойған 80 кітапты жұртқа тегіс өз қолыммен таратып бердім. Ал қырқын өткізгенде "Өмір өрнектері" кітабымның қырық данасын Халиманы ұмытпай еске алуға келгендерге алғыс ретінде үлестірдім. Жылын бергенде "Жұлдыз" журналында шыққан "Халима" хикаясының 100 данасын кітапша етіп тағы да тараттым.

100 дана кітапша деп отырғаным Халиманың әйелдік, аналық, азаматтық қасиеттерін айтып, қырқын өткізген сөз сөйлегенмін. Кейін ол сөзім "Жұлдыз" журналында жарияланған. Жұртқа кітапша етіп үлестіргенім де, Президенттің оқып, жоғарыда айтылған жақсы баға бергені де сол хикая. Ол естелік-хикаяны менің аға досым, әрі кейіпкерім ардақты Бауыржан Момышұлының баласы, белгілі жазушы Бақытжан Момышұлы бауырым орыс тіліне аударып берді. Ол "Простор" журналының жақындағы нөмірлерінің бірінде басылмақ1. Ол естелік-хикая қазір ағылшын тіліне және аударылып жатыр.

Ол өте кішіпейіл болды. Мақтану, масаттану деген табиғатына мүлде жат еді.

— Сен де Ұлы Отан соғысының ардагерісің. Мәскеу соғыс біткенге дейін майданның алғы шебі болды. Сен екі жыл алғы' шепте отырып, әскери қызмет атқардың ғой! — десем:

— Мені қойшы — ана Әлия мен Мәншүк сияқты нағыз алғы шепте бола алмадым. Болсам екен деп қаншама тырысып едім! Амал не? Екі жыл Мәскеуде әскери цензор болып, хат тексеріп, бір жарым жыл ауырып, ауруханада жатқаннан басқа ештеңе бітіргенім жоқ. Бала күнімнен бастап сырқаттан шықпадым. Егер "ақ билет" беріп, Борзядан қайтарып жібермесе, жапондармен соғысқа мен де қатысатын едім. Оған да қолым жетпеді. Бір жерде өліп қалмай, осы күнге аман жеткеніме таңмын. Мені бұл күнге жеткізген екеуміздің бір-бірімізге деген махаббатымыз болар деп ойлаймын. Мықты майдангер болмасам да осыған разымын! - деп жауап беретін еді ол.

Оның сол сөзі шындық болатын. Расында, махаббат бізді үнемі ілгері ұмтылдырды. Ең үлгілі ерлі-зайыптылар арасында болатын шексіз сыйластыққа қолымызды жеткізді.

Ойлап қарасаң:

Жеті жумақ та, алтын тақ, та — ӘЙЕЛ екен!

Еркектің байлығы да, бақыты да — ӘЙЕЛ екен!

Жаның сүйген жақсы жарға жететін ЕШТЕҢЕ жоқ екен!

ӘДЕБИЕТТЕР:

Ә. Нұршайықов. Әуезовпен бірге болған бес күн. ("Екі естелік" кітабында), 1985, 83-85 беттер;

А.Нуршаихов. Портреты. А.-А., 1986, стр. 427;

К. Омаров, Л. Кузминский. Махаббат, қызық мол жылдар. Деректі фильм, 1994;

И. Жағыпарова. Жеңіс жауқазындары. "Қазақстан әйелдері" журналы, 1995, №5;

Қазақстан қаһарман қыздары. Көп сериялы "Қазақстан Ұлы Отан соғысында" бейнефильмінің 12-сериясы. Қазақ теледидары,1985;

Жауынгер — жазушы Әзілхан Нұршайықов. Бейнефильм. 1995;

Ә.Нұршайықов. Өткелдер. Өмірбаяндық роман. "Жұлдыз" журналы, 1997, №2, 3, 4 және №4, 5. 1998;

Б. Ерманова. "Асыл — Ажар" — Махаббат, қызық мол жылдар. Бейнефильм. Казак теледидары, 1997;

Біз екеуміз. Бейне-фильм. Қазақ теледидары, 1999;

Ә. Нұршайықов. Қаламгер. Эпистолярлық роман, 2000;

Б. Баймухамедова. Дневник типичного представителя. А., 2000, стр. 87-89;

Ә. Нұршайықов. Халима. Мәңгілік махаббат жыры. Жұлдыз, 2002, №3.

26.04.2003 жыл. Алматы

Ә.Нұршайықов

Капитан Б. Қасымоваға

Астана қаласы

ҚР Қорғаныс министрлігі

Қымбатты Бақыт қарындасым!

Хатыңызды алдым. Ала сала өтінішіңізді орындауға кірістім. "Әскери жинаққа арналған анықтама" деген мақала жазып бітірдім. Бірақ, Сіз Хатыңыз Ұлы Отан соғысына катысқан Қазақстан әйелдері туралы Сіздер шығарғалы жатқан кітаптың жанрын "энциклопедиялық па, әлде публицистикалық па" және оған жазылатын мақаланың көлемін көрсетпеген екенсіз. Сондықтан өз білгенімше нобайладым.

Хатыңызда көрсетіл гендей, сержант Халима Өзбақанованың әскерде болғанын, одан кейін қандай қызмет істегенін дәлелдейтін мынадай құжаттар жіберіп отырмын:

1) 10-класс оқушысы Халима Өзбаканованың 1942 жылы мектеп бітіре сала өзі сұранып әскерге алынғаны, Чита облысының Борзя стансасы маңында орналасқан әскери бөлімде радистка болғаны, денсаулығы жарамай, ақ билетпен әскерден елге қайтарылғаны жайында құжат сақталмаған. Ол жайында Халимамен әскерге бірге алынған құрбылары О. Мысырованың, И. Жағыпарованың, X. Елубаеваның, Ш. Ботаханованың және З. Әркешованың Сіздер шығаратын осы кітапқа арнап жіберген материалдарында айтылуға тиіс. Ал келгеннен кейін ақ билетін әдейі жыртып тастағанын маған өзі айтқан болатын. Басқа военкомат арқылы әскерге қайта кету, қайтсе де майданға баруды ойлаған.

2) X. Өзбақанованы армия қатарында кызмет істеу үшін Мәскеу қаласына жіберу туралы Қазақ ССР НКГБ-сының 1944 жылғы 4-мамырдағы бұйрығы бойынша берілген жолдаманың көшірмесі.

3) НКГБ Мәскеу қалалық басқармасының қарамағына барған X. Өзбақановаға берілген киім тізімінің көшірмесі.

4) X. Өзбаканованың НКГБ Мәскеу қаласы мен Мәскеу облысы басқармасының қарамағында істегені туралы анықтаманың көшірмесі.

5) НКГБ Мәскеу қалалық және Мәскеу облыстық басқармасының Мәскеу қаласының Октябрь көшесіндегі 38 үйде (жатақханада) тұратын X. Өзбақановаға төлқұжат алу үшін берген анықтамасы.

6) Сол басқарманың X. Өзбақановаға төлқұжат ауыстыру үшін берген анықтамасы.

7) НКГБ АХФО-сының зейнеткерлікке шығарылған X. Өзбақановаға зейнетақы беру туралы жолдамасы.

8) НКГБ Мәскеу облысы басқармасы АХФО-сының X. Өзбақановаға берген 2196 нөмірлі зейнеткерлік кітапшасы.

9) X. Өзбақанованың әскерден босап, Мәскеуден елге келгеннен кейін Семей облысының Шар ауданына қарасты Ново-Таубинко мектебіне мұғалім болып тағайындалғаны туралы анықтама.

10) X. Өзбақанованың Қыздар педагогикалық институтын бітіргені туралы диплом.

11) Институт бітіргеннен кейін, Алматы қаласындағы №22 мектепке мұғалім болып тағайындалғаны туралы бұйрық.

12) Бэлла Баймұхамедованың "Дневник типичного представителя" деген кітабының Халима туралы айтылған жерінен көшірме.

13) Қабіртасқа жазылған сөз бен эпитафия.

14) Х.Қ. Өзбақанова-Нұршайықованың жыртыс ретінде жұртқа таратылар кітаптарға өз қолымен жазып кеткен қолтаңбасының көшірмесі.

15) Ақын Кеңес Сайдалыулының "Махаббат жыры Халима жеңгеме" деген өлеңі.

16) Ақын Мыңбай Рәштің "Мәңгілік махаббат күмбезі" деген Халимаға арналған өлеңі.

17) Ақын Марфуға Айтқожинаның "Әз ағаңа (аяулы жеңгеміз Халимаға Әз ағаң орнатқан ақ күмбез туралы ой)" деген өлеңі.

18-23) Жан жары, әдеби серігі X. Өзбақанова Нұршайықованың қайтыс болуына байланысты Ә. Нұршайықовқа келген көңіл айту жеделхаттары.

24) Ә. Нұршайықовға ХАЛИМА. Мәңгілік махаббат жыры. "Жұлдыз" журналы, №3, 2003.

25) Президент Н. Назарбаевтың Ә. Нұршайықовқа жазған хаты (06.01.2003).

Фотосуреттер

26) Кіші сержант X. Өзбақанова. 1944. Мәскеу.

27) Сержант X. Өзбақанова. 1945. Мәскеу.

28) Ерлі-зайыпты Ә.Нұршайықов пен X. Өзбақанова.

29) Алматының "Кеңсай-2" зиратындағы Халима күмбезі.

Қымбатты Бақыт!

Бұл материалдарды алғаныңызды хабарлап, хат жазарсыз деп сенемін.

Зор құрметпен ағаңыз

Сізді алда келе жатқан Ұлы жеңіс күнімен құттықтаймын.

Әзілхан Нұршайықов.

30.04.2003 ж.





СОҢҒЫ ХАТТАР

Халима!

Өткен жолы түсірген УЗИ-дің қорытындысы қандай болды? Дәрігер не деді?

Диктофонды Арнұр мен Серіктің біріне бер. Солар жөндетсін. Ол үшін өзің жүгірме. Олардың қолы тимесе, жата берсін. Мен керек ойларымды қағазға түсіруге тырысармын.

Мұхтар Мағауинге телефон соғып, алғыс айт. "Жұлдыздағы" /1 11, 1993/ "Этнографиялық естелік" ете жақсы шығыпты. Әр жерін әдемі қысқартыпты. Сондықтан көркем шығармаға ұқсап қалыпты. Соған қатты риза болып жатырмын. Сен Мұхтар мен Бақытты және олардың балаларын менің жаңа жылмен құттықтайтынымды айт. Және Мұхтардың 31 желтоқсанда үйге телефон соғып, құттықтағанына шексіз риза болғанымды жеткіз. Тіпті болмаса, телефонмен менің осы хаттағы сөздерімді оған оқып бер. Мұхтар жоқ болса, Бақытқа оқып бер.

"Азаттық" радиосынан Мұхтардың 100-тарихи әңгімесін тыңдадым. Өзі әдебиетші бола жүріп, тарихты мұндай терең білуі нағыз даналық қасиет. Осы қасиетінен айналайын, аман болсын, бауырым! Ұмытып кетпей, бұл сөздерді де айтарсың не Мұхтарға, не Бақытқа. Бақытқа диктовать ет: қайнағанның мына бір ауыз сөзін жазып алып, Мұхтарға жеткіз де.

Машинистка хабарласты ма?

Баталова Элеонораға /кітап дүкеніндегі/ менен сәлем және Жаңа жылмен құттықтау айт. Ағаң: Г.Ф. Шумахердің "Последная любовь Нельсона" деген кітабын тауып берсін деп өтініш жасап жатыр де. Ақшасын төле.

Нұрым Сансызбаевқа телефон соқ: "Құттықтау хатын оқыдым. Жылы лебіздеріне разымын. Бәрінің амандықтарын тілеймін" деп айтты де.

Бүгінгі тапсырмаларым осы саған. Мені көп ойлай бермеңдер. Нешауа! Жазыламыз, әрине!

Сендердің папаларың:

Әзілхан Нұршайықов

16.1.1994 ж. Аурухана.

Халима!

Қалың қалай?

Біз аманбыз. Сабина кеше екі рет Ташкенттен телефон соғып, Сенін халіңді сұрады. Жаннат та Ақтаудан телефон соққан.

Қаладағы Әбілфайыз, Орақтар халіңді сұрап жатыр. Кеше естіген болатын.

Жанарды қазір Жаннұр барып алып келеді. Кеше кешке өзі телефон соққан барамын деп.

Жаннұр түнде менімен бірге болды.

Мен кеше, Сені реанимацияға көшіргеннен кейін, реанимация бөлімінін меңгерушісі Мүбарактың үйіне телефон соққанмын. Визиткасын кеше алдым деп едім ғой. Ол: аға, абыржымаңыз, қазір реанимация бөліміне телефон соғып, апайды қадағалап бағындар деп айтамын деген. Айтқан шығар.

Мен түнде көп ұйықтай алмадым. 3 сағат қана. Одан кейін ұйқым келмеді. Сені ойладым.

Ұйқым келмеген соң өзімді-өзім алдандырайын деп, төсектен тұрып, машинкамен автографтарды көшірдім. Содан кейін сағат 6-да дәрі іштім. Содан соң жатып қалып едім. Жаңа ояндым. Екінші дәрімді іше салып, Саған осы хатты жазып отырмын.

Сен аурумен айқасуға мықты едің ғой. Осы жолы да жеңіп шықшы. Бәріміз соған тілектеспіз.

Ай-на-лайын!

Ай-на-лайын!

Ай-на-лайын!

Кеше Мүбаракқа тапсырғанмын. Айшаға да айтқанмын.

Қазір Мүбарактар келсе, тағы да тапсырып кетемін.

Терезеңе қарап, жүзіңді көріп, үйге қайтамын.

Қолыңды қысып, бетіңнен сүйдім.

Сенің Әзілханың.

14.07.2001 ж.

Хал қалай? Кеше жазған хатыңды алғаннан бері біздің жанымыз жадырап қалды. "Мен тәуір сияқтымын" деген үш сөзің біздің төбемізді көкке жеткізді. Тәуір болшы, айналайын! Жазыншы, жаным!

Біздің біле алмай жатқанымыз мына жағдайлар: 1) Қан толық тиылды ма? 2) Ac ішіп жатырсың ба? He ішесің? Қанға глюкоза қосып жатқанымен, асқазанға да алжау керек шығар? 3) Гемоглобинің қалай? Бұрын да аздау сияқты еді, қазір мүлде құлдырап кеткен жоқ па? 4) Температура, давление дұрыс па? 5) Тағы да хирургияға көшіреміз деп жатқан жоқ па? Гүлзада: "Менің рұқсатымсыз ешқайда көшірмейсіңдер. Өздерің ғана емдейсіңдер!" деп айтқанмын!"деген. Ол нұсқау орындалатын сияқты ма?

Міне, біз осы жайларды ойлап, мазасызданудамыз.

Балалардың, бәріміздің халіміз жақсы. Балалардың мені бағып-күтуінде мін жоқ: тамақ тоқ, киім таза, қабақ ашық. Тек уайымымыз Сен ғана.

Кеше Есенберлин Қозыкөрпешті көре алмай қалдым деп едім ғой. Мен Саған хат жазып отырғанда үйге кірмей кетіп қалыпты. Әкесінің кітабының алғашқы данасын қуана жүгіріп маған алып келгенде, оны құттықтап, бетінен сүймегеніме өкініп қалдым. Кешке қайырлы болсын айтайын деп, үйіне телефон соғып едім, үйлерінде болмады.

Содан соң шешесіне телефон соғып, құттықтау айттым. Разы боп қалды. Кешке таман Қозыкөрпеш шешесіне де кітап апарып берген екен. Кітап кеше кешке қарай шығып, қолдарына тиіпті. Шешесіне ол кітаптың орысшасын Президентке жібергенімді, оған өзімнің Ілекең туралы тілек хатымды қосқанымды айттым. Әлі жауап жоқ дедім.

– Жауап болмайды ғой. Айналасында жүргендер жауап бердірер ме? Қазір газет Ілекене қарсы болған адамды қайта-қайта мақтап жатыр ғой. Ол тегін емес шығар, — деді ол кісі.

Біздің жақтың қысқа хабары осы, мама. Халимушаң тәттінің тәттісі болып барады. Менің машинкама құмар: өзінше клавиштерді түртіп, жазу жазған болады: Әжесіне хат жазып отыр! дейміз біз.

"Қалың мал" жайындағы біздің шешім дұрыс па?

Әзілхан.

Мама

Жаңа бөлімге телефон соғып, Сенің халіңді сұрап едік. Түнде тағы да қан кетті, плазма құйдық деп дәрігер жауап берді. Кеше хатыңды алғанда мейрам күндері балалардың қолына ұстататын шар сияқтанып, көңіліміз компиып қалып еді. Мына хабарды естігеннен кейін сол шар "пырс!" етіп жарылып кеткендей күйге түстік.

Қазір қалайсың, қалқам?

Бәріміз құшақтап, бетіңнен сүйдік.

Шаман, келмесе, хат жазып әуре болма. Артынан, әл жинағанда жазарсың.

Айтпақшы, Алмуша Астанадан жаңа ғана келді. Жаннұр мен Ғалия алдынан шығып, алып келді. Динаның халі жақсы, бар қайғысы әжесінің сырқаты дейді. Әжем тез тәуір болса екен деп жылап қалса керек.

Әзілхан.

25.07.2001.

P.S. Айтпақшы, Мама, алдыңғы күні мынадай бір қызық болды. Мен таңертең төсектен тұра салып, дәрімді іштім де, тез ауруханаға баруға қамдандым. Жаннұр ұйықтап жатқан, оятпадым. Дыбысымды білдірмей, тез киініп үйден шықтым. Емханадан аса бергенде ақсаңдап келе жатқанымды аңғардым. Не болды деп, аяғыма қарасам, екі аяғыма екі түрлі бәтіңке киіп шығыппын: сол аяғымда өкшесі биік қара бәтіңке, оң аяғымда тоқыма /плетенка/ қоңыр бәтінке. Тоқыма бәтеңкенің өкшесі жоқ, тайпақ қой. Ақсаңдап келе жатқаным сондықтан екен. Баяғыда Мұқаңның екі аяғына бір аяқтың бәтіңкесін киіп, қызметке барғаны ойыма түсіп, күлдім. Ауруханаға жетіп қалған соң, қайтадан үйге қайтпадым. Сол күйімде Сергей Тимофеевичтен Сенің халіңді біліп, үйге қайттым. Мені ішке кіргізбеді. Осындай қызық болды. Сен күлсін деп айтып жатырмын.

Әзілхан.

Қымбатты Халима!

Халің қалай, жаным!

Біз бәріміз, бүкіл жора-жолдас, туыс, достар болып, Сенің тілеуіңді тілеп отырмыз. Ағайын-азаматтар үсті-үстіне телефон соғып, Сенің халіңді сұрайды. Алматыдан ғана емес, алыс облыстардан телефон соғып жатқандар да жеткілікті. Бір ғана кешегі күннің өзінде, 25-шілде күні, 17 адам телефон соқты. Бәрін де қағазға түртіп отырмын /менің "түрткіш" екенімді өзің білесің ғой/. Кеше Тараздан /Жамбыл облысы/ Уәтай Ілімқожаев досымыз телефон соғып, Саған сәлем айтты. Павлодардан кішкене күнінде Семей балалар үйінде бірге өскен жетім жолдасың Хантай Елубаева жылап тұрып, жайынды сұрады. "Мен барайын ба?" деді. Қазір жағдай ауыр, жер алыс, күн ыстық қой. Өзін де сырқатсың, келіп қайтесің дедім оған. "Халимадан жаным артық па?" деді ол. Кеше, Ұлы Отан соғысы кезінде, Халима қайта-қайта военкоматқа арыз жазып, майданға жіберуді өтініп, ақыры онжылдықты бітіре сала әскерге аттанғанда, Халимадан қалмаймын деп, соғысқа аттанғанның бірі Сен болатынсың. Өлімге қол ұстасып, бірге аттану деген сол болады. Одан артық достық болмайды. Сенің сол достығың әлі жалғасып келеді. Келіп әуре болма, Хантайжан! дедім мен. "Қайтейін, амал не, Катя-Халимамның амандығына тілектеспін" деп жылап тұрып ол трубканы жапты. Сол сияқты Шымкенттен Нұржан телефон соқты. Атыраудан Серік күніне 2-3 рет телефон соғады. Астанадан шырылдап Дина немереміз телефон соғып, "Айналайын әжемнің халі қалай?" деп сұрайды. Семейден Мұқан мен Хантай күнара телефон соғады. Энергетикадан Зейнеп пен Сейдахмет кеше халіңді сұрады. Зейнеп жылап тұр: "Тәтетайым-ай менің жан жетпес!" дейді. Алматыдан Әбілфайыз бен Зәра Ыдырысовтар, Орақ пен Мұзай Смағұловтар қайта-қайта телефон соғып мазалануда. Кеше дәрігерлерден Мұхтар Айтқазин, Гүлзада Мүкеевна Көшімбаева, Мәрияш келінің /Мәнә бауырың екеуі/ телефон соғып, тілектестік айтты. Сәнә Сені сұрағанда көзінің жасын тия алмайды. Туған бауыр деген осы ғой! Ал, тумаған бауырың Тұрсынбек Кәкішев хабарласқан жоқ. Сенің реанимацияда жатқаныңды оған айтқанмын. Ол: "Біз ертең қыдырып, он күнге Шымкентке кетіп барамыз" деген. Ол он күн де өтті. Үйіне қайтып келген де шығар. Қайтып келмесе де 13 күн ішінде Шымкенттен бір рет телефон соғып, апасының халін білуіне болатын еді. Ол үшін Алматы мен Шымкент арасында телефон байланыс жоққа ұқсайды. "Сәкеннің әйелі Гүлбарамнан кейінгі, екінші апам Халима!" деп бір кезде аузын толтырып айтып еді. Өзгерген шығар. Заман өзгерді ғой. Мейлі, Өзің аман болшы. Аман болсаң басқа бауырларың да жетіп жатыр. Менің курстас досым Қайсар Қасымбеков те күнара телефон соғып тұрады. Майя екеуінің атынан қайта-қайта сәлем айтып, тілектестік білдіреді. Қайсар: "Ауруханаға барғанында көлеңкең боп қасында жүрейін" деп те тілек білдірді. Суық бас полковник Қалисар Қабдуллинов та кеше телефон соғып, халіңді сұрады, сәлем айтты. Мәлике қайын-сіңлің бір рет Саған барып, кіре алмай кеткен. Кеше ол да телефон соқты. Оның құдағиы — Дәулеттің шешесі Гүлхан бәйбіше де телефон соғып, тілектестік білдірген. Камал мен Бақыт жиендерің де үйге келіп кеткен.

Мінеки, біздің хабар осындай. Телефон соққандардың бәріне Сенің ризалық сәлеміңді айтып жатырмын. Бәрі де біздің сәлемімізді Халимаға ұмытпай айт деп өтінеді. Айтпақшы, көршілерден Сағынғали Сейітов ағамыз телефон соғып, өзіңе шын жүректен тілектестік білдіріп тұрады.

Ал кешегі Өзін ойлап тапқан дәрігерлерге құрмет көрсету рәсімі өте жақсы өтті. Сен оларға: "Мен сияқты сексенге жетіп, бақытты өмір сүріңдер. сексеннен де асыңдар. Сендердің мені бағып-күткендеріңе шексіз ризамын. Сол ризалығымның белгісі ретінде бәріңе бір-бір конверт ұсынамын. Мұны Халима апаның өз қолынан тапсырған тәбәрігі деп қабыл алыңдар, қалқаларым!" деген сөзің әсерлі де әдемі болды. Олар саған зор ықылас, ілтипат білдірді.

Артынан бұл оқиғаны телефон соққан Әбілфайыз, Орақ, Мақыш үшеуіне айтып едім. Олар: бұл бұрын қазақ арасында болмаған адамгершілік ілтипаты екен. Бұл ұлттық дәстүрге кіруге лайық шаруа екен! десіп, Саған шексіз разылық білдірді. Әбілфайыз бауырың: "Айналайын, апатайым-ай, басың қандай алтын еді!" деп жылап та жіберді.

Мінеки, ол оқиғаның қорытындысы осындай болды. Біздің бұл акцияны дәрігерлер де, медбикелер де, күтушілер де ешқашан ұмытпайтын шығар деп ойлаймын. Жеке дәрігерлерге құрмет көрсеткен адамдар болғанымен, бүкіл коллективке мұндай сый-сияпат жасаған тек біздің Халима ғана болар!

Ал, алдыңғы күні Мақыш досымыз Жанар мен Сабинаны қасына ертіп жүріп, дүкендер аралап, Саған керек жабдықтардың бәрін жеткілікті етіп сатып алған. Ол: "Халимаға осынша көп те, көрікті де "жасау" жинағанымызға қуаныштымын. Халима жазылып шықса, бұл жасау иесінің амандығына тілектес болып та жата береді. Мұның өзі мұсылман дініндегі жақсы ырым" депті. Ол кісі үш мәрте қажы ғой.

Әзірге айтарым осы, Халима.

Аман бол, айналайын.

Өзіңнің, тек қана Өзіңнің Әзілханың.

26.07.2001.

ЕКІНШІ БӨЛІМ





ХАЛИМАҒА ХАТ

(Сағыныш саздары)

ХАЛИМАҒА

Қасиеттеп, құрметтеп

Сенің махаббатыңды,

Ұрпаққа үлгі болсын деп

Алашқа жайдым атыңды.

Ұлы италъян ақыны Франческо Петрарка өз кітабын "Мадонна Лаураның өмірімен өлімі туралы" деп атап, сонет түрінде жазған. Ал менің "Халимаға хатым " ақ өлең үлгісімен өрнектелді. Екеуі де сүйікті әйел туралы жыр. Әрине мен өзімді Петрарка талантымен теңестіре алмаймын. Жүз есе, тіпті мың есе төмен болармын. Бірақ, Халиманың Лаурадан бір елі де темен емес екеніне бәс тіге аламын.

1

Сағыну

Жарлық жетсе Тағдырдан

Шыбын жанды қиярсың!?

Таудай болып жүрсең де,

Тар табытқа сиярсың!

Дүниені тірлікте,

Дүбірлетіп жиярсың.

Соның бәрі қалса да,

Жарды қалай қиярсың?

Мен өлем деп жүр едім

О Дүниеге жиналып.

Менен бұрын өмірден,

Жарым өтті қиналып.

Өлмей қалдым мен әрең,

Болғаннан соң жан бөлек.

Күнде еңіреп, жылаймын,

Көздің жасын себелеп.

Өлер едім мен қазір,

Егер оған қосылсам.

Қолтықтасып, күлісіп,

Бұрынғыдай соң құрсам!

Ол күн енді бізге жоқ,

Өтіп кетті зымырап.

Жер астында жатамыз,

Сүйегіміз саудырап.

Архив іздеп, ай жүріп,

Қала, дала кезбейміз.

Көрде қатар жатсақ та,

Онымызды сезбейміз.

Ажал жетпей сен өлме!

Деген оның тілегі.

Айтқан өлер сәтінде,

Айқасып ақ білегі:

Балаларға бас-көз бол,

Құр асығып нетесің?

Ажал келген сәтінде,

Мені қуып жетесің.

Бірақ, енді біздерге,

Кездесу жоқ, көру жоқ.

Тату өмір сүргенге,

Жаным риза, көңіл тоқ!..

Осылай деп жан жарым,

Өтіп кетті Өмірден.

Бірақ, мәңгі кетпейді,

Көкіректен, көңілден!

13.09.2001.

2

Өзіңді ойлап күрсінемін, күйемін,

Сағат сайын рухына бас иемін.

Сағынғанда суретіңді құшақтап,

Қағаз-беттен қайта-қайта сүйемін.

Қалай Сенен айырылдым деп құсамын.

Тағат таппай тауға қарай ұшамын.

Құлпытақтай бетін жылап сипалап,

Құшақ жайып қабіріңді құшамын.

Екі-үш күнде, сәулем, Саған келемін.

Келген сайын басыңа гүл егемін.

Қасымдағы балаларға байқатпай,

Көздің жасын теріс қарап, төгемін.

Сен едің ғой менің шәрбат-суатым.

Бар мінімді біліміңмен жуатын.

Жаз өтті де, қабіріңді қар жапты,

Тоңасың-ау, тоңасың-ау, тоңасың-ау, қуатым!

Қарапайым қалпында бек сақтадың.

Сырға, жүзік, не білезік тақпадым.

Балаларды адал етіп өсіріп

AHA деген ардақты атты ақтадың.

Мені қандай мәпелеуші ең, бағушы ең!

Пәле, жала — бәрінен де қағушы ең!

Ауырғанда палатада көз ілмей,

Су ішкізіп, дертке дәрі жағушы ең!

Қол ұстасып, қасымда ылғи жүруші ең.

Әзіл, қалжың, мысқыл айтып күлуші ең.

Телефонда алыс, жақын достардың,

Хал-хабарын үзбей сұрап, білуші ең!

Егіз қозы сияқты едік момақан.

Бізден зиян көрмеп еді ешбір жан.

Сыңарымнан, серігімнен айырып,

Мені жалғыз зарлаттың-ау, жасаған!

* * *

Білімді едің Сен менен

Білдірмеуші едің оныңды.

Ақылың артық, өнегең,

Өнерің еді толымды.

Брест, Мәскеу, Псковтың

Архивында отырдық.

Қатар жазып екеуміз

Он бес дәптер толтырдық.

Мен ауырып жатқанда,

Палатаны күзеттің.

Қолжазба оқып, ой қосып,

Сан гранка2 түзеттің3.

Достарымды қадірлеп,

Жақынымды жинадың.

Байытып менің жанымды,

Басыма бақыт сыйладың.

Жан шығар соңғы сәтінде

Құшақтап мені қимадың.

Өмір бойы қуантып,

Өліміңмен қинадың.

«Өлді» деуге өзіңді

Аузым, сірә, бармайды.

Есіме алсам — егілем:

Көзімнен жас парлайды.

Өтеріңді өмірден

Сездірместен өтіпсің.

Қасымнан сырғып, ақырын,

Ішіме кіріп кетіпсің.

Ойым, миым, көңілім,

Қанымда қалған екенсің!

Ақырын-ақырын алыстап,

Жанымда қалған екенсің!

Алыс, жақын — бәріне,

Сыйлы болып өттің Сен.

Өсуіне ұлтыңның

Үлес қосып кеттің Сен!

Үнсіз жүріп Сен маған,

Шексіз байлық жинапсың.

Немере, бала, шөбере

Деген қазына силапсың!

Әлпештеп Сен өсірген,

Солар менің тірегім!

Кеудесінде солардың

Соғып тұр Сенің жүрегің!

«Бірге өлейік» дейтұғын,

Уәдеміз бар еді.

Қол ұстасып кетуге

Менің көңілім нар еді.

Өзің жойып ол сертті:

«Өлмей тірі қал!» дедің.

«Балаларға бас-көз боп,

Назарыңды сал!» дедің.

Өсиетіңді орындап,

Өлмей тірі отырмын.

Сенсіз өмір — қараңғы,

Көзім бүтін, соқырмын!

Сені, сәулем, сағынып,

«Уһілеймін!» Жылаймын.

Тағдырыма бағынып,

Жылаймын да, шыдаймын.

Бірі ерте, бірі кеш

Өтпек бәрі жұбайдың.

Мәңгі тірі тұрмақ жоқ,

Заңы солай Құдайдың!

23.12.2001.

3

Көшеде, дүкен, базарда

Көрген сайын бізді ұдай:

«Қыз Жібек апам, аман ба?»

Деуші еді бауырың Тұманбай.

Әлдебіреу кеткендей,

Бар денемді пышақтап.

Егілемін күн сайын.

Суретіңді құшақтап.

* * *

Екеу едік егіз қозы сияқты,

Екеу едік аққудай қос қияқты.

Жалғыз қалдым егізінен айырылып,

Маңыраған сыңар қозы сияқты.

Қол ұстасып жүруші едік жұп жазбай.

Көңіліміз мөлдір еді мұнтаздай.

Сыйлаушы едік үлкен, кіші бәрін де,

Ешбір жанға кінә қойып, мін қазбай!

Еңіреймін өзіңді ойлап егіліп,

Көздің жасы моншақ-моншақ төгіліп.

Ауық-ауық тарылады тынысым

Қос қабырғам кеткендей боп сөгіліп!

29.12.2001.

4

Менің Халимасыз қалғаныма

бүгін екі жүз жиырма екі күн

Телефондарын: дос, туыс,

Аэропорт, вокзал — бәрінің,

Білуші ең жатқа бағасын

Әптектегі дәрінің.

Таксидің, аурухананың

Нөмерін сенен сұраушы ек.

Содан кейін асығыс

Телефонды бұраушы ек.

Сондықтан сені бәріміз

«Компьютер біздің» деуші едік.

Ақыл, еңбек, ойымызды

Өзіңмен өлшеуші едік.

Өзіңмен жүрген көшені

Кейде шығып, шарлаймын.

Ізіңді іздеп асфальттан,

Күрсініп, жылап, зарлаймын.

Жасымды жұртқа көрсетпей,

Бетімді теріс бұрамын.

Күн сайын ойлап Өзіңді

Таңды таңға ұрамын.

Жылай-жылай өмірден

Мен де бір күн кетермін

Өлсең дағы Өзіңе,

Ғашық болып өтермін.

Алпыс үш жыл саған ғашық ем,

Қатар жүрген тіріде.

Өлсең де Саған ғашықпын,

Санаймын Сені тіріге.

Санаймын Сені, санаймын

Өмірдің ен іріге.

Балаймын, сәулем, Өзіңді

Табынар Тәңір, піріме!

Өлгенге ғашық болу жоқ,

Тірілерге құштар көп.

Мен қалармын тарихта

Өлгенге өткен ғашық боп!

05.03.2002.

5

Екі жүз отыз үш күн

Ғашықтар өткен өмірден:

Қозы Көрпеш Баяндай.

Қыз Жібек пен Төлеген —

Сүйіскен жандар аянбай.

Еңлік — Кебек және бар

Мамыр менен Қалқаман.

Қосылуды жар болып,

Жан-тәнімен аңсаған.

Бірақ, соның бәрі де

Қыршынынан қиылған.

Ғашық дәурен сүруге

Аз айлар ғана бұйырған.

Біз екеуміз олардан,

Бақытты едік мың есе.

Екеумізді Мәңгілік

Махаббат жайлы жыр десе, –

Болар еді-ау, шіркін-ай

Жақсылап оны кім жазар?

Мен — жұртта қалған бір қаңбақ,

Тарқағанда қан базар!

06.03.2002.

6

Екі жүз қырық күн

Адасып Сенен қалғалы,

240 күн болды.

Дидарыңды бір көру,

Мәңгілік маған мұң болды.

Айналайын, Халима-ау,

Ақ тәніңді сағындым.

Айырып асыл жарымнан

Тағдыр-ау, саған, неғылдым?

Күлімдеген нұр шашып,

Қос көзіңді сағындым.

«Сен өлмей тірі жүр» деген

Бұйрығыңа бағындым.

Ақсия күліп тұратын,

Тістеріңді сағындым,

Ұмытылмас мәңгілік,

Істеріңді сағындым.

Еркелеткен баладай,

Қылығыңды сағындым.

Бойындағы ар, ұят,

Ақылыңа табындым.

Жұртқа жылу шашатын,

Мейіріңді сағындым.

Жақын, жат деп бөлмейтін,

Пейіліңді сағындым.

Жай сөйлейтін асықпай,

Сабырыңды сағындым.

Мінез, қайрат, күшіңе,

Бір Құдайдай бағындым.

Талай рет өлімнен

Құтқарып ең жанымды.

Ләззат, рахат, пейішке

Айналдырдың маңымды.

Кеңес, пікір, сөзіңмен,

Толтырушы ең ойымды.

Басқалардан осылай,

Биік еттің бойымды.

Айналайын, Халима-ау!

Жан, тәніңді сағындым.

Жылай-жылай күн сайын,

Аруағыңа табындым.

23.03.2002.

7

Қырық рет келген шығармын

Екі жүз күнде басыңа.

Сая таппай көңілім,

Бүгін де келдім қасыңа.

Жан ұшырып жетіп ем,

Көрем деп Сені асыға.

Қабіріңді құшақтап,

Тақтайға4 тұрдым асыла.

Дыбыс жоқ, үнсіз жатырсың,

Ұйықтап кеткен секілді.

Естіле ме үнің деп,

Топыраққа тостым бетімді.

Топырақ көрпе емес қой,

Қимыл жоқ, үн болмады.

Асығып жеткен көңілім,

Тағы да менің сорлады.

Алматыдан әкелген

Гүлімді қойдым басыңа.

Сол кезде қабір қозғалып,

Дегендей болдың: «Жасыма!»

Мен Өзіңді өлі емес,

Тірідей көріп, тіл қаттым:

«Бала-шағаң аман» деп,

Хабарын айттым жан-жақтың.

Кереку мен Семейден

Қос Хантайдың5 сәлемін.

Жеткіздім және Сәкидің6:

«Иманды болсын!» дегенін.

Екеумізді қадірлеп,

Сыртымыздан сүйетін,

Баяндадым Өзіңе

Дос, ағайын ниетін.

Сайын деген азамат —

Мекен-жайы Маңғыстау.

Жерінді өлшеп әкетті,

Әдейі келіп алыстан.

Отау салмақ Өзіңе

Ақтаудың ақ тасынан.

Ақ бұлт қоршап тұратын

Алатаудың басынан.

Тасты жонып жатыр ол

Еңбек етіп аянбай.

Биік күмбез орнатпақ

«Қозы Көрпеш — Баяндай!»

Сені ойлап, қамығып,

Мен де өмірден өтемін.

Күнім біткен сағатта,

Өз қасыңа жетемін.

«Бақытты бол, тірілер!» —

Біздің берер батамыз.

Қатарласып екеуміз

Мәңгі ұйықтап жатамыз.

Үнсіз жатып, үн қатып:

«Бізді іздесең, жарандар!

Бастарыңды көтеріп,

Алатауға қараңдар.

Тау басына үйірілген

Ақша бұлтты көрсеңдер,

Біз ризамыз иіліп,

Соған сәлем берсеңдер.

Біз ризамыз өздерің,

Тату-тәтті жүрсеңдер.

Бірі-біріңмен бақаспай,

Бақытты өмір сүрсеңдер!

Өмірдің мәні — махаббат

Екенін анық білсеңдер.

Жұп жазбай қатар қуанып,

Қайғырып, бірге күлсеңдер...

Самал соқса тау жақтан:

Ол біздің осы сөзіміз.

Үнімізді ұғыңдар,

Көрмесе де көзіңіз!»

Қабырыңды құшақтап,

Осылай деп ойладым.

240 күн өтсе де,

Сағынуды қоймадым.

Айналайын, Халима-ау,

Сен едің тірлік-тірегім.

Өзің жамап-жасқаған

Соған тұр әзір жүрегім.

Қош боп тұр жаным, қуатым,

Қасыңа тағы келемін.

Бір емес, әлі сан рет

Өлгенше келе беремін.

Өлгеннен соң біржола

Жаныңа келіп жатамын.

Ойлаудан қалып өзіңді,

Тұңғиыққа батамын.

Қабырыңнан айналдым! —

Деп тағы да үн қаттым.

Қасыңа мәңгі келгенше

Жата тұр жалғыз, қымбаттым!

23.03.2002.

8

Менің сейфімнің ішінде

Өтіңнен алған тас жатыр.

Сипаймын мұңды пішінде,

Сағынып Сені мен пақыр.

9

Екі жүз қырық сегіз күн

Айырылып асыл жарымнан

Сексенімде қалдым тұл.

Табынып тірлік заңына,

Тағдырыма болдым құл.

31.03.2002.

10

Сағыныш

Сен кеткелі қасымнан,

Екі жүз елу күн болды.

Бақыт тайып, басымнан,

Күн дегенім түн болды.

Жарық күнде жабырқап,

Жалғыз жүру — мұң болды.

Жан-жағыма жалтақтап,

Жетімдігім шын болды.

Қатарласып жүргенде,

Өміріміз бай еді.

Қосыла кеп күлгенде

Көңіл қандай жай еді.

Сен қасымда болғанда,

Төрт түлігім сай еді.

Шабытым күнде шарықтап,

Талабым тұлпар-тай еді.

Жан жарыңды тіріде

Ең бақытты етіпсің.

Бала деген мәңгілік

Байлық тастап кетіпсің.

Сол балалар жиылып,

Мені бағып-қағады.

Жақсы пейіл, мейірден

Кеудеме гүл тағады.

Сенен айырылып қалғанда

Дүниенің білдім жалғанын.

Басыңа мазар орнату —

Ендігі менің арманым!

Бүгінгі Құдай доллар ғой,

Соны жинап жатырмын.

Президентке де хат жаздым:

Ойласаң өзім — батырмын!

Министрдің де ақырын,

Құлағын ептеп «бұрадым».

Баяғы қалған қос томды

Шығарып бер деп сұрадым.

Президент берсе биылғы

Стипендияны аламын.

Осының бәрін жинақтап,

Мазарыңа саламын.

Тыным таппай күн сайын,

Жорғалайды қаламым.

Жатсам-тұрсам Өзіңді

Ылғи еске аламын.

Кабинетте суретің,

Күлімсіреп қарайды.

Көзім түссе — қуанам,

Таң атқандай арайлы!

Кітаптар тұр шкафта

Өз қолыңмен жинаған.

Менің туған күніме

Тарту етіп сыйлаған!

Әр папканың сыртында

Сенің маржан жазуың,

Тиянақтап көрсеткен:

Атын, затын, ай-күнін.

Каталогың бір ғажап,

Өз қолыңмен жасаған.

Мың автограф, мың фото —

Неткен еңбек, Жасаған!!!

Соның бәрін тізуге

Қалай жеткен шыдамың!

Соның бәрін тәптіштеп,

Қашан жазып шығамын?!

250 күн болды,

Мен өзіңнен қалғалы.

Сені ойлаумен әр күннің

Ауырлайды салмағы.

Өзің еккен жеміспен

Жайнап тұр ғой жан-жағым.

Шексіз байлық сыйлаған

Айналайын, ардағым!

02.04.2002.

11

Екі жүз елу күн

Бүгін Сенің тағы да

Гардеробыңды қарадым.

Өзің ілген қолыңмен,

Киімдерді санадым.

Әр киім киген кезіңді

Елестеттім көзіме.

Бәрін сипап шетінен

Қанағат алдым өзіме.

Өткен күннің елесі,

Қуат берді бойыма.

Тарихының кейбір сапардың

Түсірді менің ойыма:

Мынау киген қамзолың

Туған жерге барғанда.

Абай елі ұзатып7,

Аттандырып салғанда.

Алтыбақан, ақ сүйек,

Түнде жастар ойнады.

Бізді тағы тербетіп,

Еркімізге қоймады.

Ел қайтадан таңертең

Ақ боз үйге жиылды.

Той жалғасып жаңадан,

Қайта қымыз құйылды.

Ең соңында ортаға

Шәкең8 шықты елпілдеп.

Бата берді біздерге,

Ақсақалы желкілдеп.

Біз шығарда ақ үйден,

«Жар-жар» кетті төгіліп.

Жан-жүйені босатты,

Қыз-бозбала егіліп.

Біз аттандық Абайдан,

Жүрегіміз елжіреп.

Сол сапарың еліңе,

Болды-ау Сенің соңғы рет.

Жете алам ба енді мен,

Сенің туған жеріңе.

Шыға алам ба қайтадан,

Жүрек адыр беліне.

Көре алам ба ондағы

Туыстардың ажарын?

Жарар еді бір көрсем

Қарахан9 ата мазарын!

04.04.2002.

12

Сол сапарда жолшыбай,

Семейге де соқтық біз.

Оқу оқып, жүгіріп,

Жастық шақта қалған із.

Он бірінші мектептің

Ауласына бас сұқтық..

Интернатты көруге

Ынталанып, асықтық.

Алты жыл тұрып осында

Әке үйіндей боп кеткен.

Қанатың қатып, есейіп

Ұяң ғой Сенің ер жеткен.

...Сол аулада кездесіп,

Алғаш рет таныстық.

Бас изестік ізетпен,

Ақырын қол алыстық.

Буынымды босатты

Аузыңнан шыққан әрбір сөз.

Жаудырай маған қараған

Тұтқынға алды екі көз.

Жымидың да ақырын,

Интернатқа жөнелдің.

Жүзің, сөзің қуантып,

Мен рахатқа кенелдім.

Азат боп кіріп аулаға,

Тұтқын боп қайттым сол жолы.

Айналды ішім қуысқа

МАХАББАТ деген от толы!

Тоғыз жыл жүрдім талпынып,

Іштегі отты лаулатып.

Төрт жылы кетті соғыста,

Жауды мен, жау — мені атып.

Жағаласып фашистпен,

Күрестім күнде күдікпен.

Мен — ар жақ, сен бер жақта,

Қол созып тұрдық үмітпен.

Алып тұрдым үздіксіз,

Хатыңды жазған Мәскеуден.

Қуантып кетуші ем,

Хат келгенде Өзіңнен.

Суретің омырау қалтада,

Қалқан боп жүрді жүрекке.

Соғыс бітіп, қосылып,

Жеттік-ау, әрең тілекке!

Ертісті сонда сан рет

Есімізге алып ек.

Көрсек - ау деп жағасын,

Сағынышпен налып ек!...

Сол Ертіске екеуміз,

Сәлем бердік иіліп.

Көп қарадың көпірге

Қоштасқандай қиылып.

Шыңғыстауға бет қойып,

Мен шашымды тарадым.

Қайта-қайта бұрылып,

Сен Семейге қарадың.

Туған ел берген қамзолың,

Жарасып еді бойыңа.

Шкафтан оны көргенде,

Осылар түсті ойыма.

08.04.2002.

13

Мың тоғыз жүз отыз сегіздің

Үшінші қыркүйегінде,

Көрің дің Сен ең алғаш

Көзімнің көкжиегінде.

Көзімді есік етіп

Ішіме кіріп кеттің.

Кірдің де, жүрегімді

Мәңгілік мекен еттің.

Екі мың бірінші жылдың

Жиырма жетінші шілдесінде,

Мен Сенен көз жазып қалдым,

Алатау іргесінде.

Тоғыз жылдай ғашық етіп,

Елу жыл жар боп өттің.

Өзіндей періштемен

Мен мәңгі мұратқа жеттім.

Суретің самсап тұр үйде

Тек Өзің көрінбейсің.

Санама басып берген

Тәңірдің мөрін дейсің!

Жатсам, тұрсам, күндіз, түн.

Ойымнан бір кетпейсің.

Өзіңнің тірі күніндей,

Көзіме елестейсің.

Сағындым тәтті үніңді,

Жібектей жұмсақ сөзіңді.

Елжіреп маған қарайтын

Мейірбан қос көзіңді.

Сағындым білек қолыңды,

Мойныңды барлық Өзіңді.

Жер басып жүрген Сен жоқта

Не деген жаным төзімді?!

10.04.2002.

14

Сырласу

Қыз Жібек пен Төлеген,

Қозы Көрпеш Баяндар,

Еңлік Кебек және бар,

Нендей қызық көрді олар?

Махаббаттың оларға

Уы ғана бұйырды.

Жастай солып, ерте өшіп,

Қыршынынан қиылды.

Кештік махаббат теңізін,

Елу төрт жыл екеуміз.

Жан, жүрегіміз жарасқан,

Неткен бақытты едік біз?

Осыны ойлап, Халима,

Шүкіршілік етемін.

Тоқталайын азырақ,

Жылай беріп не етемін?

Бес бала әкеп өмірге,

Жаныңды, жаным, қинадың.

Бейнетін кешіп тұрмыстың.

Білдірмей бақыт сыйладың.

Сол күні таңертең

Көңіліміз тоқ еді.

Аурухана деген ой

Кәперімізде жоқ еді.

Еркелеп қана ақырын:

— Құшақтап мені жат, дедің.

— Дәметіп жатсаң үздігіп

Ләззатыңды тат! — дедің.

Өмірі сенде жоқ еді.

Тән тәбетпен жақындау.

Әдетім менің еді ғой —

Орынсыз жерде тақымдау.

Қыңқылыма қисынсыз,

Қабақ шытпай көнуші ең,

Түн ұйқыңды төрт рет,

Бір мен үшін бөлуші ең.

Сездің бе әлде тірліктің,

Таусылар тәтті рақатын?

Есімде қалсын дедің бе,

Ақырғы берген ләззатын.

Сенен келер рахаттан

Өзгені көзге ілмедім.

Ең соңғы сиың екенін,

Сорлы басым білмедім.

Әзіл де айтып жібердік,

Қуаныш, көңіл жадырап.

Алты сағаттан кейін

Артында қалдым аңырап.

Жедел жәрдем келді де,

Ауруханаға әкетті.

Жабылып барлық дәрігерлер,

Өнерін салып, көп күтті.

Төсек тартпай, тік жүріп,

Сен ұзақ жыл ауырдың.

Ақыры, жаным, мерт болдың,

Кеселінен бауырдың.

Он үшін күн бойы тапжылмай,

Сен реанимацияда жаттың.

Күн сайын барып Өзіңе,

Мен үмітімді маздаттым.

Аңдыған ажал қоймады,

Мен Сенімен қоштастым.

Тұтқынға түскен солдаттай,

Қоршады мені қайғы, мұң.

Екі жүз елу тоғыз күн

Сенсіз жалғыз жатырмын.

Бай едім шексіз Сен барда,

Енді сорлы, пақырмын.

11.04.2002.

15

Екі жүз алпыс күн

Екі жүз алпыс күн бүгін,

Мен қайғылы болғалы.

Халима, Сені ойлаумен,

Ішіме шер толғалы.

Түнде оянып сан рет,

Орныңды талай сипадым.

Жастығыңды құшақтап:

«Жаным - ау!» — деп жыладым.

Соңғы сыйлық — ләззатың,

Ойымнан мәңгі кетпейді.

Қайтемін, өткен өмірді

Қуған мен көңіл жетпейді.

Өзіңнен басқа ойым жоқ,

Қапасқа көңілім қамалды.

Таңертең келіп медбике

Саусағымнан қан алды.

Сен сипаған етім мен

Бетімнен ешкім сүйген жоқ.

Медбикеден басқа ешбір

Әйелдің қолы тиген жоқ

Тәнің менен жаныңды

Ойлауменен кетермін.

Өз дүниеңді ешкімге

Ұстатпастан өтермін!

12.04.2002.

16

Қазағымның бір қызы

Беатриче10 мен Лаураны11

Данте12, Петрарка13 жырлаған.

Көрмей махаббат қызығын,

Тек сыртын олар сырлаған.

Екеуінің де ләззатын,

Ол ақындар татпаған.

Құшақтасып не бір түн,

Не бір сағат жатпаған.

Жан ерітер ләззаттың

Шыңырауына батпаған.

Сұлулыққа тек қана

Ғашық болып мақтаған.

Сұлулықтан не пайда,

Тәннен ләззат алмасаң?

Оң қолыңды ақырын

Анарына салмасаң?

Құмарланып, құнығып,

Естен тана құшпасаң?

Тәтті жермен табысып,

Көкке самғап ұшпасаң?

Жаның мен жанын бірігіп,

Бір кісідей болмасаң.

Бірнеше жыл осылай,

Бір-біріңді қолдасаң!

Шын махаббат дегенін

Тәңірім-ау осы ғой!

Сұлулық пен махаббат

Ұштасса — көңіл хошы ғой!

Дантенің қолы жетпеген

Махаббатқа ие болдым мен!

Алпыс үш жыл нұрға бөленген,

Құдай-ау, неткен бақытты ем?!

Беатриче, Лаураның

Көрік, мінез, ақылын

Бойыңа жиып, бақытқа

Жеткізген мені,

Асықпай жүріп, ақырын:

Сенсің! Сенсің! Халима —

Жанымның жарық жұлдызы!

Итальянка емес атақты,

Қазағымның бір қызы!

12.04.2002.

17

Халимадан айырылып,

Сексенімде тұл болдым.

Келіндерге құрметті,

Ұлдарыма пұл болдым.

Қадірледі қыздарым,

Күйеу балам әлпештеп.

Қамқорлығын олардың

Жеткізе алмаймын тәптіштеп.

Немерелер «Аталап!»

Артымнан қалмай ереді.

Жазғанымды компьютер,

Факске басып береді.

Жақсылығын бәрі де,

Басыма менің үйеді.

Шөберем де ұмтылып,

Бетімнен шөп-шөп сүйеді

Осының бәрі, Халима,

Сенің берген тәрбиең.

Сені ойласам егіліп,

Елжірейді жан-жүйем.

Сен сүймесең мені егер

Жан-тәніңмен беріліп,

Балалар да сырғақтап,

Сыйлар еді ерініп.

Мені жұртқа сыйлы еткен —

Сенің еңбек, ақылың.

Сен болмасаң бәрінен

Қалар едім мақұрым

Сен едің ғой өмірлік

Жан көрігім, асылым!

Аруағыңнан садаға

Кетейін мен, асылым!

12.04.2002.

18

Есіме түсті тағы да

Есіме түсті тағы да

Мәскеуге барған шағымыз.

Казпоспред үйіне

Түсіп, жайғасқанымыз.

Сен қызмет істеген

Бас поштаға кіргеніміз.

Сен болған жерлердің бәрін

Аралап жүргеніміз.

Екеуміз бас поштада

Кездескен жерімізді көрдік14

«Осы жерде отырып едік» деп,

Бір үстелге сәлем де бердік.

Сен сонда мен кеткенде

Егіліп жылағаныңды айттың.

Күн сайын сол үстелді сипап,

Күрсінгеніңмен мені де мұңайттың.

Мәскеуді аралап болып,

Біз Подольскіге15 бардық.

Табандап бір ай жатып,

Әскери құжат ақтардық.



Екеуміз қатар отырып,

Құжаттарға көз салдық.

Жүзінші бриғада16 мұрағатын

Түгелдей көшіріп алдық

— Апырай, мына соғыстан

Қалай тірі қалғансың деп.

Сен мені құшақтап едің,

Елжірей егіліп кеп.

Мен тегіс мән-жайын айттым,

Бригада кешкен ұрыстың.

Сен оның дерегін тегіс

Көшіріп алуға тырыстың.

— Қалдырмай бірінің атын,

Бәрін де жазып алайық.

Кімнің, қалай өлгенін

Елге барып жариялайық! —

Дедің де, тынбастан бір ай,

Көшіріп жаза бердің.

Мәншүктің17 наград қағазын,

Ыбырайым Сүлейменов18 ердің

Великие Луки, Псков

Новосокольники елін

Азат еткен ерлерді,

Атақты Невель жерін:

Әбдірахман Бимурзин мен

Ерназаров Мырзаби ерді,

Соларды алға бастаған

Баймолдин, Бәйішевтерді19.

Тегіс тізіп, түгендеп шықтың,

Бірнеше дәптерді жазып.

Маған бес роман жазсам да,

Болып еді жететін азық.

Өстіп біз шаттана күліп,

Мәскеуге қайтадан келдік.

Метродан шықтық та, иіліп

Грибоедовке20 сәлем бердік.

Сенің сол көмегіңді

Қалай ұмытармын мен?

Ойласам — ойым,

Жазсам — қолым,

Көкке ұшсам — қанатым ең!

Үйде қалсаң — алтын қазық,

Қатар жүрсең — санатым ең.

Өзіңнен күш, қуат алып,

Оттай лаулап жанатын ем!

Өзіңмен бірге жүріп,

Өмірден аларымды алдым.

Енді лаулаған от емес,

Жай ғана қоламта боп қалдым.

19

Сені кімге теңермін?

Теңесем екен сені қай

Жазушының әйелімен?

Көпшілігі сұлулардың,

Ширегіңе келмейді тең!

Гетенің21 Христинасы ма?

Сауаты кем, білімі жоқ.

Сондықтан да, ол бейшара,

Өлген екен маскүнем боп.

Сен институт бітіріп,

Біліміңді жалғадың.

Арақ, шарап, темекі,

Бірін аузыңа алмадың.

Гейненің22 Матильдасы ма?

Ол да шала сауатты.

Күйеуінің бірде-бір

Кітабын оқымапты

Ал, Сен, мен жазған кітаптың

Бәрін тегіс оқыдың.

Кеңес беріп, түзетіп,

Ақыл айтып отырдың.

Редактор, корректор,

Сыншы - дағы Сен болдың.

Айтқаныңды қабылдап,

Түзетуші мен болдым.

Вольтердің23 Эмилиясы ма,

«Тәңір тектес» аталған?

«Сүйіктім!» деп Вольтерді,

Бес күйеуге маталған.

Он бес жыл жүріп онымен,

Көзіне сонсоң шөп салған24.

Ақыры содан қаза боп25,

Сұлудан қалған сұм жалған

Сол әйелмен жүрем деп,

Әйелсіз өткен, баласыз.

Вольтердей ұлы адамның

Тағдырына таң қаласыз.

Біз елу төрт жыл өткіздік,

Көңілді ешбір кір шалмай.

Сол ұлылардың бәрінен,

Арамыз біздің тым шалғай.

Сәкен, Бейімбет, Ғабиден26,

Ғалилардың әйелі,

Көмектескен жоқ жарына

Сәбиттің де, әуелі!

Тайыр, Хамит, Халижан,

Сырбайдың да сұлуы.

Тимеген күйеулеріне

Шығарма шынық жылуы.

Қазан-ошақ басынан.

Бәрі - дағы шықпаған.

Жазушының жан жырын

Жанында жатып, ұқпаған.

Сен ғанасың жарыңа

Біліміңмен болысқан.

Сенің қамқор күшіңмен

Менің жаным толысқан.

Жарты жаным Сен едің,

Қалдым, міне омалып.

Бақытымнан айырылып,

Бар дүниемнен тоналып.

Халима, Сені, сүйіктім,

Салыстырам кім менен?

Салыстырам тек қана

Аспандағы күнменен!

Жер бетінде қол жетпес,

Асқар биік шыңменен,

Осы тапқан теңеуім,

Бар ықыласымменен

Ойымызды ұғушы ек

Жалғыз ғана ымменен.

Сендей жардан айырылып,

Күн кешем енді мұңменен.

13.04.2002.

20

Ылғи жылап қайтамын

Өсек-аяң, өтірік,

Біріне де ермедің.

Алдау, арбау, айлаға,

Ешқандай мән бермедің.

Адамдардың осалдық,

Кемшілігін көрмедің.

Өсек айтқан құрбыға,

Қойшы! — деп қол сермедің.

Қызғанышың болса да,

Білдірмедің ішіңнен.

Сыр шашпадың ешкімге,

Сөз шығарып тісіңнен.

Балаларға ешқашан,

Ұрыспадың ашынып.

Ашу, айғай шығарып,

Іс етпедің асығып.

Тіл тигізіп біріне

Алақанмен ұрмадың.

Ақыл айтып түзеуден,

Басқаға мойын бұрмадың.

Киімдерін таза етіп,

Дәмдеп бердің тамағын.

Оларменен қосылып,

Әзірледің сабағын.

Алгебра, физика —

Жүйрік едің бәрінен.

Кетуші едің зымырап,

Химиядан — әріге.

Ұстаздықпен оларды

Тәрбиелеп ұшырдың.

Төртеуін де өз күшімен

Институтқа түсірдің.

Келіндер, күйеу баланы

Шындадың шыншыл дос етіп.

Тату-тәтті, талассыз,

Көңілдерін хош етіп

.

Енші беріп бәріне,

Отау етіп шығардың.

Ананың зор еңбегін

Кім есептер, ұғар кім?

Немереңнің бәрін де

Біліммен суардың.

Қазақ ана тіліне

Шебер етіп шығардың.

Еңбегіңнің таусылмас

Қайсыбірін айтамын.

Өзіңді іздеп Кеңсайдан

Ылғи жылап қайтамын.

Екі жүз алпыс бес күн

Мен Сенен адасқалы,

Екі жүз алпыс бес күн.

Сағынып, сая таппай,

Тағы да кеп тұрмын бүгін.

Бас иіп қабырыңа,

Күрсінемін, жүректе мұң.

Мәңгілік махаббаттың,

Ескерткіші сияқтымын.

Ескерткішпін Алатаудың

Бір биік шыңына құрған.

«Мәңгілік махаббат бар!» — деп,

Төменге жар салып тұрған.

17.04.2002.

22

Сен неткен ғажап едің?!

Өтей алмадым, қайтейін,

Менің Саған көп еді бересім!

Сен маған өлі күнінде де

Шығармашылық қуат бересің.

Ойласам түсің, ісінді,

Өз-өзімнен егілемін.

Содан соң ақ қағазға

Жыр болып, төгілемін.

Сен неткен ғажап едің,

Тірі де ылғи демеген

Өлігімді де өрге сүйреп,

Жанымды мәңгі жебеген.

Сендей жарды жырласам,

Ұят пе екен, ар ма екен?!

Әйелдің Сендей рухы

Дүниеде бар ма екен?

18.04.2002.

23

Екі жүз жетпіс күн

Халима, Сенен қалғалы

Екі жүз жетпіс күн бүгін.

Арқалап келем амалсыз

Жалғыздықтың бар жүгін.

Жүрегімде тербедім

Екі жүз жетпіс күн сені.

Өзіңнен басқа ойым жоқ,

Ұмыттым дүние өзгені.

Дихан баба27 екі айтты:

«Алмайсың ба әйел?» деп.

Қадір тұтқан ағаны

Сол үшін іштей көрдім жек.

Бесігіңді — жүректі,

Тербей берем өлгенше.

Суретіңе қараймын,

Көз жанарым сөнгенше.

Айта берем атынды,

Таусылғанша тынысым.

Өнегеңді ардақтау —

Менің барлық жұмысым.

Түсіремін есіме,

Барлық айтқан сөзіңді.

Адал жар, асыл ана деп,

Ардақтаймын Өзіңді.

Тіземін тегіс тәптіштеп,

Еңбегіңді, ісінді.

Адамдығыңды айтуға

Аямаймын күшімді.

Жалғыздықтың мұңымен,

Жағаласып көрермін.

Ең ақырғы кәлимам28 —

«Халима!» деп өлермін.

22.04.2002.

24

Торығу

Мейірімді, мейірбан,

Ана болдың дер едім.

Жақынға да, жатқа да,

Пана болдың дер едім

Ақылыңмен, айыңмен

Дана болдың дер едім.

Үлгі шашып, ұрпаққа

Сана болдың дер едім.

Өз қатарлы құрбыңнан

Дара болдың дер едім.

Бағалауға адамды

Сара болдың дер едім.

Ауруыма әрқашан

Ара болдың дер едім.

Тастап кетіп артыңа —

Жүрегіме жазылмас

Жара болдың дер едім.

Инфаркттен алты рет

Алып шығып едің Сен.

Ең ақырғы сырқатым

Өзің болдың — ең үлкен.

Өзің бардай жайраңдап

Қуанбаймын, күлмеймін.

Бұл аурудан аман-сау,

Шығамын ба білмеймін!

Өзің болсаң жетелеп,

Шығарар ең бұдан да.

Енді, міне, кез болдым,

Айықпайтын тұманға!

25

Балаларға aт қойдық

Балалар аты мағыналы

Болсын деп біз ойладық,

Жанна, Артур, Лaypa деп

Шетелдік есім қоймадық.

Атадық Жанар тұңғышты,

Көз жанарымыз болсын деп.

Жаннат деп қойдың одан соң

Жанға рақат толсын деп.

Арнұр деп ұлды атадық

Арымыздың нұры деп.

Інісін Жаннұр деп қойдық,

Жанымыздың жыры деп

Біз қойған аттар ұнады,

Дос-жаранның бәріне.

«Жөн екен!» деп құптады,

Бас изеп жас, кәрі де.

Мұзафар — Шапау29 досымыз,

Рұқсат алды үйге кеп.

Ұлдарына ат қойды,

Олар да Арнұр, Жаннұр деп.

Керекуде Бәзила —

Ғалымжанның30 әйелі,

Балпанақтай екі ұлды

Дүниеге әкелді.

Егіздерге Арнұр мен

Атын қойды Жаннұрдың

Жанар, Жаннат аталды

Қыздары тегіс ой-қырдың!

Екі мыңыншы жыл

Кеше ғана сен барда,

Немере көрді қызынан

Жанардың досы Людмила31

Арнұрдың атын сұрады,

Қояйық деп сәбиге.

Екеуміз де қуанып,

Рұқсат еттік, әрине.

Сәби жасау32 сыйладың

Арнұр жанға кішкентай.

Түбіттен тоқып тақия

Бергенде болды көндің жай.

Түн ұйқыңды төрт бөліп,

Төрт перзентті жеткіздің

Әділ, адал, көпшіл ғып,

Елге қызмет еткіздің.

Төрт бала — біздің төрт құбыла,

Саямыз болды шырақты.

Қанат боп көкке ұшырып,

Жақын етті жырақты.

Өзің берген тәліммен,

Мені күтіп, бағады.

Жадыратып жанымды,

Жүрек шамын жағады.

Әрбірінің көзінен

Көремін Сенің көзіңді.

Олардың әзіл үнінен

Естимін айтқан сөзіңді.

Айналайын, Халима,

Ақылдан сарай салдырған.

Төрт жағыма төрт бала —

Қорған етіп қалдырған!

24.04.2002.

26

Сен шашынды тараған

Тарағыңды жоғалтпай

Сақтап келе жатырмын.

Әрбір қылық, ісінді

Мақтап келе жатырмын.

Әділдікті сен сүйген

Жақтап келе жатырмын.

Үмітіңді жүктеген

Ақтап келе жатырмын.

Адалдықты Өзіңе

Сақтап келе жатырмын.

Ұйқы, күлкі дегенді

Шақтап келе жатырмын.

Жамандықты жолдағы

Таптап келе жатырмын.

Арамдықтың белінен

Аттап келе жатырмын.

Адалдықты күмістей,

Қақтап келе жатырмын.

Сұрқиялық, сұмдықты

Жаттап келе жатырмын.

«Балаларға бас-көз бол!»

Дегеніңді үздіксіз

Орындаумен келемін.

Өзіңді ойлап үнемі,

Түн ұйқымды бөлемін.

Әр күн сайын түсімде

Үш-төрт рет көремін.

Басыңа күмбез көтеріп,

Кеңейттім жердің көлемін33.

Ажал сәті жеткенде

Мен де бір күн өлемін.

Алматыдан шалқалап,

Алатауға келемін.

Ақ күмбезде айқасып,

Құшағыңа енемін.

Содан кейін мәңгілік

Ажыраспасқа сенемін!

4.08.2002.

27

Бүкіл қазақ халқына

Мәлім еттім атыңды.

Ардақтадым аянбай,

Сенің асыл затыңды

30.09.2002.

28

Бүгін дәл алты жүз бес күн,

Көз жазып сенен қалғалы,

Қайғыртып Тағдыр күні-түні,

Жаныма жара салғалы.

Мінеки тағы түн жетті,

Төсекке келіп жантайдым.

Түнмен бірге мұң жетті,

Жүректі қозғап бар қайғым.

Ұйқы жоқ, мұңнан шер туып,

Өзіңді тағы ойладым.

Теңіз - ой сүңгіп түбіне,

Нақ алпыс жылға бойладым.

Мәскеуде едің онда сен,

Мен майданда жүргенмін.

Хат алған сайын өзіңнен,

Қуанғанмын, күлгенмін.

Бір жолы келіп суретің,

Төбемді көкке жеткізді.

Жадыратып жанымды,

Көзімді жарқ-жұрқ еткізді.

Суретке қарап өзіңді,

Жігіттер тегіс мақтады.

Солдаттың жаны жаралы,

Сол сурет аман сақтады.

Шабуылдарға шығарда,

Қарадым ылғи үңіліп,

Оқ жаңбыр жауып жатқанда,

Жүректе жүрдің жүгіріп.

Сол аңсардың күшімен,

Жеңіске де жеттім мен,

Елу төрт жыл одан соң,

Бақытты еттің мені сен.

Суретің әлі сақтаулы

Сақтай алмадым өзіңді.

Соғыстан жазған хаттай ғып,

Жолдаймын енді сөзімді.

Бұл сөздер саған жетпейді,

Оны ішімнен білемін.

Түн ауып кетті, таң тақау,

Көзімді енді ілемін.

24.03.2003.

29

Сен тіріде жұмақта едім,

Сен кеткен соң тамұққа түстім, Халима!

Данте34 мен Мильтон35 суреттеген:

«Жоғалған жұмақ» қасіретін құштым, Халима!

Жанымыз бен тәніміз тұтасып,

Сен барда ылғи рақат кештім, Халима!

Өзіңсіз өмір қара түн екен,

Сол жұмбақтың шешуін шештім, Халима!

* * *

Сен қалдырған қазына маған:

Төрт бала, бес немереміз бар.

Алыс-жақын жүрсе де мені

Жандарын салып күтеді олар.

Сол күтімдерден артық екен,

Сенің бір күле қарағаның.

Күні-түні өзіңді ойлап,

Күрсініп қатты, қамығамын.

Келбетіңді, үніңді сенің,

Өзегім өрт боп, сағынамын.

Суреттеріңді көрген сайын:

«Асылым - ау!» деп жабығамын.

Тірлігімнің ендігі мәні,

Екі-үш қана медеуім бар.

Қалған ғұмыр, өмірдің дәні:

Жазу, оқу және балалар.

Күні бойы жазумен болып,

Кешке таман кітаптар қараймын.

Сен жиып берген томдарды тегіс,

Сарқылмайтын қазына санаймын.

Ұлағат бол сын жастарға деп,

Теледидарға да шығамын.

Радиодан да сөздер сөйлеп

Беруге де жетеді шыдамым.

Институт, мектептерге де

Кездесулерге барамын.

Сөйлеген сөздерімде

Өзіңді еске аламын.

Жастарға үлгі болсын деп,

Парасатыңды айтамын.

Атынды жұртқа айтқанға

Марқайып үйге қайтамын.

Сені жиі айтады деп,

Мені жұрт сөгіп те жатыр.

Өлгенімше ұмытпан сені,

Дей берсін жұрт: мейлі, мақұл!

Жұмысқа ықылас — бұрынғыдай:

Бір сағат бос уақытым жоқ.

Басыңа ақ күмбез көтердім,

Осыған менің көңілім тоқ.

Күмбезің елге аян болды,

Газеттерде суреті шықты.

Ардақтасын әйелін солай,

Күндеушілер болса мықты!

24.03.2003.

30

Балалар аман, Халима, ел аман.

Ел байлығы: өзен, көл, жер аман,

Алматы аман, Астана да тып-тыныш,

Бірінші хабар айтатын бұл саған.

Бейбітшілік — халықтар қазынасы,

Емес пе еді ежелден — сөз расы?

Сол қазына талауға түсті қазір,

Ирак болып бүгінгі даудың басы.

Америка бүгінгі Буш36 бастаған,

Қару кезеп әлемге ойқастаған

«Лаңкес» деген қисынды құрастырып,

Серке болды өзінше қой бастаған.

Сол «серке» Ирак жерін сүзіп жатыр:

Қалаларын қиратып, бұзып жатыр.

Күніне сан самолет бомба тастап,

Жан алудың науқаны қызып жатыр.

Оқ жыландар халықты шағып жатыр.

Адам қаны судай боп ағып жатыр.

Бүкіл әлем шошына ішін тартып,

Әр қимылын АҚШ-тың бағып жатыр.

Мұсылмандар ойбайлап, шулап жатыр.

Халық кегі теңіздей тулап жатыр.

Әзірейілі Әлемнің Буш жалмауыз,

Өзін-өзі санменен бұлап жатыр.

Жағымпаздар жауызды мақтап жатыр.

Жандайшаптар жабылып жақтап жатыр.

Бүгін төрт күн сұм соғыс басталғалы,

Ирак халқы қан жұтып, қақсап жатыр.

Кінәсі не Ирактың қорлай тұғын?

Жалмауыз Буш бас салып зорлай тұғын?

Крыловтың мысалы есіңде ме

Қозы байғұс қасқырдан сорлай тұғын?

Сол мысал ел аузында мақталатын,

Халықтың жүрегінде сақталатын:

«Кінәм не?» деп қасқырға зар илеген

Ол мысал мынадай боп аяқталатын:

«Орманға қасқыр кетті қозыны алып,

Белгілі етер ісі алып барып.

Осындай жазықсызды жазғыратын,

Әр жерде күштілерде бар ғой қалып.

Қасқырдың зорлық болды еткен ісі,

Ойлаймын оны жақтар шықпас кісі.

Нашарды талай адам талап жеп жүр,

Бәрінен артық дейміз оның несі?»37

Сол қозы бүгінгі күн Ирак болды.

Буш-қасқыр жала жауып онды-солды:

Ирактың бар мұнайын басып алып,

Қылғыта қызыл қандай сормақ болды.

Менің де бұл зорлыққа ішім күйді,

Мен емес, адамзатқа ауыр тиді.

Жатқанда газет қарап төсегімде,

Өзіңе айтпақ болдым осы күйді.

Газетке осыны айтып пікір бердім,

Келтіріп айтқан сөзін кемеңгердің.

Газет сызып тастапты жарты жағын,

Айтқан ойын ұнатпай майдангердің.

Күштілерді әлсіздер мақтау керек.

Теріс ісін «Дұрыс!» деп жақтау керек.

Іші ұнатпай тұрса да амалсыздан

Бейтарап боп қу жанды сақтау керек.

Сондықтан кінә қойман жігіттерге,

Толы ғой олардың да іші шерге.

Бомбадан ұшқан жауыз жарықшақтар

Шашырап кете ме деп біздің жерге.

Өзінше, бір кездерде болған мықты,

Кешегі Гитлердей38 жауыз шықты!

Үшінші бола ма деп жиһан соғыс

Қорқамын: жаным жүдеу, көңіл күпті.

Қатыстық екіншіге Сен екеуміз —

Соғыстың қасіретін біз білеміз.

«Сақта ұрпақтарды сұм соғыстан!»

Тағдырдан бар адамзат өтінеміз!

24.03.2003.

31

Мен сенімен тірі кісідей

Сөйлесемін, мұң айтып.

Оған да жұрт күлетін болар,

Өсекті де ұлғайтып.

Сен артықсың маған, Халима,

Тірідей өлі достардан.

Қызғаншақ, күншіл жандар мен

Адалдық, арға қастардан!

25.03.2003.

32

«Бақытты екен!» дейді Сені,

Білмейтұғын жұрттың бәрі.

Өміріңе қызығады,

Оқып білген жас пен кәрі, Халима!

Мен ойлаймын, Сені сәулем:

Бақытты етпедім деп.

Бақытты ететұғын

Жағдайға жетпедім деп, Халима

Қолымнан келгенінше,

Көңіліңді қалдырмадым.

Бірақ та курорттарға,

Жыл сайын бардырмадым, Халима

Бардырмайын деген жоқ,

Қызметім темен болды.

Хұқым да жетпейтұғын,

Жүруге онда солды, Халима!

Тілшіге Обком39 жағы,

Мархабат етпейтұғын.

Қолымыз путевкаға,

Ешқашан жетпейтұғын, Халима!

Айтұлы бастық болсам,

Күтуші ұстайтын едің.

Қызметкерлерімді ылғи,

Жұмысқа жұмсайтын едің, Халима

Бірақ та ондайға Сен,

Ешқашан бармас едің,

Біреу алтын ұсынса,

Қол созып, алмас едің, Халима!

Бастықтың әйелі киген,

Тондарға көз салмас едің.

Бәрін де Өзің істеуден,

Өмірі танбас едің, Халима!

Аз уақыт машина мініп,

Мен дағы бастық болдым40.

Аянбай еңбек етіп,

Сол еді жеткені қолдың, Халима!

Мен Саған машинамен,

Базарға барсаңшы дедім.

Сен ылғи басынды шайқап,

Жаяулап кететін едің, Халима!

Немесе автобусқа,

Тырмысып, мінетінсің.

«Маған осы жайлы!» деп,

Жымиып күлетінсің, Халима!

Күндіз түн жаныңды салып,

Тек менің қамымды жедің.

«Машинаңның керегі жоқ,

Саған сөз ермесін!» дедің, Халима

«Мен оны мінеді деп,

Жұрт өсек етпесін!» дедің.

Әрқашан ілгері ойлап,

Беделімді сақтадың менің, Халима!

Көп қызмет еттің маған,

Күң, яки құлдай болып.

Мен жүрдім тайраң қағып,

Ерке өскен ұлдай болып, Халима!

Сен маған сәуле төктің,

Көктегі нұрдай болып.

Сенсіз мен атақтардан,

Жүрер ем жұрдай болып, Халима!

Мен сені доктор тұрғай,

Кандидат ете алмадым.

Қос ғалым атанатын,

Атаққа жете алмадым, Халима!

Жұрт Сені маған тиген,

Бақытты екен дейді.

Бақытты болмады ау деп,

Ішімді жегі жейді, Халима!

Бақытты етпедім деп,

Өзіңді қиналамын.

Амал не, өтті дәурен,

Лажым жоқ, не қыламын, Халима

30.03.2003.

33

Өміріңнің ең соңғы,

Күндеріңнің бірі еді.

Майы азайған шамдай боп,

Сен біртіндеп жүдедің.

Жиі-жиі жантайдың.

Күндіз, шаршап, төсекке.

Келгендерге шай бердің,

Қалмайын деп өсекке.

Әлің құрып кей күні,

Тұра алмадың төсектен.

Кәрі-жастар кеп жүрді,

Автограф дәметкен41

Сол күндердің бірінде,

Келіп едім қасыңа.

Көзім түсті мөлтілдеп,

Көзден аққан жасыңа.

Неге жылап жатырсың,

Иығыма асыл, деп.

Сүйдім сенің бетіңнен:

Қой, жылама, басыл! — деп.

Сен ақырын сөйледің,

Сипап менің қолымды.

Қосылып ем өзіңе,

Тағдыр ондап жолымды.

Өлгенім ше өзіңе,

Көмектесем деуші едім.

Сенің ғана қамыңды,

Күндіз-түні жеуші едім.

Енді, міне жатырмын,

Ешбір көмек көрсетпей.

Қолжазбаңды көшіріп,

Корректура жөндеспей.

Шаруаңды сен жалғыз,

Үлгіре алмай жатырсың.

Көкірегімді сол үшін,

Кернеп жатыр қайғы-мұң.

Осылай деп көзіңнен,

Моншақтаттың жасыңды.

Қой, жылама, жаным! деп,

Сипай бердім шашынды.

Мына асыл қолыңмен,

Сансыз әріп көшірдің.

Ұрыс-керіс дегенді,

Үй ішінен өшірдің.

Қонақтарды келімді,

Құдайдай ғып сыйладың.

Кедей-кепшік бәрінен,

Дастарқанды жимадың.

Осы пиғыл, ісіңмен,

Қадірлі еттің басымды.

Инфаркттерден шығарып,

Ұзарттың ғой жасымды!

Болдым Сенің арқанда,

Абыройлы, атақты.

Жолатпадың жүрекке,

Ешбір күдік, шатақты.

Бұдан артық не көмек

Керек маған, жаным ау?!

Өтінемін Өзіңе,

Болма оған жабырқау.

Осылай деп Өзіңді

Құшақтадым, жұбаттым.

Сонда Сенің жымиып,

Күлгеніңді ұнаттым.

— Неге жылап, және де,

Жатқанымды айтайын:

Келушілер құр ауыз,

Кетіп жатыр, қайтейін!

Шамам болса оларға,

Шай қайнатып берер ем.

Жадырасып жанында,

Күлгендерін көрер ем!

Осыларды айттың да,

Сен қайтадан мұңайдың: —

Қуатым жоқ, амал не,

Салған ісі Құдайдың!

Жұмысыңды істей бер, —

Дедің дағы күрсіндің.

Тағы сипап қолымды,

Сәл ілгері ұмсындың.

Қағып мені арқамнан,

Кабинетке жібердің.

Көкірегімде сақтаулы,

Түрің, түсің, сондағы үн.

Содан бері, Халима,

Күйбең қағып жатырмын.

Жұмыс емес, көбіне,

Сені ойлауға батырмын.

Сен қасымда барыңда,

Өнімді еді жұмысым.

Үлгере алмай ісімді,

Тарылады тынысым.

Жазғандарым ол жатыр,

Машинкаға басылмай.

Хаттар қалды үйіліп,

Конверттері ашылмай.

Ашылса да оларға,

Дереу жауап жазылмай.

Жазған жақсы кітап жоқ.

Боп жүрсем де қызылмай.

Өзің салған үлгімен,

Танды ерте атырам.

Келгендерге кетерде,

Кәмпит қана татырам.

Шай беруге шамам жоқ,

Газ жаға білмеймін.

Кейде ұмытып есіктің,

Күршегін де ілмеймін.

Міне, қалқам, Халима,

Саған бүгін айтарым.

Мамыр туа қасыңа

Тағы барып қайтамын.

Тоғызында,42 онында43,

Және Саған барамын.

Жеңіс, туған күніңді

Толқып, қарсы аламын.

Балалармен қосылып,

Шілдехана тойлаймыз.

Бәріміз де ол күні

Тек Өзіңді ойлаймыз.

Сегізінші наурызда44

Саған барып қайтқанмын.

Құран етіп өзіңе,

Абай сөзін айтамын.

Біздің енді Сен үшін

Қолдан келер осы ғой.

Өзіңді ешбір ұмытпау —

Көңіліміздің хошы ғой!

02.04.2003.

34

Ең кейінгі жылдарда,

Тым жиі ауырдың Сен.

«Ауруханаға жат» деп,

Өзіңнен өтіндім мен.

Бірақ, Сен, көнбедің:

—Жоқ! — деп басынды шайқадың.

—Неге? — деп сұрасам,

Айтуға тайқадың.

—Емделіп келші, — деп,

Тағы да сұрадым.

—Сені кім күтеді? — деп

Кемсендеп жыладың.

—Кім жасап береді

Үш рет тамағыңды?

Кім бағып отырады

Қасын мен қабағыңды?

Ауруханаға бармаймын,—

Дедің, — сол себептен.

Маған бір ой келді,

Бір күні кенеттен.

— Ауруханаға екеуміз

Қатар жатайық, — дедім.

Күтім, күйі жақсы,

Әм тамағы тегін.

Сен онда базар жаққа

Дедектеп жүгірмейсің.

Дүкеннен азық тасып,

Күн сайын бүгілмейсің.

Жайғасып екі бөлімге,

Жақсылап емделеміз.

Жүздесіп сағат сайын,

Жазылып, жөнделеміз.

Сен бұрын ауруханадан

Үш рет телефон соғатынсың:

Таңертең, түсте, кешке

Халімізді сұрайтынсың.

«Ашығып қалдың ба?» деп,

Мазасызданатынсың.

«Балалар аман ба?» деп,

Күйіп, жанатынсың.

Екеуміз қатар жатсақ,

Сен алаңдамайсың.

Көңілің тынышталып,

Емді дұрыс қабылдайсың.

Осыным жөн емес пе?

Әкелші қолыңды! — дедім.

Келісші, айналайын,

Кетпесін еңбегім тегін!

Менің бұл жалынғаныма,

Сен сәл күлімсіредің.

— Тамақтың тегінің қойшы,

Барсақ барайық, — дедің.

Осылай бірнеше рет,

Емделуге жатып жүрдік.

Аурухананың шипалы

Дәмдерін татып жүрдік.

Соңғы кезде Сен мүлде,

Ол жаққа бармай қойдың.

— Сол аурухананың

Жазбайтын еміне тойдым! —

Дедің де үйде бүк түсіп,

Төсекке жатып қалдың.

Үш рет орныңнан тұрып,

Қазанға тамақ салдың.

Көрсетпек көмегімді,

Сен мүлде қабылдамадың.

Маған ас ішкізіп болмай,

Бір минут дамылдамадың.

Мен жалғыз қалмасын деп,

Қозғалмай қасымда отырдың.

Үстелден бірге тұрып,

Төсекке бетіңді бұрдың.

Мен Сені аялап, аяп,

Қолтықтап, орныңа әкелдім.

Ауырсаң да оқып жатқан

Кітабыңды әпердім.

Осылай күдікті күйде,

Ілбіп жүріп жаттың.

«Ақыры не болады?» деп,

Мен сорлы қайғыға баттым.

Ақыры Өзіңнен, жаным,

Амалсыз айырылып қалдым.

Тынымсыз өмірден кетіп,

Сен тыныш деміңді алдың.

Артында қу томардай боп

Сопайып, жалғыз қалдым.

Өзің сіз еш Қадірі

Жоқ екен дүние, малдың.

Кінә жоқ балаларға,

Бәрі де күтеді мені.

Мен болсам, алабұртып

Тек қана іздеймін Сені!

03.04.2003.

35

Есінде ме бір жылы,

Мен Семейге барғаным?

Төлеу ақын тойынан45

Құрметпен оралғаным?

Аягөзге қонғанда,

Сен жайында айтқанмын.

Тыңдаушылардың бәрін,

Тегіс мұңайтқанмын.

Содан кейін бір әйел,

Іздеп келген Сені.

Өзің туралы айтқан,

Естіпті әңгімені.

Аштық жылы оның да,

Бал ал ар үйіне кетіп апасы,

Әркімнің қолында өсіп

Көп екен шеккен жапасы.

— Сол апам Сіз бе деп,

Үміттеніп едім, — деді.

Сен емес болған соң,

Қамығып, қайғы жеді.

Сен оған көйлек кигізіп,

Иығына камзол жаптың.

Пойыздың билетін әперіп,

Байғұстың көңілін жұбаттың.

Екі күн үйде болып,

Еліне қайтып кетті.

Шексіз ризалық пен

Алғысын айтып кетті.

Баяғы бұл оқиға

Қалайша есіме түсті?

Теледидар себеп болды,

Қисапсыз қуаты күшті.

Сыр шерттім Сен туралы,

«Ақжүніс»46 арнасынан.

«Хабардан» туысын тауып,

Талайдың бағы ашылған.

Бір кісі телефон соқты.

— Ағатай, кешіріңіз, деп.

Сұрағын: Халима апай

Қай жерде өсіп еді? — деп.

Алматы балалар үйіне

Апайым берген екен.

Туыстар көз жазып қапты,

Балалар үйінен, ауысып мекен.

Әкесі әкеммен аттас,

Аты да сол жұрт білетіндей.

Әпкемді ойлап шықтым,

Түнімен, көзімді ілмей.

Егер ол апам болса,

Барып бас иер едім.

Ақ күмбезін құшақтап,

Құлпытасын сүйер едім!

Осылай деп ол кісі,

Булығып, тоқтап қалды.

Бейтаныс адамның мұңы,

Жаныма жара салды.

Мен сорлы, қиналып тұрып,

Семейден екеніңді айттым.

Осылай деп ол байғұсты

Амалсыздан мұңайттым.

— Ағасы, ғапу ет, деп,

Ол трубканы жапты.

Өткендер ойға түсіп,

Мен тағы қайғырдым қатты.

Сол сәтте баяғы әйел

Еріксіз есіме түсті.

Адамдарды мұндас еткен,

Бұл Тағдыр неткен күшті?!

Артынан телефон соқты,

Бейбіт Құсанбек інім47.

— Сізді біреу сұрап еді,

Берместен телефонға тыным.

Апасын іздеп жүр екен,

Аштықта айырылып қалған.

Халима апайдың есімін

«Хабардан» құлағы шалған.

Ол кісі апасын тапса,

Теледидар болып себеп:

Көрермендерге қайтадан

Хабар берейік деп ек.

Мән-жайды ұғындырып,

Бейбітке рахмет айттым.

Есіме түсірді бұл да,

Сен кешкен жетімдік жайтты.

"ХАЛИМА" деген кітапты,

Баспаға әзірлеудемін.

Сен туралы айта берем,

Аянбай, біткенше демім!

03.04.2003.

36

Бүгін шкаф ашқанда,

Көзім түсті «Консуэлоға»48

Мен үшін ұлы кітапқа,

Ешқандай жетпейді баға!

Екі томды құшақтап,

Көкірегіме бастым.

Аңғармай қалдым, байқаусыз,

Көзіме келгенін жастың.

Іздегендей бір нәрсе,

Беттерін ашып қарадым.

Ештеңе таппай ішінен,

Қайтып қалды талабым.

Сонда да көңілім босап,

Сипадым мұқабасын.

Өйткені ол кітапты, Сен,

Талай рет ұстағансың.

... Қырық жетінші жыл еді,

Екеуміз қосылғанбыз.

Отаудың мүлкі болсын деп,

Дүние жиғанбыз.

Сонда басты мүлкіміз,

Тек қана кітап болатын.

Бір жақсы кітап алсақ,

Көңіліміз толатын.

Құмарта алушы едік,

Көбіне, классиктерді!

Жинауға ұмтылатынбыз,

Барлық кемеңгерлерді.

Бальзак, Гете, Шекспирді,

Төрімізге жинадық.

Пушкиннің бір кітабын,

Басқаға беруге қимадық.

Бір-бірлеп бас алмастан,

Соларды оқитын едік.

Абайдың асыл сөздерін де,

Көкейге тоқитын едік.

Мен жолаушы кеткен кезде,

Сен менен озып кететінсің.

Оқыған кітап мазмұнын

Маған мағлұм ететінсің.

Өстіп жүріп жинаған,

Жүз кітап тойын тойладық.

Кітабымызды тағы да,

Көбейтсек деп ойладық.

Тырмысып, тірнектеп жинап,

Мың кітап тойын өткіздік.

Айлар, жылдар өткенде,

Бес мыңға да жеткіздік.

Жақсы шкафтар таба алмай,

Кей кезде налып едік.

Он мың кітап тойына да,

Жақындап қалып едік.

Амал не, Тағдыр солай,

Мен Сенен айырылып қалдым.

Мені артында қалдырып,

Келмеске дүние салдың.

Сен маған тынымсыз жиып,

Мол байлық қалдырып кеттің:

Мыңдаған кітапқа ие,

Төрт балаға әке еттің.

Солардың бәрінен де,

Бір өзің қымбат едің!

«Аһ!» ұрып артында қалып,

Қамығып қайғы жедім.

Есіме түсесің, Сен,

Кітаптарды көрген сайын.

Өзіңді ойлағанда,

Басады сары уайым.

Сүңгіп бір тереңіне,

Түбі жоқ, теңіздей ойдың.

Қайтадан «Консуэлоны»,

Мұңайып, орнына қойдым.

05.04.2003

37

Сол кітаптар қуатымен,

Мен-дағы жазушы болдым.

Сенің шексіз қамқорлығыңмен,

Былтыр сексенге толдым.

Мен сексенге келген тойда,

Екеуміз «қатар» отырдық.

Ресторанның кең залын,

Дос-жаранға толтырдық.

Төрдегі жеке үстелге

Екеуміз ғана жайғастық:

Сен — портрет, мен — оригинал,

Мыңбай болды той бастық49

Портретің алдындағы,

Рөмкеге шарап құйылды.

Сенің атың аталғанда,

Жұрт жым-жырт боп тиылды.

Сені ойлап, ішім елжіреп.

Маған бір толғаныс түсті.

Артынан жұрт рөмкедегі

Шарабыңды бөліп ішті.

Әйелдер: «Апатай!» деп,

Портретіңді сипады.

Соның бәрі мен үшін

Дәрідей болды шипалы!

06.04.2003.

38

Сексенге келдім селкілдеп,

Сирек шашым желпілдеп.

Өзіңді ойлап жылаймын,

Көзімнің жасы көлкілдеп.

Алпыс-жетпіс жақсы екен.

Жүруші едім елпілдеп.

Қамшылаймын өзімді:

«Қайғыланба, серпіл!» деп.

Жан, жүрегім елжіреп,

Балаларға қараймын.

Олар келмей кешіксе,

Жағалайды мені мұң.

Осыларды өзгеше,

Бір бақытқа балаймын.

Сенен қалған сарқыт деп,

Сом алтынға санаймын.

Осылардың күшімен,

Саған күмбез көтердім.

Ол күмбездің суретін,

Көрді оқырман — талай мың!50

Талай адам хат жазды,

Махаббатың аян деп,

Екеумізді айтады: —

Қозы Көрпеш! — Баян деп.

Кеңсайдағы51 ақ күмбез,

Солардың бейітіңдей, — деп.

Министрдің де аузынан,52

Естіп қалдым жақсы леп!

10.04.2003

39

Қосағымен бір жүрген,

Адамдардың бағы бар.

Саған айтар, сәулешім,

Жаңалығым тағы бар.

«ХАЛИМАНЫ» мен жазған53

Президент те оқыды.

Сенің қасиеттеріңді

Көкейіне тоқыды

Толқытар деп кім білген,

Президенттей маңғазды!

Разылықпен ол кісі,

Маған арнап хат жазды.

Мақтады: «Тағылымы мол,

Керемет шығарма!» деп.

«Қазір жастар оқырлық,

Лайық хикая!» — деп

Бұл хатты алып қуандым.

Төбем көкке жеткендей!

Өзіңнің көз жанарың,

Алдымнан жалт еткендей!

Біраз күн масайып болып.

Мол шарап ішкендей болып.

Қуандым: бір зілдей жүк,

Иықтан түскендей болып.

Қуандым — Президенттің54

Өзі хат жазғанына.

Ақ қағаз бен қаламды,

Қолына алғанына.

Сенің адамдық ісіңе,

Ойланып, толғанғанына.

Жігер, қайрат, күшіңді

Назарға алғанына.

Қуанам: атынды Сенің,

Бар елге жеткізгеніме.

Тіпті, Президентке де,

Мәлім еткізгеніме!

Өзіңді сағынып жүріп,

Кейбір қуанышқа да қалам.

Кездесулерге шақырған,

Мектептерге де барам.

Радиодан сөз сөйлеп,

Теледидарға да шығамын.

Мұны: жастар алдындағы,

Борышым деп ұғамын.

Газеттерге мақала,

Естеліктер жазамын.

Өлген, өшкендер жайлы,

Ойдың түбін қазамын.

Осының бәрін бүгін,

Өзіңе баян етемін.

Өсте жүріп мен дағы,

Соңғы күнге жетемін.

Оған дейін, тынбастан,

Елге қызмет етемін.

Содан кейін шалқалап,

Өз қасыңа жетемін.

12.04.2003

40

Жас күніңде Сен,

Уыздай едің.

Қартайғанда да,

Маған қыздай едің, Халима!

Жек көрген жанға,

Суық мұздай едің.

Қол созғандарға,

Биік құздай едің, Халима

Жақсыларды

Сыйлайтын едің.

Жаманға жұртты

Қимайтын едің Халима

Өсек-аяңды

Білмейтін едің.

Алтынды көзге,

Ілмейтін едің, Халима!

Жетім, жесірге

Береген едің.

Болмайтын алды

Көреген едің, Халима!

Ойларың ұшқыр,

Сезімді едің.

Тұрмысқа қиын,

Төзімді едің, Халима!

Ұрыс-керісті

Білмейтін едің.

Орынсыз ешбір

Күлмейтін едің, Халима!

Мысқылмен мені,

Түйрейтін едің.

Ақылмен алға,

Сүйрейтін едің, Халима

Жарамсақты

Сүймейтін едің.

Байлыққа бас

Имейтін едің, Халима!

Ешкімге жайсыз

Тимейтін едің.

Парасатыңмен

Билейтін едің, Халима!

Осындай асыл

Халиман едің.

Айырылып Сенен

Қан қайғы жедім, Халима!

12.04.2003.

41

Ұмытылар бәрі де:

Көрген қызық, бейнетің.

Ұмытылмас сүйген жар,

Одан алған зейнетің.

Талай рет сен үшін,

Жанын берген суырып.

Саған жұмсап бар күшін,

Өзін отқа қуырып.

Сен ауырсаң бәйек боп,

Бірге ауырған сенімен.

Өсек-аяң, бос сөзді,

Жуытпайтын шеніне.

Сүйетұғын күйеуін,

Баласындай еміне.

Жылататын жан жарын,

Жүрегінің деміне.

Жаным сүйген Халима,

Осындай жар Сен едің.

Мені көкке көтеріп,

Қолтығымнан демедің.

Сен қасымда жүргенде,

Мен кімдерден кем едім?

Артқа тастап жарыңды,

Неге алысқа жөнедің?

Амалсыздан Тағдырға,

Бас иемін, көнемін.

Сенсіз Өмір сұрықсыз —

Күнде жанып, сөнемін.

Өсиетіңді орындап,

Бірте-бірте, жатырмын.

Түзде жұмсақ болсам да,

Үй ішінде батырмын.

Анда-санда балаларға,

Ұрысып та қоямын.

Оларға жан ашуды,

Қалай, қайтып жоямын?!

Қыздарымызға кінә жоқ,

Ұлдар арақ ішеді.

Алқаштарды көргенде,

Адам жаннан күседі

Солардай боп кетпесе

Екен деп мен тілеймін.

Олар арақ ішкен күн,

Өз-өзімнен жүдеймін.

Ішпегенде арақты,

Ешқандай да кінә жоқ.

Жаным судай тасиды,

Істеріне риза боп.

Анда-санда масайса,

Күйіп-жанып, сөнемін.

Айында бір аз ұрттап,

Көп ішпесе — көнемін.

–Тік жүр, дедің, — еңкеймей,55

Жағанды кір шалмасын.

Сақал-шашың ұзарып,

Бағаң кетіп қалмасын!

Алсаң, егер, жас әйел,

Өзің отқа күйесің.

Өзін емес оныңның,

Көлеңкесін сүйесің.

Ағалардың жас алған,

Жетіскен жоқ бірі де.

Боламын деп солардай,

Бостан босқа іріме.

Аппақ көңіл, ақ ниет —

Сүт қалпыңды сақтап қал!

Суретіме қара да,

Сүйгеніңді есіңе ал.

Мені ойлап, жылама,

Жұрт мазақтап, күлмесін.

Ішіндегі қайғыңды.

Сырттағылар білмесін, —

Деген өсиеттеріңді,

Орындаумен келемін.

Өлсең дағы Сен менің —

Махаббатым, өлеңім!

Қасыңдағы әйелге,

Ғашық еркек көп шығар.

Өлгеннен соң олардың,

Бәрі тегіс ұмытылар

Өмір бойы екеуміз,

Ғашық едік тіріде.

Мен ғашықпын мәңгілік,

Жан жарыма — Күніме!

Ғашықтығым Өзіңе,

Жанға қуат береді.

Өз атыңды әлпештеп —

Маған барлық керегі!

Дүние деген қызықты,

Қыздыратын шоқ екен.

Сол қызықтың ішінде,

Жардан қымбат жоқ екен!

Байлық, бақыт, қазына —

Әйелің екен өзіңнің!

Сексен жыл өмір сүргенде,

Жеткені менің көзімнің.

Жағам аппақ, бой түзу,

Айтқанындай боп келемін.

Осыны айтып, Өзіңе,

Әскерше рапорт беремін.

Алыстағы сержантқа,

Бұл дауысым жете ме?

Аға сержант болсам да,

Қол көтердім шекеме!

16.04.2003.

42

Білінбейді қадірі,

Қарапайым кісінің.

Сезілмейді салмағы,

Оның еткен ісінің.

Гардеробты ашқанда,

Осы ой келді басыма.

Еміреніп, тебірендім,

Сен тұрғандай қасымда.

Жемпіріңді сипадым.

Өз қолыңмен тоқыған.

Өткен күнге үңілдім,

Қарттай газет оқыған.

Бұл бұйымды тоқыдың,

Біз Подольскіге56 барғанда.

Қатарласып екеуміз,

Архив көшіріп алғанда.

Сұраған қағаздарымды,

Генерал Луцев бергізді.57

Бейне бір күзгі бақшадай,

Архивтен жеміс тергізді.

Қаһарлы майдан күндерін,

Тағы да бізге көргізді.

Қаралы цифрлардың бәрін,

Қоралы қойдай өргізді.

Жүзінші бригада мен58

Басқа дивизиялар жайлы

Керекті деректер алып,

Болды ғой ішіміз майлы!

Баукеңнің, Қайырбаевтың.

Мәншүк, Мәлік, Әлияның59

Наградной қағаздарын —

Көшірдің жалықпай бәрін.

Жүрегің ауырар деп,

Сен мені қорғаштадың.

Бес дәптер Өзің жазып,

Маған жүк аз тастадың.

Генералдар мен маршалдарға,

Мен ылғи назар аудардым.

Панфилов, Чистяковтардың60

Ұстаздығын жазып алдым.

Біздің майдан қолбасшысы

Рокоссовскийге зер салдым61

Жуковтың қолжазбасын қарап62

Одан да неге алдым.

Күндіз қатар отырып,

Осылай еңбек еттік.

Кешке архивтан шығып,

Мейманхана жеттік.

Мен төсекте жатып,

Әртүрлі кітап оқыдым.

Сен диванда отырып,

Маған жемпір тоқыдың.

Архивке рұқсат етілген,

Бір айлық уақыт та бітті.

Мен Сенің серіктігіңе,

Риза боп, қуандым тіпті.

Құшақтап, бетінен сүйіп,

Жемпіріме рақмет айттым. —

Оны қойшы, одан да, — деп,

Сен жаңа ұсыныс айттың:

— Бұл архивтен екеуміз,

Мол байлық алдық, — дедің.

Ұлттық дәстүріміздің,

Бұзылмау қамын жедің.

— Қазақтың салты бойынша,

Алғыс айтқанымыз абзал.

Генералға шапан бар,

Және бір дайын тұр камзол.

Постпредтегі люксте,63

Жақсылап күтейік оны.

Осылай біткені дұрыс,

Иігілікті істің жолы.

Әйелімен екеуін де,

«Қазақ» етіп шығарайық біз.

Осындай жақсы жандардың,

Жүрегінде қалсын бір із.

Осыным дұрыс па? — деп,

Жымия қарадың маған.

Бір жақсы іс бастадың,

Мен ешбір ойламаған.

Мәскеуге, Постпредте,

Жататын жерімізге келдік.

Ұлттық тағамдар жайып,

Оларға қонағасы бердік.

Николай Луцев пен

Сүйкімді жұбайы да,

Көрсеткен құрметімізге,

Ерекше болды риза.

Отырдық қонақтармен,

Жайдары, жайнап күліп.

Генерал аң-таң болды,

Сенің сержант екеніңді біліп.

Орнынан ұшып тұрып,

Еңкейіп, қолыңнан сүйді.

Генералша да құшақтап,

Құрметпен басын иді.

Сен әскери қызметіңе,

Ешқандай мән бермедің.

Ерекше ерлігін айттың,

Әлия, Мәншүктерді.

— Цензор боп, хат тексеріп,

Көбіне Мәскеуде отырдым.

Мақтанып айта алмаймын,

Деп бірдеңе бітірдім.

Өзіңді мақтамайтын,

Қарапайым күйде қалдың.

Кім білер, шындығында,

Қадірін қолда бардың?!

Мінеки, бұл жемпірді,

Мен иығымда тоздырдым.

Өзім артында қалып,

Сені ілгері оздырдым.

Бәлкім, қалған шығармын,

Үлгілі істеріңді айтуға.

Қарапайым адамдардың

Атағын ұлғайтуға.

16.04.2003.

43

Атақты Брест қаласын,64

Фашистен азат еттік біз.

Буг өзеніне тіреліп,65

Шекараға жеттік біз.

«Біз» дегенім — Бірінші

Атқыштар дивизиясы,66

Әрең алдық қамалды.

Өліп-өшіп — расы.

Егескен екі жақтың,

Айқасы мығым болды.

Менің зеңбірегімнен де,

Үш адам шығын болды.

Төрт күн бойы шайқастық,

Жұмсап барлық амалды.

Жан алып, жан берісіп,

Ақыры алдық Қамалды

Наградталды дивизионнан,

Жауынгер қырық шақты.

Комдив менің де кеудеме,

«Даңқ» орденін тақты.

...Содан қырық жыл өткенде,

Екеуміз Брестке бардық.

Көп күн Қамалда болып,

Керекті мәлімет алдық.

Қамал мұражайы бізге,

Өз ауылымыз боп кетті.

Өйткені оны қорғаған,

Қазақтар саны көп тіпті.

Сұрапыл соғыс алдында,

Сапта үш мың қазақ бопты.

Командирлер де бар екен,

Бастаған жауынгер топты.

Олардың аты-жөндері,

Жүректі елжіретеді.

Қамалды қалай қорғағаны,

Көзге жас мөлтілдетеді.

Зейнолла Ақтанғалиев!

Міне, Шәкерт Өмірханов!...

Мен мәрә-сәрә болдым

Ауылдастарымды танып.

Бұлар тізімдер ғой,

Жатқан беттері ашылып.

Олардың тағдырын оқып,

Көңілім қалды басылып.

— Бұл біздің Қалидолланың

Әкесі ме? — дедің Сен.

Екі көзім жасаурап:

— Иә, иә, — дедім мен.

Сен сонда күбірлеп қана,

Сәл бетіңді сипадың.

Көзінде жас мөлтілдеп,

Менің жанымды қинадың.

Зейнолла маған туыс,

Аталас ағайын еді.

Колхозда комбайн айдап,

Тракторшы болып істеді.

Соғыстың қарсаңында,

Ел әскерге алынды.

Аттанды түгел Батысқа,

Өңшең жігіттер жалынды.

Зейнолланың артында,

Бір жасар баласы қалды.

Ботадай боздап еңіреп,

Тоқтасын анасы қалды.

Соғыс сойқанды салды,

Жас жесір күйеуге кетті.

Қалидолла сәбиі,

Әже қолында ер жетті.

Ол жеті жаста еді,

Сен келін боп түскенде.

Сонау Мәскеуден келіп,

Ақ бұзау дәмін ішкенде.

Соғыстан соңғы қиын кез,

Біз ауылға жаяу келдік.67

Үлкен-кішінің бәріне,

Сен иіліп, сәлем бердің.

Әйелдер алдыңнан шығып,

Саған шашу шашты.

Сенің әзіл даусың нан,

Ол байғұстар қатты састы.

— Есінде екен ғой Сенің,

Сонда мен не деп едім?

— Басын жарасыңдар ма?! — деп,

Мені көлегейледің.

Дуылдаған әйелдер,

Бір сәт іркіліп қалды.

Бәрі қаумалап мені,

Үйге кіргізіп салды.

Әке, шеше де жоқ,

Біз иен үйге келдік.

Құттықтап келгендерге,

Сүтсіз қара шай бердік.

Қарттарға талқан қойылып,

Жастар уыстап бидай жеді.

Үлкендер әкемді айтып:

«Орнында бар оңалар!» деді.

Бір кезде қатты бақырған,

Ешкінің дауысы шықты.

Мүйізінен сүйреп кірді,

Бір қара кемпір мықты.68

Ағайын,ауылдастар,

Келін қайырлы болсын!

Алты жыл аңырап тұрған,

Бұл үйдің іші нұрға толсын!

Нұршайығым тірі болса,

Той дүрілдейтін еді.

Мына шалдар тоя ет жеп,

Күмпиіп, күлімдейтін еді.

Қаһарлы жұттан шыққан

Арық атта жал бола ма?

Иесі соғыста өлген,

Иен үйде мал бола ма?

Мынау менің жалғыз ешкім,

Сүйрелеп, әкелдім тойға.

Аштан өліп қалмаспын,

Құр жаным тұрса болды!

Ерте күнді кеш қылмай,

Жігіттер, пышақ алыңдар.

Мына ешкіні сойып,

Етін қазанға салыңдар!

Келін тойының дәмі деп,

Жеткенше ауыз тиіндер.

Бұл біздің соғыстан соңғы

Бірінші тойымыз екенін,

Ұмытпай, еске түйіндер

Алғашқы келініміз деп,

Келінді ардақтаңдар.

Сыйласу, құрметтен артық,

Өмірде қызық не бар?! –

Деген Тоқтасын апа,

Сенің есінде болар.

— Ол оқиға ешқашан

Емес қой ұмытылар!...

Осылай деп Сен тағы да,

Көзіңе іркіп, жас алдың.

Ол кезді еске түсіріп,

Елеске бір қамалдың.

— Зейнолла ағаң — қайнағаң,

Мына тізімде тұрған -

Сол қара кемпірдің ұлы,

Бресте болған құрбан.

Қалидолла оның ұлы,

Таудай азамат бүгін.

Жүр қазір «Ақ бұзауда»,

Арқалап ауылдың жүгін.

Осылай сырласа жүріп,

Талай таныстар «таптық».

Он-он бес күндей болып,

Қамалдың есігін жаптық.

Жолаушы жайымызды айтып,

Обкомнан машина алдық.69

Белорусь батпағын кешіп,

Мен жүрген жерлерге бардық

— Біздің азаткерлер! — деп,

Белорусьтер қарсы алды.

Мектептерде кездесу өтіп,

Шәкірттер де мәз боп қалды.

Өйткені Сен оларға,

Уыстап кәмпит бердің.

Тараттың алып барған,

Алматы белгішектерін.

Таңданды олар белгіден,

Алатау тұлғасын көріп.

Жүргендей болды сол жерден,

Қып-қызыл апорттар теріп.

Мәншүк пен Әлияның да,

Бейнелерін тараттың.

Олардың ерлігін айтып,

Жұртты аузыңа қараттың.

Старовыжевск — Ковельдетіп,

Араладық орманды елді.

Көзімізбен көріп елді.

Партизандар жүрген жерді.

Сол кезде есімізге алдық.

Әди мен Тоқтағалиды.70

Владимир Бурсов пен

Ғаббас Жұматовтарды.-71

Обком қасымызға қосқан

Ласковия жетекші болды.72

Өзі де бұрынғы партизан,

Білетін барлық жолды.

Екі-үш күн ел аралап,

Брестке қайта қайттық.

Бізге көмек көрсеткендерге,

Шын жүректен алғыс айттық.

Сонда Сен бір рет те,

Шаршадым демеп едің.

Маған күш, қуат беріп,

Жанымды жебеп едің.

Сен мені бағып-қағып,

Қайратты етіп кеттің.

Тек соның арқасында,

Мен былтыр сексенге жеттім.

Әйелдер тірегі ғой,

Бүкіл — бар адамзаттың!

Солар аспанға көтерген,

Ақ туын махаббаттың!

— Махаббат деген не? десе,

— Әйелдің өзі! дер едім.

— Ләззат деген не? — десе,

— Әйелдің сөзі! дер едім.

— Ең күшті нәрсе не? Десе,

— Әйелдің әмірі! — дер едім.

Әйелдердің барлығын:

— Жердегі Тәңір! деп едім.

17.04.2003.

44

Сен менің Джокондамсын,

Құшаққа сыймайтұғын.

Қанша жын өтсе дағы,

«Өлдіге» қимай тұғын.

... Сексенінші жыл басында,

Екеуміз Невальге бардық. 73

Мәншүк пен Әбілқайырдың74

Басынан топырақ алдық.

Ағалы-қарындас боп,

Екеуі қатар жатыр.

Оларға тақау жайғасқан.

Атақты Ыбырайым батыр.75

Жеңіс күніне орай,

Сол жерде митинг болды.

Қала тегіс жиналып

Кең алаң адамға толды.

Алғашқы сөзді жиында,

Генерал Карпелюк76 алды.

Сұрапыл соғыс еске түсіп,

Жұрт бір сәт жабығып қалды.

Одан кейін мен сөйлеп,

Жүзінші бригаданы айттым.

Қыршын кеткендерді атап,

Жиналғандарды мұңайттым.

Қайтарда Мәскеуге тоқтап,

Сен тұрған жерлерге бардық.

Яуза77, Лубянканы78 көріп,

Бас поштаға79 назар салдық.

Сен мұнда цензор болып,

Үш жылдай қызмет еттің.

Ефрейтордан жоғарылап,

Сержант шеніне жеттің.

Поштаның киоскісінен,

Бір альбом сатып алдық.

Кейінге ескерткіш болсын!

Дедік те, сөмкеге салдық.

Келген соң мейманханаға,

Альбомды қарап шықтық.

Тамаша картиналардан,

Даналық сырын ұқтық

.

Мен Леонардо да Винчидің80,

«Джокондасына»81 қарадым.

Сүйсініп, риза болып,

Сені соған баладым.

— Жымиысы дәл саған,

— Ұқсайды екен! дедім.

— Қойшы, әрі! Қайдағы?! — деп

Сен қолыңды сермедің...

Кеше, қатты сағынышпен,

Суретіңді қарадым, Халима!

Жымиып, отырғаныңды,

Джакондаға баладым, Халима!

Сен менің Джакондамсың,

Мәңгілік көкейден кетпес, Халима!

Көктегі жарық жұлдызымсың,

Ұсынсам қолым жетпес, Халима!

Сен менің Джакондамсың,

Құшаққа сыймайтұғын, Халима!

Қанша жыл өтсе дағы,

«Өлдіге» қимайтұғын, Халима!

Ол альбом сақтаулы тұр.

Басқа кітаптармен бірге, Халима!

Сен де берік сақтаулысың,

Менің өз жүрегімде, Халима!

Портретіңнің бәрін де,

Көшіртіп, жинақтап қойдым, Халима!

Кішкентай кітапша етіп,

Жақсылап шығармақ ойым, Халима!

Кейбір суреттеріңді,

Тас кітаптарға82 салдырдым, Халима

Ақ күмбездің ішінде,

Мәңгілікке қалдырдым, Халима!

Сағынамын күн сайын,

Жаным, Джакондам менің, Халима!

Аңырап, аңсамас үшін,

Жетермін жаныңа Сенің, Халима!

Оған дейін роман жазу,

Сен туралы, қолымнан келсе,

Халима Махаббатқа мейірім жасап,

Тағдырым уақыт берсе, Халима!

26.07.2003.

45

Бүгін тура екі жыл,

Мен Сені көрмегелі.

Қолтықтасып, күлісіп,

Қасыңа ермегелі.

Бүгін тура екі жыл,

Мен қайғыға батқалы.

Дәл жеті жүз отыз күн83,

Сенсіз таңым атқалы.

Дәл жеті жүз отыз күн,

Мені қайғы жегелі.

Күндіз-түні күбірлеп.

«Қуатым ау!» дегелі.

Жылап, қанша жалынсам да,

Маған бір жауап қатпадың.

Тым болмаса бір рет,

Қасыма келіп жатпадың.

Өзіңді құшып, аймалап,

Қызығыңа батпадым.

Бірақ, Сенің орныңды

Ешкімге мен сатпадым.

Құшақ жайып ешкімге,

Көзімді де сүзбедім.

Сені мәңгі жырлаудан,

Үмітімді үзбедім.

Бүгін, Саған, тындырған

Ісіме есеп берейін.

Сен алысқа кетсең де,

Биік болсын мерейің.

Сені қойған сағатта,

Сөз сөйледім басында.

Жан, жүрегім езіліп,

Табытыңның қасында.

— Жарты жаннан айырылып,

Жарымжан боп қалдым! деп,

Сенсіз — жетім мөлиген,

Сенсіз — мен бір мүгедек!

«Жалғыздық!» деген қапасқа,

Қамалып мәңгі қалдым, — деп.

Жүрегімді ала кет,

Құшағыңа салдым! — деп.

Тыңдады жұрт сөзімді,

Көзден жасы мөлтілдеп.

Сәнә84 бауырың жылады,

Дауысы шығып, еңкілдеп.

...Содан кейін кафеде,

Бердім қонағасыңды.

Сексен кітап тараттым,

Мөлшерлеп Сенің жасынды.

...Содан кейін қырқында

Қаралы сөз сөйледім.

Тарады ол халыққа

Тираж болып талай мың.

«ХАЛИМА» атың жарқырап,

Бетінде тұрады «Жұлдыздың»

Төрт газет85 басты тағы да —

Үлгісі болдың ұл, қыздың.

Теледидар көрсетіп86,

Радиодан87 да оқылды.

Сенің атың алаштың,

Көкейіне тоқылды.

Одан кейін Өзіңді,

Ақ өлеңмен жоқтадым.

«ХАЛИМАҒА ХАТ» деп,

Екі мың жол топтадым.

Енді соны кітап қып,

Шығарғалы жатырмын.

Демеушіміз тағы да

Нұртай сынды бауырың.

Осыменен бүгінгі

Есебімді жабамын.

Тірі болсам тағы да

Бір роман жазамын.

Біз Бәріміз болып,

Кеше Сені еске алдық.

Басыңа тас қойдырып,

Қуандық та мақтандық.

Күмбезіңді көркейтіп,

Әлі жөндеп жатырмыз.

Мәңгі ескерткіш жасасақ,

Сонда іске татырмыз.

27.07.2003.

***

Осы бүгін, таңертең

Түсімде көрдім Өзіңді

Әзілхан деп атаған,

Естідім анық сөзіңді

Бір жерден телефон соқтың,

Үйде отырған Сен, маған.

Бірнеше рет үздігіп:

–Қайдасың? — дедім мен саған.

Телефон құрғыр қырылдап,

Естіртпеді сөзіңді.

Оянып кетіп сол кезде

Ұйқыдан аштым көзімді.

Шам жақтым да сол сәтте,

Қалам алдым қолыма.

Сол сөздерді жалғадым,

Жоғарғы өлең жолына.

Түстерімді, Сен, бұрын.

Өзің ғана жорушы ен.

—Басқа жанға айтпа! — деп,

Түсімді де қорушы ең.

Жамбылменен бір жолы,

Салт ат мініп жарысқам.

Екі тұлпар қаржасып,

Ауыздықпен алысқан.

—Айтпа, дедің, ешкімге,

Бұл бір ғажап түс екен!

Жамбыл атаң жебеуі

Қуанарлық іс екен!

Тағы да айттым бір күні

Президентпен бір жүргенімді.

Әлденелер жайында

Әзілдесіп, күлгенімді.

Жақтырмайды жауларың,

Еткен еңбек, ісіңді.

Көре алмайды кейбір жұрт,

Сенін көрген түсіңді.

Қызғаншақ қой ағайын,

Жаулықтары жетеді.

Түсің үшін дәл осы,

Араз болып кетеді.

Айтпа мұны ешкімге,

Онсыз дағы жауың көп.

Адалдықтан иыққа

Арқалаған дауың көп. —

Жан дауысың дірілдеп,

Сен осылай деуші едің.

Менің көрген түсімді

Жорымақшы енді кім?

27.07.2003.

46

Кеш, Халима, кеш мені,

Созылтып алдым ісімді.

Салсам да шамам жетпеді,

Бар жігер, қайрат, күшімді.

Күмбезіңді — жылыңа,

Көтеріп едік жабылып.

Ақша жинап балалар,

Тыным таппай сабылып

Ойдағыдай етуге

Шама, шіркін, жетпеді.

Бітпей қалған бөлігі

Көкейімнен кетпеді.

Қалған жағын қамданып,

Биыл тағы жалғадық.

Қол қысқа боп қаржыға,

Толық бітіре алмадық.

Шымқай қара граниттен

Құлпытас қойдық басыңа.

Соған қатты қуандым,

Істетіп едім асыға.

Биік жарды — жол жақты,

Гранитпен қаптаймыз.

Қоршауды жөндеп, гүл егіп,

Бәрін тегіс тиянақтаймыз.

Үшінші жылы бәрін де

Тап-тұйнақтай етеміз.

Ойдағыны орындап,

Бір мұратқа жетеміз.

«Жоққа жүйрік жетпейді»,

Білесің оны Өзің де.

Бір жыл тағы шыдай тұр.

Берік едің ғой төзімге.

Қалталылар «Кремль»

Орнатып жатыр үш айда.

Теңесетін оларға

Бізде қуат, күш қайда?!

Кешір, жаным, кешігіп,

Бітіре алмай жатқанға.

Жоқ едің ғой Өзін де,

Бәсеке мен мақтанға.

Сондықтан да біз Саған

Кіші күмбез көтердік.

Ақ отаудай көлемі,

Түгі жоқ мақтан етерлік.

Артықтығы болса егер,

Қорымдардың талай мың:

Ұқсайтыны, тек қана,

Бейітіне Баянның.

Кешір мені кешіксем,

Менің аппақ Баяным!

Өтінуші — Өзіңе

Адалдығы аяның.

27.07.2003.

47

Өзіңді көрдім, Халима!

Өзіңді көрдім, қуандым!

Қасыңа қайта отырып,

Екі сағат жұбандым.

Балалар кеше жиылып,

Атадық екі жылынды.

Бәріміз Сені еске алдық,

Ардақтап баға пұлыңды.

Тұрсынбек, Күләш екеуі88

Бірге болды бізбенен.

Жүректің сырын ақтардық,

Сағынып Сені іздеген.

Содан соң үнсіз отырып,

Үңілдік теледидарға.

Қалт жібермей бір сәтін,

Көз салдық өткен жылдарға.

«Видео кассета» бізге

Өткен жылдарды сыйлады.

Қасымызға келтіріп,

Ағайын, досты жинады.

... Міне, тоқсан екінші жыл,

Менің мерейтойым екен!89

Туған жерге — «Ақ бұзауға»

Келдік үш-төрт машинамен.

Алдымыздан он шақты қыз,

Салт атпенен қарсы алды.

Күмбірлетіп домбыра тартып,

Шырқатып бәрі ән салды.

Бәйге, көкпар, балуан күрес,

Ұлы дүбір жасалды ғой.

Мейірімі судай тасқан

АУЫЛ АНА рахат қой!

Сол күні келініміз

Босанып, қыз тауыпты.

Сәбиін.Халима деуге

Ананың көңілі ауыпты.

Екеуміз қуана күліп,

Сәби туған үйге бардық.

Жиналған жұртқа бас иіп,

Бәрінің де қолын алдық.

Сіз менің АНАМСЫЗ! деп,

Келінді бетінен сүйдің.

Сәбидің иіскеп-иіскеп,

Бір сырды ішіңе түйдің.

— Аттасам бой жеткенше

Қамқоршы боламын! — дедің...

Жыл сайын сәлемдесе салып,

Кішкене тойдың қамын жедің.

... Ақ бұзаудан Абайға90 келдік —

Өзіңнің туған жерің.

Ата-ана, бабаң өскен

Құндызды91 асқар белің.

... Тоқсан жетінші жылы,

Алтын тойымыз болыпты.92

Екеуміз қатар түзеп,

Үйіміз қонаққа толыпты...

Бір жылы Халима93 бізді

Киноға түсіріпті.

Осының бәрінде де

Тұрсынбек пен Күбіра

Бізбен бірге жүріпті.

... Осылай екі сағат

Өзіңнің «қасыңда» болдым.

«Қайда, қайда ол күндер»94 — деп,

Ішіме қайғы толды.

Үн-түнсіз осылай деп,

Өзімді-өзім мұңайттым.

Бәрін «видеоға» түсірген

Балаларға95 рахмет айттым.

28.07.2003.

48

Сенің ұлтарағың

Таңертең тез киініп,

Фотографқа бармақ болдым.

Оған үлкейтуге берген

Суретіңді алмақ болдым.

Костюм киіп, аяқты,

Шапшаң, бәтіңкеге сұқтым.

Әлдене табанға батып,

Оның не екенін ұқтым.

... Сен бір жолы дүкеннен

Ұлтарақ сатып әкелдің.

Үстінде бүршігі бар,

Денсаулыққа жақсы! — дедің.

Арлы-берлі жүріп едім,

Бүршіктер табанға батты.

— Мынауың қиямет қой,

Әкелдің қайдағы затты!? —

Деп, іштей наразы болып,

Мен Саған күңкілдедім.

— Үйреніп кетесің, — деп,

Сен маған күлімсіредің.

Енді ойласам Сен сонда

Менің қамымды жедің:

— Түртіп, оятып жүреді

Аяқтың нервтерін! — дедің.

— Тамырлар тегіс қимылдап,

Балтыр ешқашан іспейді.

Ақсақ-тоқсақ болып,

Аяққа жем түспейді.96

Ұзақ жасауға мұның

Септігі орасан екен!

Сондықтан мұны жай емес,

«Емдеуші ұлтарақ» деген.

«Здоровье» журналы

Осылай деп жазыпты.

Әдейі әкелсем саған,

Мен емес, журнал жазықты.

Шыдасаң бір-екі күн,

Әбден үйреніп кетесің.

Сонда сен де, аяндап,

Тоқсанға жетесің! —

Деп едің маған күлімдеп,

Ақырын арқамнан қағып.

Расында, үйреніп кеттім,

Ұлтарақ жаныма жағып.

Отыз үш жылдан бері

Сол ұлтараққа иемін.

Жазда бәтінкеге салып,

Қыста етікпен киемін.

Ұлтарағың Өзіңе

Шырқатады ойымды.

Және бір сантиметрге

Биіктетеді бойымды.

Сенін бұл қамқорлығыңды

Жиі есіме аламын.





Мақтанып кейбір достарға

Ептеп, айтып та қаламын.

Жақында Тұманбай97 да

Бұл сөзге құлағын салды: —

Апамның әрбір ісі —

Өлең, ән ғой! — деп тамсанды.

Бауырыңның бұл сөзіне

Мен мүлде марқайып қалдым.

Бүгін де, киініп жатып,

Өзіңді есіме алдым.

Ұлтарақ аяғыма,

Қазір де, батпайды менің.

Жанымды жегідей жейді

Қасымда жоқтығың сенің!

Бармақ тістеп өкінемін,

Кемсендеп, жылағым кеп:

Неге сол ұлтарақтың бірін

Саған әпермедім деп!...

28.07.2003.

49

Сенің орамалың

Атшаптырым ұзын үстел,

Ac бөлмеде тұратұғын.

Неше түрлі тағам толы,

Жұрт көңілін бұратұғын.

Сол үстелді дүкеннен әкеп,

Төрімізге орнатып едің.

Әуезовтей ұлы жандар

Қолыңнан дәм татып еді.

Ғабит, Әди, Әбділда бәрі98

Біздің қонағымыз болды.

Мұзафар мен Тұрсынбектер

Сілтейтін-ді онды-солды.

Екеуміз қатарласып,

Төмендей отыратынбыз.

Кесе, рүмка, фужерлерді

Дамылсыз толтыратынбыз.

Сол үстел орнында тұр,

Келетін кісілер де бар.

Тек қана Өзің жоқсың,

Орындығың бос тұр қатар.

Шұбар түс орамалынды99

Иығына жауып қойдым.

Кішкентай көк жастығыңды100

Орныңа тауып қойдым.

Ешкім де отырмайды

Тұлдаған101 ат секілді.

Бұл әдет өзгелерге

Көрінер жат секілді.

Арқасын орындықтың

Ақырын сипай берем.

Орамалға қолым тисе,

Шымырлап, балқиды денем.

Сол сәтте мен Өзіңді

Қасымда отырғандай көрем.

Кейде Сенің атыңнан

Тілек сөз сөйлеп те жіберем.

Түспейді орамалың

Орындық иінінен.

Суретің төрде тұрған

Күледі миығынан.

Сипаймын әлсін-әлсін

Кеудемді сыртынан құр.

Өйткені орамалың

Жүректе жабулы тұр.

Жүректе, орындықта!

Медетім — қос орамал!

Өзіңді қасымда деп

Жасаймын құр жорамал.

Жүрегім сыздағанда

Кеңсайға барып қайтам.

Құшақтап қабырыңды,

Сыбырлап сырымды айтам.

28.07.2003.

50

Есіңде ме, Халима,

Бір күні мен ренжіп келдім.

Бетіме қарадың да: —

Не болған саған? — дедің.

Әлиямен102 емханада

Кездескенімді айттым:

— Сәлем беріп едім, алмады,

Соған мұңайып қайттым.

Құрметтеп бас иіп едім,

Ол теріс қарап кетті.

«Қайнаға, амансыз ба?»

Дей салса несі кетті?

Бұрын: «Келін!» «Қайнаға!» деп,

Әзілдеп ойнаушы едік.

«Сыйластығы бір бұзылмас»

Деп ойлаушы едік.

Сен сонда үн шығармай,

Біраз бөгеліп қалдың.

Мені қостап, Әлияны

Кінәларсың деп ойладым.

Өйткені әйелдер тегіс

Күйеуін жақтамай ма?

Оған қарсының бәрін

Шетінен қиянаттамай ма?

Күтсем де қолдауыңды,

Иілмедің, өйтпедің.

— Әлияны кінәлама,

Бар кінә бізден! — дедің.

Ойлашы өзің жақсылап,

Бір кезде қандай едіңдер?!

Тату-тәтті тамаша,

Шекер мен балдай едіңдер!

... Сенің бұл сөзіңнен кейін

Мен мүлде бөгеліп қалдым.

Сол бір ғажайып күндерді

Еріксіз есіме алдым.

Ол кезде103 біз достар едік,

Ортақ ұстазымыз бар.

Бір-бірімізді құрметтеп,

Тегіс сыйласуға құмар!

Мендей жас жазушылардың

Мұқан104 ұйтқысы болды,

Ойдан-қырдан келгендерге

Оның үйі лық толды.

Зейнолла, Серік, Мұзафар,

Қайнекей, Хамит, Төкендер105

Сол үйде бас қосатын,

Осындай мықты көкелер.

Алыс Керекуде106 жүріп,

Солардың үлгісін ілдім.

Жан магниті керемет

Мұқанның қадірін білдім.

Ел жақтан келген сайын,

Сол үйде аялайтынмын.

Халықтың тұрмыс, күй-жайын

Мұқанға баяндайтынмын.

Кейде, кештеу келгенде,

Серіктерге де түсіп жүрдім.

Әлия келін қолынан

Тәтті дәмдер ішіп жүрдім...

Күндердің бір күнінде,

Ұстаз өмірден өтті.

Ұясы бұзылған арадай,

Достар да быт-шыт боп кетті...

Сәл бөгеліп тұрдың да,

Сөзіңді қайта жалғадың.

Қабақ шыту орнына,

Келініңді алдадың:

— Алматының дәмі тартып,

Көшіп, Павлодардан келдік.

Ескі достардың бәріне,

Иіліп, сәлем бердік.

Серік пен Әлияларды,

Үйге шақыра алмадық.

Қонақ етіп, қол қусырып,

Дәм татыра алмадық.

Шақырмайық дегеміз жоқ.

Басында реті келмеді.

Кейін сен қызметтен қуылып,

Болып қалдық өлмелі.

Адам көңілі нәзік,

Тез елжірей салады.

«Бір атым ғана, дейді ғой,

Насыбайдан қалады».

—Онда оларды үйге

Шақырайық, — дедім.

—Шақырсаң шақыр, несі бар,

Мен оған әзірмін! — дедің.

— Бірақ, шытынаған шыны

Бүтінделуші ме еді?

Оның сызатын жоюға

Кімнің күші келеді!...

Ешқандай да қатесі жоқ,

Рас болды осы сөзің.

«Шынының» шытынағанына

Ақыры жетті көзім.

Шолу мақаласына

Кіргізіп бар басқаны,

Серік дос әдебиеттен

Мені сызып кеп тастады.

Әдеби энциклопедияға107

Арнаулы мақала беріп,

Мені, тіпті, атамапты.

Басқаның бәрін теріп.

Кеше Одаққа өтуге

Өзі кепілдеме берді.108

Мақтап, мадақтап еді,

Бүгін осылай өзгерді.

Әлде менің романдарымды

Ұмытып қалды ма екен?

Ағайын екі сөзді болса,

Не істеймін? Не етем?

Айтпақшы, Бекежанды да109

Аузына алмай кетіпті.

Сөйтіп, екеуміздің ғана

«Түбімізге жетіпті».

Бекежанға, белгілі,

Оның неге өштігі.

Жасаған менің ешқандай

Жоқ қой зиянкестігім.

Кеше Серікті көргенде

Осы жай ойыма түсті.

Бұл менің сырым ғой Саған

Жасырмай айтатын ішкі.

Екеуміз қатар палатада

Көршілес болып жаттық.

Аурухана дәмін таттық.

Серікке: «Неге өйттің?» — деп,

Бір ауыз айтқамын жоқ.

Құшақтап, бетінен сүйдім.

Ештеңе білмеген боп.

«Ешкіммен өштеспе!» — деп

Жалынып айтушы едің.

Осы асыл өсиетіңді,

Орындап мен келемін.

Халима, бұл сөзімді

Осымен тоқтатайын.

Сағындым ақылшымды,

Асылым, айналайын!

29.07.2003.

51

Бүгін тағы Өзіңді

Түнде түсімде көрдім.

Ұршық иіріп отырсың. —

Не істемек едің? — дедім.

— Мынау түбітті саған,

Шұлық етсем деп едім.

Қыста аяқ тоңбаса

Саулығы барлық дененің!

Осылай деп ақырын,

Жымиып қана сөйледің...

Оятып мені жіберді

Көше жақтан шыққан үн.

Оянған соң, ақырын

Жастығыңды сипадым.

Деп өкіндім ішімнен:

«Сөйлесе неге тұрмады?»

Қуатым ай, қуатым,

Қамқорлығың көп еді.

Ісің, ойың, қимылың

Өз ойыммен дөп еді.

Тоқып, тігіп, иіріп,

Бәрін де істеуші едің.

Сені өзімнің меншікті

Фабрикам! — деуші едім.

Өмірдегі бар байлық:

Дүние-мүлкім Сен болдың!

Фабрикасынан айырылған

Тақыр кедей мен болдым!

Жастығыңды, жұп-жұмсақ,

Қайта-қайта сипаймын.

Жастығың бар, Өзің жоқ

Жанымды жаншып, басты мұң.

Ұйықтайын десем ұйқы жоқ,

Көз іле алмай жатырмын.

Сен барда: хан, патша едім!

Енді мүлде пақырмын.

52

Өткенде, Кеңсайға барып,

Саған құлпытас қойғанда,

Көз салдым күмбезіңнің

Айнала, жан-жағына.

Көз тартар қорым жоқ еді.

Сен алғаш жайғасқаныңда.

Қиналды ма өзгелерден

Өзімнің кеш қалғаныма.

Енді, міне, қарасам:

Айналаң қаптаған қорған.

Көремін ғимараттарды

Тізілген, оңнан да солдан.

Бір төбенің басына

Тұтас қала орнатқан.

Айналасын қоршаудың

Кремльше торлатқан!

Нұрқаділов — көршіміз110.

Сапарбаев сияқты111

Бай емеспін, қайтейін,

Тұрысовтай112 сияқты.

Күндемеймін оларды,

Сірәғысын айтамын.

Бәсеке құмар қазақты

Босқа күндеп қайтемін.

Министрлер, бизнесмен

Бірінен-бірі асуда.

Бәсекеге судай ғып,

Ақшаларын шашуда.

Қайыршыға бір тиін,

Бермейтұғын қараулар.

Атақ, даңқ дегенде

Бауырынан жараулар.113

Бұл дүние осындай,

Бұрын Өзің білетін.

Кедей жылап, кемсендеп,

Байлар ғана күлетін.

Заманбекпен көрші едік,

Жұғысып, жақындаспаған.

Атағы зор ол бастық,

Биіктен көз тастаған

Тағы да көрші болыппыз,

Ендігі құқымыз бір.

Жарар еді жақындасып,

Өзара айтыссақ сыр.

Бірақ, бұрынғы бастықтар

Жолата қоймас жанына.

Бір қауым елміз ғой біз де,

Бармай-ақ қойдық маңына.

Қасында Сенің орным бар,

Мұнда дағы қатармыз.

Махаббат жырын мәңгілік

Айтармыз да, жатармыз.

Жақын көрші — ескі дос

Жүкеңмен114 сырласармыз.

«Балалар қалай екен?» деп,

Өзара мұнда сармыз.

Дөкейлер жатқан қорғанға

Кім барарын білмеймін.

Күмбезді көрген жастар,

Бізге бұрылар деймін.

Құлпытас жазуын оқып,

Тас кітаптарға көз салар.

Оларды оқығандар

Біз туралы толғанар.

МАХАББАТ КҮМБЕЗІ деп,

Бәлкім, атап та кетер.

Қозы пен Баяндай боп,

Атымыз алысқа жетер.

Мұндай лепірме сөзді

Сен мүлде сүймейтін едің.

Тірінің қиялы ғой бұл,

Үмітпен осылай дедім.

Көрген, естіген жұртта,

Күмбезіңе разылар көп.

Біреуі Мэриям апаң115

Ақылды сөз айтатын дөп.

— Кейінге арнап жасаған

Ісіңе көңілім тояды.

Нағыз ғашық — сенсің! деп

Мені мақтап та қояды.

— Келешек киелі жер! — деп,116

Бір жазушы да айтты.

Тараздан келген бір топ жұрт,117

Саған бас иіп қайтты.

Арнайы кеп Құран оқыды

Өтегендей118 бауырларың.

Өзіңді құрметтейтіндердің

Айта алман тауысып бәрін!

05.08.2003

53

Өзімді-өзім қамшылап,

Шауып келе жатырмын.

Өзіңді ойлап дөңбекшіп,

Талай танды атырдым.

Сексен жастан сырғанап,

Ауып келе жатырмын.

Балалардан рахат

Тауып келе жатырмын.

Қарызбын Саған, Халима,

Бүгін сау жүргенім үшін!

Елу төрт жыл жанымда

Жымиып күлгенің үшін!

Қиын-қыстау күндерде,

Ақыл бергенің үшін!

Ауыртпалық кезінде

Артымнан ергенің үшін!

Менімен қоса ауырып,

Қасымда жатқаның үшін!

Палатада күндіз-түні,

Көз ілмей баққаның үшін!

Бар күш-қуатыңды сарқып,

Маған сыйлағаның үшін!

Ажалмен алысып мені

Өлімге қимағаның үшін!

Инфаркттерден жетелеп,

Мені тыңайтқаның үшін!

Жетімдік сырыңды айтып,

Шексіз мұңайтқаным үшін.

Бағамды менің асырып,

Атақты еткенің үшін!

Өзіңнің алақанында

Бақытқа жеткенім үшін!

Қарыздармын бір мен деп,

Зор еңбек еткенің үшін!

Өтермін жырлап Өзіңді

Ардақтап, жеткенше күшім!

08.08.2003.

54

Бүгін Ташкенттен қайтып,

Жанар мен Әлия келді119

Келе сала Кеңсайға соғып,

Олар Саған сәлем берді.

Құлпытасыңды көріп,

Екеуі қатты қуанды.

Олардың қуанғанына

Менің де жаным жұбанды.

Балалар тағы да әкеп,

Басыңа қызыл гүл қойды.

Өзіңе барып қайтқаным,

Бір күндік қайғымды жойды.

Қайтарда Асқаровтың120

Зиратына тоқтады.

Дос әкесі,121 Ер122 еді деп,

Ішімізден жоқтадық.

Оған көрші министрдің123

Кең ауласын да көрдік.

Әйелінің аруағына124

Иіліп, сәлем бердік.

Тамсандық та, таң қалдық,

Қоршаудың қымбат тастарына.

Сүлейменовтарға риза болдық,

Әйелге ықыластарына.

Ар жағымыз Нұрқаділов,

Бер жағымыз Асқаров.

Солардың ортасында

Ақ күмбез тұр қасқайып.

— Қалай біз мықтылардың

Ішіне кіріп кеткенбіз?

Бұл элиттік жерге,

Апырау, қайтып жеткенбіз?!

Деп таңдана бас шайқап,

Жанар жан ғажаптанды. —

Әжемнің арқасы! — деп,

Әлия масаттанды.

«Рас!» дедім мен ішімнен,

Бұл, сөзсіз, Сенің арқаң!

Ешкімді алаламайтын

Еді ғой көңілің дарқан.

Ақпейіл мінезіңе

Тағдырдың тартқан сыйы.

«Аққа Құдай — жақ!» деп,

Айтушы едің ғой жиі.

Айналайын, алтыным,

Аппақ адалдығыңнан!

«Өнегең өшпесін!» деу

Тілегім — менің дұғам!

Қалаға қайттық тағы да,

Өзіңмен үнсіз қоштасып,

Жолдағы аруақтармен,

Ойша, тегіс достасып.

Істейтін үйде жұмыс көп:

Мақала, сұхбат, сөздер бар.

Соларды орындауыма

Болғайсың, жаным, Өзің жар!

09.08.2003.

55

Сен менің Тәңірімсің!

Мен Саған сиынамын.

Сен есіме түскенде,

Өзге ойдан жиыламын.

Жақында бір кітаптан125

Сырбайдың126 суретін көрдім.

Қасында Күлжамал127 тұр,

Ішімнен сәлем бердім.

Сырбайды алып кетті,

Амал не, ажал күшті.

Кейін Күлжамалға айтқан

Бір сөзің есіме түсті.

Төсекте шалқамнан түсіп,

Ауырып жатыр едім.

Трубка қасымдағы

Шырылдап, безілдеді.

Қол созып, әрең алып,

Оны құлаққа апардым.

Кабинетте отырған Сен,

Телефонды қатар алдың.

—Бұл кім? — деген әйел дауысы,

Ар жақтан зірк ете қалды

Дауыстың екпінінен

Ашуды құлағым шалды.

—Мен Әзілханмын, деп едім,

Әйел ышқына түсті:

—Әзілхан болсаң арам қат,

Құдайдың оғы тисін күшті.

Жайрап қал! Сенің көзіңе

Көртопырақ құйылсын!

Жолай алмай жұмаққа,

Тамұқтан орын бұйырсын!

— Кім бұл өте қатулы,

Маған сонша соқтығар?

Мұнша қарғыс айтарлық

Кінәм менің жоқ шығар.

—Мен бе? Күлжамалмын!

Сені ит етінен жек көрем!

Жамандапсын Сырбайды,

Жұрт айтып жүр көптеген.

—Жоқ, Күлжамал, сабыр ет,

Олай емес, құлақ сал:

Жұрттың сөзін қайтесің,

Ен алдымен оқып ал.

—Оқымаймын мен сенің,

Оттап жазған шатпағыңды.

Қаралатпаймын мен саған

Сүттей таза аппағымды!

— Тыңда мені, Күлеке,

Соншама бажылдама.

Жаралаған жанымды

Ісін айттым бір ғана...

—Бұл дүниенің жүзінде

Көрме ешқандай рахат!

Сырбайымнан сүйікті

Садаға кет, арам қат!

Құр жанымды қинады,

Aшy сөзі бейбақтың.

Сабырменен сонда Сен

Телефоннан үн қаттың:

—Ау, Күлеке, тоқтай тұр,

Бала-шаға аман ба?

Жайың қалай, жарқыным,

Мына киын заманда?

Тыңдап алып әуелі

Райыңнан қайтсаңшы.

Қарғысыңды қатыгез,

Маған арнап айтсаңшы.

Әзілханның орнына,

Мен-ақ, жаным, өлейін!

Айтқан барлық аямай,

Қарғысыңа көнейін.

Ол романды түп-түгел,

Машинкаға мен бастым.

Айтқан сөзін ЦК-да

Сырбай сынды құрдастың.

Сырбайдың сол сөзінің

Тауқыметін мен тартқам.

Бала-шағам ашығып,

Көзім мүлде мұнартқан,

Сондай қиын күндерде

Қарғадым ба мен сені?

Жүріп жаттық үн-түнсіз,

Кіналамай өңгені.

Артық бір сәт кетсе де,

Ақылды еді Сыр ағаң.

Әзілханнан артынан,

Өзі кешірім сұраған!

Ауырып жатқан кісіні

Жерлегенің жөн емес.

Айналайын, Күлеке,

Жасамайық күр егес.

Сен алтынның сынығы ең,

Алтын болып қалсаңшы.

Ашу сөзін ақтармай,

(Ахмет ата128 секілді)

Ақылыңа салсаңшы...

Осылай деп Сен сонда,

Сабырменен үн қаттың.

Қалмағай деп ұрысып,

Сасқалақтап мен жаттым.

«Алтын» деген сөзіңнің,

Салауаты мол екен:

Осы кезде кенеттен:

«Дут! Дут!» деді телефон.

Содан кейін Сен жылжып,

Келдің дағы қасыма,

Дедің жаның елжіреп: —

Айналайын, жасыма!

Қайғы жұтқан шерлі ғой,

Ол байғұс жан қаралы.

Сіркесі су көтермес,

Жан, жүрегі жаралы.

Өсекшілер қоздырып,

Шаптаған ғой сорлыны.

Ренжіме, күрсінбе,

Көңіліңе алма, сен, мұны.

Өзің ұмыт деген соң,

Оны ұмыттым мен мүлде.

Кеше шықты мақалам

«Қазақ әдебиетінде»

Мақтадым Күлжамалды:

«Ақынның асыл жары» деп.

Сырбайды да атадым:

«Ақындардың нары!» деп.

«Ақынға жар болу қиын,

Әрі абырой!» дедім.

Қасымда болсаң Сен маған:

«Дұрыс!» деп бас изер едің.

Қуанамын айтқаның:

«Дананың сөзіндей!» деп.

Табынамын мен Саған,

Тәңірдің өзіндей деп!

Ішке жиып білімін,

Сыртқа сырын ашпаған.

Ақылмен ойлап жан-жағын,

Жөнсіз аяқ баспаған.

Сүйген жар, бала, дос үшін,

Қиындықтан қашпаған.

Сұрамсақтанып, тіленіп,

Бөтен есік ашпаған.

Білімі мол болса да,

Тасымаған, таспаған.

Қапияда жол тауып,

Қатер келсе аспаған.

Қымтап ұстап ерінін,

Орынсыз сөз шашпаған.

Адалдықтың жолынан

Ешбір қия баспаған.

Өсек-аяң сөздерді,

Сыпырып үйден тастаған.

Күн сайын менің басыма,

Жастық қып жанын жастаған.

Жарым едің, Халима,

Ерек туған басқадан.

Махаббаттың мәңгілік

Екендігін растаған.

Сендей асыл әйелді

Көргенім жоқ басқадан.

Кітабымнан қымбат ең,

Шыққан жаңа баспадан!

Тағдырыма налимын,

Екеуімізді айырған.

Ғашығыңды мәңгілік,

Қанатынан қайырған.

11.08.2003.

57

Ең кішкентай немерең

Бүгін он алтыға толды.

Балалар тегіс жиылып,

Үйде мәз-мәйрам болды,

Бәрі тегіс құттықтап,

Оған сыйлықтар берді.

Тілек, құрмет сөздерден,

Немерең риздық терді.

Балаларға мұра деп,

Сен ылғи кітап жинадың.

Соның он алтысын бүгін,

Әлияға129 сыйладым.

"Әжеңнің атынан!" деп,

"Абай елін"130 де бердім.

Өскен жері осында, -деп,

Абайдай кемеңгердің!

Сол елде сүйікті сенің

Халима әжең де туған.

Құндызды өзенінен

Су ішіп, бетін жуған.

Күндіз-түні жағасын жайлап,

Сол судан Абай да ішкен

Ғашық боп бір апамызға131

Ұмсынып, әуреге түскен.

Есіңе ал әжеңді де,

Альбомды ашқанында.

Ұмытпа жақсыларын

Жаттың да, жақынның да!

Әжеңнің өкіл әкесі

Шәкір деген ақын болған.

Көп өлең, поэмалар жазып,

Атақ-даңқы жер жарған.

Ауылдың оң жағында

Төбеде бейіті бар.

Ол жаққа бара қалсаң,

Гүл қойып, топырақ сал.

Осылай деп бүгін мен

Бір мақсатыма жеттім.

Сенің сонда туғаныңды

Ішімнен мақтаныш еттім.

Альбомды беріп жатып,

Өзімше ойланып едім:

Даналық Абай жұртынан

Саған да жұққан ба! дедім.

Абайдай болмасаң да,

Өзімнің данам едің.

Орташа бойың менен

Шыңғыстай132 панам едің!

11.08.2003.

58

Есіңде бар, ма, Халима,

Түрмеден бірде хат алдық.

—Япырау, бұл кімнен? — деп

Ұзақ хатқа көз салды.

Жазықсыз жаза өтеуші

Шофердан екен сол бір хат

Қол ұшын бер, аға! деп,

Етіпті маған мінәжат.

Тілші арқылы тексерттім

Газеттен барған арнайы.

Анықталды жігіттің

Жазықсыздық хал-жайы.

Жатқанда мен ауырып,

Үйге біреу келіпті.

Үсті-басы сауыс кір,

Саған сәлем беріпті.

—Тілші жібертіп тексерткен

Ағайдың көмегімен,

"Аққа Құдай жақ" болып,

Босап келдім түрмеден.

Атым Кеңес. апатай,

Асығып үйге келемін.

Алдыменен ағайға,

Алғыс айтсам деп едім! —

Депті Саған ол байғұс,

Дауысы шықпай дірілдеп.

Қарсы алыпсың оны Сен

Жақынымыздай, күлімдеп.

Алдына қойып коньяк

Ет асып, шай беріпсің.

Қолына кәмпит ұстатып,

Қуантып жіберіпсің.

— Ағайың ауруханада,

Алғысыңды айтам, — депсің.

Түрмеден шыққан байғұсты,

Осылай құрметтепсің.

Сол Кеңес Байтереков

"Өжетте"133 қазір тұрады.

Сен қайтыс болған кезде,

Үйге келіп жылады.

Үнемі телефон соғып,

Жиі хабарласады.

Өзі ақын да екен,

Газеттер жырын басады.

Ардақтап Сені жазғанын

Маған әкеліп берді.

Ол өлеңі де былтыр,

Газетте134 жарық көрді.

Сол Кеңес бүгін тағы

Үйге соғып қайтты.

Сенін күмбезіңе барып,

Құран оқығанын айтты.

Қуандым ішімнен мен:

"Асылым, ардақтым!" деп.

Өзіңді, ұмытпай әлі,

Еске алушылар көп!

Сен туралы айтылған сөз

Болады жаныма демеу.

Қалдырған төрт автопортретің135

Күн сайын көңіліме медеу.

Ол төрт портретіңнің

Көшірмелері136 және бар.

Солардың қызықтары

Мен үшін тарқамас базар.

12.08.2003.

59

Бүгін жеті жүз елу күн,

Халима,Сен кеткелі.

Мен артында қалып,

Өзіңді ойша тербеткелі.

Бүгін жеті жүз елу күн,

Өзіңді сағынғалы.

Жесірлік, жетімдіктің,

Заңына бағынғалы.

Бүгін жеті жүз елу күн,

Жүрегім зарлағалы.

Өзіңнің ізіңді іздеп,

Өткенді шарлағалы.

Бүгін жеті жүз елу күн,

Саған жыр арнағалы.

Көңіл-дария суалып,

Көзден жас парлағалы.

Бүгін жеті жүз елу күн,

Үніңді естімегелі.

Шарасыздық қанжарының

Жүректі кескілегелі.

Дәл жеті жүз елу күн

Жаныңа жатпағалы.

Мәңгілік махаббаттың

Сарқытын татпағалы.

Башпайыңның, не саусағыңның

Бір шетін көрмегелі.

Жаның мен жүрегіңнен

Сен шарбат бермегелі.

Мына кең дүние маған

Өзіңсіз тар боп қалды.

Бір тал шаш, тырнағыңа

Жан жарың зар боп қалды

Атынды ардақтауға,

Жұмсалмақ қайрат-күшім!

Тек қана өмір сүрем,

Сен ұзақ өлмеу үшін.

Мен тірі тұрған кезде

Сен де, жаным, тірісің.

Үлгі, өнеге үйретер,

Аналардың бірісің!

Мен өткенде өмірден,

Сен де мүлде өшесің.

Жер бетімен, біржола.

Қош айтысып, көшесің.

Кейде ескерер балалар,

Күйеуіңдей болмайды.

Өзің үшін, ешқашан,

Жардың орны толмайды.

Айтып жүрмін оларға:

Ұмытпа! деп Анаңды.

Туған, өлген күндерін

Ұстаңдар, деп санаңды!

Ауық-ауық есіне,

Сені алып қояды.

Бара-бара ұмытып,

Көңілінен жояды.

Ұмытпайды адал жар,

Күнде есіне алады.

Соның ғана ойында

Өлген тірі қалады.

О, дүние, жалған ай,

Тірілерге тар мекен!

Тәтті ететін Өмірді

Жардан жақсы бар ма екен?!

16.08.2003.

60

Ғашықтық деген ғажап қой

Тірліктің алтын айдары.

Тірілер ғашық болу — заң,

Ғашықтық — Өмір қайнары.

Тіріде жақсы көрсе де,

Өлгенге ғашық болу жоқ.

Ұмыттырып жіберер

Ұмытпасты дүние — боқ!

Ал мен ғашықпын шексіз,

Өлген асыл әйеліме.

Мәңгі бақи — өлгенімше,

Ғашық боп қаламын мүлде.

Халима, тыңда, бұл менің

Саған берген адал антым!

Мен өлгенде де ертең,

Ешқашан өшпесін даңқың!

Қабағым түссе Сені ойлап,

Мұңданатын шығармын.

Сағынумен Өзіңді,

Жынданатын шығармын.

18.08.2003.

62

Жарқылдақ алтын сағатты

Білегіңе ілмедің.

Сабыр сақтап әрқашан

Орынсыз жерде күлмедің.

Саудыратып сандыққа,

Алтын, күміс жимадың.

Бөліп беріп барыңды —

Жақынды, жатты сыйладың.

Шоқпардай асыл тасы бар,

Саусаққа жүзік салмадың,

Біреудің жақсы нәрсесін,

Тегін берсе алмадың.

Күндемедің ешкімді,

Күңкіл сөзге бармадың.

Жақсы, жаман — бәрін де,

Ақылыңмен барладың.

Бала, қонақ күтуден,

Ешқашан да талмадың.

Сыйлас, мұндас жандарға

Борышты боп қалмадың.

Жұртқа жақсылық жасауға

Ұшқан құстай самғадың.

Араздық, кек дегенді

Есіңе еш алмадың.

Елу төрт жыл ішінде,

Көңіліме дақ салмадың.

Періштедей адамды,

Сұм ажал, қалай жалмадың?!

Артыңда қалып асылдың,

Күндіз-түні зарладым.

Басқан, тұрған жерінді

Көңілменен шарладым.

Суреттерің алдымда,

Соған ылғи қараймын.

Ақсия күлген бейнеңді

Тірі күнге балаймын.

Суретіңді сүйемін,

Айналайын, арайлым!

Одан өзге мен сорлы,

Не нәрсеге жараймын?!

19.08.2003.

63

Самолетте

Самолетте Сені ойлап,

Семейге келе жатырмын.

Сыңарсыз қалған аққудай

Жалғыз келем — пақырмын.

Жүруші едік әрқашан,

Қатар түзеп екеуміз.

Самолет, пойыз, машинамен,

Самғаушы едік бұрын біз.

Сағынамын, амал жоқ,

Ол күндер кетті келмеске.

Жөнелді жүйткіп, алыстап,

Қайырылып сәлем бермеске.

Семей біздің сүйікті,

Бесігіміз ғой тербелген.

Жоқтық, қиын күндерде

Жігер берген, дем берген.

Анамыз — Ертіс суынан

Тарыққанда нәр берген.

Училище, интернат

Білім берген, әр берген.

Бұрынғы Совет көшесі137 —

Асыр салған жеріміз еді.

Гоголь кітапханасы138

Шығатын төріміз еді.

"Пролеткино", "Востокқа"139

Жиі баратын едік.

Кейде Аралға140 шығып,

Жұртқа көз салатын едік.

Сол Совет көшесінен

Екеуміз соғысқа кеттік.

Төрт жыл ажалмен алысып,

Аман-сау Семейге жеттік.

Енді мен сол жерлерден

Сенің ізіңді іздеймін.

Бір белгі табылар деген

Үмітімді үзбеймін!

Барып бас исем деймін

Сенің интернатыңа.

Өзіңді маған қосып,

Жеткізген мұратыма.

Сен қып-қызыл гүл едің,

Интернат бағында өскен.

Аштықтан аман сақтап,

Тіршілік бағынды шешкен.

Барып есігін ашсам,

Шегі жоқ ризалық күймен.

Тұтқасын ұстасам деймін,

Сенің саусағың тиген.

Жас кезім қайта оралып

Арылып басымнан мұң

Жарқ етіп Сен алдымнан

Шыға келер ме екенсің?!

Көңілім құстай ұшып,

Семейге самғап келем.

Жастық шақ, алыстап кеткен,

Мен саған сәлем берем!

10.09.2003.

64

Саусақ пенен құлаққа,

Сырға, жүзік салмадың.

Сәнденіп, сұлулануды,

Кәперіңе алмадың.

"Ақ саусақ" боп қолыңды,

Жылы суға малмадың.

Қалт етсе кітап оқудан,

Өмірі бір қалмадың.

Бетің мен ерніңді бояп,

Көзіңе сүрме салмадың.

Табиғи еш талмадың.

Сояу қызыл тырнақ жасап,

Саусағыңды ұзартпадың.

Шампан мен шарап ішіп,

Бетіңді қызартпадың.

Мода қуып, мың құбылып,

Етекті шолтитпадың.

Кеудені ашып тастап,

Төсіңді қомпитпадың.

Қолыңды сілтемедің,

Сөйлесең, онды-солды.

Әрқашан әдеп сақтау

Өзгермес салтың болды.

Біліммен, оймен оздың

Өзіңнің қатарыңнан.

Өмірде жоқ болсаң да,

Өзіңе мен табынам!

11.09.2003.

65

Жүз жылдық тойы болды,

Колледждің141 мен оқыған.

Талпынып, талаптанып,

Ой, өнер, білім тоқыған.

Мұхтар, Қаныш, Әлкей аға

Оқыпты олар да сонда.

Жүсіпбек пен Шәкен142 де бар

Өнерлері басқан оңға.



Шырақбек пен Әбдіхамит143

Жас шәкірт болыпты сонда.

Батырлар мен Ерлер шыққан

Және де мен тұрмын сонда.

Колледж қабырғасына,

Қойылды ескерткіш тақта.

Тізіліп шыға келдік,

Ақ мата алынған шақта.

Ұлылармен бірге тұрмын,

Сенер сенбесті білмеймін.

Аң-таң боп қалып,

Не жымиып, не күлмеймін.

Қасқайып мүсін Мұхаң тұр144

Бет-бейнесі етене таныс.

Біртіндеп көз алдыма келді

Өткен күндер — арттағы, алыс.

...Біз Баянауылдан қайтып,

Түнде Керекуге келдік.

Таңертең Мұхаңа барып,145

Иіліп, сәлем бердік.

—Мынау Арнұр146 деген бала,

Өзіңізге сәлем берді.

Біздің үйден дәм татуға,

Арнайы шақыра келді. —

Дедім мен жайлап,

Ізетпен Мұхаңа қарап.

Бес күн бірге болған,

Сапарлас жолдасқа санап.

—Пәлі! — деді Мұхаң,

Неге біз бармаймыз.

Ардың нұры шақырса

Әрине, қалмаймыз!



Осылай деп Мұхаң

Қонақ боп біздің үйге келді.

Қасына Ернары147 мен

Атқосшы Әбдірәшит148 ерді.

Шляпасын қояр жер таппай

Мен сонда сасқалақтадым.

Сен иіліп, сәлем беріп,

Ағаны төрге нұсқадың.

Ұлы Мұхтар — ұлт Мұхтар,

Таудай боп отырды төрде!

Неткен біз бақытты едік,

Домалаған тасымыз өрге!

—Қай жердің қызысың? — деп,

Ол Саған назар аударды.

—Қайда оқып, қайда өстің? — деп

Сөзін және жалғады.

—Семей жақтанмын, аға,

Абай ауданында тудым

— Дедің де Сен маған,

Ақырын бетіңді бұрдың.

"Ар жағын сен айт" деген,

Ишараңды ұқтым.

Жетімдік, Детдом,

Интернат жайын,

Мұхаңа баяндап шықтым.

—Соғыстан да аман қайтып,

ЖенПИ-ді бітірді, — дедім.

Мұхан тебірене тыңдады,

Ішіне тартып демін.

—Бақытсыздықтан өтіпсің,

Қарағым, — деп басын иді.

—Енді әмісе, бақытты бол! — деп,

Шақырып, маңдайыңнан сүйді

Жеңгейге сәлемдеме салып,

Ернарға костюм бердің. —

Мына қымызды, аға,

Жолда ішіңіздер, — дедің.

Дедің де бір бидон қымыз,

Үш стақан сеткаға салдың.

Сенің бір тапқырлығыңа,

Мен мүлде таңданып қалдым.

Бас изеп, Мұхаңның оған,

Риза болғанын көрдім.

Осы бір ғажайып сәтті

Ойыма кестедей өрдім...

Сол күндер ойыма түсіп,

Еріксіз тебірендім мен.

Жайнадым өз-өзімнен,

Қасымда тұрғандай Сен!,

Класта Қанекең тұр,

Заманмен иықтасып.

Оған да сәлем бердім,

Иіліп, кеуде басып.

Нұр шашып екі көзден,

Әлекең жымияды.

Осындай даналарды

Өлдіге кім қияды?

Сан рет қол алыстым

Ардақты149 Әлекеңмен.150

Түсті ойға: ағаға арнап,

Қызмет еткенің Сен.

...Екеуміз Сарыағашта151

Люксте жатыр едік.

Көрдік те Әлкенді

Төменде сәлем бердік.

Үстінде орын болмай,

Төменге жайғасыпты.

Бөлмесі қараңғылау,

Қолайсыз екен, тіпті.

Шақырып бөлмемізге,

шай бердік Әлекеңе.

— Жақсы екен нөмірлерің! —

Деді ол, бәрекелді.

Екі-үш күн Әлекеңмен

Жүздесіп бірге жүрдік.

Жаяулап, ұзақ жортып

Жақсылап сейіл құрдық.

Босамай жайлы орындар,

Әлекең жатып қалды.

Сонда, Сен, ағаны аяп,

Маған бір ақыл салдың.

— Қайтуға бізге үйге,

Алты күн уақыт қалды.

Сен бүгін қасыңа ал

Ағамыз — пайғамбарды.

Мен Ташкент барамын да

Асықпай жата тұрам.

Қуанып, қарсы алады

Жан достар: Хантай, Мұқан.152

Осылай келістік те,

Сен Ташкент жүріп кеттің.

Сырласып Әлекеңмен

Мен рахат күйге жеттім!..

Бар еді-ау, айналайын,

Әр алуан адамдығың.

Семейде соның бірі

Есіме түсті бүгін

66

Бір күлгенің жымиып,

Бір қаралық еді ғой, Халима!

Бір қарасаң қиылып,

Кетуші еді еріп бой, Халима!

Бір ауыз жылы сөзің

Сарыарқа самалыңдай еді, Халима!

Бір берген уәдең берік

Қытайдың қамалыңдай еді, Халима!

Бір қолға алған ісің,

Тастай боп тынатын еді, Халима!

Бір саусақ қозғағаның

Сурет боп шығатын еді, Халима!

Бір ине шанышқанын

Кесте боп төгілетін еді, Халима!

Дачада басқан жерің

Гүл болып егілетін еді, X а л и м а!

Сен жанап өткен ағаш

Жапырақ шашатын еді, Халима!

Сен жетектеп әкелген суға,

Құмарын басатын еді, Халима!

Бір минут толғанғаның

Үйге құт әкелуші еді, Халима!

Іздеген әр затымды,

Айтпастан әперуші едің, Халима!

Созсам — қол, жүрсем — аяқ,

Кеудемде жүрегім едің, Халима!

Өмір деген сарайдағы,

Мызғымас тірегім едің, Халима!

Керегінде Сен менің

Энциклопедиям едің, Халима!

—Мен қазір айтып берем,

Асықпай жаза бер, — дедің, Халима!

Кей сөздің мәнін де айтар,

Дап-дайын сөздігім едің, Халима!

Мен Саған риза болып:

"Айналайын білгішім!" дедім, Халима!

—Қойшы, деп қолыңды сермеп,

Мақтаныш білдірмедің, Халима!

Ауырсам, түн бойы бағып,

Көзіңді ілдірмедің, Халима!

Жарқырап көзге түспей,

Жұпыны жүретін едің, Халима!

Басқалар қарқылдап жатса,

Жымиып күлетін едің, Халима!

Дәстүрдің, жөн-жобаның

Бәрін де білетін едің, Халима!

Бұлжытпай, өз әлінше,

Орындап жүретін едің, Халима!

Не жақсы, не жаманды,

Ішіңнен білетін едің, Халима!

Ақылды сөзді ғана,

Құлаққа ілетін едің, Халима!

Санап жеткізе алмаспын,

Барлық қасиетіңді, Халима!

Жұртқа жақсылық жасаумен,

Жалынды жүрегің тыңды, Халима!

Қайтейін, амалым не,

Мен сорлы боп қалдым мұңды.

Әйелдер көп болса екен:

Қазақта Халима сынды!

15.09.2003.

67

Сенің барлық киімің,

Тізіліп, гардеробта тұр, Халима!

Тұлыпқа үңілген сиырдай,

Әрқайсысын сипаймын құр, Халима!

Көйлегінің жағасынан,

Күн сайын иіскеймін, Халима!

Сен қымсынатын шығар деп,

Етегіне тиіспеймін, Халима!

"Тарт қолыңды Кореядан!"153

Әр нәрсенің уақыты бар!"

Деуші едің қолымды тиып,

Сол әзіліңе болдым зар, Халима!

— Күндіз ұят болады! — деп,

Тіпті, сүйіспейтін едің, Халима!

Көңілің қалмасын деп,

Мен саған тиіспейтін едім, Халима!

Тек ылғи түндерде ғана,

Сүйіп, құшатын едім, Халима!

Төсіңнен тоят алып,

Қыран боп ұшатын едім, Халима!

Күн сайын қуаттанып,

Алысқа самғайтын едім, Халима!

Роман, повесть, очекті

Жазудан танбайтын едім, Халима!

Мен жазған бар шығарманың

Қосалқы авторы болдың, Халима!

Сенің қосқан ақылыңмен,

Әдеби кемтігім толы, Халима!

Сен аса жүйрік едің,

Барлық әдебиетке, Халима!

Мұғалім болып ауылды,

Бастадың мәдениетке, Халима!

Мені бар көмегіңмен,

Бақытты еттің, Халима!

Тек Сенің арқанда ғана,

Мен үлкен атаққа жеттім, Халима!

Бұл ерен еңбегіңді,

Ешқашан ұмытпаймын, Халима!

Алтын атыңа Сенің

Мәңгі кір жуытпаймын, Халима!

16.09.2003.

68

Сен менің байлағым едің,

Байлығымнан айырылдым, Халима!

Сен менің қанатым едің,

Қанатымнан қайырылдым, Халима!

Сен менің бақытым едің,

Басымнан ұшып кеттің, Халима!

Сен менің қуанышым едің,

Енді қайғылы еттің, Халима!

Сен менің шабытым едің,

Шабытым сарқылып қалды, Халима!

Сен түпсіз теңізім едің,

Теңізім тартылып қалды, Халима!

Сен шексіз ақылым едің,

Ақылым кеміп қалды, Халима!

Сен барда толықтау едім,

Салмағым кеміп қалды, Халима!

Сен барда ағайын көп еді,

Ағайын арылып қалды, Халима!

Сен маған кең дүние едің,

Дүнием тарылып қалды, Халима!

Сен менің тұлпарым едің,

Тұлпарым мерт болды, Халима!

Тек қана Өзіңді ойлау —

Арылмас дерт болды, Халима!

Бүгін көйлегіңді сипап,

Көзіме жас алдым тағы, Халима!

Тек қана Әйел екен ғой,

Барлық еркектің бағы, Халима!

21.09.2003.

69

Халат туралы жыр

Бүгін Сенің пальтоңның

Тағы да жағасын сүйдім.

Қасында тұрған өзімнің

Халатымды алып кидім

Халат бойымды жылытып,

Денеме қызу берді.

Тарихы есіме түсіп,

Қозғады іштегі шерді.

... Сен онда ауруханада,

Бір жолы ауырып жаттың.

Телефон соғып маған,

Көңілсіз жауап қаттың.

—Әй, Әзілхан-ау, маған

Сен ұрыспашы, — дедің.

—Неге ұрысамын, жаным,

Сөзіңді айта бер, — дедім.

— Таңертең халат киіп,

УЗИ-ге бардым.

Сол жерде аурухананың

Халатын жоғалтып алдым.

Орныма тастап кетіп ем,

Шықсам, ұшты-күйді жоқ

Іздедім заркүриян боп,

Ішіме түскендей шоқ.

Медбике басшысына,

Әлі айтқаным жоқ.

Аларып қарайды ғой,

Көзімен атқандай оқ.

"Өзің ұрладың" деп, ол

Ойлар деп ұяламын.

"Төле!" деп дікілдер деп,

Қысылып, ұяламын.

Орнына өткізуге

Халатыңды бересің бе?

Үн-түнсіз, жаным тыныш,

Болар еді менің мүлде.

—Ол үшін әбігер боп,

Қысылма, айналайын.

Бұйымтай халатыңды

Мен қазір апарайын, -

Дедім де ауруханаға

Халатты алып бардым.

Балбұл боп жүзің жайнап,

Сен ессіз қуанып қалдың.

— Жаңасын әперем! — деп, —

Үйге барғаннан кейін.

Еді ғой, айналайын,

Адалдыққа жаның бейім.

Айтқаныңды орындап,

Маған халат әпердің кейін.

Міне, сол халатыңа

Оранам өлгенге дейін!

Бұл халаттың әр жібінен

Сенің қызуың келеді.

Қалдырған әрбір затың,

Жаныма қуат береді!

Мен оларды сипағанда,

Қасымда Сен бардай көрем.

Әр затыңды жоғалтпай,

Өлгенде құшақтап өлем!

24.09.2003.

70

Сен соңғы сәтіңде мені

Жарты сағат құшақтап жаттың.

Сөйлеуге тіл жоқ, тек қана

Жүрегің маған үн қатты.

Кеудеңе кеудем тиіп,

Жүректер қоштасып жатты.

Өмірі естілмеген

Ыңқылың жаныма батты.

Ышқынып, талпындың да,

Төсектен тұра алмадың.

Содан соң дүниеге,

Мойын бұра алмадың.

Өкінем, сонда неге,

Кеудеңді көтермедім деп.

Әлде тірі қалатын ба едің,

Болып сол көмегім сеп?

Көрдім ау, көзім шыққыр,

Жанталас сәтіңді Сенің.

Жаным жаныңмен бірге,

Неліктен шықпады менің?!

Неліктен зар еңіреп,

Мен Сенің артында қалдым?

Неліктен, Тағдыр ау, менің

Басыма зор қайғы салдың?

"Бірге тумақ болса да,

Бірге өлмек — жоқ!" деген.

"Жан бөлек" деген және де

Аталар сөзі рас екен!

24.09.2003.

71

Той туралы жыр

Кешке қызық той болды:

Театрға жұрт жиылып.

Үлкен, кіші, кәрі, жас —

Семейдің халқы құйылып.

Өзіңе мәлім театр,

Атын қойған Абайдың.

Мәдениетке шөлдеген

Сусыны болған талайдың.

Үйі зәулім, тамаша,

Жаңартылып салынған.

Көз тоймайтын көрікті,

Жасауға іші малынған.

Есіңде болар қыздармен

"Еңлікті..." келіп көргенің.

Еңлік пен Көбек өлгенде

Егіліп, жылай бергенің...

Сол сахнаға мен шығып,

Қысқаша сөз сөйледім.

Халықтың қол соғуы

Ғажап болды — көргенім!

Колледж154 жайлы сөйледім,

Көңілім сәл бұзылып.

Он жеті қыз қаз-қатар,

Артымда тұрды тізіліп.

Бас сыйлығым баяғы —

Хандар киген зер шапан.

Он жеті зат апарғам

Біреуі "УНИС"155 машинкам.

Бір барғанда Мәскеуге,

өзің сатып әперген.

Алматыға екеуміз

Қуанышпен әкелген).

Соларды жұртқа көрсетіп,

Иесіне қыздар таратты.

Сыйлық, экспонаттарды

Сүйсіне қауым жаратты.

Өзің туған ауылың —

"Жүрекадырдың" қызы

Шағанға156 сағат сыйладым

Колледждің жұлдызы.

Сіңліңе сағат таққанда,

Ұстадым оның білегін.

Өзіңді көріп тұрғандай,

Лүпілдеп кетті жүрегім.

Сіңліңді Саған балап,

Ақырын бетінен сүйдім.

"Шіркін, неге Сен емессің?" деп,

Өртеніп, ішімнен күйдім

.

Сахнада тұрып, тойға деп,

Шашу шаштым зал жаққа.

Жүз визитка157 апарғам,

Ұмтылды жұрт алмаққа.

"Шашу!" Шашу!" "Шашу!" деп,

Он жеті қыз таратты.

Суретім бар визиткам

Жұртты өзіне қаратты.

Жұрт жабыла қарады,

Бір-бірлеп қолға барғасын.

Әуезов, Назарбаев,

Олжастың қолтаңбасын158

.

Бердім екі суретіңді,

Кітапша етіп жасалған.

"Жазушының жары!" деп,

Училищеден үлгі алған.

Зал түрегеп қол соқты,

Мен орныма жеткенше.

Отырмады ешбірі

Мен бас иіп, ізет еткенше!

Мақтанды деп ойлама,

Менің айтқан мұнымды.

Өзіңе ғана оңаша,

Жеткізгенім шынымды.

Алматы, Шымкент,

Таразда Сан шапалақ соғылған.

Мен де аздап атақтымын!

Демей-ақ қой: "Неғылған?"

Менің колледжімнің тойы,

Осылай өтті дүркіреп,

Біз театрдан шыққанда,

Ақ жауын жауды сіркіреп

Бұл менің отчетым ғой,

Тек Өзіңе деген, Халима!

Қабыл ал өскен жерің —

Семейден сәлем, Халима!

12.09.2003.

Семей қаласы,

"Семей" қонақүйі,

№ 318 люкс.

72

Тәбәрік туралы жыр

Бүгін Семейден шығып,

Шыңғыстауға бет алдым.

Сенің туған жеріңе

Тоймай қарап, көз салдым.

Сен егіліп жылаған,

"Еңлік Кебекке" де жеттім159

Қос ғашықтың қабырына

Иіліп, тауап еттім.

Екі Орданың160 арасын

Зымырай жарып өттім.

Құстай ұшқан машинамен,

Жидебайға да жеттім.

Атамыз ұлы Абайдың

Мұражай-үйіне кірдім.

Жүрегім толқып кетті

Мекенін көргенде пірдің.161

Экскурсовод Гүлсара162

Баяндап, бәйек болды.

Жол соғып, шаршағанның

Бәрі де ғайып болды.

—Мынау — Әйгерім163 апаның

Күмістеген ер-тоқымы.

Қол жетпес мына мылтық —

Барон Таубе164 сыйлаған мұны!

Мынау Абай атаның

Өз кабинет бөлмесі.

Дөңгелек, биік үстелі,

Қауырсын қалам — әммәсі!

Бұл орындық креслоға,

Атамыз өзі отырған.

Өлмейтұғын өлеңдер жазып,

Қағаздың бетін толтырған!

Мынау кітап шкафы,

Даналар томдары сыйған.

Осының бәрін атамыз,

Семейден алдырып жиған!

—Атаның отырған тағын

Шетінен сипауға бола ма? —

Имене сұрақ қойдым,

Мен тұрып Гүлсараға.

Ол, аздап жымиды да,

Ақырын бас шайқады.

Мен, әнтек, абыржып қалдым,

Сынғандай болып сағым.

— Ешкімге сипатпаймыз,

Атаның асыл мүлкін!

Сізге отыруға да рұқсат,

Ықылас етсеңіз, ілкім.

Сенер сенбесімді білмей,

Оның бетіне қарадым.

—Өзгелерге емес, маған

Неге рұқсат, қарағым?

"Абайды" төрт жыл арқалап,

Соғыстан елге жеттіңіз.

Атаның бір жол өлеңін

Үлкен роман еттіңіз.

"Махаббат, қызық мол жылдар"

Бізге "Иманшарт" болды.

Меңтай мен Ерболға165,

Әбден көңіліміз толды.

Атамыз тұрған Жидебай,

Біздің Үлкен Меккеміз!

Меккенің затын сипауға

Сізге рұқсат етеміз.

Абайдың тағында мені

Суретке де түсірді.

Осы бір ғажайып сәт

Көңілді көкке ұшырды!

Бұрынғы сүйек төсек,

Нақыштап күміс жүгірткен.

Екі ақ жастық үстінде

Әйгерімнің орны екен.

Төрде, төсек алдында

Үш ішекті домбыра тұр.

—Ата талай ән шығарған,

Атақты домбырасы бұл! —

Деп Гүлсара оны да,

Менің қолыма ұсынды.

Аппарат және жарқ етіп,

Тағы да суретке түсірді.

Осындай зор құрметпен,

Зәулім ақ күмбезге бардым.

Оны Сайын салғанын

Елжіреп есіме алдым.

Сенің де күмбезіңді

Осы шебер салған.

Әдейі арнап сол үшін

Ақтаудан Кеңсайға барған!

Күмбездің ішіне кіріп,

Атаға сәлем бердім.

Құлпытасын құшақтап,

Көп тұрдым кемеңгердің.

Құлпытасқа ақ, мата

Арнайы жабылған екен.

Оны да сипап тағы да,

Данаға тауап етем!

Біз шығарда шырақшы166

Әлгі матаны алды.

Бүктеп-бүктеп болды да,

Алақаныма салды.

Шырақшыға таңданып,

Мен, ақырын, "Бұл не?" дедім.

Ол жымиып, ықыласпен: —

Атадан тәбәрік! — деді.

Көрмеген атасын да

Жазушы жұртынан ешкім, Халима!

Мен бүгін Жидебайға келіп

Ғажайып қуаныш кештім, Халима!

Қарауылдан167 шығып,

Жүрекадырға бардым, Халима!

Сенің өкіл әкең болған

Шәкірге топырақ салдым, Халима!

Сайынның оған салған

Төрт бұрыш мазарын көрдім, Халима!

Тұр екен аппақ болып

Ең биік басында төрдің, Халима!

Алдымнан ентелей соққан

Елемей екпінді желді, Халима!

Сенің аулыңның әр үйін,

Барып құшақтағым келді, Халима!

Алып кетуге ауылың

Машинаға сыймады. Халима!

Саған жұрағат жоқтығы

Жанымды қатты қинады, Халима!

Балдызым, бауырым! — деп

Ешкімді сүйе алмадым, Халима!

Сонда да сол ауылды,

Кетерде қия алмадым, Халима!

Жерде жатқан бір тасын

Қолыммен көтеріп алдым, Халима!

Қайта-қайта сипалап,

Тастамай, қалтама салдым, Халима!

"Бала күніңде Сенің,

Аяғың тиген шығар..." Халима!

Деген оймен ол тасты

Алуға болдым құмар, Халима!

Жолда Өзің туралы

Түбіне баттым ойдың, Халима!

Қалтамдағы титтей тасты,

Сыртынан сипап қойдым, Халима!

Кешке қарай зырғытып,

Қайта Қарауыл келдім, Халима!

Ағаң Кәменге168 соғып,

Арнайы сәлем бердім, Халима!

Маған мұңды көңіл айтып,

Көзіне ол жас алды, Халима!

Сыбаға деп қой сойып,

Дастарқан толық жасалды, Халима!

Күйеу деп, дос деп, туыс деп

Кәмекең сыйлады қатты, Халима!

Оның кәртейіп қалғаны,

Менің жаныма батты, Халима!

Семейге тарттық тағы да,

Зымырай қуалап жолды, Халима!

Адай169 мен Айбек170 бауырың —

Менің қос қанатым болды, Халима!

13.09.2003. Семей.

73

Мен Семейге келгеннің

Ертеңі кездесумен кетті.

"Семей таңы" газеті мен

Қаржы колледжінде өтті.

Келер күн конференция,

Кешінде үлкен той болды

Семей тегіс жиналып,

Ресторан халыққа толды.

Келесі күні дәм тартып,

Шапқылап Абайға кеттім.

Сен оқыған мектепке

Мінеки, бүгін жеттім.

Мектептің кең ауласына

Аяғым қалтырап кірдім.

Кешегі алтын ұяның

Иесіз қалғанын білдім.

Жұтынып тұрған мектебің

Аңғал-саңғал боп жатыр.

Бірнеше қудың қолына түсіп,

Жұлмаланып, бітіпті ақыр.

Тағы біреу келмек екен

Кірпішін алу үшін.

Қаладан шетке апарып,

Мал қора салу үшін.

Бір кезде бұл тамаша үй,

Менің құбыла, Меккем еді!

Талай жастың жүрегіне

Өнер, білім еккен еді.

Үлгілі интернатымен

Даңқы жер жарған еді.

Түрлі олимпиадаларда

Сан жүлде алған еді.

Бұл мектеп ауласында

Сені алғаш көріп едім.

Махаббат жемісін тәтті,

Жаныңнан теріп едім.

Бар ынта, ықыласымды,

Өзіңе беріп едім.

Сен жымисаң маған қарап,

Майдай боп еріп едім.

Өзіңді әкеп салатын

Интернат алдына келдім.

Тозған табалдырығын сипап,

Тиегін ағыттым шердің.

Сенің қолың тиді ғой деп,

Баспалдақ ағашын сүйдім.

Ар жақтан Сен шыға ма деп,

Бір сәтке жандым да, күйдім.

Ескі мектеп сияқтанып,

Өзімнің тозғанымды

Ұқтым да, кейін қайттым,

Көңілім болып мұңды.

Бір ғана медеуім бар:

Қуана көңілге түйген, Халима!

Тротуар, көшемен жүрдім,

Қыз кезде табанын тиген, Халима!

Ертең ертемен ұшып,

Таңертең Алматы келем, Халима!

Көрген, білгенімді айтып,

Өзіңе рапорт берем, Халима!

Семей қаласы,

"Семей" қонақүйі,

14.09.2003.

74

Бүгін дәл сегіз жүз күн

Мен жетім лақтай маңырағалы, Халима!

Иен қалған үйдей боп,

Көңілім аңырағалы, Халима!

Сені жоқтап хат жазып,

Анадай аңырағалы, Халима!

Айтарым таусылар емес,

Тағы да табылады әлі, Халима!

Кip жуытпай бойыңды,

Сен Тәніңді таза ұстадың, Халима!

Мені шыттай киіндіріп,

Кеңсеме қарай нұсқадың, Халима!

Балалардың үстін де,

Үнемі мұнтаздай еттің, Халима!

Өнегелі Жар, Ана! -

Деген атаққа жеттің, Халима!

Көршілеріңнің бәрі,

Көңіліңе тәнті болды, Халима!

Жұрттың сұрағанын беріп,

Сараңсып, тартпадың қолды, Халима!

Қарыздың бергенін алдың,

Бермесе сұрамадың, Халима!

Ac, кітап, киімнен өзге

Артық зат құрамадың, Халима!

Үлкенге де, кішіге де

Еңкейіп иіліп тұрдың, Халима!

Жолдағы қайыршыға да,

Ерінбей, бетіңді бұрдың, Халима!

Осы әдептеріңнің бәрін,

Сағынып, еске аламын, Халима!

Өзіңді ойлаудан өзге,

Қалмады менің амалым, Халима!

5.10.2003.

75

Мұң шағу

Тыңдармысың, Халима,

Менің мұңды жырымды?

Өзіңе айтам тағы да

Өмір жайлы сырымды.

Бүгін жүріп паркте

Бірсыпыра ой кештім.

Соның бірін толықтап,

Саған айтсам деп шештім.

Өлмейтіндей жүреміз,

Біреу өлсе күлеміз.

Кісімсініп бақсақ та,

Ит боп кейде үреміз.

Таласамыз, тартысып,

Шапқылаймыз, шарпысып.

Ұмтыламыз дүниеге,

Көп алуға қарпысып.

"Мерседеске" мінеміз,

Зымыратып жүреміз.

Сұқсыр үйрек сұлуды

Қырғи болып ілеміз...

Кейде кеуіп, ісеміз

Арақты да ішеміз.

Ауру жамап, ақыры

Мың әуреге түсеміз.

Ақша десе өлеміз,

Бар қорлыққа көнеміз.

"Пайда! Пайда! Пайда!" деп,

Бір жанып, бір сөнеміз.

Той дегенде өлеміз,

Сонша көңіл бөлеміз.

Ертеңгіні ойламай,

Едіреңдеп келеміз.

Болашақ бұлдыр — көнеміз,

Өсіп, қалай өнеміз?

Ұлттың жайын ойласаң,

Қалтырайды денеңіз.

Қалай, қайтып өсеміз,

Өркениетке көшеміз?

Оны ойламай бәріміз

Алшаң қағып, бөсеміз.

Қутың-қутың етеміз,

Қу мұратқа жетеміз.

Қара орманың — халықты

Қашан бақытты етеміз?!

Мақтанамыз, мақтаймыз,

Жақсыларды даттаймыз.

Жамандамай біреуді,

Бір күн тыныш жатпаймыз.

Өлмейтіндей жүреміз,

Біреу өлсе — күлеміз.

Өмір қысқа екенін,

Қашан, қазақ, білеміз?

Құлы болмай құлқынның,

Ойла, қамын ұлтыңның!

Бәрін таста бойдағы

Қылтың менен сылтыңның!

Айналаға көзін сал:

Жерің — алтын, суың — бал!

Аман түгел соларды,

Сұқтанғаннан сақтап ал!

Сенің жастығыңды,

Түні бойы құшақтап жатам, Халима!

Сипалап, Өзіңді іздеп,

Сағынып, шиыршық атам, Халима!

14.11.2003

77

Тоғыз жүз күн

Бүгін тоғыз жүз күн болды,

Мен уайымға батқалы.

Сен жар төсегін тастап,

Жер төсекке жатқалы.

Бүгін тоғыз жүз күн болды,

Жүректі қайғы жегелі.

Киімдеріңді мен сипап

"Асылым! Қалқам" дегелі.

Бүгін тоғыз жүз күн болды,

Мен жапанда қалғалы.

Күн сайын жаным еңіреп,

Есіме Сені алғалы!

Бүгін тоғыз жүз күн болды,

Мен Сені сағынғалы.

Жаным, тәнім тулап-тулап,

Тағдырға бағынғалы...

78

Әр күні, әр қағазға түсірілген

жеке шумақтар

Ең тұрлаулы жар болып,

Сертке жеттің дер едім!

Сен мен үшін Өзіңді

Құрбан еттің дер едім!

27.03.2002.

Мен сенімен қол ұстасып,

Елу төрт жыл өмір сүрдім.

Сол елу төрт жылда өзіңе

Күн сайын ғашық боп жүрдім!

Тоғыз жыл қолым жетпей,

Өңешім үзіліп жүрдім.

Елу төрт жыл бірге тұрып,

Өзіңе үздігіп жүрдім!

30.04.2002.

Ғашық болып тоғыз жыл,

Қолымды Саған создым мен.

Өзіңе, сәулем қосылып,

Қатарымнан оздым мен.

04.06.2002.

Алпыс тонна Ақтаудың

Ұлутасын алдырдым.

Қозы Көрпеш — Баянның

Ақ Күмбезін салдырдым.

16.06.2002

Түсті есіме еріксіз

Тарихы сол сапардың.

Аягөзге өзіңді,

Төркіндетіп апардым

Райком беріп машина

Таңсық бардық асығып,

Қозы Көрпеш Баянның

Зиратына бас ұрып.

22.06.2002.

79

Мың күн

Бүгін тура бір мың күн,

Мен Сенен айырғалы, Халима!

Оқ тиген аққудай боп,

Қанатым қайырылғалы, Халима!

Жылауға да, жырлауға да,

Рұқсатыңды бергейсің маған, Халима!

Мың күндік жүректегі

Шертейін шерімді Саған, Халима!

Күн сайын қырық күрсініп,

Өзіңді ойлаумен болдым.

Келмесіңді білсем де,

Сағынып, сарғайып солдым.

Егер есік қағынса,

Сенсің бе деп жүгірдім.

Басқа біреу болғаннан соң,

Аш күзендей бүгілдім.

Кейде есік өз-өзінен,

Тық-тық қағылады!

Жүгіріп барсам ешкім жоқ,

Тауым бос шағылады!

Бостан-бос жүгіргеніме,

Қалсам да ішімнен жүдеп,

Артынан ойланамын,

"Ол Сенің рухың ба?" деп.

* * *

Күн боп шықсаң Сен ертең,

Күнмен бірге батар ем!

Түні бойы тырп етпей,

Орныңа қарап жатар ем!

* * *

Сенің титтей жастығың,

Қызылмен сыртын тыстаған:

Құшақтап жатсам түнімен,

Кәдуілгідей күш алам!

* * *

Жұбынан айырылған аққу,

Өмірді етпейді мекен.

Сағынып сені жүргенше,

Өлгенім артық па екен?

* * *

Көшеге шықсам, әйел көп,

Бәріне соның қараймын.

"Арқасында солардың,

Жоқ па екен деп арайлым?!"

* * *

Есімде, жаным, есімде,

Жымиып талай күлгенің.

"Рас па деймін Өзіңмен,

Ұзақ өмір сүргенім?"

* * *

Айырылған соң Өзіңнен,

Өмірге көңілім толмады.

Елу төрт жыл бірге өткен

Елу төрт күндей болмады!

* * *

Бақыт деген не десем,

Жарымның сөзі екен ғой!

Алтын тақ деген не десем,

Дәл соның Өзі екен ғой!

* * *

Рахат, ләззат не десем,

Жардың сипағаны екен!

Мансап, байлық өзіңді,

Соның сыйлағаны екен!

* * *

О, сұрқия, сұм ажал,

Жарымды менің жалмадың!

Өлігін оның көргенше,

Соқыр боп неге қалмадым?!

* * *

О, қу дүние, тіршілік,

Жарқылыңмен алдадың.

Сезбей қалдым жарымның,

Қасымнан кетіп қалғанын!

* * *

Сен менің қолым жетпес,

Биікке аспандап кеттің, Халима!

Бірақ, Сенің орныңа

Жатпайды ешқашан ешкім, Халима

* * *

Сен сипаған бетіме,

Ешкімнің ерні тимейді, Халима!

Өзіңді сүйген Әзілің,

Ешкімге бас имейді, Халима!

* * *

Самал жел деген не десем,

Сүйген жардың үні екен!

Онсыз жарық дүние,

Тас қараңғы түн екен!

* * *

Күмбезіңнің қасына,

Қос күміс қарағай ектім, Халима!

Келмейді сол екеуінің,

Қасынан алыстап кеткім, Халима!

Қайта-қайта оларға

Еміне қараймын үзбей.

Біздердің бір кездерде

Жұптасып жүргеніміздей!

* * *

Махаббат деген — бір теңіз,

Кешесің де кетесің.

Тебісіп талай толқынмен,

Сүйгеніңе жетесің!

Тоғыз жыл жүзіп толассыз,

Халима, Саған жетіп ем.

Елу төрт жыл отасып,

Бақытты мені етіп ең.

Сол теңіз енді суалып,

Мен үшін сусыз шел болды.

Қайғы жұтып, қаталап,

Көзімнің жасы көл болды.

* * *

Сен менің күндіз Күнім ең,

Жүрегіңнің нұр шашқан.

Сен менің түнде Айым ең,

Сәулеңмен талай сырласқам!

Қараңғыға қамалдым:

Енді күн де, ай да жоқ,

Сағат сайын сағынып,

Күрсінгеннен пайда жоқ.

* * *

Қалада көрем күн сайын,

Қаптаған қалың әйелді.

Ішінде жоқсың Сен, бірақ,

Көңілім соған қаяулы.

Қаяу көңілім ешқашан,

Ашылмасын білемін.

Жиынға, тойға барғанда,

Құр өтірік күлемін.

* * *

Сағынумен Өзіңді

Шашымның ағы көбейді.

Бұл күні мені ешкім де

"Әзілім ау!" демейді.

* * *

Бұрынғы түндер тәтті еді,

Құшақтаушы едім Өзіңді.

"Жаным!" деп айтқан ақырын,

Естушім ем ыстық сөзіңді!

Қазіргі түндер қатыгез

Тұншықтыра басады.

Өзіңді іздеп ойменен,

Көзден ұйқы қашады.

* * *

Егер Ертіс суалса,

Арнасы құрғап, шаң болып.

Таулар тегіс құласа,

Табиғатқа лан болып.

Өшер сонда Өзіңе

Махаббатым мәңгілік.

Айтар бізді қосарлап,

Арттағылар ән қылып.

* * *

Жаза-жаза жазуды,

Сүйел болды саусағым.

Сен келіп соны сипасаң,

Болмас еді менде мұң!

* * *

Биыл шипажай шығып,

"Алматыда" демалдым.

Екеуміз жүрген жерлерге,

Емірене көз салдым.

Жұп жазбай жүріп едік,

Сүйсінтіп көрген елді.

Бәрін де көріп өттім,

Тоқтаған, тұрған жерді!

Сен сипаған аққайыңға,

Басымды иігім келді.

Сенің табаның тиген

Асфальтті сүйгім келді!

Қанатын біз сипаған

Ақ бүркіт171 орнында тұр.

"Тағы да сипайық" деп,

Сені іздеп қараймын құр.

Өзіңді таппаймын да,

Қайғырып, қамығамын.

Көз жазып қалғаныма,

Күрсініп, жабығамын.

* * *

Алматы көшелері

Сен барда сәулетті еді.

Адамдар жайраң қаққан,

Көңілі дәулетті еді.

Енді сол көшелер маған

Тар болып танылады.

Адамдар көңілі жұтаң

Тұнжырап, ағылады.

Жоқ! Көшелер тарылған жоқ,

Адамдар сол қалпында.

Сенсіз маған дүние тар,

Сондықтан батамын мұңға!

* * *

Ұмытпаймын мен Сені,

Мәңгілік ойымдасың!

Тамырымда, талшықта -

Бүкіл өн бойымдасың!

* * *

Жылдар жылжып барады,

Жол тартып, алысқа тым.

Арамызды екеуміздің

Мәңгілік алыстатып.

* * *

Ақ күмбез тұр жарқырап,

Алатаудың басында.

Көрген сайын қуанам,

Жатқандай боп қасында.

* * *

Алатаудың тастарын

Жастық етіп басыма,

Мен де бір күн жантайып,

Жайғасармын қасыңа.

* * *

Алатаудың шыңдарын

Бүркемеші қара бұлт!

Ақ күмбезден мен онда

Көзді жазып, қалам мүлт!

* * *

Тау етегін перделеп,

Тұмшалашы, көк тұман!

Ақ күмбезді бүркеме,

Бас иіп саған, жалынам!

* * *

Ақ күмбездің ішінде

Менің асыл жарым бар!

Менің жалғыз жаным да

Сол күмбезге тығылар!

* * *

Қол ұстасып екеуміз,

Жүрдік, күлдік, ойнадық.

Жүз жыл бойы жұп жазбай,

Жүреміз деп ойладық!

Татулық пен достықтың,

Қызығына тоймадық.

"Жұртқа күнде жақсылық

Жасайық!" деп қоймадық!

Көрген түстей сол күндер

Өтіп кетті, не пайда?

Мен қалада отырмын,

Сен жатырсың "Кеңсайда".

Өзіңді таппаймын да,

Қайғырып, қамығамын.

Көз жазып қалғаныма,

Күрсініп, жабығамын.

* * *

Алматы көшелері

Сен барда сәулетті еді.

Адамдар жайраң қаққан,

Көңілі дәулетті еді.

Енді сол көшелер маған

Тар болып танылады.

Адамдар көңілі жұтаң

Тұнжырап, ағылады.

Жоқ! Көшелер тарылған жоқ,

Адамдар сол қалпында.

Сенсіз маған дүние тар,

Сондықтан батамын мұңға!

* * *

Ұмытпаймын мен Сені,

Мәңгілік ойымдасың!

Тамырымда, талшықта -

Бүкіл өн бойымдасың!

* * *

Жылдар жылжып барады,

Жол тартып, алысқа тым.

Арамызды екеуміздің

Мәңгілік алыстатып.

* * *

Ақ күмбез тұр жарқырап,

Алатаудың басында.

Көрген сайын қуанам,

Жатқандай боп қасыңда.

Алатаудың тастарын

Жастық етіп басыма,

Мен де бір күн жантайып,

Жайғасармын қасыңа.

* * *

Алатаудың шыңдарын

Бүркемеші қара бұлт!

Ақ күмбезден мен онда

Көзді жазып, қалам мүлт!

* * *

Тау етегін перделеп,

Тұмшалашы, көк тұман!

Ақ күмбезді бүркеме,

Бас иіп саған, жалынам!

* * *

Ақ күмбездің ішінде

Менің асыл жарым бар!

Менің жалғыз жаным да

Сол күмбезге тығылар!

* * *

Қол ұстасып екеуміз,

Жүрдік, күлдік, ойнадық.

Жүз жыл бойы жұп жазбай,

Жүреміз деп ойладық!

Татулық пен достықтың,

Қызығына тоймадық.

"Жұртқа күнде жақсылық

Жасайық!" деп қоймадық!

Көрген түстей сол күндер

Өтіп кетті, не пайда?

Мен қалада отырмын,

Сен жатырсын "Кеңсайда".

* * *

Иегімді көтеріп,

Көк аспанға қараймын.

Айдың туғам жаңасын,

Қастарыңа балаймын.

Ай туғанда толықсып,

Ақ бетіңді көремін.

Басымды иіп алыстан

Саған сәлем беремін.

* * *

Бұлбұл ау, бұлбұл, бал таңдай!

Алыстамысың, қайдасың?

Ақ күмбездің алдында

Ағашқа қонып, сайрашы!

Сен қонсын деп сол жерге,

Отырғыздым қос ағаш.

Халима Мен сияқты,

Мәңгі тату, дос ағаш!

* * *

Түсімде көрдім сан рет,

Күлкіңді күміс сыйладың.

Тілегімді орындап,

Көңілімді қимадың..

.

Төсегіңді сипадым,

Ояна сала, жалма-жан!

Кетіп қапсың қасымнан,

Жете алмай қалдым мен Саған!

* * *

Сыңары өлсе аққудың,

Жұбы көктен құлайды!

Не деген күшті махаббат,

Адамнан артық былайғы!

Сол аққудың ғажайып,

Жұбындай неге болмадым?

Өлген күні Өзіңмен

Қосыла неге солмадым?!

* * *

Кеудеме кіріп жайғасқан

Сен менің жарты жаным ең!

Айырылып сенен, апырау,

Қалай тірі жүрмін мен?!

* * *

Өлгенді жұрт ұмытар,

Тірі әйелге ғашық көп.

Өлсең де, Саған өтемін,

Өмір бойы ғашық боп!

* * *

Еркектің бәрі тек қана

Тірі әйелге құмартар.

Менің пірім Сен ғана

Өмірімді ұзартар!

* * *

Сен алысқа кетсең де,

Аяқ жетіп, көз көрмес.

Махаббатым Өзіңе

Мәңгі-бақи өзгермес!

* * *

Бұршақ жауса, аққу құс

Балапанын қорғайды.

Түссе дағы бұршақтан

Өз басына зор қайғы.

Қос қанатын кең жайып,

Тыпыр етпей жатады.

Қауырсыны дал-дүл боп,

Қаны мүлде қатады...

Бек шыдамды бейнетқор

Сол аққу құс Сен едің.

Бауырыңа тығылған

Балапаның — мен едім!

Болдың қиын күндерде

Жел жағымда панамдай!

Атағымды өсіріп,

Аяладың Анамдай!

* * *

Сексен бірден астым мен,

Сегіз таудан өткендей!

Рахат, қызық, ләззат

Алыстап бізден кеткендей!

* * *

Елу төрт жылғы өмірім,

Шалқып тұрған нұр еді.

Ол жылдарда Халима,

Қасымда менің жүр еді!

* * *

Пальтоңның сыртын сипаймын,

Көйлегіңді иіскеп.

Масаттанып қаламын,

Тұрғандай Сенен иіс кеп!

Сипасам да қанша рет,

"Әу?" деп айтар сөзің жоқ.

Қайғырамын, қайтемін,

Иісің бар, Өзің жоқ.

* * *

Өмір деген — өкініш,

Тіршілікте тұрақ жоқ.

Сен едің менің нұр сәулем,

Сөнбейтұғын шырақ жоқ!

* * *

Шамы сөнген үйдей боп,

Қараңғыда отырмын.

Қараймын жан-жағыма,

Көзім бар, бірақ, соқырмын!

* * *

Биылғы көктем салқындау,

Күткені елдің — бұл емес!

Ағашқа жапырақ шықса да,

Ауа райы жылы емес

Өзің барда қасымда,

Күн суығын сезбеуші ем!

Енді, міне, отырмын,

Үй ішінде боп бүрсең.

* * *

Сатып алған саяжай,

Өзің барда ынтығып,

Алма ағаштар гүл шашты,

Көкпеңбек боп көп шығып.

Біз орнатқан ағаштар

Бой түзеді биік боп.

Бәрі сені іздейді,

Бұтақтары бәйек боп!

Бар ағаштар мұңайып,

Жоқтығыңды байқайды.

Алмұрт ана — кәрі ағаш

Күрсініп, бас шайқайды.

* * *

Қаулап қызыл гүл шықты,

Күмбезіңнің қасына.

Өзің бе деп біреуін

Сипай бердім асыға.

"Кеңсай" іші шүпілдеп,

Қызыл гүлге толып тұр.

Сен гүл теріп жүр ме деп,

Алақтап қарадым күр.

* * *

Тік ұшақ алаңына172 бардым,

Саяжай маңындағы.

Көк шөпке аунадым,

Асфальттің жанындағы.

Бетегеге бет тигіздім,

Сенің бетің бе деп!

Шалғынды сипалай бердім

Жұп-жұмсақ етің бе деп!

Көк шөпке маңдай тостым,

Сенің маңдайың ба деп!

Асықтым сол сәттен

Айырылып қалмаймын ба деп!

Екеуміз талай рет

Осында келіп едік.

Енді мен жеке тұрмын,

Жанымды жалғыздық жеп.

Сені іздеп қасымнан,

Қиналдым күр бекерге.

Келмейді біздей жұптас,

Ешқашан, ешкім бұл жерге!

* * *

Күн күркірер алдында

Найзағай — алтын жарқ етер.

Найзағай — жарды жарқ еткен,

Соңынан қуып, кім жетер?!

* * *

"Көктем келді! Көктем!" деп

Қуанады барлық жұрт.

Көктемім менің — Халима,

Бұл жалғаннан кеткен сырт!

* * *

"Келемін ертең!" дедің де,

Ауруханаға кеттің.

Мың күн болды — келмедің,

Апырау, енді не еттім?!

* * *

"Кеше" деп ауыз жиғанша,

Жылт етіп "бүгін" жетеді.

Көзіңді ашып, жұмғанша,

Зымырап өмір өтеді.

* * *

Серігім болдың, Халима,

Көрмеген мені қызартып.

Кеттің де қалдың үн-түнсіз

Өмірімді менің ұзартып.

* * *

Мың күн деген сылдырап,

Сырғып аққан су екен.

Жан жарыңсыз ішкен ас,

Зәмзәм емес, у екен!

* * *

Кездесуде, мектепте

Отырдым бүгін бес сағат.

Сен барда үйге асығып,

Таппаушы едім мен тағат!

* * *

Жан-жағыма қарасам,

Ағаштың бәрі гүлдеп тұр.

Құйқылжытып көңілді,

Дарытқандай көзге нұр!

* * *

Мұның бәрі Сенің бір

Күлгеніңе тұрмайды.

Ешбір қызық Өзіңсіз,

Көңілімді бұрмайды.

* * *

Көк шалғында екеуміз

Отырып едік көсіліп.

Балалық шақты базарсыз

Жыр етіп едік шешіліп.

* * *

Жағасында өзеннің

Жүгіріп жүрген күндерді.

Детдомдағы төбелес,

Ұйқысыз өткен түндерді.

* * * .

Сол отырған орныңды,

Құшақтап, міне, жатырмын.

Сен барда едім бағалы,

Енді неге татырмын?..

* * *

Дауылда ағаш шайқалып,

Дірілдейді жапырақ.

Сол жапырақ секілді,

Мен отырмын қалтырап.

* * *

Жел жұлқыған жапырақ

Жерге қалқып түспей ме?

Топыраққа айналып,

Тағдырдың уын ішпей ме?

* * *

Ақ күмбез ау, ақ күмбез!

Алыстан саған қараймын.

Сені өзімнің мәңгілік

Мекеніме санаймын!

* * *

Сені өзімнің болашақ

Ақ ордама балаймын.

Сенің солай қасқиып,

Тұрғаныңды қалаймын!

* * *

Ақ күмбез ау, ақ күмбез!

Көңілге ой саласың,

Халиманың қасына

Мені қашан аласың?!

* * *

Мен де бір күн Өмірдің

Соңғы дәмін татармын.

Содан кейін жарыммен,

Қатарласып жатармын!

* * *

Ақ күмбез ау, ақ күмбез!

Мен де саған барамын.

Содан кейін, үн-түнсіз,

Мәңгілікке қаламын!

* * *

Менің титтей Тәж махалым,

Айналайын, ақ күмбез!

Мәңгі тұршы, жығылмай,

Тимесе екен саған көз!

* * *

Мың күндік сырды ақтардым,

Таусылмас әлі талай күн.

Рапорт берген солдаттай,

Суретіңе қараймын.

* * *

Қараймын да, қамығып,

Тіріге Сені санаймын.

Суретіңді айнам деп,

Саусақпен шашты тараймын!

* * *

Кеңсай барсаң биікте,

Ақ, шағала күмбез бар.

Соған қарай бір рет,

Көзіңді сал, ұрпақтар!

* * *

"Бұл кімдікі екен?" деп,

Сәл-сәл ғана ойға қал.

"Махаббат, қызық мол жылдар"

Кітабын сонда есіңе ал!

22.04.2004.

* * *

Сенен бірнеше хат алдым,

Соғыста жүрген кезімде.

Әр хатыңды алғанда,

Бөлендім ыстық сезімге

Өзіңмен бірге жүгіріп,

Семейде жүргендей болдым.

Гоголь кітапханасына,

Қуана кіргендей болдым.

Қатарласа отырып,

Мен Пушкинді оқушы едім.

Евгенийдің173 әр сөзін

Көңілге тоқушы едім.

Сен "Ақыл азабын"174 алып,

Үнемі үңілетін едің.

Бір жолы маған:

"Сен менің Грибоедовым бол!" — дедің.

Кітап оқу ол кезде

Бір ғажайып салт еді.

Кітап сатып алуға,

Екінің бірі мәрт еді.

Кітап оқыған бала

Уақтылы тамақ ішпейтін.

Бір кітапты бастасақ,

Қолымыздан түспейтін.

Әдетіміз бар еді,

Бал тұрса да жемейтін.

Өзімізді, ұялмай,

Ұлыларға теңейтін.

Ұлыларға ұқсауды

Ешкім сөкет демейтін.

Өзімізді осы үміт

Ылғи жебеп-желейтін.

Атадым сонда мен Сені

"Менің Татьянам!"175 деп.

AT қоюды Өзіңе

Сен ылғи көруші ең жек.

Сілтейтін едің қолыңды:

"Қойшы! Мен Халимамын!" деп.

Бірақ, маған ат қойдың

Үмітшіл көңілімді демеп.

— Пушкин болу қиын ғой,

Грибоедовтай бол! — дедің.

Осы болсын мәңгілік,

Менің саған тілегім!

Кезекті хатыңды оқып,

Қуанып, ғажаптандым.

Сол тәтті тілегіңді,

Елжіреп, есіме алдым.

"Біз үлкен жатақханада,

Лубянкада тұрамыз.

Цензор қыздар тәңертең

Қызметке шұбырамыз.

"Чистые пруды" деген —

Метро стансасы.

Сол жерден алыс емес,

Мәскеудің Бас поштасы.

Солдаттар елге жазған

Хаттарға кенелеміз.

Әр тілді176 бөліп алып,

Бөлмеге жөнелеміз.

Бас алмай күні бойы,

Соларға үңілеміз.

Қуанып кей хаттарға,

Кейіннен түңілеміз.

Наград алса біреу,

Мәз болып қуанамыз.

Оққа ұшса бір жауынгер,

Қайғырып, мұңданамыз...

Шығарда метродан,

Он жаққа он қараймын.

Мүсінін Грибоедовтың

Өзіңе мен балаймын.

Кейде жүгіріп барып,

Тұғырын сипап өтем.

Шашыңды сипайтұғын

Күнге мен қашан жетем?

Япырай, жетсем екен!.."

Осылай деп жазып ең,

Майданға бір хатында.

Сол сөзің әлі күнге

Ұмытылмай жүр жадымда!

Екеуміз қосылған соң,

Шашымды мың сипадың.

Күш берді, қуат берді,

Арқамнан әр сипауың.

Сен мені өмір бойы

Баладай еркелеттің.

Сенің жан жылуыңмен

Мен асқар белге жеттім.

Грибоедовқа жетпесем де,

Өзімше атақты болдым.

Ауыртпалығын Сен көтердің,

Мен өткен барлық жолдың!

Бүгін энциклопедия қарап,

Грибоедов суретін көрдім.

Сенің сөзің ойға оралып,

Осы жолдарды өрдім.

Сенің бар жақсылығыңды

Қалай айтып тауысармын?

Тауыса алмай фәниде,

Өзіңмен қауышармын!

* * *

Есінде ме, Халима,

Базарға баратынымыз?

Екі торды толтырып,

Жемістер алатынымыз?

Сонда Сен екі тордың

Біреуін бермейтін едің. —

Жүрегің ауырады, — деп,

Қолыңды сермейтін едің.

Ол кезде дертке ұшырап,

Екі-үш инфаркт алғам.

Ауыр жүк көтеруге

Дәрігерлер тиым салған.

Ол байғұстар бәйек болып,

Менің қамымды жеген.

Үш келіден артық,

Ештеңе көтерме! — деген.

Діңкиген екі торды,

Жалғыз көтеруші едің.

Қолдасып, демеуге де

Маған рұқсат бермедің.

Бір пұт маған бұйым ба,

Сен жанымда жүрсең! дедің.

Жалғыз жүк көтергеніңе

Ішімнен қайғы жедім.

Ұялдым қасында Сенің

Бос келе жатқаным.

Қиналдым тор бауының

Қолыңа батқанын.

— Онда сен озыңқырап кет,

Бөтен біреу сияқтанып.

Мен жайлап жүре берем,

Алаңсыз, рахаттанып. —

Дедің де, тоқтай қалдың

Жүгінді жерге қойып.

Кетпедім мен қасыңнан

Сөзіне көңілім тойып.

Екеуміз сол арада,

Әзілмен егесіп қалдық.

Жан, жүрек, жайымызды

Таразы ойға алдық.

— Мен айтқанмен Өзіңді

"Төбедегі Күнім!" — деп.

Жұрт жүрмей ме мазақтап:

— Күйеуінің күні! — деп.

— Жаның сүйген жарыңның

Күңі болсаң несі бар?!

Оған артық бақыт жоқ

Әйел үшін есі бар!

Жұрт не десе, о десін,

Патша біздің — махаббат.

Падишаны құрметтеу,

Адал болу — рахат!

Жұрт не десе, о десін,

Біздің Отан — махаббат.

Отан үшін от кешу

Азап емес — рахат!

Жаныңды жарыңа жалғау

Ешқандай күндік емес!

Ол үшін көшеде тұрып,

Екеуміз қылмайық егес. —

Дедің де еркелетіп,

Мені иығымнан қақтың.

Мен сонда сезбеппін ау,

Басымда тұрғанын бақтың!

Екі торға еңкейіп,

Жымия маған қарадың.

Мен сол сәтте Өзіңді

Періштеге баладым.

Ой хой, дүние, сол бір сәт

Енді қайтып келер ме?

Махаббаттың ләззат,

Рахатын берер ме?

Мың күн болды, мінеки.

Жалғыз келе жатырмын, Халима!

Періштеден адасып,

Жерде жүрген пақырмын, Халима

Сол махаббат сүйенер,

Өмірдегі тірегім, Халима!

Атынды атап Өзіңнің,

Соғып жатыр жүрегім, Халима

80

Тоқтау

Осалдығым болды бір

Оны айтқанмын Өзіңе.

Ерегесіп Сен маған

Шөп салмадың көзіме.

Қиналсаң да күрсініп,

Ол қатемді кешірдің.

Қызыл отын қызғаныш

Жүрегіңнен өшірдің.

Бұл ісіңді ешкімге

Айтпа! дедің. Айтпадым.

Содан кейін адалдық,

Ақ жолымнан қайтпадым.

Елу төрт жылда бір рет

Қызартпадың бетімді.

Өмір бойы өзімнен

Өзгертпедің ниетіңді!

Әйел аз ба өмірде,

Айғай-сүрең салатын.

Күйеуіңнің қит етсе,

Бетін тырнап алатын?!

Жер қозғалып жатса да,

Қозғалмаған асылым!

Қымтап алды-артымды,

Кемтігімді жасырдың.

Ұнатпаушы ең бірін де

Асыр менен тасырдың.

Ақыл, мінез ісіңмен

Атағыңды асырдың.

Сом алтынға теңейтін

Әйелінің бірі едің —

Жиырмасыншы ғасырдың!

Айналайын, Халима.

Аруағыңа бас ұрдым!

Шерімді айтып азайттым,

Жүректегі жүгімді.

Тоқтатайын осымен

Жоқтауымды бүгінгі.

22-24.04.2004.

81

Үш жыл

Сенің алтын жүрегің,

Махаббатқа толы еді.

Кішіпейіл, құрметшіл,

Адамдығың мол еді.

Ақыл, көрік, парасат

Барлығына бай едің.

Мінезіңе бір тоға

Адалдығың сай еді.

Сен жүргенде жанымда

Көңілім мүлде жай еді.

Өз қолыңнан татырған

Қара суың май еді.

Үш жыл болды, мінеки,

Сенсіз мүлгіп отырмын.

Кең дүниені көрмейтін,

Су қараңғы "соқырмын".

Қайғы кернеп кеудені

Қабағымды басты мұң.

Болып кеттің Сен маған,

Қол жетпейтін биік шың!

Үш жыл салып тынбастан,

Күмбезіңді көтердім.

Дей алмаймын сонда да,

Қарызыңды өтедім.

Қуандырдың, күлдірдің,

Ұрпақ бердің Сен маған.

Қанша өмір сүрсем де,

Қарыздармын мен Саған!

27.07.2004.

82

Кезекті хат

Жүрген кезде соғыста

Күтуші едің менен хат.

Жазған хатым жеткенше

Таппаушы едің еш тағат.

Енді жазып отырмын,

Өмір деген майданнан.

Хабарымды айтайын,

Өзіңе деп арнаған.

I

Жүз жыл болды жақында

Абай атаң өткелі.

Қоштасып бұл жалғанмен,

Ол дүниеге кеткелі.

Соған арнап ас берді

Мұхтар Жомарт177 бауырың.

Басын қосып қазақтың,

Бар зиялы қауымын.

Шешен сөздер сөйленді,

Ақ Ертістей ағылып.

Атамызға ардақты

Барлық атақ тағылып.

Маған-дағы сөз тиді,

Астың аяқ жағында.

Айттым айтқан сөзіңді

Қош тасқан сәт-шағыңда.

— Құран оқу білмейсің,

Оқы Абай өлеңін.

Қабылдаймын құран деп

Әрбір сөзін! — деп едің!

— Барған сайын басына,

Айтам Абай өлеңін.

Өсиетін жарымның

Мен орындап келемін! —

Осылай деп атадым,

Аста Сенің атыңды.

Асшыларға паш еттім,

Мәңгілік махаббатыңды.

II

Өз апаңның Тұрсынхан,

Жылын және өткіздік,

Төрт қасиетін түгендеп,

Жұртқа тегіс жеткіздік.

Ақындығы, әншілік,

Азаматтық бейнесін.

Еске алдық ғалымдық,

Қызметін әммесін.

Мен де сөйлеп апайдың,

Ұлтжандылығын айттым.

Сәбиттің178 қамқор ісіне,

Риза боп қайттым.

III

Кейбір ас пен тойларға

қатысумен келемін.

Барлық жерде мынадай,

Өз батамды беремін:

Қазақстан картасындағы жер

АМАН БОЛСЫН!

Ол жерді мекендеген ел

АМАН БОЛСЫН!

Ол елдің негізі ел

АМАН БОЛСЫН!

Қазақтарды: Өсіріп,

Өркендетіп,

Көбейтіп,

Көркейтіп отырған Аналар

АМАН БОЛСЫН!

Аналардан туған балалар

АМАН БОЛСЫН!

Баладан өсіп, ер жетіп,

Қазақ халқын

Ұлт санатында сақтап келе жатқан Ана Тіліміз

АМАН БОЛСЫН!

Мемлекеттің ішкі, сыртқы

Саясатын сараптап:

Ұрысқа ұрындырмай,

Соғысқа соқтықтырмай,

Халықты бейбіт өркендеу жолымен

Алға бастап келе жатқан

Президентіміз Нұрсұлтан

АМАН БОЛСЫН!

Елдің экономикасын,

мәдениетін,

әдебиетін,

өнерін,

Өрге сүйреп келе жатқан зиялылар

АМАН БОЛСЫН!

Осы айтқандарым

айнымай келсін!

Қазақша айтқанда,

Қабыл болсын!

Арабша айтқанда,

ӘУМИН! деймін.

* * *

Айналайын, Халима,

Ақиреттік досым ең.

Хабарымды әзірге,

Аяқтайын осымен.

Өзің маған тапсырған,

Алда талай жұмыс бар.

Ден қояйын соларға,

Дәргейіне болып зар.

22.09.2004.

ӘНГЕ ҚОСЫП АЙТУҒА АРНАЛҒАН ӨЛЕҢДЕР

ХАЛИМА

("Ғайни " әнімен)

Халима ау, қыз күніңнен болдым ғашық.

Қосылдық тоғыз жылда құшақтасып,

Өткіздік елу төрт жыл бақытты өмір,

Қиындық талай-талай қырдан асып.

Қайырмасы:

Халима ау, сәулем,

Шіркін-ай, қайта келсе сол бір дәурен!

Күн сайын қосылған соң ғашық болдым.

Махаббат, мейіріміңмен тасып толдым.

Құтқарып ажалдан да, апаттан да,

Мен үшін уайым жеп талай солдың

Қайырмасы:

Халима ау, қалқам,

Жүргенім менің шалқып Сенін арқаң.

Түсімде күнде көріп, сағынамын.

Төрдегі суретіңе табынамын.

Өзіңнің өнегеңді елге жайып,

Тағдырдың бұйрығына бағынамын.

Қайырмасы:

Халима ау, жаным,

Өзіңсің өле-өлгенше айтар әнім!

15.02.2006

ХАЛИМАНЫҢ КҮМБЕЗІ

("Зәуреш" әнімен)

...Халима, біз екеуіміз архив кездік.

Тарихи дерек жинап, үйден бездік.

Мәскеуге, Подольск, Брест барып,

Атқардық қызметті жиһанкездік.

Ерлердің опат болған ізін кестік.

"Бұл жатқан боздақтар ғой біздің" дестік.

Мәншүк пен Әлияға тауап етіп,

Великие Луки, Невельмен сәлемдестік...

Енді Сен менен мүлде алыстасын.

Мекенің Алатаудың биік басы.

Жатырсың Ақ күмбезде жалғыз Өзің,

Кеп тұрмын мөлт-мөлт етіп көзден жасым.

Қасыңа келдім Сенің жүзден аса.

Көркіңді көңілімнен етпей таса.

Үнемі "Халима!.." деп аңырап келем,

Бір рет үн қатпадың тым болмаса.

Сипаймын топырағыңды келген сайын

Тағы да құлпытасты құшақтайын.

Баян мен Қозы Көрпеш күмбезіндей,

Халима, қабырыңнан айналайын.

27.02.2006.

ХАЛИМАҒА ХАТ

Дүниенің бар қызығы

Махаббатсыз толмайды екен.

Жаның сүйген жардан артық,

Ешбір байлық болмайды екен, Халима!

Шын махаббат жүректегі

Ешқашан да солмайды екен.

Қанша қызық көрсең дағы

Жардың орны толмайды екен, Халима!

Махаббат нұр, алтын сәуле,

Жарқыраған жақұт екен.

Махаббатпен өмір сүру —

Өлшеуі жоқ бақыт екен, Халима!

Халима жан, жүрегімді

Бала күннен еттің мекен.

Сеніменен өткен жылдар

Қол жетпейтін жұмақ екен, Халима!

Жалғыз қалып, жер ортада,

Не тындырам, енді не етем?

Жер жастанып жығылғанша,

Бір Өзіңді жырлап өтем, Халима!

16.02.2006

ҮШІНШІ БӨЛІМ





ХАЛИМАНЫ ЕСКЕ АЛУ

І тарау

КӨҢІЛ АЙТУЛАР

27-шілде 2001 ж

Алматы қаласы Әкімінің орынбасары

Қайрат Ахмедиұлы Бөкенов мырзаға

Бүгін менің әйелім Халима Қалиәкпар қызы Өзбақанова Нұршайықова өмірден өтті. Ол кісі кешегі Ұлы Отан соғысына қатысқан ардагер аналардың бірі еді.

Сізден өтінерім: Кеңсай зиратындағы опат болған құрметті ардагерлер жайғасатын жерден екі кісілік орын беруіңізді сұраймын.

Екінші орын өзіме тиісті болса екен деймін.

Зор құрметпен Әзілхан Нұршайықов.

Қайран, Халима

"Мен Халекеңнің жымиысын, сол кезде жүзінен нұр шашып тұратын мейірімін ылғи аңсап жүремін. Жетпістен асқан адамға да анасындай мейірлі апа керек екен-ау" деп жазыппын ертеректе белгілі жазушы Әзекеңнің, Әзілхан Нұршайықовтың зайыбы Халима жеңгей туралы ("Жас Алаш", 23-сәуір, 1998 жыл).

Нұршайықовтар отбасымен 45 жыл араласып жүріп, өмір сүрген екенбіз. Осы уақытта дос-жараныңнан білмейтін не сыр қалады?! Халима жеңгей Әзекең үшін туа қалған жар еді.

Танысқанда 1939 жылы екеуі де 17-де екен. Содан бірінен бірі көз жазбаған.

Әзекең алпысыншы жылдардың ортасынан бері жүрек сырқатына шалдықты. Бұл сырқаттың апарар жері инфаркт. Ал инфаркттің... Халекеңнің Әзекеннің жаны үшін осы сырқатпен ондаған жыл бойы қалай келгені дос-жарандардың көз алдында. Ортада Әзекең. Бір жағында оған тап-тап беретін сұрқия сырқат, екінші жағында сұм сырқаттың бетін қайтару мақсатында күреске түскен жары Халима. Халима бұл сырқатты үнемі жеңіп келді. Өзін тұтастай Әзекең өміріне арнаған Халима жеңгей ерінің бойындағы сырқатпен күресіп жүріп, тағы бір сұрқия сырқаттың өзіне қайдан, қалай, қашан келіп қалғанын білмепті де. Сол сырқат Халекеңді өткен жұмада пәниден бақиға алып кетті.

Әзекең өзінің жан жарынан, дос-жарандары "Жазушының жары осындай болу керек" деп үлгі көретін асыл жеңгемнен айырылдық.

Сенің жарқын бейнең, Халеке, өзіңді білгендер жүрегінде мәңгі сақталады.

Қалмұхан ИСАБАЙ.

("Қазақ әдебиеті", 3-тамыз, 2001 жыл, №31.)

АЯУЛЫМЫЗ ЕДІ

2001 жыл. Шілденің 28-і. Сағат 13. Кеңсай зиратының төрінде тұрмыз. Батыс еңісте Алматы түтінге тұншығып жатыр үстіне қоңыр қошқыл құрым киіз жауып, тұмшалап тастаған дерсің: көшелерінде күндіз-түні лықсып үрген жүз мыңдаған автокөлік уы қаланың екі өкпесін ыстағалы қашан!

Біз де демімізді ауыр ауылымыз. Жас қабірдің лақаты артық-ауыс топырағынан аршылуда. ол тылсым орынға жайғастырылар мүрде қалын кілемге оралып, қабірдің шығыс жиегінде жатыр. Халима апайымның мүрдесі. Жаңа ғана алып келгенбіз. Қимасымыз Халекең бұл фәнимен кеше таңертең қоштасты. Біз Халекеңмен қазір қоштасамыз. Демімізді ауырлатқан — осы ауыр қайғы.

Алматының апталап шығарып мезі еткен шілденің аңызағы кешеден бері пәс. Аспанда көкшулан бұлт торлап, әуе салқындады. Алатау шындарын жаңбыр шая бастады ма, қалай? Нөсер хабаршысындай тамшы бізге де жетті. Бірақ, санап түсіріп тұрғандай, анда-санда ақырын ғана тамды. Жаңбыр жауатын сияқтанса да жауа қоймас, аспан да ойға беріліп аза тұтып, танымды көне табиғат көз жасын сабырлы сығып тұрған шығар. Мен де ойға шомдым. жасым алпыс бестен асқан бұл ғұмырымда өзіме таныс, қызметтес, сапарлас, сұхбаттас сырлас болған әйел заты аз болған емес. Туған-туысқаны өз алдына. Кешеден бері солардың бәрін де көз алдыма сан келтіріп, сана сүзгімнен сан өткіздім. Солардың арасында Халима апайдың тұлғасы дара, бейнесі биік.

Апайым мен көрнекті қаламдасым Әзілхан ағаның еңбекшілдігімен жүздескеніме, дәмдес болғаныма отыз жыл екен. Осыншама мерзімде Халима апайымның: әйелі болып Әзекеңе, шешесі болып балаларына, әжесі болып немерелеріне не дауыс көтергенін, не ажырая қарағанын, не ренжіп тымырайғанын көрген емеспін. Алыс-берісті алыс-жақын абысын-ажынына, тіпті аралас-құралас жасы кішінің біреуіне қабақ шытқанын көрген де, естіген де жоқпын. Тәңірдің артық-кемсіз жаратқан адамы екен ғой! Айтса, сенгісіз десек те, ақиқат жайт!

Тамшы тырс-тырс. Жан жағымдағы үлкен-кіші ер-әйелдерге қараймын: жүздері қаяулы, кебінің көзіне жас іркілген.

Аза тұта жиналған көпшілік Халима апайға иманы жолдас, топырағы торқа болуын тіледі.

Әзекең асыл жарымен қоштасу сөзін қыстыға айтып тұр:

— Мен еліме мәлім журналшы, жазушы Әзілхан Нұршайықов болсам, менің шығармашылық еңбегімді жандырған өзіңсің Халима. Менің жазғандарымның бәрін өзің машинкадан өткіздің, баспалардың терім қателерінің бәрін корректор боп өзін түзеттің. Менің ең бірінші оқырманым да сыншым да өзің болдың. Халима, сен — менің барша кітабымның қосалқы авторысың. Жүрек сырқаты қинаған жылдарға аялаған, әлпештеген қамқоршы періштем де, ләйім жанымда дәрігерім де сен едің.

Сыңарынан көз жазған аққу құстың құмыға шыққан сұңқылын естіп тұрғандай күй кештім. Сондай күйде жүргеніме де, міне, бүгін қырық күн.

Ғаббас ҚАБЫШҰЛЫ

("Қас қағым сәт ", №2, қыркүйек, 2001 ж.)

1

ҮКІМЕТ ЖЕДЕЛХАТЫ

Астанадан. 1.08.2001 ж.

Алматы. Ә. Нұршайықов.

Құрметті Әзілхан аға!

Сіздің Құдай қосқан қосағыңыз, өмірдегі тірегіңіз аяулы Халима апамыздың қазасының артының қайырын берсін. Ешқашан да орны толмас асыл жанның алдынан жарылқасын. Бұл ауыр қайғыңызға мен де шын жүректен ортақпын. Болған іске болаттай берік бол демекші, Жаратқанның ісіне,Тағдырдың салғанына мойынұсынбасқа не шара бар?! Қайраттанып, бекініп, қасіретке көп бой алдыра бермей, сабырлы, мықты болуыңызды сұраймын.

Жақсы аты, өнегесі өлмейтін абзал жанның көрмеген қызығын, жасамаған жасын балаларыңызға, ұрпақтарыңызға берсін. Үмітпен өмір сүріп, алдағы күндерден жақсылықтар күткен игі жан жарыңыздың жатқан жері жарық, топырағы торқа, жаны жаннатта болсын.

Құрметпен,

Қазақстан Республикасы

Премьер-министрінің орынбасары

Иманғали ТАСМАҒАМБЕТОВ

2

ФАКС-ХАТ

Бішкектен.

Алматы. Әзілхан Нұршайықовтың жанұясына.

Әдебиетіміздің үлкен бәйтерегі Әзілхан аға, Әз аға, басыңызға түскен қайғыға шын жүректен шыққан көңіл айтуымды қабыл алғайсыз. Халима жеңгеміз Сіздің сүйікті жарыңыз болуы арқылы ұлтымыздың ұлағатты аналарының деңгейіне көтерілген аяулы жан еді. Газеттен бүгін ғана көрдім. Жақында Алматыға барғанда үйге кіріп шығармын.

Зайыбыңыздың жатқан жері жайлы, топырағы торқа болып, пейіште нұры шалқығай. Бұдан былай жанұяңызда тек қана жақсылық салтанат құрсын деп тілеймін!

Зор құрметпен, Мұхтар ШАХАНОВ

Қазақстан Республикасының

Қырғыз Республикасындағы

төтенше және өкілетті елшісі.

3

ХАТ

Ардақты Әзілхан!

Жан жарың Халиманың соңғы мекеніне апарып салғандарыңды Зәуреш пен Нәргүлден естіп, мұңға батып қалдым.

Балалардың анасынан айырылып қалуы қасіретті, қайғылы ғой. Қасіретіңе көңіл айтып жеңілдеткім келіп отыр. Өз жағдайым оңалар деймін.

Өкінішті өзекті өртеген қайғыңа ортақпын. Алла жар болсын.

Халиманың жаназасына, шын көңілмен қатысты деп біл! Екі-үш күнде көрісіп қалармыз. Берік бол, бауырым!

Жаппар ағаң. (Ж.Өмірбеков)

28-шілде, 2001 ж.

4

ХАТ

Айналайын, Әз аға!

Суық хабарды Жәпкеңе келген Зәуреш апайдан естідім. Күтпеген күйік. Қалай көңіл айтуды да білмеймін. Көңілімді өзіңіз білесіз. Мықты бола көріңіз, ағатай. Мен де он шақты күн 2-қардиологияда жатырмын.

Бала-шағалардың қызығын ұзағырақ көре тұрыңыз.

ЕСЛӘМ. (Е. Зікібаев).

28.07.2001 ж.

5

ФАКС-ХАТ

480072,

Алматы қаласы,

Құрманғазы көшесі,

90 үй, пәтер 28.

Әзілхан Нұршайықовқа

Тас төбемізден мұздай су құйғандай хабар жетті.

Аса қадірлі, қимас, абзал аналардың алғы легіндегі ару жеңгеміз, Әз аға өзіңіздің сонау жан берісіп, жан алысқан қанды майданда тізе қоса бірге жүріп, Ұлы жеңісті шындатқан қадірлі қосағыңыз, бейбіт өмірде де адал дос, деніңіздің саулығына сенімді сүйеу, ел сүйсініп, құмарта оқитын том-том шығармаларыңызға тұрақты демеуші тірегіңіз болған Халима апамыз бұл пәни дүниеден өтіпті.

Құрметті Әзеке! Сізге орны толмас осынау қазаңызды қайғыра бөлісіп, шын ықыласты көңіл айтамыз.

Ардақты Халимаңыздың алды пейіш, арты кеніш болғай.

Сіздің өзіңізге жақсы денсаулық, ұзақ өмір, жемісті шығармашылық тілейміз.

Балаларыңыз бақытты болсын!

Т. ТӨРЕБЕКОВ — Жамбыл облысының ардагерлер кеңесінің төрағасы, Тараз қаласының құрметті азаматы.

У. ӘЛІМХОДЖАЕВ — майдангер, Ұлы Отан соғысының мүгедегі, Қазақстан Республикасының еңбек сіңірген мәдениет қызметкері.

Б. ЖАҢАБАЕВ — Қазақстан Республикасының еңбек сіңірген мәдениет қызметкері.

Т. ДҮЙСЕБАЕВ — кинорежиссер, Қазақстан Республикасына еңбек сіңірген мәдениет қызметкері.

Ә. ӘМЗЕҰЛЫ — Жамбыл облыстық мәдениет басқармасының бастығы.

Тараз қаласы.

31.07.2001 ж.

6

ЖЕДЕЛ ХАТ

Қарауыл, ШҚО Алматы.

Әзілхан Нұршайықовқа.

Халиманың қазасын аза тұтудамыз жамылуда.

Сүйдім.

КӘМЕН.(К.Оразалин)

7

ЖЕДЕЛХАТ

Семейден. 4.08.2001 ж.

Алматы. Нұршайықовтарға.

Қымбатты Халима апамыздың қазасын Семей газетінен оқып, қатты қамықтық Иманды болсын.

Әз аға, сізге, балаларыңызға қуат, саулық тілейміз. Анамыздың жайдары бейнесі жүрегімізде.

Бауырларыңыз Клара, Медеу (Сәрсекеевтер)

8

ЖЕДЕЛХАТ

Семейден. 4.08.2001 ж.

Алматы. Нұршайықовтарға.

Ардақты Әз аға! Халима апайдың дүниеден қайтқанын естіп, қайғыңызға ортақ екенімізді білдіріп отырмыз. Сіз ғана емес,

сізді қастер тұтатын барша тілеулес адамдардың қабырғасын қайыстырған қаза болды. Құдай қуат берсін дейміз.

"Абай " журналының қаламгерлері атынан

Рысхан МҰСАҰЛЫ.

9

ЖЕДЕЛХАТ

Семейден. 30.07.2001 ж.

Алматы. Нұршайықов Әзілхан ағаға.

Құрметті Әзілхан аға, Халимадай асыл анамыздың қазасына қатты қайғырып, көңіл айтамыз. Анамызға Алла иман байлығын берсін.

"Семей таңы" газетінің ұжымы атынан

Бас редактор Риза МОЛДАШЕВА.

10

ЖЕДЕЛХАТ

Семейден. 8.08.2001 ж.

Алматы. Нұршайықовқа.

Егіздің сыңарындай еркелеп ғұмыр кешкен асыл жарыңыз Халиманың бақилыққа аттанғанын естіп, қайғыңызды бөлісіп, көңіл айтамыз. Берік болыңыз. Сабырлылығыңыз тірек болсын.

Нәсен мен Раушан СЕНБАЕВТАР.

Хафиз бен Қамал MAТАЕВТАР:

11

ЖЕДЕЛХАТ

Талдықорғаннан. 2.08.2001 ж.

Алматы. Нұршайықов Әзілханға.

Қадірлі жеңгеміз Халиманың орны толмас қазасына қатты қайғырып, шын жүрегімізден көңіл айтамыз.

Әдемі мен Жәдігер ШАЙХИНДЕР.

Ғибадат пен Аманғали ШЕГІРОВТЕР.

12

ЖЕДЕЛ ХАТ

Шымкенттен. 31.07.2001 ж.

Алматы. Нұршайықов Әзілханға.

Адами қасиетіңізді құдірет көрген өмірлік айнымас жан серігіңіз Халиманың қайтыс болуына байланысты көз жасымызды төгіп, қайғыра отырып, көңіл айтамыз.

Қапира мен Әсет ТІЛЕУКЕЕВТАР.

13

ЖЕДЕЛ ХАТ

Семейден. 30.07.2001 ж.

Алматы. Нұршайықовтарға.

Қайғыңызға ортақпыз. Жеңгеміздің жаны жәннатта болсын.

ЕРСӘЛІМОВТЕР отбасы.

(Балташ ЕРСӘЛІМОВ).

14

ЖЕДЕЛ ХАТ

Атырау. 06.08.2001 ж.

Алматы. Нұршайықов Әзілханға.

Құрметті Әз аға! Біздің асыл апайымыз, сіздің сүйікті жұбыңыз Халиманың қайтыс болуына орай шын жүректен көңіл айтамыз. Қайғыңызға ортақпыз, Әз Аға, Өзіңізге Бір Алла күш, қуат берсін. Халима апайдың иманын нәсіп етсін, топырағы торқа бол сын.

Өтебай БИСЕНҒАЛИҰЛЫ.

15

ЖЕДЕЛ ХАТ

Ақтаудан. 27.07.2001 ж.

Алматы. Нұршайықовтарға.

Аса құрметті Әз аға!

Біздер "Маңғыстау мұнай газ" мекемесінің бір топ азаматтары жазушы Нұршайықовтың романтикаға толы ғажайып кітаптарынан нәр алып өскен Ұрпақ, Сіздің басыңызға түскен ауыр қайғыға көңіл айтамыз. Осындай қазалы күндерде біздерді қасыңызда деп ойлаңыз. Анамыздың жанын жәннаттан орын бере гөр деп Аллатағалаға жалындық.

"Маңғыстаумұнайгаз " ААҚ-ның әлеуметтік мәселелер

жөніндегі бөлімінің қызметкерлері.

16

ЖЕДЕЛ ХАТ

Ақтау. 27.07.2001 ж.

Алматы, Құрманғазы, 90, кв.28.

Нуршаиховой Жаннат Азильхановне.

Примите наши искренние соболезнования по поводу тяжелой утраты — кончины вашей мамы.

Коллектив ТОО "Мунайтелеком"

17

ЖЕДЕЛ ХАТ

Ақтау. 27.07.2001.

Алматы, Құрманғазы, 90, 28-пәтер.

С. Халиуллинге.

Құрметті Серік Сафиұлы!

Құрметті Жаннат Әзілханқызы!

Ананы жоғалтудан ауыр қайғы болуы мүмкін бе?! Сіздердің бастарыңызға түскен ауыр қайғыға ортақпыз. Аталарымыз қайғы бөліссе жеңілденер деген екен. Шын жүректен қайғыларыңа ортақтаса отырып, Алла-тағаладан анамыздың жайын жәннаттан бере гөр деп жалынамыз.

"Маңғыстау мұнай газдың "

әлеуметтік мәселелері жөніндегі бөлімнің қызметкерлері.

18

ЖЕДЕЛХАТ

Ақтау. Срочная. 27.07.2001.

Алматы, Курманғазы, 90 кв.28.

Уважаемая Жаннат Азильхановна!

Уважаемый Серик Сафиевич!

Примите наши глубокие соболезнования в связи с постигшем Вас горем — безвременной кончиной Вашей метери Халимы Калиакпаровны.

Крепитесь.

На протяжении всей жизни Халима Калиакпаровна была единомышленником, соратником замечательного писателя современности Азильхана Нуршаихова, вырастила достойных детей, которыми все мы гордимся.

С Уважением, КРЫМКУЛОВ С.Е.

ГИЛЛЕРА.А.

МИРОШНИКОВ В.Я.

РАХИМБАЕВА Б. Г.

Руководство ОАО "Мангистаумунайгаз".

Ақтау, 27июля 2001 г.

19

ЖЕДЕЛХАТ

Ақтау. Тығыз түрде.

Алматы. Нұршайықова Жаннат Әзілхан қызына.

ЖШС "Нефтестрой" ұжымы Жаннат Әзілхан қызына және оның отбасы, ағайын-тумаларына аналары Халиманың қайтыс болуына байланысты қайғыларына ортақтасып, көңіл айтады.

ЖШС "нефтестрой " директоры – А.А. САҒЫНДЫҚОВ.

20

АШЫҚ ХАТ

Алматы. Нұршайықовқа.

Қымбатты Әзілхан! Сен де қайғылысың, сенімен қоса мен де қайғылымын. Сен дүниеде теңдесі жоқ жақсы әйелден, жаныңның жартысындай болған жан жарың Халимадан айрылдың. Мен балалар үйі мен интернатта жетімдік шерін бірге тартқан, соғыс кезіндегі әскери өмірдің ауыр жүгін бірге арқалаған жан бауырым, досым, қамқоршым Халимадан айырылдым. Жан жолдасым Кәрмұхан қазасынан кейін басыма түскен ең ауыр қайғы осы болды. Қайғырдым. Жыладым. Көндім. Басқа қолымнан не келеді? Енді Сен берік бол. Халиманың қасиетті атын тарихта қалдыр.

Екеуіңнің ескі достарың Хантай ЕЛУБАЕВ.

Павлодар.

27.07.2001 ж.

21

ЖЕДЕЛ ХАТ

Павлодар. 27.07.2001.

Алматы. Нуршаихову Азильхану.

Примите искреннее соболезнование по поводу кончины горячо любимой Вами Халимы.

САДВОКАСОВЫ.

22

ХАТ

Құрметті Әзілхан аға!

Сіздің сүйікті жарыңыз әрі сенімді серігіңіз Халима апаның өмірден өткендігі жөнінде 4.08.2001 ж. күнгі "Оңтүстік Қазақстан" газетінен оқып естідік.

Біз Шаяндық Шырақбай ініңіз бен қарындасыңыз Айман екеуміз қайғыңызға ортақ екенімізді білдіріп көңіл айтамыз.

Сіз кезінде жастарға тәрбиелік мәні зор бірнеше туындылар берген атақты жазушысыз.

"Ақиқат пен аңыз" атты роман диалог арқылы қазақ халқының аяулы ұлы , халық қаһарманы Бауыржан Момышұлы еліміздің кешегі Ұлы Отан соғысындағы көрсеткен ерен ерлігін дүние жүзіне паш еткен азаматысыз. Қысқасы, сіз қазақ халқына керек жансыз. Сондықтан да алдағы кезде денсаулығыңыз мықты болсын.

Қазақ халқы үшін аман жүруіңізді біз тілейміз.

Сәлеммен ініңіз Шырақбай БАЙҒОНҰЛЫ.

7.08.2001 ж.

23

ЖЕДЕЛ ХАТ

Семейден. 27.07.2001.

Алматы. Әзілхан Нұршайықовқа.

Сен екеуміздің достығымызға тура алпыс жыл толып еді. Халима, Хантай төртеуміздің достығымыз елу төрт жылға жетіпті. Осы жарты ғасыр бойына достығымызға кір жұқтырмаған, қылау түсірмеген асыл Халима алыс сапарға аттаныпты. Хантай жылады, мен іштей егілдім. Амал не?

Енді өзің аман бол. Балалар ғұмырлы болсын.

Екеуіңнің ескі достарың

Хантай мен Мұқан Омарбаевтар.

24

ЖЕДЕЛХАТ

Шымкенттен. 27.07.2001 ж.

Алматы. Әзекең Нұршайықовқа.

Біздің жанымызды жалғастырып, өмірімізді жақсартып келе қатқан екі адам бар еді. Оның бірі өз қарындасыңыз, менің жарым Рәтәй болса, екіншісі биік парасатты жеңгеміз Халима апай еді.Сіз бен бізді ол екеуінен ажал айырды. Қайғырайық, бірақ қажымайық. Жылайық, бірақ, жығылмайық. Елге ес, балаларға бас болып жүре берейік.

Аман болыңыз.

Сіздің дос-іні әрі күйеу балаңыз Нұрмахан,

жиендеріңіз: Бақыт, Нұржан, Бақмағамбет, Әділ, Болат

ӘЖІМЕТОВТЕР.

25

ЖЕДЕЛХАТ

Жамбыл облысы, Шу ауданы, Төлеби ауылы.

Алматы. Нұршайықовқа.

Қадірлі Әзеке!

Баспасөзден асыл жеңгеміз Халиманың бақи болған хабарын оқып, қатты күйзелдік. Халекеңнің алды пейіш болсын. Сізге мойымас жігер, қуат тілейміз.

Шайқұл, Жұмабек ОРЫНБАЕВТАР.

26

ФАКС-ХАТ

Алматы, факс 69-62-13, Қазақстан Жазушылар одағы.

Халық жазушысы Әзілхан Нұршайықовқа.

Қадірлі Әзеке!

Қазақстан Жазушылар одағының Жамбыл облыстық бөлімшесінің басқармасы, жамбылдық қаламгерлер атынан жан жарыңыз, балаларыңыздың анасы, Ұлы Отан соғысының ардагері Халима апайдың қайтыс болуына байланысты Сіздің қайғыңызға ортақтасып, көңіл айтады. Мұндай кезеңде Өзіңізді берік ұстап, балаларға медеу бола біліңіз.

Әлдихан ҚАЛДЫБАЕВ,

Бахтияр ӘБДІЛДӘҰЛЫ, Елен ӘЛІМЖАН.

27

ЖЕДЕЛХАТ

Богень, ВКО. 06.09.2001.

Сочувствуем Вашей ничем невосполнимой боли – утраты дорогой, любимой бесценной Халимы апай. Желаем здоровья, покоя в семье.

Молдахмет, Сара АРЫСТАНХАНОВЫ.

28

ФАКС-ХАТ

Қазақстанның халық жазушысы Әзілхан Нұршайықовқа.

Аса қадірлі Әзілхан аға!

Менің атыма жолдаған жеделхатыңызды және марқұм Халима апамыздың қолтаңбасы жазылған кітапты179 таптырып алдым. Сізге аса ризашылығымызды білдіре отырып, қадірлі Әзілхан аға, Деніңіздің сау болып, ғұмырлы өмір кешуіңізге тілектеспін. Халима апамыздың жаны жәннатта болсын, жасамаған жасын ұрпағына берсін.

Әрқашан Сіздің саушылығыңызды тілеп, құрметпен

"Семей таңы" газетінің Бас редакторы Р. МОЛДАШЕВА

17.08.2001 жыл.

Семей қаласы.

29

ЖЕДЕЛ ХАТ

Семей. 10.08.2001.

Алматы. Нұршайықовтарға.

Аса қадірлі Әзілхан аға!

Орны толмас қайғыңызға ортақпыз. Апамыздың топырағы торқа, жаны жәннатта болсын. Аман болыңыз. Халыққа айтарыңыз мол ғой. Ұрпағыңыз аман болсын. Алдағы өмір баршаңызға махаббат, қызыққа мол жылдар әкелсін.

Ыстық ықыласпен, Mұхан Омарбаев

ағаның көршілері Мұхтарғазы ТӨЛЕУТАЕВТЫҢ жанұясы.

30

ЖЕДЕЛХАТ

Семейден. 27.07.2001.

Алматы. Нағашымыз Нұршайықов Әзілханға.

Халима тәтеміз қапысыз қамқоршы еді. Жұртқа жақсылық. Жасауға тырысатын. Ол кісіден айырылып қалғанымызға қатты қиналдық.

Бүгінгі кешкі пойызбен Алматыға шығамыз. Халима тәтемізге топырақ салуға тырысамыз.

Жиендерің: Майра мен Серғазы САРБАЕВТАР.

31

ЖЕДЕЛХАТ

Георгиевка, ШҚО.

Алматы. Нұршайықовтарға.

Айналайын, алтын тәтеміз Халима Ақбұзау ауылына түскен келіндердің ең сүйіктісі, ең өнерлісі, ең өнегелісі болған еді. Сол қалпында өмірден озды. Топырағы торқа болсын.

Сіз біздің ауылға ғана емес, бүкіл елге керексіз. Сондықтан сіз аман болыңыз. Бауырларымыз Жанар, Жаннат, Арнұр, Жаннұрлар аман болсын. Олардың тәтеміз көре алмай кеткен қызығын Сіз көріңіз.

Ініңіз Қалидолла мен келіңіз Бикен АҚТАНЕАЛИЕВТЕР.

11.08.2001.

32

ФАКС-ХАТ180

Алматы. Нұршайықовтар отбасына.

Біздер, мойынқұмдықтар, қазақтың қабырғалы қаламгері, Қазақстан Мемлекеттік сыйлығының лауреаты Әзілхан Нұршайықовтың жұбайы қайтыс болуына байланысты үлкен қайғыларыңызға ортақтаса, көңіл айтамыз.

Тамаша сөз зергері, қазақ әдебиетіне сүбелі үлес болып қосылған талай шырайлы шығармалардың авторы Әзекен Мойынқұм еліне қадірлі, қастерлі жан еді.

Себебі, ол үнемі біздің ауданмен тығыз байланыста болды.

Мойынқұм жеріне талай рет келіп, оның еңбекті сүйген ерлері жайында мақалалар мен очерктер жазды. Әсіресе, Әзекең ауданды ұзақ жыл басқарған Айтбай Назарбеков пен екі мәрте еңбек Ері Жазылбек Қуанышбаевпен достас, әрі сыйлас еді.

Үлкен жазушы, тамаша адам Әзілхан Нұршайықовтың есімі мойынқұмдықтардың есінде де ұзақ сақталады.

Мойынқұм ауданының ӘКІМШІЛІГІ.

Жамбыл облысы. 37.07.2001 ж.

Халиманың соңғы сәлемі

Қарағым!

Бұл кітапты мен жазғаным жоқ. Бұл роман мен туралы да емес. Бірақ, осы кітаптың сырт көзге көрінбейтін қосалқы авторымын. Бір данасы Сізге берілер. Қабыл алғайсыз. Автордың әйелінен ескерткіш болсын.

Мен жасымда жетім қалып, Семей балалар үйінде өстім, интернатта тәрбиелендім. 1941-1945 жылдардағы Ұлы Отан соғысына қатысып, Мәскеуде қызмет еттім. Соғыстан кейін институт бітіріп, мұғалім болдым. Одан кейінгі өмірімді жан жарыма көмекші болуға арнадым.

Артымда Жанар, Жаннат, Арнұр, Жаннұр деген балаларым, (Сабина, Сәкен, Дина, Алма, Әлия деген немерелерім және өзім аттас Халима деген шөберем қалды. Өз балаларыма да, күйеу келіндеріме де, немерелеріме де, кішкентай шөбереме де, тағдыр қосқан жан жарыма да шексіз ризамын.

Сіздер тыныштықта ғұмыр кешіп, Әзілхан екеуміз сияқты тату-тәтті өмір сүріңдер, өркендеп бақытты болыңдар!

Менің атым Халима Қалиақпар қызы Өзбақанова - Нұршайықова.

Ескерту:

Халиманың бұл соңғы сәлемі 2001 жылы оның жетісіне және қырқына жиналған жұртқа әрқайсысы 80 данадан таратылған

"Махаббат, қызық мол жылдар" мен "Өмір өрнектері" кітаптарының беттеріне жазылып үлестірілді.

ӘЙЕЛ ТУРАЛЫ ОЙЛАР

ХАЛИМА КҮМБЕЗІНІҢ ДӨДЕГЕЛЕРІНЕ ТӨМЕНДЕГІДЕЙ СӨЗДЕР ЖАЗЫЛАДЫ181:

1. Махаббат үш түрлі болады:

а) Бала махаббат. ә) Шала махаббат

б) Мәңгілік махаббат.

2. Адал жар — асыл қазына.

3. Әйел — бақыт. Бала — байлық.

4. КҮН — жер анасы. ӘЙЕЛ — Ел анасы.

5. Әлемнің нұры — КҮН. Адамзат КҮНІ — Әйел.

6. Алтын тозбайды. Адал жар азбайды.

7. Адал дос — дәулетің. Асыл жар — сәулетің.

8. Жақсы бала — малың. Жақсы жар — жаның.

9. Жақсы жарға — жан пида!

10. Әйелдің ләззаты — әлемнің рақаты.

11. Әйелдің назы — жүректің жазы, сананың сазы!

12. Әйелің өлді — Шырағың сөнді. Қара түн төнді — Қу жаның көнді!

13. Әйелден қымбат қазына жоқ!

Күмбез ішіндегі қос қабірдің жоғарғы жағына жазылатын сөздер:

Халима екеуміз бір-бірімізге тоғыз жыл ғашық болдық. Одан кейін 54 жыл қол ұстасып, ләззатты өмір сүрдік. Дүниежүзіндегі ғашықтардың қолы жетпеген МӘҢГІЛІК МАХАББАТ басымызға кидік. Біз өз заманымыздағы ең бақытты қарапайым адамдардың бірі болдық.

Әзілхан НҰРШАЙЫҚОВ.

Қайғыма ортақтасып, көңіл айтушыларға

Жан жарым, әдеби серігім Халима Қалиәкпарқызының қайтыс болуына байланысты, Ұлы Отан соғысынан кейін өз басыма түскен екінші ең ауыр қайғыма ортақтасып, өз газеттерінде жазушының қарапайым әйеліне арнап қазанама жариялаған, оның үстіне адамдарының атынан маған көңіл айтқан Ақмола, Алматы, Атырау , Жамбыл, Қарағанды, Маңғыстау, Оңтүстік Қазақстан, Павлодар, Шығыс Қазақстан облыстық, Семей қалалық және көңіл айту жарияланған республикалық "Егемен Қазақстан", "Казахская правда", "Қазақ әдебиеті", сол сияқты жергілікті "Мегаполис", "Местное время" (Маңғыстау облысы), "Мұнай Информ" істерінің ұжымдарына бұрын өзім қызмет еткен Сіздің газетке ықылас білдіруіме рұқсат етіңіз

Сол сияқты, маған хат жазып, телефон соғып, факс хат і Беріп, жеделхат жолдап, үйіме келіп, осы бір ауыр күндерде қасымнан табылған ағайын-туғанға, дос-жаранға, жазушы ағам, іні қарындастарыма, оқырмандарыма, соғысар ардагерлеріне, академик профессор ғалымдарға, солардың ішінде Қазақстан Республикасы Премьер министрінің орынбасары Иманғали Тасмағамбетов, Қазақстан Республикасының Мәдениет, ақпарат және коғамдық келісім министрі Мұхтар Құл-Мұхамед, Қазақстан Республикасының Қырғыз Республикасындағы Италия мемлекетіндегі Төтенше және Өкілетті елшілері Мұхтар Шаханов пен Олжас Сүлейменов бауырларыма шын жүректен шексіз ризалық білдіремін.

Әзілхан НҰРШАЙЫҚОВ,

("Қазақ әдебиеті", №34 (2716),

24-тамыз, 2001 жыл)

Жазушы жарына ескерткіш орнатты

Қазақстанның халық жазушысы Әзілхан Нұршайықовтың жан жары, әдеби серігі Халима Қалиәкпар қызының өмірден өткеніне жыл толды. Жазушы әйеліне арнап ас берді, басына ескерткіш орнатты. Ескерткіш Қозы Көрпеш пен Баян сұлудың бейіті тәріздендіріп, ұлттық үлгіде, мәңгі мүжілмейді деп есептелетін Маңғыстаудың ақ тасынан (ракушка –ұлу тас) салынды. Биіктігі 10 метр. Авторы Шыңғыстаудағы Абай мен Шәкәрім, Ділдә мен Әйгерім, сол сияқты Оңтүстік Қазақстандағы Домалақ Ана кесенелерін көтерген атақты архитектор, ақын Сайын Назарбекұлы.

— Дүниежүзіндегі — көптеген ғашықтардың қолы жетпеген мәңгілік махаббатты басынан кешірген Әзілхан аға мен Халима апаның шексіз сүйіспеншілігіне арналған бұл ескерткіш ғажайып ғашықтық дастаны "Қозы Көрпеш Баян сұлу" жырының 1500 жылдық тойына арнаған өз тартуым, — дейді сәулетші Сайын Назарбекұлы. — Баян сұлу бейіті атақты Аягөз жерінде тұр. Сол өңірде туып-өскен оның бір сіңлісі Халима күмбезі асқар Алатаудың иығынан бой көтергенін шығармашылық мақтаныш етемін!

("Қазақ әдебиеті" газеті. №31/2765/, 2.08.2002.)

Алғыс хат

Ардақты анамыз Халима Қалиәкпар қызы Өзбақанова Нұршайықованың жылына келіп қатысып, жылы лебіз білдіріп, есіңізге түсіргеніңіз үшін Сізге шын жүректен алғыс айтамыз.

Нұршайықовтар әулеті.

27-шілде 2002 жыл.

Алматы.

"Айтұмар " банкет залы.

(Бұл хат Халиманың жылына қатысқандарға үлестіріліп берілген кітаптардың бірінші бетіне жазылған).

ІІ ТАРАУ





ХАТТАР

1

Қайран Халекемнен айырылыпсыз, әзіз Әзекем!

Құрметті, қайғылы, қазалы Әзекем!

Менің 50-жылдардаң бергі жан серігіме айналған "Қазақ әдебиеті" газетінен көз жазып қалғаныма біраз болды. Төрт жылдан бері жаздырып ала алмай келемін. Зейнетақы тым жарытымсыз, адам көп. Кешіріңіз, ала алмай келе жатқан себебімді айтқаным ғой.

Он-он бес құн шамасында үйдегі пеш түбіндегі маған әлдекім газетке оралған сәлемдеме беріп жіберіпті. Мені орамының ішіндегісінен гөрі сыртындағы "Қайран, Халима" деген мақала мен жылы иман жүзді әйел суреті еріксіз еліктіріп, әлгіге үңіле қалдым. Соны орталай "Ойпыр-ай, жалған ай Әзекем де сүйікті де, қимас жеңешемнен айырылып қалған екен-ау" дей бергенімде, жаным дағы телефон шар-шар ете түсіп, тұла бойымды үрей билеп, біртүрлі боп, басым мәңгіріп, өзімді-өзім игере алмай кеттім. Хабар да жайсыз хабар болып шықты. Көрші аудан Қазалыда әкемнің інісінің жалғыз баласы Әбдіқаппар (51 жас) қайтыс бопты, ауырмай-сырқамай. Газетті бүктедім бе, умаждай, мыжыдым ба, әйтеуір жаныма салғаным есімде. Апалаң-құпалаң, келуіне жарты сағат қалған "Тоқылдақ" деп аталатын поезға жинала бастадым. Мақаланы оқуды жолай жалғастырдым. Содан қайтып кеп, осыны жазып отырмын, Әзеке!

Тағдырдың жазуы солай шығар, не амал бар Алланың ісіне? "Бетпе-бет келсе, талай жерде ұялтқан болар едім" дейтін ажалдың жұмысы сол. Артының жақсылығы болсын.

Әлгі мақаланы жазған Қалмұқан ағам екен. Өткен айда қайтыс болды депті.

Қош, cay болыңыз. Өзіңізге жүрім, отбасыңызға бірлік берсін.

Жағдайларыңызды білгім келіп, осы хатты жаздым. Көңіл қошыңыз болса, бес жол жауап жазсаңыз, тәуір болар еді, Әзекем.

Өзіңізбен жүздеспеген Кеңес ініңіз Кеңес ӨМІРЗАҚҰЛЫ,

Арал қаласының тұрғыны 21.08.200

2

Өтебай БИСЕНҒАЛИҰЛЫ

Атырау қаласының тұрғыны

I

Ассалаумағалейкүм, ардақты Әз аға!

Өзіңізге шынайы көңілмен сәлем жолдап, осы хат арқылы қолыңызды алып, көрісіп отырған Атыраудағы ініңіз Өтебай Бисенғалиұлы.

Әз аға! Атырау үн қағазының облыстық "Атырау" газеті 4 тамыздағы шыққан №92-93 санынан Халима апайдың қайтыс болғанын оқып, өз көзіме өзім сенбедім. Үш рет оқып шықтым. Мен де Кербез атты келініңіздің соңында қалып, бала мен келін тәрбиесінде отырғаныма бірнеше жыл болды ғой, Әз аға! Бір Алланың маңдайымызға жазғанын көреміз, көнеміз, көтереміз. Шүкіршілік етеміз ғой. Деніңізге саулық, бойыңызға қуат, әсем көңіл-күй, өміріңізге тыныштық, қуаныш берсін Алла тағала.

Оқырманның сүйікті жазушысы,

Оқырманның бірегей ақылшысы,

Оқырманның жүрегінде, аузында жүретін,

Сары алтындай салиқалысы,

Оқырманның көз алдына тұратын

Биік шыңы ардақтысы едің, Әз, аға!

Берік бол, жасыма, қайраттан. Қайғының бұлтын тілетін найзағай едің, Әз аға. Бауыржан ағаның бірге отасқан жұбайы қайтты ғой дүниеден. Сіз де Бауыржан ағаның бірегей сүйіктісі, қадірлі, қала ұлы інісі деп білеміз. Қалың оқырманның жүрегі солай қабылдайды, солай шешеді. Тыңнан алтын қор кітаптарыңызды жаза беруде қаламыңыздың жасымауын бір Алла нәсіп етсін. Жергілікті құшағы жазық, жүрегі үлкен қалталы азаматтар қамқорлық жасап, сізге жағдай туғызсын. Күш-қуат Алладан болсын. Тілекші қалың оқырман халқыңыз қамқор болсын. Әмин!

Кеше ертемен көңіл айтқан жеделхат салған едім. 6.08. күні барған болар. Мен Балықшыдағы үйден қала орталығында тұратын Бауыржан атты баламның үйіне келдім. Бала мен келіннің қарамағындамын.

Сәлеммен Өтебай ініңіз.

7.08.2001 ж.

II

Ассалаумағалейкүм, Әз аға!

Денсаулығыңыз қалай? Көңіл-күйіңіз жақсы ма? Немере, шөбере, өз айналаңыз, қатар құрбы достарыңыз, қаламдас әріптеріңіз тегістей аман ба? Халима апайды Бауыржан жатқан Кеңсайға қойдыңыз ба?

Әз аға! Атырау қаласындағы өзім көптеген жылдар адал қызмет жасаған балық консерві комбинатының шығарған құты консерві өнімдерін Халима апайдың рухының құрмет дастарханына Сіздерге ақ көңілмен, шын жүректен жіберіп отырмын, Халима апамның қырқына жиналғандар ауыз тиіп, дәм татсын деп. Қара уылдырықтың қазір аты өшті, жоқ. Іздесең таппайсың, қолға түспейді, көзге көрінбейді. Айыпқа бұйырмаңыз неге жіберді деп.

Деніңізге саулық, бойыңызға қуат тілейміз. Алла тағала шаршатпасын, қаламыңыз жасымасын, Әз аға.

Атырау қаласындағы тілекші ініңіз Өтебай.

25.08.2001 ж.

3

Жаңа жылдық тілек

 Сәләматсыз ба, Әз аға!

 Аман ба, қарағым? Қай баласың?

 "Қас-қағым сәт" газетінен едім.

 Жөн. Құлағым сенде.

 Бұйымтайымды неден бастарымды білмей қиналым тұрмын, аға.

 Ұқтым. Өткен жыл жаман болмады ғой. Тек менің жеке басыма келсем жағдайымды білесің. Пәлен жыл бірге өмір сүрген құдай қосқан қосағымнан айырылып қалдым. Ауыр қайғы еңсемді езіп, қабырғамды қайыстырып кетті. Не істерсің өмір солай. "Мәңгілік махаббат жыры" атты ғұмырнамалық толғауымды өзің қалап сұрап алып, газетінде жариялай бастағаныңа дән ризамын. Қалай, жұрт оқып жатыр ма? Пікір қалай?

 Сізді оқымағанда кімді оқиды, Әз аға? Тебіреніп телефон соққандар көп. Әз ағал ары таза, жаны мөлдір, махаббатқа адал, жарға адал, өмірлік серік нағыз қазақ әйелінің асыл бейнесін сомдап соққан деседі жамағат. Өзім анық білетінім, толғауыңызды компьютерден теріп шыққан баланың көзіне жас тамшылап отырғанын көрдім, соның куәсі болдым, аға.

 Ендеше сол балаға менің атымнан көл-көсір алғысымды жеткізші Аман болсын, айналайын!

 Әз аға, мына жаңа жылда ел-жұртыңызға не дейсіз, нендей тілек айтасыз?

 Менің қайғыма ортақтасып, Қазақстанның әр түкпіріндегі лебіз білдірген баршаға деген ықыласымды баспасөз бетінде білдіргем. Тағы да соны қайталаймын. Халім жаман емес. Алданышым — немерелерім бар емес пе! Жазу-сызудан да қала қойған жоқпын. Барлық отбасылар аман болсын! Еліміз аман болсын! Жеріміз аман болсын! Cay бола ғой, айналайын!

 Жылы ілтипатыңызға рахмет! Сізге мықты денсаулық, ұзақ ғұмыр тілейміз!

("Қас-қағым сәт " газеті, 6 қаңтар, 2002 ж.)

4

Құрметті Әз аға!

Күні кеше еліміз тәуелсіздігінің он жылдығын дүркіретіп тойлап өттік. Еншімізге тиген жаңа ғасырдың жаңа жылын қуанышпен, ізгі тілектермен қарсы алдық. Қазақстанның да келесі айына аман-сау қадам бастық. Міне, осы бір уақыт аралығында өзіңізбен тағы да хабарласып қоюды жөн деп білдік.

Ал, сондағы айтқымыз келгені сіздің ұшқыр қаламыңыздан Туған "Мәңгілік махаббат жырын" жариялау барысында редакциямызға көптеген хаттар келіп түсті, телефон арқылы хабарласқан адамдар да бар. Мәселен, Қарағанды облысынан қалай жыл бойы мектеп директоры болып қызмет істеген, қазір құрметті енбек демалысындағы Райза Жотабаева туындыңызды көзіне жас алып отырып оқығанын айтып, шығарманың қалған бөліктері тезірек жарияланса екен деген тілегін білдірді. Сондай-ақ газетіміздің тұрақты оқырманы Нұрмұхамед Базарбаев болса, газетті тек Әз ағаңның осы шығармасы үшін ғана іздеп жүріп оқу керек деген ойын ортаға салды. Демек, сіздің тағы да бір туындыңыз жұртшылық жүрегіне жол тапқаны ешқандай күмән туғызбайды.

Әз аға! Сіз өзіңіздің сүйікті жарыңыз Халимамен соңғы қоштасу сәттерінде "егер сенің артыңнан кететін болсам, асылып та өлмеймін, атылып та өлмеймін, тек дәрімен ғана жан сақтап жүрмін ғой, егер дәрі ішпей қойсам өлгенім емес пе" деген едіңіз.

Жоқ, қадірлі аға, сіз дәріңізді іше беріңіз. Сіз алтын жеңгеміз, Халима апаның отын жағып, түтінін түтетіп кеткен отбасыңыз үшін аяулы аналарының орнын жоғалтпауға тырысып, құрақ ұшып күтіп отырған бала-шағаңыз үшін керексіз, шығармаңызды іздеп, сусап оқитын оқырман үшін керексіз, бүкіл қазақ халқы үшін керексіз.

Сіз сонау сұрапыл соғыс жылдарының жалының кешіп, одан кейінгі толып жатқан қиындықтарды да басынан өткерген, мойымаған, мойымайтын аға ұрпақтың өкілісіз ғой, сондықтан қазіргі шақта қайғыға беріле бермей, айнымас серігіңіз қаламыңызды қолыңыздан түсірмей жаңа туындылар жазып жатқаныңызға бек сенімдіміз. "Мәңгілік махаббат жырынан" кейін тағы да бір дүниеңізді газетімізге ұсынсаңыз дән риза болар едік.

Әз аға! Сізден газетіміздің келесі нөміріне қазіргі хал жағдайыңыз, тындырып жатқан жоспарыңыз туралы ой пікіріңізді жазып беруіңізді өтінеміз.

Сәлеммен, "ҚАС-ҚАҒЫМ СӘТ" журналистері.

("Қас-қағым сәт", №2(7), ақпан, 2002жыл)

5

"Қас-қағым сәт" газетінің журналистеріне жауап хат

Қымбатты қаламгер бауырлар!

"Қас-қағым сәт" газетінің биылғы №2(7) санында маған хат жолдаған екенсіздер. Онда газеттеріңізге "Мәңгілік махаббат жырынан" кейін тағы да бір дүниеңізде ұсынарсыз деген өтініш айтыпсыздар. Және қазір не істеп жатқаныңызды біздің оқырмандарға айтып берсеңіз деген тілек білдіріпсіздер.

Алдымен менің "Мәңгілік махаббат жыры" деген өз әйелім Халима жайындағы жан сырымды газеттеріңізге жариялап жатқан Сіздерге шын жүректен алғыс айтамын. Менің бұл еңбегіме байланысты Сіздерге хат жазып, телефон соғып, ықылас білдіріп жатқан оқырмандарыңызға, солардың ішінде Қарағанды облысынан хат жіберген Райза Жотабаеваға, тұрақты оқырмандарыңыз Нұрмұхамбет Базарбаевқа және басқаларға, сонымен бірге редакция ұжымының менің денсаулығыма амандық, шығармашылық жұмысымның жалғаса беруіне тілектестік білдірген жылы лебізіне тебірене ризашылық жолдаймын.

Енді не істеп жатырсыз деген ұрпақтарыңызға жауап берейін. Алдыңғы жылы Нұртай Сабильянов деген кәсіпкер оқырманым келіп, өзінің бір миллион теңгеге жуық ақшасын жұмсап, менің "Қаламгер және оның достары" деген эпистолярлық романым мен "Өмір өрнектері" деген әдеби күнделіктерімнің бірінші кітабын жарыққа шығарып берген.

Қазір сол "Өмір өрнектерінің" екінші, үшінші кітаптарының қолжазбасын өңдеп, компьютерге бастырып жатырмын. Соларды тергізіп, дискетке жаздырып, кітап етіп бастыруға әзір етіп қоймақпын. Бұдан басқа 5-6 кітаптың қолжазбалары баспаға әзір тұр.

Бірақ оларды шығарып беретін демеуші жоқ. Күндердің күнінде немере, шөберелерімнің бірі қаражат тауып, жарыққа шығарар деп үміттенемін.

Қазір "Мәңгілік махаббат жырын" жеке кітапша етіп шығаруға әзірлеу демін. Биылғы жылдың ортасында жан жарым Халиманың қайтыс болғанына жыл толды.

Абай мен Шәкәрімнің басына күмбез орнатқан архитектор, әрі ақын Сайын Назарбекұлы деген қазақтың жаны жайсаң асыл азаматы Халима жеңгесінің басына Қозы Көрпеш Баян сұлу мазарыңдай етіп, Ақтаудың ақ тасынан биік күмбез орнатуға уәде беріп отыр. Сол күмбезбен қарайлас жарыққа шығартып, жарымның жылында бұл кітапшаны жұртқа таратсам деп тырысу дамын. Одан кейін Халима екеуміздің бірге өткізген 54 жыл өміріміз туралы жеке роман жазуға кіріспекпін. Ол романды "Халима" немесе "Біз және біздің замандастарымыз" деп атасам деймін. Мұнда махаббат, достық, қоғам, заман деген төрт тақырып түгел қамтуға тиіс.

Сіздің газетке не ұсынуға болады?

Соңғы кезде әйелдер жайында әр жерде сөйлеген сөздерім бар. Алдымен соларды ұсынғым келеді. Одан кейін әдеби күнделіктерімнің кейбір үзінділерін беріп тұруыма болады. Әзірше айтарым осы.

Зор құрметпен,

Ағаларыңыз Ә. Нұршайықов.

11.02.2002 ж.

("Қас-қағым сәт " газеті, №3(8), наурыз, 2002 ж.)

6

Нағыз махаббат осындай болар

Жуырда өзіміз сүйіп оқитын "Қас-қағым сәт" газетінде Қазақстанның халық жазушысы, қалың оқырманның сүйікті жазушысы Әзілхан Нұршайықов ағамыздың "Мәңгілік махаббат жыры" атты ғұмырнамалық толғауынан үзінділер жарияланған еді.Бұл ғұмыр наманы оқыған адамның толқымауы, көзіне жас алып тебіренбеуі мүмкін емес. Жақшаның ішінде жалғасы бар деген сөйлемді оқығанда оқырмандардың ренжіп қалатының мен де өз басым, "Қас-қағым сәттің" келесі санын асыға күтемін. Келесі санды асыға күтесің, тағы да жалғасы бар деген сөзді оқығанда бір жағынан ренжісек, бір жағынан жалғасын тағы оқитынымызға қуанып қаламыз.

Бір-біріне тоғыз жыл ғашық болып қосылған Әзілхан аға мен Халима апаның адал махаббатына сүйсіндім.

Сүйсіне отырып, бас ием адал махаббаттарыңызға. Мұндай махаббат бар болса да, өте сирек шығар. Қазіргі заманда, әй қайдам, жоқ десем артық, кетем бе?

Қазір жастар "сүйдім, күйдім" деп қосылып, үш күннен кейін ажырасып жатады.

Бұрын оқушы кезімізде оқитынбыз: "Етімді шал сипаған құрт жесін" — деп құздан құлаған, теңіне қосыла алмаған ғашықтар туралы. Ал қазір ше, қазір қалтасында теңге мен доллар болса, үлбіреген бой жеткендер әкесін дей адамға ғашық болып жатады немесе жас жігіттер өзінен 20-30 жас үлкен тәтесін дей адамға ғашық бола қалуы күнкөріс үшін, ондай махаббатты күнде естіп, жиі көреміз десек, ешкім таң қалмайтын болды.

Міне, нағыз махаббат Әз ағаң мен Халима апайдікі дей болса, "Қозы Көрпеш Баян сұлу", "Қыз Жібек — Төлегеннің" махаббаттарындай аңыз қылып айтуға да болады.

Мен осы ғұмырнаманы оқыған соң өзімнің жолдастарым, балаларыма да айтып бердім.

Халима апайдың Әз ағамен қоштасу сәтін оқығанда. "Нағыз ғашықтар, Мәңгілік махаббаттар өлмейтін болса ғой", — деп қиялдадым.

— Әз аға, өлмеңіз, дәріңізді ішіп, емделуіңізді тоқтатпай, бала-шаға, немере, шөбере қызығын көруге жазсын. Халима апай дұрыс айтады.

Мәңгілік махаббаттарыңыз өлмесін, өзіңізге де ұзақ ғұмыр тілейміз.

Сандуғаш МАЛҒАЖДАРОВА Алматы облысы,

Кербұлақ ауданы, Жоламан ұлы.

("Қас-қағым сәт ", №5( 10), мамыр, 2002 жыл.)

7

Кейінгі ұрпаққа дарысын

"Қас-қағым сәт" газетінен халық аса құрметтейтін жазушы Әзілхан Нұршайықовтың "Мәңгілік махаббат жыры "атты туындысын оқып, бір үлкен әлемнің ішіне кіргендей болдым! Ерлі-зайыпты адамдарға мұндай сыйласу, мұндай мөлдір махаббат сирек кездеседі. Халима іші алтын, сырты күміс адам еді! Оның қарапайым келбеті, жүріс-тұрысы адамның ішкі дүниесін жылытып тұратын.

Әзеке, Халима екеуіңіз көшеде келе жатқанда, сол көшенің сәні едіңіздер! Кей кездерде Сіздер қол ұстасып келе жатса екен, жолықса екен дейтінмін. Айқайлап айтпай-ақ, екеулеріңіздің араларыңызда сирек кездесетін, аса аяулы махаббат бар екені көрініп тұратын. Опасыз өмір ай, айырылмайтыңдарды айырып, айырылатындарды айырмай қояды ғой!

Халима сияқты қарапайым, дарқан жанды, аяулы аналар жер қойнына кіргендер, жер көгеріп, құнарланып, тірілерге нәр беріп жататын шығар! Не айтайын?! Қайран, Халима!

Адамның ішкі дүниесі керемет әлем ғой! Сіздердің махаббаттарыңыз кейінгі ұрпаққа дарысын!

"Қас-қағым сәт" газетіне мың да бір рахмет! Бұл газет басқа басылымдар сияқты жауыр болған саясатты, ұрлық-қарлықты жазбайды! Адамның жанын тебірентетін, сезімді селт еткізетін дүниелерді жазады!

Асыл ҚАЙСЕНОВА ("Қас-қағым сәт", №6(11),

маусым, 2002ж.)

8

Мыңбай РӘШ

Мәңгілік махаббат күмбезі

Қазақстанның халық жазушысы Әзілхан Нұршайықов шілденің 21 жұлдызында аяулы жары Халимаға арнап, "Кеңсай" зиратында кесене тұрғызды.

Сәске түс, тұрған еді Күн қызына,

Шілденің жиырма бірінші жұлдызында,

Ирелең-ирелеңді жолдарменен ,

Шықтық ау: "Тәуекел" деп тау құзына.

Сиқырлы сәуле ойнаған күмбезінде,

Төсеген өр кеудесін Күн көзіне,

Шақырды шағаладай тас кесене

Құпия сыры бардай бір өзіне.

Басқышпен көтерілдік қақ қасына.

Жел ойнап қарт қаламгер ақ шашында,

Әз ағаң жайып салды жан сөздерін

Жасырын ғашық жардан сақтасын ба!

Халима, қалап едің құла құзды,

Қарашы, келіп тұрған мына бізді.

Екеуміз көз тірісінде келіскенбіз:

Жетелеп жонға шықты көңіл ізгі.

Қасқалап сал шоқының нақ басында

Қаланған Маңғыстаудың ақ тасынан,

Көтеріп көк найзасын кесенең тұр,

Көз тимей, бір Тәңірім сақтасын да!

Көкірек айырылар көз жасым да

Кепкен жоқ! Келем әлі Өз қасыңа!..

Сертімді орындаған секілдімін

Мәңгілік махаббатым тозбасына!

"Иә!" деп ғашықтар да құптағандай,

Дұғасын молда оқып жұптағандай,

Әз ағаң арманының биігіне

Тұр шығып, атқарылған күт қадамдай!

Жарасып биік шоқы нақ басында,

Жазылған жүрек сөзі ақ тасына,

Халима кесенесі көз тартады,

Мәңгі ашық имандыға қақпасы да.

Иіліп қарт қаламгер ақ басы да,

Келіп тұр сүйген жары нақ қасына.

Мәңгілік махаббатты іздесеңдер,

Әзілхан Нұршайықовтан тапқайсыңдар!

Алатаудың Кеңсай шоқысында.

21-22 шілде, 2002 ж.

Марфуға АЙТҚОЖИНА

Әз аға!

(Аяулы жеңгеміз Халимаға Әз ағаң орнатқан

ақ күмбезде туған ой)

Шуағына шомылған шапағаттың,

Қызықпаған біріне атақ-даңқтың.

Адалдықпен әрқашан өмір кешкен,

Кейіпкері өзіңіз Махаббаттың!

Аралдың да көрмеген жаза басып,

Елің үшін ояндың маза қашып.

Кішіге — аға, үлкенге — іні болған

Бар қазақтың сүйетін — ӘЗ АҒАСЫ.

17.08.2002.

10

Халиманың монологы

(Қазақстанның халық жазушысы Әзілхан Нұршайықовтың жұбайы марқұм Халима жеңгемізге арналған элегиялық толғау)

Сөзімді "Пісміллә!" деп бастайын жай,

Мен — жарың аспандағы тұратын ай!

"Той десе домалайды қу бас" деген,

Тыңдай бер, асқар тауым, қуатым - ай!

Қуана құттықтаймын тек сені мен!

Таба алмас жер жаһанға ескен мүлдем.

Өзіңнің Халима ғой "Кеңсайдағы",

Тағдырдың тезінде сан тексерілген.

Қараймын көзім төрт боп кесенеден.

Белгілі берекесіз бесенеден.

Тықырын табаныңның естіп жатам,

Қасыма неше кетіп, неше келген.

Меңтайға жолаушылап қайтқаныңды,

Жұмбағын жастық шақтың айтқаныңды.

Елеңдеп, елегізіп сезіп жаттым:

Жетпіс бес кітап сыйлап, байытқаныңды!

Өзіндей болсын, шіркін, ғашық, адам,

Қауызы қызды көрдің ашылмаған.

Ойыңа түскен шығар қос алмасы,

Қалайша түнгі ұйқыңды қашырмаған?!

Үш ұстаз "қызыл көрпе" сыйлағанын,

Меңтай да сені әлі қимағанын —

Бәрін де көріп жаттым, о, құдірет,

Саған жұрт қол соғуды тыймағанын!

Қасыңнан қалт қалмастай сырласатын

Жарың ем жерде аяқты бір басатын.

Өзіндей қуанамын, қымбат досым:

Сапарың сәтті болды-ау, құт тасатын!

Рұқсат бермегенде емшілерің,

Өзім - ақ тірі болсам, "Баршы!" — деп ем.

Бірақта, сені жалғыз аттандырмай:

"Өзіңмен бірге мені алшы!" деп ем.

Жігітсің, беу, Әзілхан, жарағансың!

Оң - солға ауырсаң да қарағансың.

Дәріден гөрі өрттер ғашық артық,

Достарды, айтшы, қайдан таба аларсың?!

Жарайсың! Сала берме сары уайым!

Жебейді жота жақтан аруағым!

Барғаның Кентау жаққа жақсы болатын,

Қым - қуыт арасында шаруаның.

Жайыпсың сексеніне дастарқанды,

Ең жақын шақырыпсың дос дарханды.

Қоярсың мені еске алып той басында,

Және бір тост көтергей дос тарқарда.

Қосағым, қуанышың арылмасын,

Жағың да сөйлер сөзден жаңылмасын!

Толғанған тау басынан бойыңды естіп,

Өзіңнің деп білерсің Халима шың!

Ризамын!!! Маңғыстаудың ақ тасынан

Орнатқан кесенеңе тау басына.

Қозы Көрпеш Баяндай қатар жатқан,

Түбінде жантаярсың тап қасыма!

Халима жеңгеміздің жаңғырығын жеткізген қайнысы-

Мыңбай РӘШ.

Алматы. 16.12.2002 ж.

АЛТЫН АДАМ. "Қазақ әдебиеті", 26.04.2002 ж.

Авторға келген жаңа хаттар

Әзілхан Нұршайықов бұрын өз оқырмандарынан жыл сайын жүздеген хат алушы еді. Қазір жазушы мен оқырмандар арасында байланыс азайды. Былтыр қаламгер оқырмандарынан, сол сияқты журналист, жазушы іні - достарынан жүзге жуық хат алып, жүз елудей адаммен телефонмен сөйлескен екен. 40-50 қаламгер қолтаңба жазып, өз кітаптарын сыйлапты. Қаламгерге биыл да там-тұмдап хаттар келіп жатыр екен.

11

Құрметті Әз аға!

Сау-сәлемет болдыңыз ба? Үй-ішіңіз, балалар аман ба? Денсаулығыңыз жақсы ма?

24-қыркүйек дүйсенбі күн — мен үшін айрықша күн болды. Сізден бүйірі толық пакет алып, оны ашпай жатып-ақ арқа-жарқа болып қуандым. Торғай облысы жабылмай тұрған 1997 жылға дейін оның бұрынғы орталығы Арқалықтан сізбен хат жазысып хабарласып тұрушы едім ғой. Сол сәттер хат арқылы ыстық қауышқан аңсаулы да, кәусарлы кезеңдер екен ғой. Одан бері қаншама уақыт өтті. Облыс жабылып, біразымыз жан-жаққа бытырап кеттік.

Тағдыр айдап мен 1997 жылдың сәуір айында Ақмоладан бірақ шықтым. Біраз жұмыссыз жүріп, сәті түскенде Мәдениет, ақпарат және коғамдық келісім министрлігіне қызметке тұрып, онда екі жарым жылдай жұмыс істедім. Бірақ шенеунік қызметінен кежегем кейін тарта берді де, өзімнің бұрынғы сүйікті ұям "Егеменді Қазақстанға" 2000 жылдың 17-мамырында қайыра келдім.

Кейде ойлаймын, баяғы Керекуде өзіңіз басыңыздан кешкен кейбір тұстарға келің кірейтін жағы да бар ма деп. Сіз онда облыстық газеттің редакторлығынан "Социалистік Қазақстан" газетінің сол өңірдегі тілшілігіне сұрандыңыз ғой. Сол қадамыңызды қазір "неткен ерлік" деп бағалаймыз. Сөйтеміз де "жазудың құдіреті - ау" деп түйін түйеміз. Алмас қаламыңыздың тандап әперген дұрыс жолы осы болған екен-ау. Оны уақыт та дәлелдеп, қуаттап отыр емес пе?

Әз аға! Хатымның басынан-ақ өткеннің мұндай сезіміне ырық беруімнің жөні де бар секілді. Пакет ішінен шыққан үш дүние "Өмір өрнектері" мен "Қаламгер" кітаптарыңыз бен "Халима" атты мәңгілік махаббат туралы жырыңыз менің жан-дүниемді өзгеше арпалыс күйіне түсірген магнитімен ғажайып әлемге сүйрей жөнелген еді. Өмірдің қуанышы мен күйініштері қатар өрілген осынау тағылым жырларын бейқам отырып оқып шығу мүмкін емес. Алғашында жеделдетіп жауап хат жазып жібермек болып оқталғаныммен, бірте-бірте бөгеле бердім. Алматыдан Арнұр інім қоңырау шалғанда да шешесіне көңіл айтып, "пакет алғанмын, хат жазамын" деуден әрі те бара алмадым. Сондағы түс алғаным мына себептен екен әлгі үш дүниеден бас ала алмағаным.

"Халиманы" алдымен жұмыста өзім оқып, үйге барған соң Алтын келініңізге оқып бердім. Кейін балалар жиналған соң оларға және бір қайталадым. Балаларымның ішінде орысша оқып, қазір тәп-тәуір қызметте жүргендері де бар еді, бәрі де тым-тырыс отырып тыңдады.

Көз қиығыммен өндерінің бір бозарып, бір сазарғанын да байқап қалдым. Кей тұсында менің үнім дірілдеп, өзгере бастағанда Алтын келініңіз:

— Ағай шынында да махаббат жырын жазған екен, — деп, өзінің кемсендегенін жасырғысы келгенімен, керісінше, көз жасын байқатып алды. "Халиманы" оқып біткен соң әсерден айыға алмай:

— Мен де күндердің бір күнінде осындай жыр жазуым керек - ау, — деп қалыппын. Айтуын айтсам да тілімді қыршып алғандай түтігіп кетіппін. Тыңдаушылардың бәрі, ішінде Әсел деген екінші келінім, Тоғжан атты үш жасқа тақаған немерем бар, баршасы үй ішін күрт кернеген тылсымға таңданғандай болып, маған әрқалай оймен қарап қалыпты. Үнсіздікті манағы айтқанымның бәрін ойша саралап үлгерген Алтын бұзып жі-берді:

— Е, жаз, оның несіне ренжимін. Ғұмыр бойы осылай жұбымыз жазылмай жүре бермейтініміз тағы ақиқат қой.

Қайта өз аузын нан ерте бастан естіп, өмір кешкенімізді өзі бір ғанибет емес пе, деп ол әңгіменің бір жағын әзілге бұрып жіберді.

Сәл үнсіздіктен кейін келініңіз:

— Сегізінші кластан бері үзбей жазып жүрген күнделіктеріңнің ішінде біз де бар едік, маған сол тұстары да жетіп жатыр, деп мағынасыз сезім жетегімен ауырлау айтылғандай болған сөзімді тағы жуып-шайып тастады.

— Расында да бүгінге шекті жиналып қалған том-том дәптерлерім бар екен-ау, — деп мен де шындығым мен әзілімді теңдестіріп жібердім. Әйткенмен өз ойыммен өзім әлекпін. Құдай қолдан отыз төрт жыл отасып отырған, өмірге Арай, Әсет, Баубек, Гауһар және Алау атты балалар әкелген, осы отасқан жылдары бір рет көңілімді орынсыз қалдырмаған, жора-жолдас, туған-туыс, ағайын арасында тек жақсы атымен аталып жүрген сыңарым туралы менің ойымда да қағаз бетіне түспеген тәлімді сөздер қордаланғанына көзім жете бастағандай. Рас, күнделіктерімнің арасында қарадық қыстырылып жүрген тұстары да кездеседі. Бірақ "Халиманы" оқығаннан кейін әрбір отағасы өз зайыбы туралы тіптен басқаша көзқараспен пайымдағаны абзал ма дедім. Бұл жағы да Сіздерден тараған өшпес өнеге болып қаларына кәміл сенемін.

Сосын оңашаланып алып, "Қаламгерді" оқуға кірістім. "Өмір өрнектерін" редакция тартпасына салып кеткем, жұмыстың ара-арасында жылжыта берейін деп. Сөйтсем, кейін "Қаламгерді" оқып біткен соң білдім ғой, менің редакцияда кітап оқуым құдды Мұхан ұстазымыздың өзіңіз жазған тәсіліне ұқсай қалған екен. "Болмасаң да ұқсап бақты" ұстанған едік, тіпті, "күнделік жүргізуім" Әз ағаңа ұқсағанын қарашы" деп енді қазір көңілімді бір демдеп, өсіріп тастап отырмын. Мұндай күй кешудің өзі жазатын адамға әл-қуат береді екен.

"Қаламгерді" оқып біткен соң Мұхан Иманжановпен тұстас өмір сүргендей, сол кездің әдеби ортасында тыныстағандай етек-жеңім кеңейіп қалды. Мына нарық жағдайында тұрмыс жүдеңкіреп, пәтер жөнінен нақ ұлы Мұханның күйін кешіп, сол кісінікіндей теперіш көргендіктен бе екен, "әй, әмір дегенің сол екен ғой, пәтерсіз жүргенімнің өзі қандай жақсы" дегізерліктей тіпті өркештеніп кеттім.

Міне, қадірлі Әз аға! Сіздің өмірдің өзінен айнытпай салған осындай оқиғалы суреттеріңіз менің еңсемді көтерді, "дені қарның сау болған әр күніңді қадірлей біл" деп үгіттеді. "Азамат ердің баласы жабыққанын білдірмес, жамандар мазақ қынар деп" деген Майлықожаның өсиетін есіме қайыра оралтты. Сол үшін де "Қаламгерге" ризамын. Бірақ теру барысында кеткен әріп қателері көп екен, шыдай алмай оларды кітап бетінде қарындашпен түзетіп отырдым. Сұлудың аппақ бетіне қонған шыбынды жасқап ұшырып жіберуші едік баяғы жас кезімізде. Сол әдет әлі бойдан қалмаған. Сұлу кітапқа әлгі қателер тіптен қиянат қой.

Ал, редакция тартпасындағы "Өмір өрнектері" өз орнын енді тапқандай, күнделікті тірегіме, ақылшыма айналып кетті. Қалам жүрмесе немесе көңіл күйректенген сәттерде оның беттерін ашып жіберіп, өзіңіз айтпақшы, кез-келген жеріне үңіле қалсам, басымдағы тұман сейіледі, "е, Әз ағам айтқандай екен бәрі, неге ұнжырғам түседі" — деп, жорғадай тайпалып шыға келемін.

Енді бірде "Өмір өрнектерін" бөлмеме келген әріптестеріме көрсетіп мына жерінде былай дегені бар деп, оларды да қара сөздің күпісіне орап жіберемін. Жанат Елшібек, Самат Мұса, Марат Ақгүл, Сүлеймен Мәмет, Айдарбек Ғазиз сынды журналистер, міне, сіздің сөз өрнегіңізге табынғандардың бірегейлері ғана. Шіркін-ай, деп ойлаймын кейде, осы "Өмір өрнектерін" еліміздің мен журналистпін деген ағайындарына міндеттеп үлестірсе ғой". Екінші бір ойым айтады: редакция басшылары оқитын кітап қой бұл деп.

"Өмір өрнектерінің" маған тастаған бір тағылымы мынау еді. Үзбей жазып, жүргізіп келе жатқан күнделігім том-том боп қалды. Қуанамын соған. Бір кәдеге жарайтын шығар деп ойлаймын. Сіздің осы кітаптарыңызды оқу барысында жәшігімнен оларымды да шыдамай кетіп қолыма алып, парақтап көрсем, жүрегім өзінен-өзі өрекпіп кетеді. Әлдебір қуаныштан екенін ішім сезеді. Өткен уақыттың лебі бетімді желпігендей болып жайдарланып қаламын. Сәті түскенде оларды жүйелеп, саралап жариялаудың айқын мысалын үйреткен "Өмір өрнектерін" бауырыма қысып, рахметімді жаудырамын ғой. Әрине, ондайда, Әз аға, өзіңізді құшырлана, құшып жатқандай боламын ғой.

Сонымен, Сізден алған осындай сәлемдемелерден соң екінші бір тынысым ашылғандай болды. Ең бастысы, Өмір дегенге о жақ, бұл жағынан тағы сынай, зерделей қарадым. Ғұмыр болса, сынап қарай берерміз... "Халима", "Өмір өрнектері", "Қаламгер" — өмірдің ұлы ұстаздары болып қала бермек оқырмандарыңыз үшін.

Қош - ау, болыңыз, Әз аға! Әрдайым амандықта болып, хабарымызды үзбей, жарасты ғұмыр кешелік. Балаларға, келіндер мен немерелерге сәлем айтыңыз.

Өзіңізді аса қадірлеуші ініңіз Қайсар ӘЛІМ.

5-қазан, 2001 ж. Астана.

Әз аға, мына бір "Адам ізі" кітабым еді, "коммерциялық шығармашылықтың" бір түрі десе де боларлық. Дегенмен де көз майы жұмсалған дүние ғой деп, өзіңізге жіберіп отырмын, қабыл алғайсыз.

12

Әзілхан Нұршайықов ағамызға

Атыңнан айналайын, Әз аға,

Көңілі пәк әрқашан да таза аға.

Халимадай қасиетті жеңгеме

Көңіл айтып келіп едім қазаға.

Жеңгемізден айырылу қиын да,

Өлім деген айналдырған құйын да.

Айтар сезім: айналайын, ағатай,

Жүре берші бір Құдайға сыйын да.

Өмір қысқа күрмеуге келмей тұғын,

Адам болмас өмірде өлмейтұғын.

Келген адам Халимадай жеңгенің

Дәм татпай қолынан кетпей тұғын.

Иман берсін жеңгемізге Құдайым,

Мінәжат қып Құдайдан мен сұраймын.

Артынан өлгендердің өлу жоқ қой,

Өмір берсін, ағатай, сізге ләйім.

Сізде бар ғой адамшылық, кісілік,

Жалған емес білгендерге түсініп.

Мұхтар менен Бауыржандай алыптың

Сіз жүрдіңіз алдарында кішіріп.

Сіз ұқсайсыз алыптардың көзіне,

Алыптарға іні болып кезінде.

Біз көреміз "Ақиқат пен аңыздан"

Бауыржанның сізге айтқан сөзін де.

Мұхтар менен Бауыржандай алыпсыз

Екеуінің көзіндей боп қалыпсыз.

Қалайықшы тірі кезде өзіңнен

Үлгі менен өнегені алып біз.

Білегіңіз ешуақытта талмасын,

Алыптардың батасын сіз алға сын.

Әлі талай жүре берші, ағатай,

Ұлы көштің жалғастырып жалғасын.

Артық емес алыптарға теңесем,

Алыптарды сыйлаған ғой жеңешем.

Алыптардың бұл күндегі көзі деп,

Келіп тұрған Сейдалының Кеңесі ем.

Кеңес Сейдалы ұлы БАЙТЕРЕК әулеті, ауыл ақыны, зейнеткер.

9-сәуір, 2002 ж.

13

Аса ардақты Әзілхан аға!

"Мәңгілік махаббат жырын" оқып шықтым. "Оқып шықтым" деу — немкеттілеу сөз. Елжіреп, езіліп отырып, қалай егілгенімді аңғармай да қалдым. "Халима" жеңгемізге ғана емес, қазақтың аяулы қыздарына, адал жарларына, асыл аналарына, ардақты әжелеріне орнатылған мәңгілік ескерткіш. Шын сағыныштан туған дастан. Айта алмай, жаза алмай, айтсақ та, жазсақ та, Әз аға, Сізше айта алмай, Сізше жаза алмай жүрген тақырып еді, соны боямасыз, қиялсыз, тіпті, қоспа - бүкпесіз қағазға хаттап бергеніңізге дән ризамын. Ғабең Горькийдің аналарын қазақша қалыпқа салып, "Ұлпанды" әдеби көркем бейнеге айналдырып кетіп еді, Сіз Халима жеңгеміздің (жаны жәннатта болсын!) бар болмысын, бар бітімін, бар табиғатын іңкәр көңілмен үздіктіре айтқанда, көптеген тұшынбаған, көптеген сүйсінбеген жан бір тебіренді. Оқыған ер-азаматтар да ойланар, оқыған қыз-келіншектер де толғанар.

Тәлім алам дегенге тәрбиелік мәні зор өмір жыры бұл. Аққудың сыңарынан айырылғанын аңыздан, күйден естіген жан еріксіз көзіне жас алатын. Адам, Азамат, Жазушы жарын, досын, жан серігін жоғалтқандағы жоқтауын оқыған кісі селт етіп оянбауы, дүр етіп сілкінбеуі мүмкін емес.

Тек бір өтінішім: жеңгем қимастықпен қалдырған сақинаны осы "Мәңгілік махаббат жырының" кепілі ретінде өзіңіз жақсы көретін немере, шөберелеріңіздің біріне қалдырыңыз. Ұрпақ айтып жүрсін.

Ардақты Әз аға, махаббат үш түрлі болады депсіз. Әр адам өзінше ғұмыр кешсе, әркім өзінше сүйеді. Бірақ ғашықтық дертіне ілуде біреу ғана Ұшыраса керек, екі жақсының қосылмайтыны содан – ау деймін. Біздің сүйдік – күйдік дегеніміз көрсе қызарлық па деп қорқамын. XVII ғасырда өмір сүрген өзбектің ақын қызы Үвайсий:

"Любовью заболеть каждый сможет,

Любовью исцелять каждый способен"

десе, XXI ғасырда ғашықтық дертін тек кәусар сезім нұрымен — сыйластықпен емдеудің жолын "Халима" арқылы көрсеттіңіз.

Алла қос көрсе екі тілек:

— Біріншісі — жастарымызға осы шығарманы жаппай оқуды жазғай!

— Екіншісі — деніңіз сау болсын, қаламыңыз мұқалмасын, "Халима. 1997" сақинасын тағып жүруді ұзағынан жазғай!

Ризашылық көңілден,

қаламдас ініңіз Серік ӘБДІРАЙЫМҮЛЫ.

11.04.2002 ж. Алматы.

P.S. "Жұлдыз" тұшынып оқыр осындай дүние ұсына берсе, қане!

Автордың алғысы

Маған хат жазып, телефон соғып, үзбей хабарласып тұратын қымбатты оқырмандарыма, қадірлі аға-іні достарыма шын жүректен алғыс айтамын. Бәрлеріңіз де сау-сәлемет, бақытты болыңыздар. Тәуелсіз еліміздің тынысын кеңейтіп, қызығын көбейтуге қалтқысыз қызмет ете беріңіздер.

Зор құрметпен Әзілхан НҮРШАЙЫҚОВ.

Қазақстанның халық жазушысы.

15.04.2002 ж. Алматы.

14

"Жұлдыз", 3.2002 жыл.

Жазушының жары

Қазақстанның халық жазушысы Әзілхан Нұршайықовтың "Халима" атты шағын да болса, маңызды "Мәңгілік махаббат жыры" туралы журналымызды оқып өз пікірімді жазып отырмын.

13 сөз бөлімнен құралған 12 бетке жазылыпты. Осы шағын әңгімені 2 рет мұқият оқып шығып, әр бөліміндегі әңгіменің мазмұнын жеке қағазға жазып, терең ойға шомдым.

Мен, түрікпен, қарақалпақ және қазақ жерлерінде жүріп талай роман, повесть әңгімелерді оқығаныммен мұндай қысқада нұсқа, аз да болса дәмді де тәтті және өз әйелінің махаббатының жарқын шындығын қағаз бетіне түсірген жазушыны бірінші рет кездестіріп отырмын.

Мен ақын да, жазушы да емеспін, әдебиетті, өнерді т.б. сүйетін қарапайым мұғаліммін.

Қадірлі Қазақстан Халық жазушысы Әзілхан Нұршайықов! Сіздің Халима туралы әңгімеңізге сын жазып не сипаттама беретін адам емеспін. Сонда да қазақ болған соң жаным ашып ағасынын еңбегін сүйсіне оқып, өз көзқарасым арқылы қуанышты лебізімді білдірейін деп қағазға үңілдім.

Біріншіден, адамның өмірі жанұямен ғой. Жанұясыз өмір жоқ. Өмір сүрген соң махаббатсыз болмайды. Осы махаббатты қадірлеп, бала сүйіп, оны тәрбиелеп адам қатарына жеткізу қандай күрделі ұзаққа созылатын процесс.

Осы махаббатты қадірлейтін әйелді жан-тәнімен шын сүйетін адам елін де, жерін де сүйетін махаббатты азамат дер едім.

Өкінішке орай, көпшіліктің махаббаты ойдағыдай болмай, күлкіге, мазаққа, ел арасында ұятқа қалып жатқандар қаншама. Сүйкімсіз бір күндік, бір жылдық т.с.с. қасиетсіз махаббатты көріп, біліп жүрміз. Кейбір ел азаматы деген азаматтардың тиянақсыз махаббаттарына жұрт күліп жүр.

Екіншіден, сіздің қысқа да болса, құнды Халима туралы әңгімеңізді біреу сүйсініп оқыр, енді біреулер безініп әрең оқыр. Меніңше, бұл әңгімені барлық азаматтар көңіл қойып оқыса, өзіне нәр аларлық дәні бар әңгіме. Қай жастағы адам болмасын бәріне кеңес боларлық дұрыс өмір сүру тәртібі, сыйластықтың керемет символы болар еді. Әсіресе, келешек жастарға өмір сүру махаббатын қадірлей білу жолына керек үлгі дер едім.

Сондықтан, уақытша емес, қайта мәңгілік махаббат мектеп жолын Әзілхан ағай мен Халима апайдан үйрену керек.

Үшіншіден, екеуіңіз де ананың ақ сүтін ішіп сусынданғандарыңызбен, сіздің әке-шешеден ерте айырылып, ал Халима апамыз болса советтік жетімдер үйінде тәрбиеленгенімен мұншама адамгершілік қасиетті сыйлай білу, оның қадір-қасиетін бағалап, ардақтау, халық үшін адал қызмет ету т.с.с. 54 жыл асыл қасиеттерге ие болуларыңызға сүйсінбеске болмайды. Бұған 54 жыл тәтті өмірлеріңіз куә.

Төртінші, Халима жұбайыңыздың қыр-сырың бірсыпыра сипаттапсыз, өте орынды. Адамшылықты, құдіретті, асыл қасиетті оның мөлдір махаббаты. Соңғы күнге шейін қол үзбей, өзінің жұбайын сыйлап, қол ұшын кеудесіне басуы (өзі о дүниелікті сезсе де) соңғы ақыл-кеңесін айтуға күшін жинап жүректегі ойын айтуы ғажап, керемет! Мысалы: а) егер мен көз жұмсам, сен жылама, берік бол, жұрттың ұятына қаласың, балаларың мен келіндеріңе жасынды көрсетпе, қайта мықты бол, бас бол.

Әйел алам деп әуре болма, өзіңді-өзің күт, қызметіңді жалғастыр т.с.с. аналық пен даналық, шын сүйген адамның ақылы емес пе?!

ә) Ең аяғы ауруханадағы 8 дәрігер, 16 медбике пен күтушілердің қызметін қадірлеп оларға өзі жинаған ақшасынан сый, құрмет көрсетуі адал жанның адамға деген өлмес өнегелі үлгісі ғой. Ауруханадағыларға осыншама адамға бәлең мың (әрқайсысына 1 -2 мыңнан) теңгені конвертке салып, құрметпен ұсынуды (салтанатты түрде) естіген де, көрген де емеспін.

Екі-үш кісіге сый көрсеткенді көргенім бар.

б) Әзеке, Сізді Қазақстан Халық жазушысы атағына көтерген Халима апай екенін өзіңіз де дәлелдедіңіз. Оныңыз орынды. Бұл жерде М. Әуезовті еске алуға болады. Әуезов Мұхтар Абайды әлемге танытып, өзі де даңққа ие болды. Сол сияқты, Халима апай сіздің жұлдызыңызды аспандатып көтерумен Сіз оның адамшылық қасиетін барша халыққа паш еттіңіз. Бір-бірін қастерлеу деп осындайды айтпай ма халық.

Қанша жыл өмір сүргенде қызығын көріп тақпай, мақтанбай, ешкімге айтып көрсетпей (жарқырауыққа барлық әйелдер құмар ғой) бар алтынын келіндері мен қыздарына, немерелеріне "Халима -1997" деп жазғызып сыйлауы да сирек кездесетін құбылыс.

Әзеке, өзіңізге арнап алтын сақинаны қалдыру да сүйіспеншіліктің, адалдықтың, мәңгілік ескерткіштің сыйы ретінде қалдырылған асыл тас. Осы алтын сақинаны Халима апай күні бұрын ойлап артына өлмес із ретінде Сізге мәңгілік қалдырған ескерткіш асыл мұра екен.

Халима апайдың жарқын сұлу жүзі ретінде қолыңызда мәңгі күндей жарқырап жүрсін демекпін.

Алтыншы, Әзеке! Қорытындылап айтқанда, сізбен танысқаныма қуаныштымын. Бірақ көңілді, жарқын уақытта емес, көңілсіз жалғыздық кезінде жолыққаныма ренжіңкіреймін.

Сондада, Сіз бақыттысыз. Ел,халық білетін сүйікті атағыңыз бар халық қалаулысы сыз. Жазушы көз жұмғанша жазушылықта болу керек қой. Аллаға шүкір; Қазақстан Республикасының астанасы болса Алматыда ел-жұрт, жолдас-жоралар, таныстар, ағайын, бала-шағалардың ортасында сыз. Сондықтан сіз жалғыз емессіз. Халима апайдың аруағын қадірлеп, айтқан өсиетін ескеріп, әлі де қаламыңыз қағазға жорғалай берсін, жарқын жаңа дүниелер жарық көрсін деп қаламыңызға "Ақжол" тілеймін.

Қадірменді Әзеке! Алла, Сізге күш-қуат, ақыл, жігер, зор денсаулық берсін! Сіз сияқты атақты ер азаматтың халық арасында жүруіне ел-жұрт сүйсініп қуанады деп шын жүректен сәлем жолдап пікір білдіруші

ініңіз Ертай ЖҰМАҒҰЛОВ, Қазақстан Республикасының

білім беру озаты, зейнеткер - ұстаз. 2002 жыл.

Мекен-жайым: Алматы облысы, Жамбыл ауданы,

Фабричный ауылы, Алибеков көшесі, 14-үй, 27-пәтер.

Ескерту: артық-кемі болса, кешіріңіз.

Әзілхан ағаға хат!

Қымбатты да, қадірлі Әзілхан аға!

Өз қолыңызбен сыйлаған "Мәңгілік махаббат жыры" және "Өмір өрнектері" кітаптарыңыз мен үшін баға жетпес байлығым болып саналады. Әсіресе, өзіңіз айтқандай "Махаббат, қызық мол жылдар" тақырыбының жалғасы болып табылатын "Мәңгілік махаббат жырын" оқи отырып, болашақ өміріме сабақ алғандай болдым. Жастарға берер тағылымы, тәрбиелік мәні мол, маңызы зор дүние. Жаны сұлу, табиғаты бай Халима апаны Сіз арқылы көмескілеу болса да, көркін көз алдымнан өткізген деймін. Айдын көлде жүзген қос аққудай жұптарыңыз жазылмай, 54 жыл өмір сүрген кездеріңізді еске алып, сарғайған сағыныштың сарқылмас сарыны толастар емес, өзегіңізді өкініш өксігі өртейді. Сырласатын жан таппай, жан-дүниеңіз құлазығанда, жаныңызды жабырқатқан жалғыздықтан жалыққанда жарыңыз еске түседі. Амал нешік, келместің кемесіне мініп кеткен Халима апаның орнын ешкім де, ешнәрсе де баса алмайды.

Өмір-өзен, сылқ-сылқ күлер, сылдырар,

Қайда ағады, оның жөнін кім сұрар.

Бәріміз де ағамыз да кетерміз,

Ақпай, шіркін, жағасында кім турар ?!

деген ұлы Мағжан ағаның өлеңі еріксіз ойға оралады. Ажалға араша түсіп, тағдырдың жазғанына қарсы тұра алмаймыз. Адал жардың сирек кездесетін қадыр-қасиеті сіздің де жаңа кітапты жарыққа шығаруыңызға негіз болды. "Мәңгілік махаббат жырында" баса назар аударар екі жайт бар: біріншіден, өскелең ұрпаққа, жастарға адалдық, ізгілік, ар-ұят, адамгершілік - эстетикалық тәрбие берсе, екіншіден нағыз шынайы махаббат, бақыт дегеннің болатынын таныттыңыз.

Тамыры тереңнен бастау алатын махаббат сезімі де "кез келгеннің уысына түспейтін, кез-келгеннің бақи асында піспейтін" асылы баға жетпес ұлы күш қой. Ғашықтық та емі жоқ, жазылмас ауру секілді. Емі жоқ деуім артық кеткендік болар, оның дауасы тек сүйгеніңмен бір болу. Сүйіспеншіліктің сөнбес жұлдыздарындай болған Халима aнa екеуіңіз осы бақытқа кенелдіңіздер. Бұл да болса Құдайдың Сізге тартқан сыйы шығар.

Дана халқымызда "Жамандардың жақсысы болғанша, жақсылардың жаманы бол" деген нақыл сөз бар. Жақсылардың шебінен көрініп жүрген Сіздей ағамен жүздескеніме аз-кем болсын тілдесіп, кітаптарыңызды алғаныма дән ризамын, шексіз қуаныштымын. Жазып берген тілектеріңіз жүрекке жақын, көңіліме жылы тиер мәңгі естеліктерім болып сақталады.

Аға, сөз соңында айтарым, "Өмір — мәңгілік ұйқыға кетер алдындағы аз ғана күндік серуен" дегендей, қалған өміріңізде деніңіз сау, өзіңіз аман болыңыз дегім келеді. Сеңгір көкте самғаған құстай қанатыңыз талмасын, қиындыққа мойымаңыз, қаламыңыз қарымды болып, әрдайым биік шынның шырқау шегінен көрінуіңізге шын көңілден тілектеспін.

Гүлмира Сәрсенқызы ПАЗЫЛБЕКОВА Қыздар педагогикалық институтының 2002 жылғы түлегі, "Махаббат, қызық мол жылдар" романы бойынша диплом

қорғаушы.

Алматы, 29маусым, 2002 ж.

16

Қапан ҚАМБАРОВ

жазушы.

Қадірлі ӘЗЕКЕ!

Сіздің менің "Екі арудың махаббаты" атты жаңа романым жайлы "Қазақ әдебиеті" газетінің 2003 жылғы 27-шілдедегі нөмірінде (26) жарық көрген "Бесігімізді түзейік десек" деген рецензияны оқып, телефон шалып құттықтағаныңыз, шыны керек, ит көйлекті бұрын тоздырған қаламдас құрдасыңызды қатты қуандырды. Бұл үшін, Әзеке, Сізге кәрі жүректің алғысын айтам! Қартайған қаламыңыз жүйрік, ақылды бола берсін!

Ертеңіне сол роман жарияланған "Махаббат" кітабын қолтықтап, үйіңізге барып, қолтаңба жазып бердім. Соның бір жерінде Сізді мәңгілік махаббаттың өзі мен сөзі дегенді айтып, өзімше қуандырдым деп ойлаймын.

Сіз мәңгілік махаббатыңызға күмбез орнатқаныңызды, оның ішіне койылатын бедерленіп салынған суреттері бар экспонаттарды көрсеттіңіз. Мен баратын машина жолы, күмбезге көтерілген баспалдақ туралы ойымды айттым. Себебі, ерте ме, кеш пе бұл күмбездің неке сарайы тіркеуінен өткен жас жұбайлардың тұрақты келетін орнына айналатынын еске алдым. Жаңа қосылған жігіт пен қыз өздеріне мәңгілік махаббат тілеуі табиғи ғой. Жаңағы айтылған жол мен баспалдақ, ең алдымен солар үшін керек. Әзекең де, бәріміздей пенде ғой, бұған іш тартып, кәдімгідей ойланып қалды.

Әзеке, мені көлгірсіп мақтап отыр деп қалмаңыз. Осындайда көрініп тұрған шындықты айтпасақ, оны қай жерде айтуымыз керек?!

Өзіңіздің қаламдас құрдасыңыз ҚАПАН.

4.07.2003 ж

.

P.S. Менде жоқ кейбір кітаптарыңызға құрдастық, қаламдастық, замандастық пікір білдірген қолтаңбаларыңыз үшін Сізге, Әзеке, мың да бір алғыс!

17

Кеңес ЮСУПОВ,

жазушы, Астана қаласы.

Ардақты Әз аға!

Мен осы хатты үлкен қиналыс үстінде жазып отырмын. Абзал апамыз дүниеден озғаннан бері бір барып қайтуым керек еді. Дәм тартпады, жол түспеді. Қамқоршы анамыздай болған адамға алыс жандардай жеделхат жолдап жатуды, шынын айтсам, өзіме мін санадым.

Қыр қына дейін бір барып қайтармын деп те ойлаған едім. Мұның да реті келмеді. Демалысымды мына өзіңізге жіберіп отырған кітапты жазуға арнап, қыста алып қойған едім. Содан кейінгі кезде қызмет бабы мүлде мұрша бермеді.

Несін айтасыз, тек мешітке барып, арнайы құран оқытуға жарадым. Күні бүгінге дейін рухын еске алып, іштей білетін дұғамды арнап жүремін. Апамыздың асыл бейнесі менің әрқашан жадымда. Ол кісі қамқор Ана, дана адам еді. Жаны жәннатта болғай.

Аға! Мына екі кітабымды жолдап отырмын. Бірі бұған дейін жазылған, бұрын баспа бетін көрген, кейбірі көрмеген дүниелер. Соңғысы қазіргі атқарып жүрген қызметіме байланысты жинақталған дүниелер, бұлардың кейбірі "Егемен Қазақстан" газетінде осы жазда жарық көрген еді.

Уақытында бара алмаған соң, амал не, мынау кішкене соманы алдағы жабдығына, ораза -айт тұсы ғой, аты мына жұмсалсын деген ниетіммен жіберіп отырмын.

Өзіңізге, балаларға амандық, жақсылық тілеймін.

Терең құрмет сезіммен ініңіз КЕҢЕС.

Үкіметтік жеделхат

Қадірлі Әзеке!

Сізді шығып отырған асуыңыз — сексен жасқа толуыңызбен шын жүректен құттықтаймын.

Сіз қашанда адалдықты, ізгілікті, достықты, имандылықты шығармаңызға арқау еткен шын мәнінде халықтың сүйікті жазушысысыз. Қалың оқырманға махаббат жыршысы аталған қадірлі қаламгерсіз. Бір ғана "Махаббат, қызық мол жылдарыңыз" қай ұрпақтың болсын көңілін толқытып, жүрегін тебірентер өміршең шығарма. Кеше ғана басына ақ күмбезін Өзіңіз орнатқан Халима апаймен өткен Қозы мен Баяндай тұмырыңыз бүгінгі ұрпаққа өнеге, жастарға аңыз етер бөлек жыр.

Қадірлі Әзеке!

Әрдайым күйлі-қуатты болыңыз.

Бала-шағаңызға амандық, береке-бірлік тілеймін.

Құрметпен, Мұхтар ҚҰЛ-МҰХАММ.ЕД,

Қазақстан Республикасының

Мәдениет, ақпарат және қоғамдық

келісім министрі.

19

Жеделхат

Аягөзден. ШҚО. 15.12.2002 ж.

Алматы. Қазақстанның халық жазушысы Ә. Нұршайықовқа.

Аягөз ауданы тұрғындары атынан еліміздің Тәуелсіздік күнімен және 80 жасқа толуыңызбен шын жүректен құттықтаймын. Әрдайым деніңіз сау болып, отбасында қуаныш пен бақытқа кенеле беруіңізге тілектеспін.

Қазіргі қазақ әдебиетіндегі аса көрнекті тұлғалардың бірі Сіздің қаламыңыздан туған шығармалар оқырман қауымын, әсіресе, жастарды отаншылдыққа, туған жерге сүйіспеншілікке, махаббат пен өзара сыйластыққа, ізгілік рухына тәрбиелеп келе жатқанын жақсы білеміз. Бұл тұрғыдан алғанда "Ақиқат пен аңыз" роман-диалогынан бастап, "Махаббат, қызық мол жылдар" және басқа роман, повестеріңіз, әңгімелеріңіз, публицистикалық туындыларыңыз осының жарқын дәлелі болып табылады. Әр шығармаңызды асыға күтіп, әрбір туындыңызды тағатсыздана тосатын Аягөздік оқырмандарыңыз үстіміздегі жылы республикалық "Жұлдыз" журналында жарияланған өмірлік жарыңыз Халима апай жөніндегі повесіңіз бен тебірене танысса, таяуда ғана облыстық "Дидар" газетінде басылған "Баян сұлуға арналған монолог" атты "Қозы көрпеш — Баян сұлу" эпосының 1500 жылдық тойында айтуға әзірлеген лебізіңіз жұртшылықты ерекше сезімге бөледі. Бұл туындылар Сіздің биік парасатыңыз бен аса зор адамгершілігіңізді, сүйікті жарға деген адал махаббаттарыңызды тағы бір мәрте көрсетіп отыр.

Сексеннің сеңгіріне сергек сеніммен аттап отырған Сіздің қадамыңызға гүл бітсін, ұзақ ғұмыр жасаңыз.

Құрметпен Аягөз ауданының әкімі Марат ӘКІРӘМОВ.

20

Президент халық жазушысымен хат алысты

Қазақстанның халық жазушысы Әзілхан Нұршайықов Қазақстан Республикасының президенті Нұрсұлтан Әбішұлы Назарбаевқа төмендегідей хат жолдаған еді.

Қымбатты Нұреке!

Сізге алғыс хат жазамын деп жүріп, ол ойымды орындай алмай, қатты сырқаттанып, ұзақ уақыт ауруханада жатып қалдым. Өзіңізге ризашылығымды білдіре алмай кетемін бе деп қорқып едім. Ауруханадан шығып, кеше ғана үйге келдім. Бүгін өзіңізге хат жазуға шамам келетініне қуаныштымын.

Айтайын дегенім: осы жылдың бас жағында Өзіңізге хат жазып, қайтыс болған әйелімнің басына күмбез көтеруге қаражатым жетпей қысылғандықтан, биылғы 2002 жылға тиісті 180 мың теңге президенттік стипендиямды жыл аяғына қаратпай, ертерек бергізуіңізді өтінген едім. Сіз: ол кісінің стипендиясына тимеңдер, сол мөлшерде көмек көрсетіңдер деп нұсқау берген екенсіз. Сіздің сол нұсқауыңыз бойынша 160 мың теңге алдым. Өзіңізді сол жәрдеміңіздің және басқа да жолдастардың ұлттық дәстүр бойынша көрсеткен көмегімен (ақын інілерім Олжас Сүлейменов — 300 доллар, Мұхтар Шаханов — 100 доллар, бейтаныс оқырмандарым — Мұхтар Құл-Мұхаммед — 270 мың теңге (1760 доллар), Нұртай Сабильянов ол жігітті Өзіңіз білесіз: 2001 жылы 29-желтоқсанда Алматы зиялы қауымымен кездескеніңіз де мен Сізге бата беріп, өз кітабыммен бірге ол жігіттің кітабын сыйлағанмын 1250 доллар, тағы басқа ағайын туыстар 500-5000 теңгеден қосты. Ешкімнен бір тиын сұратыным жоқ, өздері әкеп берді) "Кеңсай-2" зиратына жайғасқан жеңгеңізді басына сонау Маңғыстаудан ракушка алдырып, ақ күмбез орнаттым. Соған өте қуаныштымын. Менің басыма түскен осынау ауыр жатпайда 160 мың теңге ақша жіберіп, көмек көрсеткеніңізге мың мәрте алғыс айтамын.

Күмбезіміздің (өзім де соған жайғасамын ғой кейін) сырты бітті. Енді ішкі жұмыстары ғана қалды. Амандық болса оны жеңгеңіздің екінші жылды асына дейін бітіремін ғой бірдеңе етіп. Жеңгеңізді жоқтаудай – ақ жоқтап келемін. Айырылғаныма жылдан асса да әлі күнге дейін көзімнің жасы тиыл тан жоқ.

Енді менің Сізге айтар ешқандай арыз, өтініш, бұйымтайым жоқ.

Жалғыз ғана ТІЛЕГІМ бар:

— Аман болыңыз!

— Абыройлы болыңыз!

Зор құрметпен

ардагер ағаңыз Әзілхан НҰРШАЙЫҚОВ

Президент Н.Ә. Назарбаев халық, жазушысының осы хатына төмендегідей жауап жолдады.

21

Құрметті Әз аға!

Халима жеңгеміз марқұмның басын қарайтқан ниетіңізге ықылас танытып, шамалы шапағатымды тигізгеніме үлкен ықыласыңызды айтып хат жазыпсыз. Көп рахмет!

Ниетіңізді орындап шытыпсыз, қайырлы болсын! жұртшылықпен естіп, басылымдардан байқап жүрмін, жеңгеміз осындай әсем күмбез орнатуға әбден лайықты жан екен. Мүмкіндік тапсам, бүгінде көпшіліктің қолынан түспей жүрген "Халима" атты хикаятыңызды мен де оқып шықпақпын. екеуіңіздің жан толқытарлық сыйластықтарыңыз кейінгі жастарымызға жақсы үлгі-өнеге деп ойлаймын.

Осы ықылас-ниетіңіздің бәріне жеңгеміз әруағы риза болар. Енді қайраттаныңыз, күтініңіз, ауырмауды ойлаңыз. сау-саламат болыңыз!

Құрметті Әзеке! Тәуелсіздігіміздің бірінші күнінен бастап, ағалық, жүрегіңізбен, адал пейіліңізбен барша істерімді қолдап келесіз. Ақжүректен шыққан батаңызды алып жүрмін. Зор рахмет! Туған елімізге қызмет етіп, аман-сау жүре беруіңізге тілектеспін!

Нұрсұлтан НАЗАРБАЕВ

Жазушы жауап хат жазғаны үшін Президентке шын жүректен ризалық білдіріп, Өзі оқуға ниет еткен "Халима. Мәңгілік махаббат жырын" ("Жұлдыз", 3, 2002) автограф жазып, Нұрсұлтан Әбішұлына жіберді.

Президент пен жазушының өзара хат алысуы бірінші рет емес. Ол хаттар екі жақта да сақтаулы тұр.

22

Жұмабек ОРЫНБАЕВ,

Жамбыл облысы

Ар алдында көрмеген жаза басып

I

Мен зейнеткермін. Бұрын комсомол, партия, кеңес, мәслихат жүйесінде ұзақ жылдар қызметте болдым. Сол кезеңнің бәрінде бұрынғы "Лениншіл жас", бүгінгі "Жас алаш" газетін үзбей алып келемін. Сол өмір серіктей болған "Жас алаштың" 29-тамыздаты санында "Берік махаббаттың белгісіндей" деген атпен жарияланған Қазақстанның халық жазушысы Әзілхан Нұршайықовтың жан жары, әдеби серігі Халима Қалиәкпар қызына арнап ескерткіш - күмбез орнатқан жөніндегі мақала маған үлкен әсер етті, өткен бір кезеңдерде Әз атамен, Халима жеңгемен кездесулер ойға оралды.

Әзекеңе Халима жеңгейдің бақилығы ауыр тигенін жанымызбен сезіндік. Әзекең мен Халима Қалиәкпарқызы отбасында талай рет болдық.

Халекең қарапайымдылығымен үлкенге де, кішіге де ізетті, ашық, жарқындылығы мен, салихалы сабырлығымен ерекшеленетін. Халима жеңгейдің әрбір сөзін қалт жібермей тыңдауға тырысатынмын. Ол кісінің бауырмалдылығы, кімге де болса жақсылық жасауға ұмтылатын үлгі тұтар қасиеттері мол еді. Халекең өз анам Тынышты бала кейіпті ізгілігімен, тіпті шүйкедей болса да шымырлығымен, әрі өткірлігімен де есімде сақталатын болар.

Халекең осы замандағы үлгі етер аналардың жарын жанындай күтетін, отбасының берекесін, ынтымағын көздің қарашығындай сақтайтындардың бірі. Осындайда "Жанашыр әйел жарын күтеді, жарымес әйел жанын күтеді" деген халық даналығы ойға оралады. Иә, Халекең ерекше жан еді.

Әзекең жан серігіне белгі орнатып, заманға, адамға үлгі боларлық, тәлімді қадам жасады. Ақ шағаладай еңселі көз тартар сырты да, іші де "ХАЛИМА" деп сыр шертіп тұрған Күмбез Әзекең әулетіне, қала берді барша жанға алдымызға ол дүние бар, ойлан, сыйлас, бір-біріне қадірлі бола біліңдер деп тұратындай.

Әзекең Халима Қалиәкпарқызы дүниеден озғаннан кейін "Ақжүніс" телехабарында отбасындағы әйел, жардың орны туралы толғана айтқанын көріп тыңдадық. Бақытты, ұстамды, үлгілі отбасындағы осы әңгіме кімге де болса әсерлі шығар. Отбасының шырқын бұзып, отбасында сыйласпай қинасып дүрдараз болып, тіпті ажырасып жүргендерге, араққа салынған еркектерге, әйелдерге ой тудыратын шытар.

Халекеңнің келбеті еске түсіп, Әзекеннің мөлдір махаббатына тәнті болғанда мына бір шумақ, ойға оралды:

Биікте тұр ғажайып Халима жеңгей мазары,

Ел есінде болады ол, мәңгі өткенмен "базары".

Махаббаттың, сыйластықтың құдіретін баяндап,

Әз Ағаның әлі алда жүректен жыр жазары.

Әдебиет әлемін дүр еткізе, оқырмандар қолдан колға тигізбей толғаныспен оқыған "Махаббат, қызық мол жылдарды" жырлаған Әзекең отбасында да махаббатты жалғастырып, махаббат жөніндегі аңыздарды өз отбасы арқылы ақиқатқа жеткізді.

Халық жазушысы Әзекең, мемлекеттік сыйлықтың иегері Әзекең үнемі халықтың ортасында. Жамбыл облысының 40 пайызын алып жатқан Мойынқұм ауданында болған кездерінде осы аймақтың барлық аумағында болды: Ақбақай кен орынының шахтасына түсті, Сарыарқаға жайлауға беттеген малшынар көшімен бірге болып, жауын-шашын, қар аралас кезеңде олардың қиыншылықтарын көзбен керді, сексеуілді құмды (мал қыстауларын) аралады. Бәрінде еңбек адамдарымен кездесулер өткізді.

Иса Байзақов жырлаған "Құралай сұлу" поэмасының оқиғасы болған Шу өзенінің төменгі ағысындағы Кіші Қамқалы көлін керіп жырдағы оқиғаларды сабақтады. Қол жаттауларында отырған ата шопанның отбасында ері мен әйелінің Шекспирдің Отелос пен Дездемонаның монологтарын жатқа орындағанын тыңдап, сонау түкпір - түкпірдегі еңбек адамдарының сондай кесек шығармадан хабардар екеніне қуанғаны есімде. Әзекең сонау Португалияда өткен СССР мәдениет күндеріне қатысып өнер көрсеткен ауданның "Мойынқұм" фольклорлық, ән-би ансамблінің өнерін қызықтады. Асықпайтын, аптықпайтын, қарапайым адамдармен терезесі тең сөйлесетін Әзекең мойынқұмдықтардың құрметті қонағы болды.

Сол кездегі аудан басшысы Айтбай Назарбековпен, екі мәрте Енбек Ері Жазылбек Қуанышбаев пен, көптеген аудан азаматтарымен үзбей хабарласып тұрды.

Бұл күнде 80-ді алқымдаған, қадірменді ақсақалымыз Әзекеңе мықты денсаулық, ұзақ ғұмыр, оқырмандарын жаңа шығармаларымен қуанта берсін деген тілектеспін.

Менің мекен-жайым: 485320, Төле би ауылы,

Сейфуллин көшесі, 43-2,

Шу ауданы, Жамбыл облысы.

3.10.2002 ж.

II

Сәлеметсіз бе, Әзаға!

Өзіңізбен Мойынқұмда бірге өткізген күндер қаншалықты қадірлі екенін уақыт көрсетіп отыр. Биыл мен де 68 жасты алқымдап отырмын.

Халима жеңгейдің жарқын жүзі, инабаттылығы, қарапайымдылығы, кішіпейілділігі жөнінде үйімізде жиі еске алып жүрміз. Аналарды, сүйген жарды жырлағанда кездестіретін Ана, Жар, Халимадай - ақ болар.

Менде газет қиындыларын жинап жүру әдеті бар. Сіздің Халекең мазары, оның алдында тұрған Өзіңіздің бейне суреттеріңіз соның бірі. Оған үңілеміз де, сол күндер еске түсіп, шүйіркелесеміз, әңгіме қозғаймыз.

Әз аға, сізге Құдай қуат берсін! Ұзақ ғұмыр сүріңіз, ортамызда нағыз үлгі тұтатын, ұқсап бататын Әз атасыз. Көптен көп жазбаларыңызды оқитын болайық.

Жазыңыз, Әзеке, жазыңыз.

Біз, Шәкең - Шәйкүл екеуміз өміріміздің зейнеткер деген жалғасын "құдайға шүкір!" деп өткізіп жатырмыз. Құдайға шүкіршілік!

Сәлеммен, ініңіз Жұмабек, қарындасыңыз,

әрі келініңіз Шәйкүл

27-қараш. 2002 ж.

23

Айбек САПЫШЕВ,

ақын.

Әзілхан аға!

Өлеңдеріңізді "Халимаға хатты" түгелдей оқып шықтым. Шын жүректен толғаныстан туған ойлар, асыл жарға деген шексіз махаббатыңыз бірден баурап, аңсарлы хаттардың көркемдік дәрежесіне мойын да бұрғызбады. Тіпті оған көңіл аудармадым да. Сіздің жүрек сөзіңізді естіп ерекше толқу үстінде болдым. Махаббат жырының мәңгілік екенін тағы бір сезініп, дүниедегі ең асыл қасиетті арта адалдықпен, жарға сарқылмас махаббатпен сақтай білген адамдардың асыл бейнесін көрдім. Ұрпаққа үлгі, ұланға мұра болар бұл жазбаларыңызды "ақ өлең" деп жіліктемей-ақ қоялық деген ойға келдім. Осы қалпында іші нұрланып тұрған жырларды дауыс мәнеріне де терең ой салып оқылатындай етіп, "Халимаға хат" деген атпен, аздап өңдеп, көпшілікке ұсынуға болар деп түйдім.

Ініңіз Айбек Сапышев Семей қаласы.

14-қыркүйек. 2003 жыл.

Үй-жай: Семей қаласы

Семенов-Тян-Шянь көшесі, 16

. Үй телефоны: 62-78-79

Жұмыс телефоны: 62-38-81

24

Гүлбаршын БАЙТОҒАЕВА-БАЗАРБАЕВА,

Алматы қаласы.

Құрметті Әзеке аға!

Мен бұл кішкене хатты Сіздің маған жолдаған "Махаббат, қызық мол жылдар" деген кітабыңызды қайтадан оқығанда оның басындағы Халиманың артында қалып бара жатқан жандарға арнаған сөздерін және Сізге, бала-шағасына деген мейірімі мен ризашылығына толы, даналық ақтық сөздерін оқығанда, әсіресе, Сіздің Халимадай жарыңыздан айырылған кезде жазған "Мәңгілік махаббат жыры" деген шағын дүниеңізді қайта-қайта оқып,көп толғанып отырып, бұл жұртты толғандырмай қоймайтын дүниелерді оқыған мен сияқты көп оқушыларыңыздың бірі ретінде жазып отырмын бұл хатты.

Сүйікті жарыңыз Халима туралы "Мәңгілік махаббат жыры" деген тамаша (он бірінші беттегі) "Он екінші" сөзіңізді қайта-қайта оқығанда, әрі өте тан қалдым, әрі сіздің жарыңыз туралы сондай керемет сөздер айта алғаныңызға шексіз риза болдым!

"Бірінші" сөздің аяғында.оның өзге үлкен қызметтерін айтып жеткізу үшін жеке бір кітап жазу қажет" депсіз, ол дұрыс. Ол үлкен кітап жазылып та жатқан шытар. Халима сияқты Сізге сүйікті жар, балаларына, немерелеріне, сүйікті ана, әже, апа болған және өзінің тұлғалық, сирек қасиеттерімен басқаларға да қадірлі, үлгілі болып өткен дана Адам туралы, әрине, тағы да айтыла беру керек. себебі, оның тұлғасы, өмір-тіршілігі кейінгілерге өнеге - үлгі бола беруі керек!

Қаршадайынан жетім болын өскендіктен, Халима тым ерте есейген секілді. Әр нәрсенің түп-төркінің жастайынан пайымдап, жаман-жақсыны жастайынан айырын, өз өмірінде қолынан келгенше үлкенге де, кішіге де, жақынға да, реті келсе, жатқа да жақсылығын аямай, жарқын сәулесін шашын, өте жатымды, сыйлы болын өткен, өмірде сирек кездесетін, ерен жан болған екен Халима.

Сіз "Сөзіңіздің" бір тұсында Халимаңызды өте зерек болды депсіз. "Зерек" деген сөзді мен табиғатынан жан-жақты талантты адам деп түсінемін. Мен сол сөздің мәнін өзім жас шағымда жетім қалып, қолына келген, аса бір инабатты да, дана адам болған, үлкен анамыз Болат шешемнен сұраған едім. Сонда ол кісі "Зерек" деген адамның өзімен бірге жаратылатын қасиет ақыл деп түсіндірді. Сосын ол кісі адамға оқу ақыл қоспайды, білім ғана қосады дейтін. Білім деген сырттан келетін нәрсе, ол адамда болуы да мүмкін, болмауы да мүмкін, ал ақыл адамның өзімен бірге келеді дейтін. Сондықтан, мен зерек болған Халиманың өте ақылды да, талантты адам болғанына, оның өзіңіз айтқандай "сом алтын" болғанына тәнті болдым.

Өзі хал үстінде жатып (ондай жағдай ешкімнің ойына келмейтін) емхананың бар коллективін, бірін қалдырмай, риза ететін жақсы сөздерін жазып, ішіне әжептәуір ақша салдырған конверттер мен басқа да сый-сыяпатын көрсеткені және өзіне тиесілі асыл заттарды бұздырып, балаларына, немерелеріне, Сізге де алдын-ала өз атын жаздырып, ескерткішке алтын жүзік соқтыруы да Халиманың асқан ақылдылығы мен парасаттылығының куәсі екені сөзсіз.

Бірақ, Халима табиғатынан қанша жерден ақылды, асыл адам болғанымен, оған тағдыр Сіздей жарды кездестірмегенде, оның өзі айтқандай, мұндай бақытты, шуақты өмір сүре алар ма еді, алмас па еді?! "Алтынның қадірін зергер біледі", "Екі жақсы қосылса, күн туады ай менен" деген атадан келе жатқан сөздер бар ғой. Сіздің Халимаңыздың табиғатта сирек кездесетін сегіз қырлы, бір сырлы асыл болуы да Сіздей зергердің қолында өңделіп, қырлары жарқырап, ашылғаннан болу керек. Асыл емес, жай тасты қанша өңдесең де жарқырамас.

Сіз өзіңіздің "Бесінші сөзіңізде": "Махаббат үш түрлі болады: 1. Бала махаббат, 2. Шала махаббат, 3. Мәңгілік махаббат" деп жазып, өзіңіздің махаббатыңызды мәңгілік махаббатқа жатқызып, оны дәлелдеп шытыпсыз. Шынында да, Сіздердің махаббаттарыңыз мәңгілік махаббат екені сөзсіз.

Дегенмен, меніңше, ер адам махаббаттың сәулетшісі болғанымен, оны өмірлік ұстап туратын тұтқасы да, ұйытқысы да дана әйел баласы болатын сияқты. Солай екеніне Халиманың "Махаббат, қызық мол жылдар" деген кітабыңыздың басында келтірілген, өзі өмірден өткеннен кейін, көңіл айтып келетін кісілерге бағыштап жазған, соларға тапсыр деген сөзінде өзінің өмірі туралы (қалай жетім қалып, қайда өсіп, қайда оқып, есейіп, қызмет жасағаны жайында) айта келіп, Сізбен қосылғаннан кейін: "Одан кейінгі өмірімді жан жарыма арнадым" деген ғажап сөздерді оқығаннан кейін менің көзім әбден жетті.

Біздің әйелдер мен ерлерді теңеген заманда, әйелдер білім алып, мамандық меңгеріп, өз бетімен қызмет етуге мүмкіндік алған уақытта, әйелдің әйелі, адамның адамы ғана өз еркімен бәрін тастап, үйге таңылып, қазан-ошақтың қасында отырады.

Халима өз ризашылығымен "жан жарыма көмекші болдым" десе де, сіз өзіңіз айтқандай, оның зеректігі мен жанжақты таланттығы, оның көп нәрседен хабардар біліктілігі Халиманың қазіргі уақыттағы ғылым-білім аясында көзге түсіп жүрген немесе мемлекеттік-қоғамдық жұмыстарда үздік көрініп жүрген әйелдердің қатарына көтерілері сөзсіз еді. Бірақ ол сол артықшылықтарының бәрін Сіздің жолыңызға құрбан етіп, Сізге көмекші болыпты.

Өзіңіз "Он екінші сөзде" айтқандай, Халима Сізге "жанынан жылу", "жүрегінен жыр" берген, "ойыңызды жалғап", "өрісіңізді кеңейткен" кемері қуанышқа толы, "ғажайып рухани жан дариясы бар" Сізге шексіз берілген жан болған екен. Өзіңіз айтқандай, "Халима менің созсам қолымды, ойласам ойымды ұзартушы еді, ақылыма ақыл, абыройыма абырой қосатын еді" деп. Қандай керемет сөздер?! Қандай шексіз махаббат пен керемет рухани биіктік, ажырамас бірлік?!

На такое самопожертвование и "подвиг" способна не каждая женщина!

(Мына орыс тілі менің 40 жыл бойы мұғалім болғандағы "жұмысшы" тілім болғандықтан, сол тілде сөз айту да, жазу да маған оңайырақ. Кешіріңіз!)

Вы, Азеке, счастливый человек, как Вы сами признаетесь! Вы прожили красивую жизнь с любимой и любящей женщиной. Вы верно называете ее "золотом-самородком". Она и уходила из этой жизни со словами любви и благодарности к Вам, к своим детям и внукам, даже ко всем, кто лечил ее, заботился о ней или просто хорошо относился к ней. Она не забыла никого одарить заранее заказанными, заготовленными памятными подарками. И на такие поступки не каждый способен!

Ваша Халима была редким, незаурядным человеком, посетившим этот мир, чтобы сделать счастливым Вас!

И, Вы глубокопочитаемый, Азеке, оказались на высоте, увековечив свою Халиму и построив ей белокаменный Мавзолей на Коктобе (наподобие мавзолею легендарных Козы Корпеш и Баян сулу в Аягузе, что интересно: Ваша Халима, оттуда родом), который будет стоять вечно, как символ всепобеждающей, вечной любви!

С глубоким уважением к Вам!

Гульбаршын Байтугаева-Базарбаева 10.05.2004 г.

25

Бәрімізге үлгі-өнеге

Өткен жылы"Семей таңы"газетінің бірнеше санында жарық көрген белгілі жазушы Әзілхан Нұршайықовтың жан жары Халимаға арналған естелігін оқып, үлкен ойға қалдым. Ерінің халқы үшін қызмет еткен ел азаматы болып қалыптасуына бар ғұмырын арнаған аяулы ана бейнесі бүгінгі қыз-келіншектерге үлгі-өнеге десем, артық айтқан болмас. Өйткені естелікте көрсетілгендей, Әзілхан атамен тек қуанышта ғана емес, қиын-қыстау кезенді қайыспай көтере білген Халима апайдың қажырлылығы, Құдай қосқан қосағына деген қамқорлығы естелікті оқыған әрбір жанды тебірентпей қоймайды.

Олай деуімнің себебі де жоқ емес. Өйткені қыздарымыз бен келіншектеріміз қалталы, маң сабы биік жігіт-желендерге құмар-ақ Ақшаларына қызыққан бойжеткендеріміз олардың жан дүниелеріне терең бойлап, өмірлік серік болсам деп ойламайды. Сондықтан азаматтардың басына күн туа қалса, оларды тағдыр тәлкегіне тастап, айналып кететіндері қаншама десеңізші. Осының салдарынан қаншама бала жетім қалып, қаншама еркек ертеңінен күдер үзіп арақтың соңына түсті. Бір сәттік байлыққа бой алғызбай, қолда барға қанағат тұтып, барды бөле жегенге не жетсін. Әрбір болашақ ана атаның жары, арқа сүйері бола білген, ата салтын берік ұстаған Халима апайдай бола білуге ұмтылса, нұр үстіне нұр болар еді. Әзілхан Нұршайықов атамыздың "Халимасын" оқыған әр қазақ қызы менің пікіріме ортақтаса алатынына кәміл сенемін.

Ә. Садықов

Семей қаласы.

("Семей таңы", 7(1780), 13 ақпан, 2004ж.)

26

Қымбатты Әзілхан аға!

"Халимаға хатты" бірден сүйсіне оқып шықтым. Айтары анық, бояуы қанық, тұлғасы бөлек туынды екен. Құттықтаймын!

Ақынның "меніне" оқушы ортақтасса, авторға онан артық қуаныш бар ма?! Сіздің "меніңіз" көптің көзайымына айналғалы тұр!

Бұл шуақты да, қуатты, айтары мол, тәрбиелік мәні зор аса бағалы еңбек.

Тек Президентке хатты бұл жерге кірістірмесе де болады. Асығыс жаздым. Толық пікірді ауызша айтармын. (Мына бала күтіп қалмасын деп).

Өзіңіздің саулығыңыз бен амандық, абыройыңызды бір Алладан тілеуші

Сәбит бауырыңыз ДОСАНОВ.

13.01.2005.

ІІІ ТАРАУ





ЛЕБІЗДЕР

(2001 жылы 4-қыркүйекте Халиманың қырқын өткізгенде сөйлегендердің диктофонға жазылып алынған сөздерінен үзінділер)

Мұхтар АЙТҚАЗИН,

медицина ғылымының кандидаты, дәрігер

Әз ағаңның жан жары, біздің апамыз, қазақ елінің анасындай болған адамның бірі Халима тәтеміздің қайтыс болғанына бүгін қырық күн толды. Өмірден өткен адамды дүркін-дүркін еске алу жетісіне, қырқына, жылына жиналу ата салтымыз. Бүгін сол дәстүр бойынша Әз ағаңның дастарқанында бас қосып отырмыз.

Ру жағынан келгенде біз Халима апаймен туыс боп келеміз. Халима апаның арғы атасы Қарахан батыр, бергі атасы Өзбақан да, сол сияқты біздің арғы атамыз Ақтайлақ би де, Байғара би де Сыбанның Шектібай деген руынан тарайды. Бұл рудың ата жұрты қазіргі Абай ауданындағы Құндызды Жүрекадыр деген жер. Сол жерде Қарахан бейіті деген ақ бейіт бар. Оның қасында Қарахан шілігі немесе Қызыл шілік деп аталатын қалың шілік бар. Сол шілікті оңтүстікке қарай кесіп өтсең, төбе басында Өзбақан ауылының орны бар. Бұл ауыл мен ақ бейіттің арасы жарты шақырым жер. Өзбақан Қараханның екінші ұлы болса керек, Өзбақанның ұлы Қалиәкпар Халима тәтеміздің әкесі.

Халима тәтемнің біздің апайымыз екенін кейін білдік. Алғашында "Махаббат, қызық мол жылдар" романын жазған белгілі жазушы Әзілхан ағамыздың жолдасы деп құрметтейтін едік. Артынан өз апамыз болып шықты. Оны білгеніміз былай болды.

Әзілхан ата бірнеше рет инфаркт боп ауырды. Мен бас дәрігер боп істейтін ауруханада емделді. Ылғи реанимация бөлімінде жатты. Сол кезде апай күндіз-түні реанимация бөлімінің есігі мен терезесін күзетеді екен. Тан атпай, сағат алтыда келіп, палата терезесіне жабысып, үңіліп ішке қараумен туратын болса керек. Дәміл-дәміл есік жаққа барып, дәрігерлерден Әз атаңның халін сұрайды.

Бір күні реанимация бөлімінің меңгерушісі Марат Әбдірахманов келіп, маған осы жайды айтты:

— Апайды аядым. Аяғандықтан реанимация бөліміне бөтен ешкімді кіргізуге болмаса да, ол кісіні бір рет палатаға кіргіздім. Бірақ, ол кісі сонда да үйіне қайтпады. Терезе батып, Әзілхан ағайға телміріп қараумен болды. Мұндай оқиға бұрын ешқашан болған жоқ еді, — деді дәрігер.

Бұл хабарды естіп, мен де қатты толқыдым. Содан кейін ақылдасып, реанимация бөлімінің бір палатасын Әз ағаң екеуіне босатып бердік. Апай Әз атанды күні-түні күтумен болды. Медбикеден кем қызмет еткен жоқ. Сөйтіп, бәріміз Әз атанды жазып ауруханадан шығардық. Апай жолдасын өзі қолтықтап, үйіне алып кетті.

Осы оқиғадан кейін Халима тәтейдің өз апайым екенін білдім. Ол кісі жетім балалар үйінде өсіп, бой жетіпті. Соғысқа қатысыпты. Артынан Әзілхан ағамызға қосылыпты.

Апамыз келмеске аттанып кеткенімен, Әз атаң ортамызда. Соған шүкіршілік етеміз. Әз атаңның балаларымен бірлесіп, ұзақ өмір сүруін тілейміз. Бүгін апайды еске алып отырмыз.

Топырағың торқа болсын, Халима aпa!

* * *

Асылхан ӨМІРЗАҚҰЛЫ,

қажы, молда

Қадірменді Әзекеңнің, Халима апамыздың дос-туыстары! Біріншіден, осы дастарқан басына жиналып отырған бәріңіздің аман-сау болып, қадамдарыңызға гүл бітіп, бәріңізге Алланың рахметы жаусын деп тілеймін. Екіншіден, өмір деген өткінші. Бүгін бар адам ертең жоқ. Сондықтан осы қысқа өмірде адамдардың бір-бірін сыйлап өтуі парыз. Бәріміз бір-бірімізді қадірлеп өтейік деймін.

Халима апайды мен де көрдім. Иман жүзді бетінен адамгершілік нұры төгіліп тұрғандай кісі еді. Мейірбан адам екені бірден аңғарылатын.

Апамызбен алдымен Мырзабек Дүйсенов марқұм ағамыздың үйінде кездестік. Қасында Әз ағаң бар. Мырзабек ағамыз бұл кісілердің досы екен. Екеуі де қатты қайғырып, марқұм ағамыздың өмірден өтіп кеткеніне өкініш білдірді.

Екінші рет бұл кісілердің жиені қайтыс болғанда бірге болдық. Бір-бірімізге тағы да ризашылық білдірдік.

Сол ризашылығының белгісі ретінде Халима апам: "Мен өмірден өткенде жаназамды Асылхан бауырыма шығартыңдар" деп Әзілхан ағамызға айтып кетіпті. Сол кісінің осы өсиетін орындап, енді құран бағыштауыма рұқсат етіңіздер.

Жаның жәннатта болсын Халима aпa!

* * *

Тұрсынбек КӘКІШЕВ,

жазушы, профессор, университет ұстазы

Әз ағаңның жаңағы оқыған сөздерінің бәрі рас, бәрі дұрыс, бәрі шын!

Әз ағандар Керекуден Алматыға қайта көшіп келгеннен бастап, біздің аяқ-табағымыз араласты. Тіпті, сонау, университетте оқып жүрген студент кезімізден басталған таныстығымыз тағы бар. Содан бері бір-бірімізді қадірлеп, құрметтеп келе жатқан ағайындармыз. Доспыз. Ал біздің достық туымызды жарқыратып көрсетуге Халима апамыз өте шебер болатын. Біз, Әз ағаң екеуміз әзілдесе береміз.

"Сіз менің апам арқылы ардақты адам болдыңыз. Әйтпесе айдалада қалатын едіңіз" — деген кездерім де болды, Әз атаңа. Онда Халима:

— Қой, бауырым, ондай сөзді айтпа! — деп мені тоқтатып тастайтын.

Ол Халима апамның қазақ әйелдердің күйеулерін құрметтейтін әдетімен айтыла салған сөз емес, алтын апамның

Әз ағаңа деген өмірі кіршік шалмаған мөлдір махаббатының биік парасатпен ұштасуының белгісіндей сезілетін.

Әз ағаң екеуміздің кейде шекісіп қалатын сәттеріміз де кездесетін. Жасыратын ештеңе жоқ. Адам болған соң адамның өз пікірі, ойы болады ғой. Сонымыз сәйкеспей қалатын. Сондайда біздің арамызды алшақтатпай, жағыстырып, табыстырып отыратын Халима апамыз еді. Әсіресе, мені інім деп, бауырым деп, қолтығымнан демейтін адам Халима апайым болатын. Сол кісіге сенетінмін.

Әрине, мынау қызу өмір қызық екен. Кеше мен топырақ сала алмадым. Келгеннен кейін естідім. Сол сенім Халима апайдың бұл дүниеден өткенін сездірмейтін сияқты. Көзіңмен көріп, топырақ салмағаннан кейін өлді деп ойлау қиын тәрізді. Сосын бір себебі ол кісі өте аяулы адам болғаннан кейін, қадірлі апамыз болғаннан кейін де қимайтын шығармыз. Сондықтан болар мен жаңа қырқына келе жатқанда да, үйде отырғанда да апамды өлді деп ойлай алмадым.

Әз аға, әлгінде Халима апам туралы айтқан естелігіңізде, Атыраудан келген тағы басқа жақтардан келген хаттарды оқып жатырсыз. Сізге Солтүстік Қазақстан облысының Қожаберген ауылынан, Сегіз серінің ауылынан, әсіресе, Сегіз серінің ұрпақтары отырған Әлімжан ауылындағы ақсақалдардан дұғай-дұғай сәлем әкелдім. Олардың сізге Халима апамның қайтыс болуына байланысты шын жүректен айтқан көңіл айтуларын жеткіземін. Олардың кейбіреулерінің осы сөзді сөйлесіп отырғанымызда көздеріне жас алған сәті бар. Бұған қоса айта кетейін. Сол жерде былтырғы Сәбеңнің — Сәбит Мұқановтың 100 жылдық тойында газеттерде, радиодан теледидардан сөз сөйлеген адамдарды да еске алды олар. Сол сияқты дүниеден өтіп кеткен адамдардың бәрін ел қадағалап отырады екен. Оның ішінде Сізге айрықша қам көңілмен көңіл білдіріп жатқан ағайындарымыз болды. Ол жақтың адамдарының сырты салқын болғанымен, іші жылы ғой. Сол жан жылуын, сізге деген сүйіспеншілігін олар айтып отырды. Қазақ даласының қай жерінде болмасын Сізге деген ықылас бар. Мен Мағжан ауданында да болдым. Ауданның әкімі Серік Тіленов деген жігіт сізді атап отыр. Ол кісінің жан жарынан айырылып қалғаны қиын болған екен деп, қабырғасы қайысқанын білдірді. Жүрген жерімнің бәрінде Сізге деген осындай сезімді көрдім. Менің Сізбен жақын екенімді жұрт білетін сияқты. Сіз бен Халиманы атай отырып, олар маған да көңіл айтқандай болды. Өйткені Халима апай сөз жоқ әйелдердің ішіндегі данасы, кемеңгері еді. Әйелдердің талайын көріп жүрміз ғой. Ал апамыз болса, олардан он рет өзгеше кісі еді. Қазақ ондай адамдарды көш ілгері деп атайды. Екеуміз бірігіп алып, Сізге жабылушы едік қой. Сіз — Ақбұзаудың, мен — Ақмоланың, Халима апам Абайдың, Абай ауданының түлегі екенімізді айтысып, әзілдесіп отыратын кездерміз болатын. Енді өмір осылай болғаннан кейін де бұл қалжыңымыз тиылмас, әзілдесіп отырармыз. Сол кезде Халима апамыз да қасымызда болар. Анау Халимадан қалған жүзігің құтты болсын, қайырлы болсын. Сыртқы көрінісімен алдап жүретін адамдар көп қой. Олар ертерек ойластырып алдын ала айтып қояды. Ал Сіз сияқты адамдар махаббатқа беріктігін енді ғана дәлелдеп жатыр. Халима апай туралы жаңағы айтқан сөздеріңізді естігенде жан тебіреніп отырды. Апамның анау өзіңізге, балаларына айтқан өсиетінің жаңалық екенін ұғып отырмыз. Сондықтан, осы отырған халықтың атынан, өзіміздің атымыздан айтарымыз, мықты болыңыз! Халима апамның өзі де айтып кетіпті ғой "Жылама!" деп. Жұрт көзінше жыламаңыз. Әлгі айтқаныңыздай оңаша қалып, күңіренуіңізге болады. Ол адамдық психологияға сияды. Апамыз бардағыдай жарқылдап, әзілдеп отырыңыз. Ол балаларыңызға да, басқаларымызға да, тіпті Өзіңізге де жеңіл болады. Сондықтан берік болыңыз. Сабырлы, салиқалы, әрі әзілқой қалпыңызда қалыңыз.

Ең соңында айтарым: жатқан жеріңіз жайлы болсын, Халима aпa! Керейден тумаса да, өзегі бір өз апам!

* * *

Асқар РАХМАТУЛЛИН,

бұрынғы 100-атқыштар бригадасының ардагері, полковник

Ардақты жолдастар!

Менің артдивизион командирі болғанымды жаңа Әзілхан ініміз айтып кетті. Мен тек қана бір пунктті айтайын деп тұрмын. Мен дивизион командирі болсам, бізде үш батарея болатұғын. Оның біреуі артта, қалған екеуі алда болды. Біздің 100-ші бригада көп елді пункттерді, жекелеген қалаларды жаудан азат етті. Молодой Туд, Невель, Великие Луки, Старая Выжевкат.б. елді мекенді жаудан босату ұрыстарында талай жігіттеріміз сол жерлерде қалып қойды. Жаумен ең қатты күрескен жеріміз Молодой Туд болды. Егерде 8-гвардиялық дивизия Волоколамск қаласының іргесінде жаудың 50 танкін жойған болса, біздің 100-бриғадаға қарсы 30 танк шықты. Біздің жігіттер жау танктерімен жақсы күресе білді, олардың 13 танкісін өртеп жіберді. Рымбек Байсейітов 3 танкті күйретті. Әзілхан Нұршайықов және басқа артиллеристеріміз бірнеше танктен құртты.

Бірақ, соғыс болғаннан кейін шығынсыз болмайды. Осы шайқастарда жоғалтқан жолдастарымызды ешқашан ұмытуымыз мүмкін емес. Әзілхан Нұршайықов пен Халима бәріміз жыл сайын Невель, Брестке барып, сол жерлерде қайтыс болған жолдастарымыздың топырағын сипап, қабірлеріне гүл қойып қайтып отырдық.

Сол сапарларда Әзілхан мен Халима екеуі біздің бұрынғы 100-бригаданың негізінде құрылған 1-атқыштар дивизиясының командирі генерал-майор Андрей Иософович Карпелюкпен ерекше дос болып кетті. Генерал Әзілхан мен Халиманы бізден бөліп алып, Киевтегі үйіне қонаққа шақырды. Әзілхан мен Халима екеуі Брест қаһарман қорғанының музейінде бір ай болып, өздеріне керекті материалдарын алып, Брест обкомының көмегімен біз соғысқан Белоруссия жерін аралап қайтқаннан кейін Киевке соғып, генералдың үйінде қонақта болды. Әскери атағы Әзілханнан әлдеқайда үлкен батальон, полк, артдивизион командирлерінің бірде-бірі генерал үйінің босағасын аттаған жоқ. Генерал бұл екі кіші командирді ерекше жақсы көрді. Әзілхан аға сержант болса, Халима сержант екеуі де кіші командир. Әзілхан зеңбірек командирі болса, Халима алғашында байланысшылар бөлімінің кейін әскери цензура қыздарының командирі болды. Мен ойлаймын, егер Халима алты шепте ұзақ болса, Мәншүк немесе Әлия сияқты Батыр қыздарымыздың бірі болатын еді. Халиманың патриоттығы, білімі, жігерлілігі сол дәрежеге жеткізуге тиіс болатын. Мұны біздің генералымыз Карпелюк те бағалай білді. Оған Карпелюктің: "Егер сіз біздің дивизияда болған болсаңыз, мен сізді Кеңестер Одағының Батыры ататын беруге ұсынар едім" деген сөзі дәлел. Бұл сөзді ол Брест іргесіндегі Старовыжевск қаласының басшылары жасаған қабылдау банкетінде айтты.

Киевте қонақ болып қайтқаннан кейін де генерал мен екі сержант арасындағы байланыс үзілген жоқ. Жыл сайын күзде, Алматының алмасы піскен кезде Халима тоқпақтай қызыл алмалардан Киевтегі генералдың үйіне сәлемдеме жіберіп отырды. Халиманың жарты пұттық посылка жәшігін көтеріп, поштаға келгенін бір жолы өз көзіммен көрдім.

Екі сержантқа генерал да қарыздар болып қалған жоқ. Үнемі хат жазып, сәлемдеме жіберіп отырды. Бір жолы Халимаға генералдан "Киев" деген тамаша үлкен альбом келді. Бір жолы генерал Әзілханға Украинаның ең қымбат коньягін жіберді. Ол коньякті Әзілхан ішіп қойған шығар. Ал "Киев" альбомы Әзілхан кітаптарының ең жоғарғы жағында құрметпен сақтаулы тұр. Солай ғой, Әзілхан?

— Дәл солай, Асеке! Так точно!

Ал, енді Невельге (Невель — Кеңес Одағының Батыры Мәншүк Мәметованың сүйегі жерленген Псков облысындағы қала) барғанымызды айтайын. Халима Невельге барар алдында өзінше дайындалыпты. Алдымен, Алматыдағы "Москва" дүкеніне барып, әрқайсысын 50 данадан Мәншүк пен Әлияның значоктарын сатып алыпты. Мәншүктің станокты пулемет қасында түрегеп тұрғаны, Әлияның снайперлік винтовканың оптикалық приборынан сығалап, жауды нысанаға алып тұрғаны бейнеленген значоктар шыққан сол кезде. Халима соларды арнайы сатып алып, Невельге барғанда Невель халқына, Новосокольникиге (Новосокольники сол облыстағы Кеңес Одағының Батыры Әлия Молдағұлова жерленген жер) барғанда сол жердің тұрғындарына үлестірді. Халима үлестірген сол сыйлыққа жергілікті адамдар орден алғандай қуанды. Ал сол значоктарды сатып алып, алып бару Халимадан басқа біздің ешқайсымыздың ойымызға келмепті.

Енді бір қызық әңгіме айтайын.

Невель қаласының орталығындағы үлкен алаңда полковник Әбілқайыр Баймолдин мен Мәншүк Мәметова қатар жерленген. Ағалы-қарындас болып, бірге жатыр.

Невельге келгеннен кейін бәріміз әскери зиратқа барып, өлген жауынгерлерге тауап еттік. Сонда Халима Мәншүктің құлпытасын құшақтап, көзінен жас моншақтатқанда бәрімізді қоса жылатты. Екі қабырғаға да гүл қойдық. Содан кейін Халима сумкасынан қызыл бұлдан тігілген кішкентай қалталар шығарды да, оның біріне Мәншүк қабырының қасынан, екіншісіне 100-бригаданың командирі болып жүргенде оққа ұшқан полковник Баймолдин Әбілқайырдың басынан топырақ алып, толтырып алды. Әлияның басына барғанымызда Халима сумкасынан тағы бір қызыл қалта шығарып, Әлия сүйегі жатқан жерден де топырақ алды.

— Айналайын, құрдасым-ай! — деп Халима Әлия ескерткішінің басында да қатты тебіренді.

Артынан сұрасақ Әлия да, Халима да 1925 жылы туған екен ғой. Бір сөздің ретінде:

— Халима, мына кішкентай қызыл дорбаларды қайдан алдың? — деп сұрадық біз.

Сөйтсек оларды Халима Алматыда өз қолымен тігіп әкелген екен.

— Неге қызыл матадан тіктің? Неге ақ немесе қара емес?—дедік.

— Адам қаны қызыл ғой. Сондықтан қызыл қалталар тігіп әкелдім, — деді Халима.

Біз Невельден қайтып келгеннен кейін Әзілхан теледидардан сөз сөйледі. Біздің Невель сапарымыз жайында көрермендерге баян етті. Сонда ол Әбілқайыр, Мәншүк, Әлия қабырларынан алынған қасиетті топырақ салынған қызыл қалталарды көрермендерге көрсетті. Ол әңгіменің халықтың көңілін босатқан бір тұсы осы болды. Бірақ, Әзілхан қасиетті топырақ салынған қызыл қалталарды кім тіккенін айтқан жоқ. Әйелі туралы айтып жатуды қолайсыз көрген болар. Енді бүгін мен айтып тұрмын.

Великие Луки, Невель, Брестке барғанымызда Халима тек қазақтардың ғана емес, солармен қатар жатқан жауынгерлердің бәрінің басынан бір-бір талдан қалампыр күлін қойды. Мен мұны Халима қарындасымның адал адамгершілігінің, биік парасатының бір белгісі деп есептеймін.

Сол жаққа жүрерімізде Халима менен рұқсат сұрады. Өйткені мен 100-атқыштар биригадасы мен 1-атқыштар дивизиясы ардагерлері кеңесінің төрағасы болатынмын.

— Асқар, ата, сіздерге ілесіп, менің де баруыма бола ма? — деді.

— Неге болмасын, жүр, айналайын, — дедім мен.

Сол сапарда Халиманың генералмен қатар тұрып, дивизия ардагерлерінің ортасында түскен суреттерін ала келген едім. Сол суреттерді бүгін, Халима қарындасымның қырқы күні, Әзілхан інімнің қолына тапсырамын.

Ең соңында айтарым: Халиманың адамгершілік асыл рухы өшпесін! — деймін.

Әумин!

* * *

Жаппар ӨМІРБЕКОВ,

ақын

Қадірлі ағайындар! Достар! Туыстар!

Бүгін қазақ халқының аяулы аналарының бірі, өзіміздің қадірлі Халиманың қырқына келіп отырмыз.

Мен ауруханада жатқандықтан бәрімізге қымбат Халиманың қойылған жеріне бара алмадым. Қолымнан топырақ сала алмадым. Оның есесіне бір палатада жатқан Есләм Зікібаев екеуміз Халиманың қайтыс болғанын ести сала қатты қайғырып, Әзілханға хат жаздық, көңіл айттық. Бұл достың қимас жарынан айырылғанына қоса қайғырғанымыз еді.

Әзілхан, сен жаңа ұзақ сөз сөйлеп, Халиманың барлық қасиеттерін айттың. Мен сенің бір сөзіңді қақас жібермей, тебірене тыңдадым. Неге десең, біз білетін Халиманы сенің бізден артық білетініңді білеміз. Бірақ, дәл осы жерде Халиманың қасиеттерін көңілдегідей жеткізіп, сипаттап берген уақытта мүлдем жаңарып сала берді, аруағыңнан айналайын, Халима! Сол тұрғыдан ризашылығын өзгелер айта жатар. Біз, Зәуреш екеуміз өз ойымызды білдіріп отырмыз.

Әзілхан мен Халима екеуі ылғи бірге жүретін. Жұп жазбайтын. Самолет, поезбен алыс сапарларға да бірге баратын. Көшеде де, азық-түлік дүкенінде де, ауруханада да қатар жүрген Халима мен Әзілхан екеуіне кездесіп қалатынбыз. Көшеде қолтықтасып бара жатқан екеуінің сыртынан қарап Зәуреш екеуміз оларға қызыға: "Біздің Қозы Көрпеш пен Баянмыз ғой!" — дейтінбіз. Сүйсініп, солай дейтінбіз.

Әзілхан, қазақта: "Артының жақсылығын берсін!" деген сөз бар. Ол бекер айтылмаған. "Артының жақсылығын берсін" деген үрім-бұтағы өркендей берсін, тіршілігі жалғаса берсін, мұрагерлері бола берсін, үрім-бұтағы сонау не заманға жетсін деген сөз ғой. Сол тілекті халықтан артық мен айта алмаймын. Артының жақсылығын берсін. Сен болатын болсаң, Әзілхан, Халиманың әрі өзі, әрі көзісің. Сені көрген уақытта оны да көргендей боламыз. Сен қара болғанмен, ішің дара ғой. Өзіңді бір көріп, сөйлесіп қалғанда қуанып қалатын жайымыз бар. Сондықтан тіршілігіңді сақта. Сен бізге керексің! Бізге ғана емес, бүкіл халқыңа керексің. Иншалла, дейміз.

Өзің алысқа кеткеніңмен, Әзілханың аман болсын, Халима! Біздің ортамызда жүре берсін! Сен оны қасыңа шақыруға асықпа!

* * *

Қабдеш ЖҰМАДІЛОВ,

Қазақстанның Халық жазушысы

Қадірлі Әзеке!

Халима апамыз туралы сөз айттыңыз. Маған бұл апай туралы жоқтау жырыңыз сияқты болып естілді. Ақын болсаңыз жоқтау жырын өлеңмен де айтуыңызға болар еді. Бірақ, Сіз қара сөзбен жырладыңыз. Соны көпшілікке айттыңыз. Шеріңізді тарқаттыңыз. Мұңыңызды шақтыңыз. Сіздің бізге шер тарқатқаныңыз керек. Сіздің бізге кеңіп қалғаныңыз керек. Басқаларымыз да айта жатармыз. Сол ішіңізді бір кеңітіп, халқыңызға мұң шаққаныңызды біз тыңдап отырдық.

Ал енді мен Халекең туралы не айтам? Ол кісінің қолынан талай рет дәм татып едім. Алдымен соны айтамын.

Мен Әзекеңді бұрыннан білемін ғой. Нақты білгенім алпыс сегізінші жылы бұрын Әзекең отырған үйге мен кірдім. Содан бері білемін. Оған міне 33 жыл болды.

Әсіресе, қатты араласқанымыз жетпісінші жылдардың ортасы. Атақты "Ақиқат пен аңыздың" жазылып, баспаға берілген кезі. Оның редакторлығына баспа мені тағайындады. Мен сондағы көп редакторлардың бірі болатынмын.

"Ақиқат пен аңызға" шабуыл жасаушылар көп болды. Әзекең екеуміз бір жақпыз, бүкіл баспа бір жақ. Айтысып-тартысамыз. Мен Әзекеңнің адвокатына айналдым. Сондай кездерде бірде жеңіп, бірде жеңіліп, аһылап-үһілеп, Желтоқсан көшесіндегі Әзекеңнің бұрынғы үйіне келеміз. Халима апайымыз бізді қарсы алады, жағдайымызды біледі. Сол кезде Халекең бізге сүйеу болды. Әзекеңнің ол кезде де жүрегі ауыратын. Сонда Халекең Әзекеңнін қатты қайғырмау жатын, ішіндегі зорлықтан көрген қорлығының неғұрлым тез тарқап кетуін ойлаушы еді. Әзеккеңнің үлкен сүйеніші Халима апай екеніне менің сол кезде көзім жеткен.

Сол күндердің суретін көз алдыма келтірейін. Біз өрт сөндіргендей болып, Әзекеңнің үйіне келетінбіз. Қып-қызыл өрттің ішінен шыққандай, әрі әлсіреген, әрі қатулы күйде болатынбыз.

Сондай күйде келгенімізде жеңгеміз жымия күліп, қарсы алатын. Ешқашан дауыс көтермейтін. Біздің сөзіміздің ұзын-ұрғасын тыңдай отырып, сабырлы күйде бас изейтін.

"Жолы болмасын, жолы болмағырлардың" деп ешкімді қарғап-сілемейтін. Шайымызды жасап, асымызды алдымызға қоятын. Сөйтіп бізді сабамызға түсіретін. Бізді арқамыздан қатып, сабырға шақыратын. Аятының ұшымен жүріп, қызмет ететін. Бөлмеге кірген, шыққан сайын Әзекеңді сөзімен аймалап, көзімен әлдидейтін. Жүрегі ауырып қалмаса екен деп бәйек болатын. Осы жүріс-тұрыс, қимыл-қозғалысымен Әзекен иығынан сипап қойып, кухняға барарда, қайта келгенде, жүгіріп жүріп Тайбурылды баққан Құртқадай болып қызмет ететін. Иесі жалынан сипаған тұлпардай болып, біз жуасып қалатынбыз.

Әйтпесе, ашулы келген күйеуін одан сайын шаптап, қиқу көтеріп: "өйту керек, бүйту керек ол иттерді!" деп, күйеуінің көңіліндегі сөніп келе жатқан шаланы қайта қоздырып, қайта үрлеп, үй ішінде өрт тұтатып отырса, онда не күйге душар болар едің! Не жағдайға ұшырар едің! Ондай әйелдер аз ба?

Ал, Халекең сом алтыннан құйылғандай сабырлы кісі еді. Әзекеңнің аяулы бапкері еді.

Егер біз Әзекеңді бүгін әдебиетте үлкен биіктерге шықты, үлкен нәтижеге жетті дейтін болсақ, сол еңбектің ішінде біздің Халима апайдың үлкен үлесі бар. Күйеулеріне, асық жарларына шын берілген әйелдер біздің қазақта аз емес қой, құдайға шүкір. Бірақ, ол екінің бірі де болмауы мүмкін. Жаңағы айтқандай, Халима апай Өзінің бүкіл өмірін күйеуіне, Әзекеңе арнаған адам. Өз басын мүлде ұмытқан адам деуге болады. Осы кісінің бүкіл тірлігіне, бүкіл өміріне өз басын арнаған және басқа тіршілігім бар деп ойламаған адам. Мен соны көріп едім.

Ал енді не айтамын?

Әзеке, жаңа айтыпсыз ғой, "Хорлан" деген ән шығармағанмен, "Халима" деген кітап жазатыныңызға көзім жетіп тұр. Жаңағы бізге оқығаныңыз сол кітаптың бір тарауы болуы да мүмкін: кіріспесі ме, басқасы ма, әйтеуір, соның бір бөлігі. Халыққа үлгі болатын, қазақ қыздарына үлгі болатын Халима апайдың қасиеттері көп. Соны жұрт оқитын болсын. Соны асықпай түсіріңіз. Халима апайдың қарызы сонда өтеледі деп ойлаймын.

Ал не айтамыз? Халима апайдың аманаты көп екен. Өзіңізден серт алыпты, уәде алыпты. Балалардың арасында жүре беру, ұзақ жүру туралы, соны орындаңыз. Балаларға әлі де әке керек, ата керек. Сіз сияқты сүйеніш, асқар тау керек. Балалардың ортасында жүре беріңіз, Әзеке.

Халима апайдың алдынан жарылқасын. Балалары бақытты болсын.

* * *

Нұрым САНСЫЗБАЕВ,

Ұлы Отан соғысының ардагері

Ал, ағайын, жолдастар!

Мен Сібірдің қазатымын. Фамилиям Сансызбаев, атым Нұрым. Қаржы министрлігінің, Госпланның ардагерімін. Ал енді мен Сібірдің қазағы болғандықтан "Пәленеке", "Түгенеке" дегенді азырақ қолданамын. Міне, Әзілхан, бұл кісімен менің таныс болғаным Рымбек Байсейітов арқылы. Рымбек Байсейітов деген қаржы министрі болған. 1951 жылы ол Семейден, мен Қызылордадан осы Алматыға көшіп келіп, көрші тұрдық. Бірге қызметтес болдық. Сол арқылы мына Әзілхан ағаларыңмен де таныстық. Үшеуіміз де түйедей құрдаспыз. Үшеуіміз де партия қатарына 1943 жылы өткен екенбіз. Рымбек досымыздың дүниеден кеткеніне биыл 10 жыл болды. Ал, мына Әзілхан құрдасты құрметтеп, 1991 жылы Халима екеуіне хат жазғаным бар.

Содан бір штрихты айта кетейін.

1976 жылы мен Госпланда істеп жүріп, Қызылорда облысына іссапарға бардым. Ар жағында Байқоңырға сота кеткім келді. Өйткені онда космодром бар. Ол жерді көру қызық қой. Мен кітапты жақсы көретін адаммын. Байқоңырда "Әскери кітаптар" деген дүкен бар екен. Соған бардым. Барсам, Чистяков деген генералдың "Служим отчизне" деген кітабы тұр екен. Соның төрт данасын сатып алдым. Оның біреуін Рымбек досыма бердім. Өйткені ол да майдангер. Әзілхан майдангер, бұл кісіге де бердім. Сонсоң бір данасын Әзілхан арқылы Бауыржанға бердім. Бұл да айта кетуге тұратын естелік жағдай ғой.

Ал енді біз соғыс ардагерлері біраз адамдар отырмыз. Соғыстың атын Сталинсіз айтқан — ол соғыс тарихы емес. Сталинсіз соғыс тарихы жоқ, 1941-1945 жылдардағы Сталинді атамай жазғандардың бәрін жалған деп есептеймін.

Ал енді Халимаға келсек, бұл кісіні біздің досымыз деуге болады. Ол кісі жайында Әзекеңнің өзі оқып берді. Бұл кітап шығатын болсын. Халыққа таратылатын болсын. Қазақстанда Әзекенді білмейтін адам аз. Басқа республикалардың да көзі ашық адамдары жақсы біледі.

Сосын бұл кісінің еңбекқорлығын айталық. Мына Қалмұхан ініміз Халимаға арнап, "Қазақ әдебиетіне" жазды. Содан кейін басқа да көп көңіл айтушылар болды. Содан кейін Әзекең солардың бәріне "Қазақ әдебиетінде" рақметін айтты. Сосын бұл кісінің еңбекқорлығы кеше Әлжаппар Әбішев ағамыз қайтыс болғанда да бұл кісі өз көңілін білдірді. Оның барлығы да бұл кісінің әркімге жанашыр екендігін көрсетеді. Жастар бағалай білмейді, ал бұл кісінің жазғандарының бәрі халық сүйіп оқитын еңбектер: "Портреты" кітабы, ерлікпен махаббат жөнінде жазғандары тағы басқа кітаптар. Сол еңбектер кезінде қайта басылуға тиісті. Соны оқып, кейінгі ұрпақ бағалай білетін болады.

Ал, Әзеке, мына Мақыш досыңыз айтып тұр, сіздің анау-мынау сырқаттарыңыздың бәрін Халима алып кетті деп есептейміз. Енді алдағы Жеңіс күндері, Тәуелсіздіктің он жылдығы сияқты күндерде Халима бәрімізге "Смирно!" деп команда береді. Сонда біз дік етіп тұра қалуымыз керек.

Халекең біздің есімізде мәңгі сақталады. Балаларыңыз, немерелеріңіз, шөберелеріңіз бәрі аман болсын!

***

Тұрсынхан ӘБДІРАХМАНОВА,

Қазақстанның халық жазушысы, ақын

Менің Әз ағаңның атын алғаш естігеніме 60 жылдай уақыт болды. Соғыс кезінде Баубек Бұлқышевтың шығармалары "Комсомольская правда" газетінде дүркін-дүркін басылып тұрды. Сол сияқты болып, Семей облыстық "Екпінді" газетінде Әзілхан Нұршайықов деген сержанттың майданнан жіберген өлеңдері, очерктері, әңгімелері жиі басылатын.

Бұл кісінің "Қыздарға сәлем" деген өлеңінің мына бір шумағы әлі күнге дейін есімде:

Қайран қыздар, сағындық, амал қанша,

Жас қартайдық көп өмір сүрген жанша.

Жараланған жүректі жақсартатын,

Дәрі жасап қойыңдар, біз барғанша, деген.

Әз ағаңның әскерден жазғандарын бүкіл Семей облысы, үлкені бар, кішісі бар, түгел оқитын. Оқығандар оқи алмағандарға айтып жататын. Естіген ел Әз ағаңның аман келуіне тілектестік білдіретін.

Мен ол кезде Семей облысының Абай ауданында комсомол комитетінің секретары едім. Жастарды ұйымдастырып, колхозшыларға ойын-сауық көрсетеміз. Сонда әр сауықтың бір нөмірі "Майданнан келген хат" деп аталатын. Сол нөмірде Әз ағаңның "Екпінді" газетінде басылған өлеңдері тақпақ ретінде айтылатын.

Ол кезде майдандағы жігіттерге елдегі қыз-келіншектердің хаттарын жазғызатынбыз. Танымайтын қыз, білмейтін келіншектер бейтаныс жауынгерге хат жолдап, жауды жеңіп келулеріне тілектестік білдіретін. Облыстық газетте хаты жарияланып, аяғында әдірістері көрсетілген (ол кезде полевая почта деп аталатын) жауынгерлерді қыз-келіншектерге бөліп, бекітіп беретінбіз.

— Сен бұл жігітке үзбей хат жазып тұр, — дейтінбіз.

Қыздар бір-бірінен "Сенің полевойыңнан хат бар ма? Не деп жазыпты?" — деп сұрасып жататын.

Жігіттерге хат жазуға ділмәр, сөзге шешен қыздарды бөлетінбіз. Сондай қыздардың бірі райсоветтің хатшысы

Әсима Сарыбаева болатын. Тобықтының қызы ғой, ділмәр болатын. Ақын сержант Нұршайықовты сол қызға меншіктеп бердік. Әсима Әз атаңа үзбей хат жазып тұрды. Әсимаға келген хаттан Әз ағаңның жазуын көрдік.

Сол Әз атаңның өзін менің соғыс біткеннен екі жыл кейін көруіме тура келді. Онда да, "жалт етті де, жоқ болды" дегендей, екі-үш сағат ішінде ғана.

Ол 1947 жылдың бас кезі болатын. Қазақ ССР Жоғарғы Советінің сайлауына әзірлік жүріп жатқан. Мен ол кезде Семей облысының Шар ауданында райкомның әйелдер бөлімінде қызмет істейтінмін. Біздің аудан сайлайтын депутатымыз Беленов деген кісі екен. Аты-жөнін ұмытып қалдым. Алматыдан келмек. Ішкі істер министрінің (сол кезде нарком делінетін) орынбасары болса керек.

Райком депутаттыққа кандидатпен кездесу өткізілетін жерлерге жауапты ұйымдастырушылар бөлді. Мені Суықбұлақ стансасының іргесіндегі Новотаубинко деген ауылға бөлді. Келдім, болашақ депутатқа көрсетілетін мәдени шараларды ұйымдастырдым. Сайлаушылармен кездесуден кейін кандидатқа концерт қойып, сауық көрсетуіміз керек.

Ол ауылдағы жеті жылдық мектептің директоры Сәки Бекбаева деген қыз екен. Сонымен сөйлесіп, концерт бағдарламасын жасап, қасымда көмекші болып жүретін бір мұғалім беруді сұрадым. Директор класта сабақ өткізіп жатқан Халима Өзбақанова деген мұғалімді шақыртты.

— Мәскеуден келген мұғалім қызымыз бар. Соны сізге қосып берейін, — деді директор.

"Мәскеуден келген" дегенге мен елең етіп қалдым. "Мәскеудің қызы мұнда неге жүреді? Орыс па, қазақ па?" деп ойладым. Сол сәтте директор кабинетінің есігі ашылып, орта бойлы, аққұба қыз кіріп келе жатты. Аятын одыраңдамай, жай басады, жүрісінің өзінен ілтипаттылық танылады. Аятын жай басқанда керенау аяқ емес, аққудың қанатымен су сызғанындай, сырғып қозғалатын әсем жүріс.

Жаныма жақындап, сәлемдескенде бетіне қайта қарадым. Беті жай аққұба ғана емес, аппақ таңдай екен. Екі көзі ботаның көзіндей жаудырап тұр. Жымия күлгені жан ерітерлік. Жігіт тұрғай, қыз ғашық болғандай періште екен. Ішімнен осылай ойладым.

Танысқаннан кейін шаруаға кірістік. Домбырашылар, әншілер, күйшілер жинадық гармонь да табылды. Өзім де әншімін ғой. Концерт ішінде мен де ән айтатын болдым. Сақадай сай, дайын тұрдық.

Бірнеше шанамен ақ қарды борандай бұрқыратып, қонақтар келді. Кандидатымыз дембелше келген сары орыс екен. Сайлаушылармен кездесуде орысша сөйледі. Қасында қағылездеу келген қара жігіт аудармашысы бар екен. Фамилиясын ести алмай қалдым. Кандидаттың сөзін көркемдей аударып, өлең оқығандай, түйдек-түйдегімен төгеді. Жұрт қайта-қайта қол соғады. Депутаттың өз сөзінен гөрі аудармашыға қол соғу көп болды. Концерт берілді, ән айтылды, кездесу аяқталды.

Қонағасыдан кейін қонақтар аттанарда менің көмекшім "Мәскеуден келген мұғалім" мен депутаттың аудармашысы жұқалтаң қара жігіт екеуі біріне бірі елжірей қарап, әрең ажырасты.

Депутаттарды аттандырып салып, дастарқан басына қайта оралдық. Кезекпен ән айтыстық.

Бір әредікте мен "Мәскеуден келген мұғалімнен":

— Жаңағы жігіт танысың ба? — деп сұрадым.

— Иә, — деді де қойды қыз.

Қандай танысы екенін білгім келді. Мына аққудың көгілдіріндей қызды шүйкедей қара жігітке ішімнен қимадым. Сұрадым.

— Доспыз, — деді ол ақырын ғана төмен қарап, жымиып.

— Жай дос қана емес, ғашық сияқтысыздар ғой, – дедім мен күліп.

— Солай десеңіз де болады, апай, — деді ол да күлімсіреп.

— Семейде қызмет істей ме?

— Жоқ, Алматыда, университетте оқиды.

— Мұнда қалай келіп жүр?

— Қазір қысқы каникул ғой. Семейге келіп, "Екпінді" газетінде уақытша қызмет істеп жүр. Газет депутаттың қасына қосыпты: әрі аудармашы боласың, әрі мақала жазып жіберіп отырасың, — депті.

— Сіз мұнда келетінін білдіңіз бе?

— Білдім. Семейден жеделхат жіберген.

— Аты-жөні кім?

Қыз ойланып қалды.

— Оны қайтесіз? — деді содан соң.

— Жай білейін дегенім ғой, қалқам.

— Аты Әзілхан, фамилиясы Нұршайықов.

Менің ойыма майданнан Семей газетіне өлең жіберіп тұратын сержант сарт ете түсті.

— Сол ма?

— Иә, — деп қыз басын изеді.

Міне, мен Әз ағаңды ең алғаш осылай көріп, Халимамен бірінші рет осылай танысқан едім.

Мінеки, содан бері мен Халиманы 54 жыл бойы білемін. Халима суырылып сөйлемейтін. Аз сөйлеп, көп тыңдайтын. Бірақ, оның аузы жүйрік болмағанымен, жаны жібек, жүрегі шешен болатын.

Халима Әз ағаңа әрқашан қанат бітіріп отыратын еді. Әз атаңның үнжырғасын түсірмейтін, қабатына кірбің жуытпайтын. Әз атан жұмыс істеп отырғанда оған не сырттың, не үй-ішінің шуын естіртіпейтін. Екеуі екі бөлмеге жайғасып, машинканы қатар басып, жұмыс істеп отырғанда аспанда қатарласа ұшқан қос аққудың қанаттарының суылы құлаққа келетін.

Мінеки, менің Халима туралы естелігім осы. Көбірек сөйлеп кеттім-ау деймін. Кешірім сұраймын.

Сенің қымбат қасиеттерің ұлтымыздың ұрпағына дарысын, Халима!

* * *

Сәки БЕКБАЕВА,

ардагер ұстаз, Халиманың досы

Мен интернатта Халимамен бірге оқыдым. Бірге өсіп, бой жеттік. Бой жеткеннен кейін үйлі-баранды болып, қатар өмір сүрдік. Өз өмірімде мен Халимадай ұстамды қыз, өнегелі әйел көргенім жоқ.

Қазақта "бір туар" деген сөз бар ғой. Тек еркектерге ғана қолданылады. Ал үлгілі қыздың, адал жардың, асыл ананың бір туары Халима еді. Мен Халимадай мінсіз әйелмен кездескенім жоқ. Бар шығар. Бірақ, мен білмеймін. Халима адал, әділ, ақпейіл, ақкөңіл, арлы, абыройлы болды. Ол осындай ерекше туған жан еді.

Халима қыз күнінен кесте тіге білетін. Он саусағы майысқан шебер, іскер, ісмер болды. Демалыс күндері басқа қыздар қала қыдырып, кино қуалап кеткенде жатақханада Халима жалғыз қалатын. Жалғыз қалатын да, қыздардың өтінішін орындап, әркімге шілтер тоқып отыратын. Халиманың мінсіз мінезімен, өнерпаздығымен, сабаққа деген алғырлығымен онымен қатар өскен ешқайсымыз таласа алмайтынбыз.

Халима соғыс біткеннен кейін ұзақ уақыт, бір жарым жыл ауырып, Мәскеуде ауруханада жатты. Алғашында әскери госпитальда болды. Артынан оны бір ғылыми институттың ауруханасына ауыстырды. Сол кезде маған хат жазып тұрды. Соғыстан бұрын интернатта бірге оқығанбыз. Сол кезде үлкен қыздар кішілерді сіңлі, кішілер үлкендерді апа етіп алатын дәстүр болтын. Сонда Халима менің сіңлім, мен апасы болғанмын. Бір анадан туғандай боп өмір сүргенбіз. Онжылдықты бітіре сала ол өзі тіленіп, соғысқа кетті. Мен кәрі әке-шешемді қарайлап, солардың қасында қалдым. Соғыс кезінде ауылға келіп, мұғалім болдым. Халима әскерге кеткеннен кейін. Соғыстан кейін Шар ауданындағы Новотаубинко деген орталау мектепке мұғалім етіп тағайындады. Ол ауыл Шар мен Семей арасындағы Суықбұлақ деген стансаның қасында болатын. Сонда директор боп тұрған кезімде Халимадан хат алып тұрдым. Бір хатында ол:

"Қазір Әзілхан оқуда. Әскерден босағаннан кейін қайда барарымды білмеймін. Қызмет істеп, Әзілханның университет бітіруіне көмектессем деймін. Оның әкесі де, атасы да соғыста оққа ұшты ғой. Көмектесетін ешкімі жоқ" деп жазыпты.

Әзілхан Халиманың сүйген жігіті болатын. Оны Халима менен басқа ешкімге айтпайтын.

Халима жазылып, Мәскеуден қайтты. Жолда Алматыға соғып, бізге келді. Суықбұлақ стансасынан қарсы алдық.

Шар аудандық оқу бөлімінің бастығы Зейнеп Төребаева деген кісімен Халиманы қызметке алуға келісіп қойғанмын. Келе сала оған Новотаубинко орталау мектебінде орыс тілі мен әдебиетінің мұғалімі болып тағайындалсын деген бұйрық берілді. Халима беріле қызмет істеп жатты. Балалар оны өте жақсы көрді. Өзі менің сіңлім ретінде біздің үйде тұрып жатқан. Сол 1946 жылдың күзінде Әзілхан Алматыдан Халимаға ұрын келіп қайтты. Біздің үйде 2-3 күн қонақ болды. "Халиманың болашақ күйеуі" деп айтуға ұялып, біз оны үй ішіне, ауыл адамдарына "Халиманың нағашысы" деп таныстырдық.

Халима қалай ауырып-сырқағанын, қалай қысылып-қиналғанын ешқашан айтпайтын. Сөйтсем Мәскеуде қатты ауырыпты. Оны үшінші топтағы мүгедектікке шығарыпты. Айтқан жоқ.

Бір күні оның қағаздарының арасынан ұзынша сары кітапшаны көзім шалып қалды. Сыртында "Пенсионная книжка" деген жазуы бар.

— Әй, мынауың не? — дедім.

— Сондай бірдеңе ғой, — деді ол жайбарақат.

— Сен пенсионерсің бе?

— Жай, әншейін. Ауруханада жатқанда комиссия мені мүгедектікке көшірген. Осы бойынша пенсия алып тұрасың, деген.

— Алып жүрдің бе?

— Мәскеуде алғанмын. Мұнда келген соң тастадым: мұғалімдік жалақым бар ғой. Пенсияны не қыламын, — деді ол қолын сермеп.

Халиманың әскерден пенсионер боп қайтқанын ешкім сезген жоқ. Өзі де тіс жарып айтқан емес. Мен книжкасын көріп қалып қана білдім.

Мінеки, Халиманың ұстамдылығының бір мысалы осы.

Келесі жылы Әзілхан Халиманы өз аулына алып кетті. Шар мен көрші Жарма ауданына қарайтын Ақбұзау деген колхоз екен. Әрі досы, әрі шешесі болып, мен Халиманы Ақбұзауға апарып салдым.

Әзілханның әкесі мен ағасы соғыста өлген. Халима бірнеше жыл иесіз тұрған йен үйдің келіні болып, босағасын аттады.

Өмір бойы Семейде өскен, Мәскеуде бірнеше жыл қызмет істеген қала қызы адам айдаса бармайтын алыстағы бір қараңғы ауылға барып орналасты.

Халиманы ұзатып, Ақбұзауға апарып салғаннан кейін өз үйім қаңырап, өз ауылым ел көшкендей болып қалды. Жаңа жылда Халима мектебімізге ұйымдастырған шыршаны ауыл жұрты аузынан тастамай айтып жүрді.

Сөйткен Халимамен Алматыда қайта табысып, қол ұстасып, ұзақ жыл өмір сүрдік. Бізді ажал айырды.

Халима өте ұқыпты еді. Оның әр нәрсесі өз орнында тұратын. Ұқыптылық, тиянақтылық, уәдешілдік жағынан оған жан жетпейтін.

Мектепте бірге сабақ бердік қой. Сонда өзге мұғалімдердің ішінде тек Халима ғана күн сайын өз сабағына конспект жасап келетін. Ол орыс тілі мен әдебиетінен сабақ берді дедім ғой. Кейін Алматыға барғанда ЖенПИ-дің филология факультетінің орыс бөлімшесіне оқуға түсті. Ол кезде біздің қазақ әдебиетінен Абайдан басқа білетініміз шамалы. Ал Халима қазақ әдебиетінің де, орыс әдебиетінің де көп ақын, жазушыларын білетін. Көбінің өлеңдерін жатқа айтатын. Оның есте сақтау қабілеті деген өте күшті еді. Бір рет оқыған өлеңі оның ойында қолма-қол жатталып қалатын. Орыс әдебиетінен оның ерекше жақсы көрген жазушысы Грибоедов болатын. Соның әлі "Беда" ма, "Горе" ма, бір шығармасы бар емес пе?.. Иә, дұрыс айтасыз: "Горе от ума". Дәл, дәл. Соның жеке шумақтарын жатқа айтып отыратын.

Сырға өте берік еді. Tic жарып, ешкімге сыр шашпайтын. Мектепте оқып жүргенде Әзекеңмен дос болып жүреді екен. Соны апасы болып жүрген маған да айтқан емес. Тек соғыс біткеннен кейін, ауруханадан шығып, елге қайтарда ғана айтты. Интернатта оқып жүрген кезімізде Әзілханды Халима Грибоедовқа теңестіреді екен. Ол кезде жақсы көрген жігіттерге, қыздарға кітаптардағы жақсы кейіпкердің немесе кітап авторының атын қою әдеті болатын. Маған қыздар Лермонтовтың Бэлла деген кейіпкерінің атын қойған. Ал Ха-лиманы бәріміз "Катя", "Катюша" деп атайтынбыз.

Айналайын Халима дана еді ғой! Дана болатын. Қайтыс боларында менің сүйегіме Сәки түссін деп өзі айтып кетіпті. Ақ жуып, арулап қойдық қой айналайынды.

Егер менен біреу: "Адал дос қандай болады?" деп сұраса, мен: "Халимадай болуы керек!" дер едім.

Егер менен біреу: "Адал жар қандай болады?" деп сұраса, мен оған: "Халимадай болуы керек!" дер едім.

Сен өмірдегі ең өнегелі әйел болдың. Өнегең өшпесін, бауырым, досым, қымбатты Халима!

* * *

Ишағы ЖАҒЫПАРОВА,

Ұлы Абайдың шөбересі, Халимамен жетімдер

үйінде бірге өскен, интернатта бірге оқыған,

әскерге бірге барған досы

Қазақта жақсы әйелдер көп қой. Бірақ, көптің ішінде бір ерекше көзге түсетін әйелдер болады. Солардың бірегейлерінің бірі Халима еді.

Менің Халимамен дос болып, бірге өскеніме 65 жыл болды. Біз, Халима екеуміз сонау 1936 жылы Семейдегі мектеп-интернатқа, Жаңасемейдегі балалар үйінен (екеуміз екі балалар үйінде болдық) бірге келіп, бесінші класқа бірге оқуға түстік. Балалар үйінде бастауыш мектеп қана болатын. Төрт класты сонда бітіргенбіз.

Халима туралы айтатын жақсы сөздер көп. Халекенді айтсам менің жылағым келеді, кешіріңіздер, жылап та тұрмын.

Бір туған апа-сіңлідей болдық. Соңғы күнге дейін телефонмен сөйлеспесек тұра алмайтын едік. "Сатан не болды? Неге үндемей қалдың?" дейтінбіз.

Бесінші класқа бірге түстік дедім ғой. Ол ерекше жаралған жан еді. Ол вундеркинд еді. Ол кезде вундеркинд деген сөзді білмейміз ғой. Артынан ойласам, Халима біздің ортамыздағы вундеркинд болған екен. Біз оны өзіміз сияқты балалардың бірі деп ойладық қой. Халима интернатта ауырып жүріп оқыды. Жыл сайын көктемде ауруханаға түсіп қалатын, оқу жылы аяқталар кезде. Ол тек үздік оқитын болғандықтан, кластан класқа емтихансыз көшіріліп отыратын. Ол уақытта медаль деген болмайтын. Болса, бірінші алтын медаль Халимаға тиетін еді.

Біз оқыған № 11 орта мектепте, былайша айтқанда, біздің Семей қаласында тамаша-тамаша, сұлу-сұлу қыздар болды. Оқу жағынан, тәртіп жатынан, көзге түсу жағынан. Сол уақытта Әзілхан біздің мектепке жиі келіп жүрді. Онда өзі Абай атамыздың атындағы педучилищеде оқитын. Педучилище де, №11 мектеп те Совет көшесінде болатын. Арасы жарты шақырымдай жер ғана. Әзілхан біздің интернатымызға қыз андып келетін. Сол кезде Әзілханның біздің екі қызымызға көзі түсті. Оның біреуі Орынкеш Мысырова деген подругам, біреуі Халима болатын. Осы үшеуіміз дос едік. Бізді орысша "Три подруги" , қазақша "үш подруга" деп айтатын.

Мінеки, сол үш подруганың екеуі қайтыс болып кетті. Енді мен жалғыз қалдым.

Біздің Халима шашы бұйра, қой көзді, қыр мұрынды, беті аппақ сұлу болатын. Бірақ, ол өз сұлулығына ешқашан мән бермейтін. Басқа қыздар сияқты қайта-қайта үңіліп, айнаға қарамайтын. Үн-түнсіз жүре беретін.

Кейде Халимаға киноға барайық десем:

— Киноны неғыласың, сабағыңды оқы, дейтін.

Өзі қазақ, орыс кітаптарын үнемі оқып отыратын. Қандай кітаптар екені әзір есімде жоқ. Өйткені өзім кітап оқуға құмар емес болатынмын. Бір есімде қалғаны Халима кітапханаға барып, кітап оқығанды жақсы көретін еді. Өйткені, кітапхана тыныш қой. У-шу жоқ. Ал интернатта қыздардың бірі өлең айтып, бірі күліп, шулап жататын. Бірақ Халима солардың біріне ренжімей, кітабын оқи беретін.

Біздің Семейде Гоголь деген үлкен кітапхана болды. Халима ылғи сонда баратын. Қыздардың ешқайсысы ол кітапханаға бармайтын, ерінетін. Ал Халимаға анда-санда ілесіп, Орынкеш қана баратын.

Халима өте ісмер болды. Ақылды еді. Өзі суретші болатын. Саусағы майысып отырып, неше түрлі суреттер салатын қарындашпен. Біреудің көзін сығырайтып, біреудің көзін бадырайтып, қағазға түсіре қоятын. Қабырға газетіне шығатын суреттердің бәрін Халима салатын. Ол өзі ақын да болатын. Орысша, қазақша өлеңдер шығаратын. Өзі үндемей жүрсе де, ішкі юморы күшті болатын. Әркімге арнап әртүрлі әзіл өлеңдер шығаратын да, артынан жыртып тастай салатын. Әзекеңе көмектесу үшін өз бойындағы сол өнердің бәрін Халима тастап кетті. Ал тастамаған өнері ісмерлігі еді.

Осы арада айтайын дегенім Халекеңнің сол ісмерлігі туралы.

Біздің Әзекене костюмдер дәл келмейді ғой. Бәрі қолқылдаған үлкен. Соларды Халима үйге әкеліп, костюмін өзі тарылтып, шалбарын өзі қысқартып беретін. Ақшалары аз, кедей кездерінде Халима Әзекеңнің жазғы костюмдерін өз қолымен тігіп беріп жүрді. Өз көзіммен көрдім. Костюм ғана емес, басына киетін жазғы, күзгі картоздарды да тігетін. Ал қысқа қарай аяғына түйе жүнінен қысқы шұлықтардың да бірнешеуін тоқып берді. Қолына тура дүкендікіндей етіп, түйе жүнінен қолғап та тоқып беретін.

Тоқу өнері жатынан Халима фабрика десе де болатындай еді. Өз үстіне жемпір, ұзын етек көйлек тоқып, киіп жүрді. Әзілханға да, балаларына да бірнеше жемпір тоқып, кигізді. Шәлі тоқу шеберлігін айтсаңшы. Халиманың қолынан шыққан шәлілер Орынбургский платоктардан кем түспейтін. Қыздарының туған күндерінен арнап, жеті жасқа толғанына, рамката салып, іліп қоятын-сюжетті кестелер тоқығаны көз алдыма. Олардың аятына: "Туған күніңмен, Жанаржан!" немесе "Жеті жасар Жанатым!" деген тоқыма жазулар жазатын.

Халима бұл тоқыма өнерімен Әзекең жазушы атағына жетпей тұрғанда шұғылданды. Әзекең жазушы болғаннан кейін өзінің мұғалімдік қызметін тастап, соның секретары болды. Әзекеңнің жазушылық жұмысының бәріне де Халима өзінің қолқабысын тигізіп отырды.

Тіпті, Әзекең алыстағы мұрағатқа барғанда да Халекең қасында болды. Әзекенді аялап, оның сырқат жүрегіне жүк түсірмей барлығын өзі көшірді. Халима орысша, қазақшаға да бірдей еді.

Біз бүгін тамақ ішу үшін емес, Халиманы еске түсіру үшін келдік. Оның әрбір жақсылығын, әрбір ісін көз алдымызға елестетеміз.

Сондықтан, Халимамен бірге өсіп, бірге оқып, әскерге бірге барғандықтан мен өз білгенімді, өз көргенімді айтып жатырмын.

Әскерге баруымыз былай болды.

Халима аз сөйлемегенімен, құрбы қыздардың алдында бедел! күшті болды. Халима қанша талантты, дарынды болса да, ешқашан мен сондаймын деп айтпайтын. Бірақ, біз өзіміз Ха-лимадай болуға тырысатынбыз. Оның айтқанын бұлжытпай орындайтынбыз. Соның бәрі Халиманың беделінің күштілігі еді.

Сол беделінің күштілігімен Халима оныншы класты бітірерде: "Майданға барайық. Жаумен соғысайық. Бізді балалар үйіне өткізіп, интернатта тәрбиелеп, әкеміздей болған Кеңес Үкіметіне қызмет етейік, Отанымызды жаудан қорғайық!" деп бізді үгіттеді. Өзі алдымен военкомға арыз апарып берді. Бізге де арыз жаздырып, военкоматқа ертіп апарды.

Сол арыздарымыз бойынша бізді әскерге қабылдады. Он бірінші мектептің он қызы қол ұстасып, әскерге аттандық. Халима, Орынкеш Мысырова, Шәкәр Ботаханова, Хантай Елубаева, Зифа Әркешова, тағы басқалар бар.

Бірақ, бізді Батысқа қарай емес, Шығысқа қарай жөнелтті. Борзя деген стансада Халима мен Орынкеш екеуін сендер радистка боласыңдар деп, эшелоннан түсіріп, алып қалды. Басқамыз Читаға жетіп, авиация бөлімінде қызмет істеуге кірістік.

Артынан Халима военный цензор болып, Мәскеуде қызмет істеді. Сержант деген әскери атағы болды.

Соғыс біткеннен кейін бәріміз елге қайттық. Халима соғыс біте сала бала күнгі сырқаты асқынып, ауруханада жатып қалды. Бір жарым жыл емделіп, әскерден кеш қайтты. Сол кезде мен Алматыда едім. Уәсила (Уәсила Мағауияқызы (1890-1954) Абайдың өз қолында өскен немересі, Ишағы Мағауияның Уәсиладан кейін Жағыпар деген ұлынан туған сіңлісі) апамның үйінде болатынмын. Мәскеуден қайтқан Халиманы Алматыда өзім қарсы алдым. Ол кезде Әзілхан Алматыда жоқ болатын. Жазғы демалысқа шығып, Семейге кеткен. Халима екеуміз Уәсила апамның үйінде үш күн бойы бір төсекте жаттық. Өткен күндерімізді еске түсірдік. Халима

Семей облысының Шар ауданындағы Сәкиге барып, мұғалім боламын деді. Барды. Халиманы Әзілханға өз үйінен Сәки ұзатты.

Ал енді мен Халиманың жақсылығын айтып, жеткізе алмаймын. Сәкидей суырылған шешен емеспін. Сөзге шорқақпын. Сондықтан да бірді айтып, бірге кетіп жатқан болармын. Оған кешірім сұраймын.

Халиманы мен өзімнің туған туысымнан артық көрдім. Осы Алматыда туған сіңлім Ғазел бар. Егер мен бір жаққа жолаушы кетсем, не курортқа барсам үйімнің кілтін Ғазелге емес, Халимаға тастап кететінмін. Туыстан артық болды деген сол емес пе?

Осында көп адамдар отырмыз. Менің оң жатымда отырған Нұрсипат академияның атақты членкоры болған Төлеубай Амановтың әйелі. Төлеубай марқұм біздің мектептің түлегі еді. Ол бізден бірер класс жоғары оқып, соғыстан келгеннен кейін членкор атағына жетті. Академияның математика институтының директоры болды. Біздің №11 мектепте ұлдардан озық болған Төлеубай болатын. Қыздардың үздігі Халима болатын. Егер Халима өз өмірін Әзекеңе арнамаса, академик болатын еді деп ойлаймын.

Семейден шыққан Рымбек Ілияшев деген атақты ағамыз болған. Сол жатымда сол кісінің қарындасы қызы Меңсафа отыр. Меңсафа да Халимамен бірге оқыған. Оның ар жатында әйелдер туралы жазып жүрген белгілі ғалымдардың бірі Рахима Сыздықова отыр. Бұлар қасымызда бұрын қайтыс боп кеткен аға-іні жазушы, ақын ағаларымыздың үйлеріндегі тамаша-тамаша жеңгелеріміз бен сіңлілеріміз отыр. Апаларымыз отыр. Олар: Қалижан Бекхожин ағаның үйіндегі жеңгеміз Зайда, Сырбай Мәуленовтың үйіндегі құрдасымыз Күлжамал, Зейін Шашкиннің қарындасы Мәкиза отыр. Қабдікәрім Ыдырысов бауырымыздың үйіндегі Бәтіш келініміз және бар. Осылардың бәрі Халима екеуміздің әрі апаларымыз, әрі жеңгелеріміз, кейбіреулері келіндеріміз. Халиманың қайтыс болғанына осылардың бәрінің қабырғасы қайысты. Солардың бір тобының атынан мен сөйлеп тұрмын.

Халиманың бізге қалдырған үлгі боларлық қасиеті көп. Қонақ күту, дос сыйлау, алысты жақын тұту деген сияқты. Халиманың қолынан атақты Мұхтар атамыздың өзі дәм татқан

Павлодарға барғанда. Халиманың ақылдылығын, аналығын, даналығын, еңбекшілдігін мен ешқашан айтып жеткізе алмаймын. Ол үшін маған он жыл ойлану керек. Оның көп қасиеттерін Әзекеңнің өзі айтып кетті. Айтылмағаны әлі де көп деп ойлаймын. Халиманың қасиеттерін Әзекең де айтып, тауыса алмайтын шығар деймін.

Өзгені айтпағанда Халиманың өсірген балалары қандай! Шетінен инабатты, ілтипатты. Тіпті көшеде жаяу кетіп бара жатсаң, тоқтай қалып, машинасына отырғызып, барар жеріңе жеткізіп салатынын айтсаңшы.

Халиманың адам сыйлағыштығының тағы бір белгісі сонау алыс елдегі құда-құдағилары өз немерелеріне Халиманың атын қойыпты. Жақсы көрмесе кім өз баласына өзге біреудің атын қояды? Қоймайды! Өз есімімен аталатын кіші Халима кішкене Халима әже Халиманың артына қалдырып кеткен үлгілі ескерткіштерінің бірі деп ойлаймын.

Халима менің жүрегімде. Жүрегімнің әрбір лүпілі "Халима!" деп соғады.

Ол осы отырғандардың бәрінің жүрегінде.

Ол ұмытылатын әйел емес!

Менің айтайын дегенім осы.

Кешегі зұлым жаудан сен сержант боп қорғаған Отаның аман болсын, Халима!

* * *

Есләм ЗІКІБАЕВ,

ақын

Әз аға!

Өткенде ауруханада жатқанда екі ауыз ғана сөз жаздым. Ондайда адам айтатұғын сөз таппай қалады. Мен реанимацияда жатқан кезде, Сіз үлкен басыңызбен терезеден келіп, менің көңілімді сұрадыңыз. Менің бір айтатыным бар:

Көңілімде мен өлсем жылайтындар да, жыламайтыңдар бар.

Көңілімде сұрайтындар бар, сұрамайтыңдар бар.

Таңданба: ол өмірдің өз заңдылығы,

Маған да ұнайтындар бар, ұнамайтындар бар,

— деп балаларыма өсиет етіп айтатыным бар.

Сол айтқандай кейбір ағайындар тура қарама-қарсы кеп қалсаң, "Сен қалайсың?" деп сұрамайды. Ал енді сіз өзіңіз ауруханада жатып, төртінші этаждан мен ауырып қалды деп төменге түсіп, менің көңілімді сұрап жүргеніңізде сол кезде апайымыз да ауырып жөн көрсететін ағаларымыздың жақсы қасиеттері көп деп айтамыз. Соның ішінде біз сияқты жүрегі қайта-қайта ауыратын інілердің көңілін сұраудың жөні бір бөлек. Бірақ, еңсеңді түсірме, болбырап кетпе деген сияқты үлгі айтатын ағалар аз. Мен де балаларыма Әз ағаң да жеті-сегіз рет инфаркт алған. Сол кісінің жасына дейін мен сол кісіні қуып жететін шытармын деп әзілдеп айтып қоямын.

Сіз елге керексіз.

Сіз бала-шағаңызға керексіз.

Арттағы үрім-бұтақтарыңызға керексіз.

Ертеңгі тарихқа керексіз.

Сондықтан сіз мықты болуға қақылысыз.

Мықты болыңыз.

Ал енді Халима апам туралы айтатын болсам, пікірім мынадай. Ғашықтар туралы біз бала күнімізден естіп келеміз. Сауатымыз ашылғаннан кейін кітап оқып, хиссаларға көз жүгіртіп, талай ғашықтар болғанын естіп, білдік. Бірақ, өмірде ондай ғашықтарды көрген жоқ едім. Енді көзім жетті. Ол Халима мен Әз ағаң екен. Ләйлі мен Мәжнүнді алыстан іздеудің керегі жоқ, қасымызда екен!

Ләйлі мен Мәжнүн бір-біріне жас кезінде ғашық болды. Ал әдебиет тарихында бір-біріне өмір бойы ғашық болып өткен ешкім жоқ. Ал Халима апам соңғы үзілер сәтіне дейін Сізге ғашық болып өтіпті. Ал Сіз ол кісі өлсе де апама ғашық екенсіз. Мұны Сіздің жаңа осы отырғандарға арнап апам туралы оқыған поэмаңыздан ұқтым. Сіз жаңа бізге мәңгілік ғашықтық жыр оқыдыңыз. Сіз оны қара сөзбен жазғансыз. Бірақ, мен оны поэма деп қабылдадым. Гогольдің "Өлі жандар" деген қара сөзбен жазылған поэмасы бар емес пе? Мен соған ұқсаттым.

Ендігі сөзімді Халима апамның рухына арнаймын. Мен апамның қолынан қанша шай ішіп, шарап жұтқанымды айтпаймын. Тоқ етерін ғана айтамын.

Баян сұлу мен Қыз Жібектей ғашықтардың ендігі Пірі, қайталап айтамын, Баян сұлу мен Қаз Жібектей ғашықтардың ендігі Пірі өзіңіз болыңыз, Халима aпa! Нұрыңыз бейіште шалқып, өлмес рухыңыз о дүниедегі Баян мен Қыз Жібектің қасынан орын алсын!

* * *

Асылхан ӨМІРЗАҚҰЛЫ,

қажы, молда

Қадірменді Әз ағаң мен Халима апамыздың туыстары! Бүгін, білген адамға, шын мәнінде бір кітапты оқып шыққандай оқиға болып отыр. Біз, енді, молда болғаннан кейін талай өліктің қаралы сәттерін қолымызбен атқарып жүрміз ғой. Бірақ, өз басым, Халима апама арналған мұндай жоқтау жырын ешқашан естіген емеспін. "Жоқтау жыры" деп Әз ағаңның апай туралы сөйлеген сөзін де, ол кісіден кейін сөйлегендердің шын жүректерінен шыққан лебізін де айтамын.

Сол себептен сіздерден "үзір" дейді ғой, үзір сұраймыз. Мына дастарқанның негізгі мақсаты құран оқып, бағыштаумен аяқталуы керек. Сол себептен қазір құран оқылған соң сіздердің тұрып кетпеулеріңізді сұраймын. Құран оқылғаннан кейін апамызды еске алу рәсімін ары қарай жалғастыра беруді сұраймын. Намазшам уақыт жақындап қалғандықтан құран оқиық. Артынан сіздер ары қарай жалғастыра беріңіздер. Амандықта, жақсылықта кездесуге нәсіп етсін.

(Құран оқылды.)

* * *

Дәмелі Дүйсенбайқызы МҮСӘПІРБЕКОВА,

Халиманың немере сіңілсі

Мен Халиманың немере сіңлісімін. Мен Темірханнан туғанмын. Темірхан, Өзбақан, Өзіхан Қарақаннан туады. Өзбақанның Қалиәкпарынан Халима.

Халимашты кішкене күнінде балалар үйіне алып кеткен. Әкелерім іздеп, Семейден табады. Семейдің көк базарында кездеседі. Балалар үйінің шашын қиған қыздары базар аралап, шемішке сатып алып жүреді. Содан әкем көп қыздың ішінен Халимашты шырамытады.

— Қарағым, атың кім? — дейді.

— Халима, — дейді ол.

— Әкеңнің аты кім?

— Қалиәкпар.

— Шешеңнің аты кім?

— Зәукен.

— Қағазда кіммін деп жазыласын?

— Өзбақанова деп.

Одан әкем еңіреп, Халимашты құшағына алады.

— Жүр, Аягөзге алып кетемін, — дейді. Халимаш басын шайқайды.

— Мен балалар үйінің баласымын. Менің интернаттан басқа туысым жоқ, — дейді.

— Интернатың қайда?

— Пәлен жерде.

Әкем Халиманың интернатына барады.

— Қызымызды таптым, алып кетемін, — дейді әкем. Оған интернат басшылары бас шайқайды.

— Халиманың шын туысқаны екеніңізді дәлелдейтін жергілікті жерден құжат әкеліңіз. Әйтпесе баламызды біз сізге жетектетіп, жібере алмаймыз, — дейді.

Әкем Аягөзге келіп, құжат жинап, Дүйсен деген інісін ертіп, Семейге қайта барады. Семейге бара жатқан менің әкемнің аяғы сынып, Шар деген стансада қалып қояды. Содан Дүйсен ағамыз Семейге өзі барып, Халимашты алып қайтады. Жолда Шарға соғып, менің әкем Дүйсенбайды екеулеп Аягөзге жеткізеді. Содан Дүйсен аға жұмыс істейтін Мыңбұлақ деген жерге барып, онда біраз тұрады да, Аягөзге келеді.

Ол жазғы демалыс кезі екен. Демалыс біткен соң Халимаш:

— Интернатымды сағындым, сондағы дос, жолдас қыздарымды сағындым! Мен оларсыз өмір сүре алмаймын !— деп, Семейге қайтып кетіпті.

Содан Халимаш Әзекеңе қосылыпты. Оны естігеннен кейін әкем:

— Айналайын жолы болсын! Бақыты ашынсын. Барған жеріне балдай батып, судай сіңсін, – деп сырттай бағасын беріпті.

Бұл кісімен жолдас болғанына 54 жыл болыпты. Осы елу төрт жыл бойы бірін-бірі сыйлап, бірінің-бірі көңілін қалдырмай тату-тәтті өмір сүріп еді. Менің ішімнен сыр шығармайтын, бір тоға, сондай ақылды адам болды.

Халимаш апам Әзекеннің басынан құс ұшырған жоқ. Табанына шөгір кіргізген жоқ. Басынан — күн, табанынан сыз өткізген жоқ. Әз ағаңа лақтырылған таяққа өз шекесін тосты, қанатын кең аурудан, сырқаудан, тілден, көзден сөзден аман сақтады.

Одан кейін Әзекеңнің талай жақсылықтары жайынып жатыр елге. Біздің Аягөз еліне де. Аягөз — жеті ағадан қара көк үзілмеген жер. Атақты Баян сұлу апамыздың да сүйегі Аягөзде жатыр. Аягөзден шыққан 17 ақынның ағаты алысқа кеткен. Сол ауданымызда бір үлкен ұлы дүбір той болғалы жатыр. Арғы ағамыз Ақтанберді ақынның тойы. Сол тойға Әзекенді шақырсақ, денсаулығы жарамайды. Аягөзде Мүсәпірбеков деген менің балаларым бар. Солар да көңіл айтып жатыр, Әзеке, Сізге. Қайтыс болғанда жете алмадық. Содан кейін балалар мені қырқына жіберді.

Ақтанберді ағамыз өзі ақын, өзі батыр болған кісі ғой. Менің балаларым сол кісінің тұқымдары. Ақтанбердіге арнап үй тіккізгелі жатыр. Егер Әзекең келе алмаса деп, балалар шапан беріп жіберді.

— Тойға келгенде де киетін шапаны ғой. Соны апамыздың қырқында жездемізге тапсырып келіңіз, — деді. Міне, сол шапанды иығыңызға жабуға рұқсат етіңіз.

Ендігі айтарым:

— Сен Баян сұлу апаңның сіңлісі едің, барлық қазақ қыздары саған тартқан саналы болсын, Халима aпa!

* * *

Темірхан МОМБЕКҰЛЫ,

жазушы, Қазақ радиосының әдебиет пен өнер редакциясының меңгерушісі

Армысыңдар, тыңдарман қауым?!

Бүгін Қазақстанның Халық жазушысы Әзілхан Нұршайықовтың "Жазушының жары" деген хикаясын тыңдайсыздар. Бұл хикая "Халима. Мәңгілік махаббат жыры" деген атпен "Жұлдыз" журналында жарияланған. Бүгін жазушы өзінің жан жары болған Халима туралы толғанысын тыңдармандарға өз аузынан айтып береді. Бұл хикаяның әрі авторы, әрі кейіпкері Әзілхан Нұршайықовты көзқарақты жұрт кеңінен біледі.

Әз ағамыз бар өмірін, күресі мен арпалысын, күйініші мен сүйінішін халық мүддесіне арнап, халқының мұңын мұңдап, жоғын жоқтаған, қаһармандық пен махаббатты, достық пен ынтымақты талмай жырлап келе жатқан тұлға. Қажымайтын, талмайтын, ұзаққа сілтейтін халықтың қадірлі Әзілханы. Өмірді жан-жақты көре білетін, көргенін көркемдеп қағазға түсіре білетін қаламгер.

Әзілхан ағаның сүйікті шығармаларының бірі өздеріңіз тыңдағалы отырған "Халима" хикаясы. Бұл хикаяда ағамыздың жан жары Халимаға деген мәңгі суымас ыстық махаббаты баяндалады. Қазақ әйелі қандай болуы, оның бойында қандай ұлттық өнегелі қасиеттер сақталуы керектігі айтылады. Шығарма адамдардың қоғам алдындағы, махаббат алдындағы міндеттері қандай екенін жақсы түсіндіреді. Бұл хикаяны тыңдап, кітаптан оқыған адамдардың: "Шіркін-ай! Менің де жарым Халимадай болса екен!" деп армандарына сөз жоқ.

2.06.2002.

* * *

2002 жылы 21 шілдеде

Халиманың жылын өткізгенде

сөйлегендердің сөздерінен

Халиманың жан жары Әзілхан Нұршайықовтың

зират басында айтқан сөзі

Қымбатты Халима!

Бүгін он бес машинаға тиеліп, бір қауым адам Сенің басыңа келдік. Келгендердің ішінде сенің достарың, бауырларың, туыстарың, жақындарың бар. Өзіңмен бірге жетім балалар үйінде, интернатта болған құрбы қыздарың бар. Жақсы көршілерің бар. Өзіңе ет жақын бөле-бауырың Ғабдісәнә міне отыр. Қасында Мәрияш келінің бар.

Сол сияқты балаларың, немерелерің тегіс саған сәлем бере келді.

Мінеки, сенің басыңа бүгін ақ отау орнатылды. Екеуміз ең алғаш қосылғанда отауымыз болмаған еді. Бірімізді біріміз жетектеп жүріп, жеті жыл бойы жекеменшік пәтерінде тұрып келдік. Жеті жылдан кейін мені Павлодар облыстық газетіне редактор етіп жібергенде ғана "өз үйіміз, өлең төсегіміз" жеке пәтеріміз болып еді. Саған, міне балаларыңның күш-қуатымен бір жылдың ішінде мынадай ақ отау орнатылды. Бұл күмбезді көтеруге балаларың сонау Ақтаудан (Маңғыстаудан) алпыс тонна ақ тас алып келді.

Қазақтың қаралы шаңыраққа көмектесу жөніндегі тамаша салты бойынша ағайын, дос, туыстар, бейтаныс азаматтар әркім өз әлінше үлес қосты. Біз оны "Халима қоры" деп атадық. Сол қорға қосылған қаражатпен осы күмбезді көтердік. Мен оларға сенің атыңнан да, өз атымнан да алғыс айттым. Мына дос-туыстарың сенің басыңа орнатылған ақ отауға құтты болсын айтуға жиналды. "Отауыңның іргесі берік, жатқан жері жайлы болсын!" деп айтуға келді.

Сен өзің бар кезінде адамгершілігі үшін, діни имандылығы үшін, дүниеқор еместігі үшін жақсы көрген бауырың Асылхан қажы да ортамызда. Асекең бұрын қағардағы молда болса, қазір қажы атағына ие болған. "Мен қайтыс болғанда жаназамды Асылхан бауырым шығарсын" деп едің. Асылхан бауырың сенің жаназаңа қатынасты. Қырқында саған арнап дұға оқыды. Міне, бүгін, жылың өткізілер алдында тағы да дұға оқуға келіп тұр.

Ендігі сөзді өзіңе дұға оқуға сүйікті бауырын Асылханға беремін.

(Құран оқылады).

* * *

Мұхтар АЙТҚАЗИН,

медицина ғылымының кандидаты, дәрігер

Бүгін апамыздың күмбезін көріп, қуанып қайттым. Ел қызығарлықтай, қасынан өтіп бара жатқан жұрт қайырылып қарарлықтай дүние болған екен. Өзі жақсы болса, ол кісіге өлгеннен кейінгі көрсетілетін құрмет те күшті болмақ қой. Соның бір мысалын осы күмбезден көріп тұрмын. Маңдайшасына "Халима күмбезі" деп жазылса, отаудың сыртқы үш қабырғасының дөдегелеріне Халима есімі үш рет жазылған. Осының өзінің көрушілерге айтар біраз сыры бардай, көрсетер үлгісі бардай.

Апамыздың қырқына сөйлеген сөзімде ол кісінің арғы ағасы Қарахан батырдың Шыңғыс тауының бір бөктерінде ақ бейіті тұрғанын айтқан едім. Енді, міне, Алатаудың иығында Қарахан ағамыздың шөбересі Халиманың ақ күмбезіне жиналып отырмыз.

Сендей жақсы қызды дүниеге әкелген халқың аман болсын, Халима aпa!

Ендігі сөз құран оқып, қатым шығару үшін Асылхан қажыға беріледі.

* * *

Асылхан ӨМІРЗАҚҰЛЫ,

қажы, молда

Халима апамыздың жаны жәннатта болады деп айтуымызға толық мүмкіндік бар. Мен пайғамбар немесе көріпкел әулие емеспін. Жәннатта болады дейтін себебім: Расул Алла ғалайссәлем дүниеден өткен адамдардың жәннатқа баратындарының үш белгісі болады деген екен. Бірінші белгісі жан берерде айқайлап, ойбайламау, бақырып-шақырмау болса керек. Тек жаман адамдар ғана айғайлап, ойбайлап өлетін болса керек. Өзін де, өзгені де қинамай жан тәсілімін жасау дейді. Екінші белгісі — өлген адамға жаназа оқылғанда оған жиналған адам ұш саптан аз болмауы керек екен. Ал Халима апамыздың жаназасына жиналған жұрттың көптігі сондай: үлкен аулаға сыймай, арт жақтағылар көшені кернеп тұрды. Үш қана емес, он үш саптан асып, отыз сапқа жететіндей болды. Оны өздеріңіз көрдіңіздер. Ал үшінші белгісі – өлімді мойындау екен. Халима апамыздың бала-шағасымен қоштасып, пәленше сүйегіме түссін, түгенше жаназамды шығарсын деп айтып кетуі үшінші шарттың орындалуы, апамыздың үш шартты да орындауы деп ойлаймын.

Ал енді Әзілхан ағамыздың Халима апамыз туралы жазған "Мәңгілік махаббат жыры" татулықтың, достықтың, сыйластықтың, махаббаттың нұрыңдай шалқыды. Жұрт бұл тамаша жырды теледидардан тыңдады, радиодан естіді. Бүкіл қазақ халқына үлгі, өнеге болып таралды. Үлгі болды.

Бұл дүние жалған. Сондықтан жалған дүниеде адамдар бір-бірімен жағаласпай, тату дос болып өтуі керек. Осының да өнегелі үлгісін Халима апамыздың өмірінен көреміз. Бәріміз де Халима апамыздың ғажап өмірінен үлгі алайық.

Сіздің махаббатыңыз, достығыңыз, тату-тәтті өмір кешуіңіз кішіпейілдігіңіз, сыпайылығыңыз, кеңпейілдігіңіз ұлтымыздың ұрпағына дарысын, Халима aпa!

(Құран оқылады).

* * *

Мыңбай РӘШ,

ақын

Біз университетте оқығанда Мұхтар Әуезов сынды ұлы ұстаздардан дәріс алдық. Бір ғұлама ұстамыз Темірғали Нұртазин болды. Сіз сонау Павлодарда жүргенде, очерктеріңізді оқып, бір күні сабақта бізге былай деген еді: "Түбінде осы жігіт ең мықты жазушы болып шығады!".

Сол кісінің айтқаны келді. Сіз атақты жазушы болдыңыз. Сіз халыққа керексіз: Халық Сізден тағы да жақсы, жаңа шығармалар күтеді. Халықтың осы үмітін орындау үшін Сіздің берік болуыңыз керек, Әз аға.

Халима апамыздың мәңгілік махаббаты Сізге қуат берсін. Асекең қажының жаңағы айтқанындай: апамыздың жаны жәннатта болсын.

* * *

Керейхан АМАНЖОЛОВ,

профессор, әскери ғылымының академигі

Кей адам өмірден өтсе, артында бітпейтін дау қалады. Енді бір адам өткенде артында береке қалдырады. Біреу балаларына үлгі-өнеге қалдырады. Тағы сол сияқты.

Халекең — біздің қадірлі құдағиымыз. Біз құда болғалы отыз жыл болып қалды. Халима құдағидың қолынан талай рет дәм таттық. Береке, бірлігіміз болды бүгінгі дейін. Қазір де төрге шығып, құдағидың бар кезіндегідей отырмыз.

Ac қабыл болсын дейміз бүгінгі. Алла риза болсын дейміз. Құдағидың нұры екі дүниеде шалқысын дейміз. Артында қалған ел-жұртына, туған-туысқанына Алла береке, бірлік берсін дейміз. Бала-шағасы, үрім-бұтағы аман болсын дейміз. Құдамыздың дені сау болсын дейміз. Сол жақсылықты бәріңізге де тілейміз.

Енді бүгін қаралы күннің ақырғы күні. Қазақтың дәстүрі бойынша бүгін құдамызға шапан жабуға рұқсат етіңіздер. Әрқашан ауырмай-сырқамай, ұлтыңызға қайрат беретін тұлға болып жүре беріңіз, қымбатты құдамыз, Әз аға!

* * *

Ғабдолсәнә САДЫҚОВ,

техника ғылымының кандидаты

Мен Халима апайдың бауыры боламын. Менің әкем мен Халиманың шешесі бірге туған. Халима апай өмірдегі парызын молынан ақтап, өмірдің неше алуан қиыншылықтарын көріп өткен адам. Бірақ, артында жақсы балалары қалды. Әз ағаң қалды. Әз ағаң барда Халима апай жоқ деп айта алмаймыз. Сондықтан, Әз аға, Сізге құдай қуат берсін! Балалар бақытты болып, ұзақ өмір сүрсін!

* * *

Мәрияш ЖАҚЫПОВА,

медицина ғылымының кандидаты, дәрігер

Мен Халима тәтемнің келінімін.

Аға мен тәтем баласын ертіп, Павлодардан көшіп келгенде біздің үйге түсті. Он төрт шаршы метр кішкене үйге он адам бірнеше ай бірге тұрғанбыз. Бұрын араласып көрмеген кісілермен қалай бірлесіп тұрар екенбіз деп, мен қысылып жүрдім. Сол уақытта тәтемнің адамгершілігі, сабырлы, салиқалы кісі екенін көрдім. Тәтем өзінің төрт баласын ғана тәрбиелеп қойған жоқ. Оның үстіне біздің екі баламызды да қоса тәрбиеледі. Ғабдол екеуіміз де тәтемнен өнеге үйрендік. Бір рет қабақ шытқанын бір рет те ренішті сөз сөйлегенін көргеніміз жоқ. Ғалым деген кішкене баламызды тәтемнің қолына тастап, мен де қызметке шығып кеттім. Сонда тәтем екі үйдің жанына тамақ жасап, түсте, кешке күтіп отырады. Сонда "шаршадым" деген сөз бір рет аузынан шыққан жоқ. Қайта, кейде, жұмыстан ренжіп қайтқанымызда, тәтемнің қасына келгеннен кейін жұмыстағы барлық реніш, қиындығымызды ұмытып кететінбіз. Тәтемде айналасындағы адамдардың жанын жадыратып жіберетін керемет бір қасиет бар еді. Біз тәтемнің сол қасиетін өз жүрегімізге сіңіруге тырыстық.

Ал, енді мына жолдасым айтады: өзінің әкесімен тәтемнің шешесінің әкесі Ақмолда деген кісі өте ғұлама ғалым, керемет шипагер болған кісі екен. Шөптен дәрі жасап, емдеп, жазып жіберетін, жоғалып кеткен малды да, адамды да қай жерде жүргенін тауып айтатын ағасына ұқсайтын еді. Бірақ, тәтем бойындағы ондай қасиеттерін жұртқа жариялап айта бермейтін. Үн-түнсіз жүре беретін.

Аға көп ауырып жүрді. Тәтем жаны қалмай күтті. Біз тәтем өліп қалады деп ойлағанымыз жоқ, ағадан айырылып қаламыз ба деп қорқушы едік. Тәтем ағаны барлық сырқатынан сауықтырды да, ағаны артына тастап, өзі кетіп қалды." Ағаларың өлгенше мен өлейін" деп маған бірнеше рет айтқаны бар еді. Тәтемнің сол тілегі қабыл болды.

Ал, аға, сізге айтарым: – қазақтың ешбір азаматы әйелін сіздей ардақтаған жоқ. Тәтемнің ақ ниетіне Сіздің адалдығыңыз үйлесіп, тәтемнің атын бір жыл ішінде жалпақ жұртқа жайдыңыз. Бұрынғы өткен атақты ғашықтардан асырмасаңыз, кем түсірген жоқсыз. Тәтемнің адамгершілік асыл қасиеттері барлық қазақ әйелдеріне, сіздің тәтеме деген махаббатыңыз барлық қазақ еркектеріне үлгі болғандай.

Балаларыңыз Жанардан бастап, Өзіңіз сан рет шөпілдетіп сүйген, ақырғы сәтіңізді титімдей ернін бетіңізге тигізген тәтті шөбереңіз кішкене Халимаға дейін Өзіңіздей өнегелі, жігерлі, дарынды болсын, ардақты тәте, аяулы тәте!

* * *

Шадыбай АБДУЛЛАЕВ,

медицина ғылымының докторы, профессор, академик

Құрметті ағайындар!

Менің Әзекеңді білгеніме 52 жыл болды. "Социалистік Қазақстан" газетінде бұл кісі қызмет жасады. Қазақстанның ең ардақты, қадірлі қаламгерлерімен тізе қосып, еңбек етті. Содан өсті. Әлемге әйгілі болды.

Әзекеңнің аса зор атаққа ие болуының себебі Халекеңнің өмір бойы жәрдемі болды. Мен артық айтамын ба деп қорқып та тұрмын. Бірақ, артық болмас. Халекең Әзекеңнің ең бірінші оқушысы, редакторы, ақылшысы болды.

Халекең ең алдымен, Әзекеңмен қол ұстасып жүріп, ЖенПИ-ді бітіріп алды. Салт басты, сабау қамшылы қыздар сияқты емес, төрт баламен жүріп бітірді. Институттың әр курсын бітірген сайын Әзекеңе бір перзент сыйлап отырды. Жана айттым ғой "салт басты қыздар" деп, сол қыздарының көбінен озық оқып, ойдағыдай диплом алды.

Жеке меншікті суық үйде пәтерде тұрғанда бұл кісілердің бірінші баласы Жанарға суық тиіп, өкпесі қабынды. Ол кезде ең күшті дәрі, әрі колға түспейтін дефицит дәрі пенициллин еді. Соны таба алмай Әзекеңдер қатты қиналды. Менің бір таныстарым арқылы (жездем дәріхананың меңгерушісі болатын) әрең тауып, баланы зорға дегенде аман алып қалдық.

Сол оқиғаны Халекең өмір бойы ұмытқан жоқ. Мені көрген сайын: "Жанарымның жанын алып қалған Шадыбайым!" деп құшақтап бетімнен сүюші еді. Халекеңнің осындай, жақсылықты ұмытпайтын ерекше бір қасиеті болушы еді. Бүгін көрген жақсылығын ертең ұмытып кететін әйелдер аз ба? Ондай еркектер қаншама!

Төрт баламен жүріп, институтты жақсы бітіруі Халекеңнің бірінші ерлігі дер едім.

Институт бітірген жоғары білімді әйелдер аз ба? Көп қой. Бірақ, солардың күйеулеріне Халима апамыздай көмектескен қайсысы бар? "Жоқ!" десем, өтірік айтқандық болмас деп ойлаймын.

Дипломды әйелдердің көпшілігі мансапқор болды. Күйеулерімен жарыса мекемеге барып қызмет істеп, қызмет дәрежесін көтеру үшін жанталасты.

Ал Халима апамыз қайтті? Біраз жыл қызмет істегеннен кейін мұғалімдікті тастап, бар өмірін Әзекеңе көмекші болуға арнады. Қазақ ақын-жазушыларының әйелдерінің ішінде күйеуіне Халима апамдай көмектескен ешкім жоқ шытар деп ойлаймын.

Біреуге көмектесе білуге де білім, парасат керек. Жеті жасынан жетім қалып, үнемі жоқшылықта өссе де, дүниеқор болмаған. Киім, тамақ, кітаптан өзге ештеңеге көңіл аудармаған. Бар білімін, санасын, қажыр-қайратын балаларын тәрбиелеп, Әзекеңді әлпештеуге жұмсаған және жемісті етіп жұмсаған.

Мінеки, Халекеңнің екінші ерлігі деп осыны айтамын!

Екеу ғана ма? Жоқ, Халекеңнің будан басқа оттай лаулаған патриоттық ерлігі және бар. Ол Халекеңнің онжылдықты бітіре салып, өзі тіленіп әскерге аттануы. Бұл азаматтық әрі патриоттық ерлік. Жасы он сегізге толар-толмаста Отан қорғау үшін қан майданға құлшынуы осы күні жастардың бойынан табыла қояр ма екен? Әй, – табылмас та. Әрбір әйел осындай үш ерлік жасай берсе, қазақтардың мұртын балта шаппас еді деп ойлаймын!

Мінеки, жұдырықтай қазақ, әйелінің осы үш ерлігіне қалай бас имессің?! Қалай тәнті болмассың?!

* * *

Меңсафа ІЛИЯШЕВА,

қарт ұстаз

Мен де Семейдің қызымын. Халималар №11 қазақ орта мектебінде оқығанда, мен №16 қазақ орта мектебінде оқыдым.

1941 жылы соғыс басталды. Екі мектептегі ұл балалардың бәрі әскерге кетті. Қыздар ғана қалдық. Екі мектепте де бала саны азайды. Оның үстіне әскерден жіберілген жаралыларға Семейден госпиталь ашу керек болды. №11 мектепті госпитальға айналдырды да, қыздарын біздің мектепке әкеліп қосты. Екі мектеп бір мектепке айналды. Мінеки, Халима екеуміз сол 1941 жылдан жолдас болдық. Бірге оқыдық, бірге жүрдік. Ол интернатта жатты, мен ағамның үйінде болдым. Соғыстан кейін Алматыда және табыстық. Менің Халиманы білгеніме 60 жыл болды. 1942 жылы интернаттағы қыз балалардың бәрі өздері тіленіп, әскерге кетті.

Халима сондай адамгершілігі мол, жүзі жылы, жүрісі салмақты қыз болды. Қыз болып шошаңдауды, жеңілтектік жасауды білген жоқ. Сол бала күнінен мейірбан, мейірімді еді. Халимамен бір сөйлескенің кісіге қуаныш беретін еді.

Алпыс сегізінші жылы біз Семейден Алматыға көшіп келдік. Сонда Халима бізді үйіне шақырып, ерулік берді. Бізбен қоса осындағы Семей қыздары мен ұлдарының бәрін шақырды. Орынкеш Мысырова жолдасы Жақанмен бірге, Қабдісіләм Есіркегенов бұрын политехникалық институттың ректоры болған, әйелі Меңке екеуі. Осы Ишан Жағыпарова (Ишағыны біз бұрын Ишан деп атайтынбыз), осы Сәки Бекбаева жолдасы Мәуліт марқұм екеуі. Тағы біреулер бар, иә, Ақылбай Насырханов келіншегі Зәрәмен. Сонсоң мен, жолдасым Хамит Аужанов екеуміз. Айтпақшы, Аманов Төлеубай бар, Нұрсипатпен бірге. Айтпақшы, біздің досымыз Мәкен Кәріпжанова күйеуі Әшім екеуі бірге болған. Барлығы жиырма шақты адам.

Ерулікке шақырған Халиманың үйінде бас қосып, бәріміз Семейде өткен балалық шатымызды еске түсіріп, мәз-мәйрам болғанбыз.

Халиманың ерулігінде болғанымызда Әзекеңнің айтқан әзіл әңгімелері әлі күнге дейін есімде. Әсіресе, "Қызыл көрпенің" қызығын тыңдағанбыз. Сол "Қызыл көрпені" ақыры "Махаббат, қызық мол жылдар" деген романға айналдырды ғой Әзекең. Роман жақсы болып шықты. Жақсы болуына Халиманың көмегі аз болған жоқ. Ол романды бәріміз күйеулерімізбен таласып отырып оқыдық қой.

Енді Халиманың өзім аңғарған кейбір қасиеттерін айтайын.

Халима ешқашан дүниеқор болған жоқ. Қыз күнінен сондай еді. Дүниесін біреу ұрлап жатса, оған да күйіп-піспейтін.

Бір жолғы мейрам қарсаңында мектептің үздік оқушысы ретінде Халимаға көйлектік 5 метр қымбат мата тиді. Ол кезде жақсы матаның атын да білмейміз ғой.

Халимаға тиген сол сыйлық матаны өзімен бірге бөлмеде жатқан қыз ұрлап алды. Оның ұрлағанын Халима да, бәрімізде білдік. Білсе де Халима ол қызбен шаңқылдап ұрыс шығарған жоқ.

Бар айтқаны:

— Өзімнен сұрасаң да мен ол бұлды саған беретін едім ғой, Әсима, — деді.

Әсима деген бір судырақ, су жұқпас, сумақай қызымыз болатын.

Ұрлаған қыз ол матаны бірнеше күннен кейін қайтып берді, бір жақын үйіне апарып тастаған екен.

— Мен ойнап алып едім, — деді ұялмастан.

Бірақ, ол матаны Халима қайта алмады.

— Сен қызыққан екенсің, өзің ала ғой, — деп Халима қайтып келген матаны ұры қыздың қолына ұстатты.

— Өзің қайтесің? — деп біз шу ете түстік.

— Алда тағы да мейрамдар бар ғой. Сонда тағы да бұл тисе көйлек етіп тігіп алармын, — деді.

Халима үнемі үздік оқитындықтан отан мейрам сайын, тоқсан сайын сыйлық берілетін. Ол сыйлықтарын Халима дос қыздарымен үнемі бөлісіп отыратын. Ақша тисе "Киноға барыңдар" деп қыздарға беретін. Өзі ешқайда бармайтын.

Жаңағы ұры қыз не болды дейсіздер ғой? Ештеңе болған жоқ. Ыржалаңдап ортамызда жүре берді. Егер Халимадан басқа біреу болса, ол қызбен шаштан жұлысып, шаңқылдасып ұрысар еді. Одан кейін оны комсомол жиналысына салғызар еді. Немесе директорға шатым жасап, ұры қызды оқудан шығартуға тырысар еді. Халима өйтпеді. Оның осындай мінездері дос-жолдастарының арасында беделін арттыра түсті.

Мен де әдебиет мұғалімі болдым ғой. Әдеби образ дегеннен хабарым бар. Образ оймен жасалады. Жазушы бас кейіпкердің жағымды бейнесін жасау үшін оның басына барлық жатымды қылықтарды үйіп-төгеді.

Ал Халиманың тұла бойы тұнып тұрған образ еді. Оған ештеңе қоспай-ақ жүріс-тұрысын, мінез-құлқын сол қалпында айтып берсе, образдан әлдеқайда артық болып шығар еді.

Біз, оның достары, Халиманы өлгенді өтірік мақтайтын әдетпен мақтап жатқанымыз жоқ. Қанша мақтасақ та бойындағы бар асыл қасиеттерді айтып жеткізе алмай жатырмыз.

Сенің асыл бейнең біздің жүрегімде жүреді, Халима!

Тағы бір мысал айта кетейін.

Халималар әскерге алынғанда бүкіл мектеп болып, оларды эшелонға шығарып салдық. Майданға кетіп бара жатқан кейбір қыздар маған кінә қойды.

— Сен ағаң обком секретарь! болғаннан кейін бізден бөлініп, үйде қалып барасың ғой. Бізді шығарып салуға не бетіңмен келдің? — десті.

Менің ағайым Рымбек Ілияшев ол кезде облыстық партия комитетінің екінші секретары болатын.

Пойыз қозғаларда олар маған қолдарын да бермеді.

Халима өйткен жоқ. Қасыма келіп, өзі қолын ұсынды. Содан кейін бетімнен сүйді. Мен оны құшағыма алып, еңіреп жылап жібердім. "Жылама" деп Халима көзімнің жасын сүртті.

Қызыл вагонды эшелон ырғала қозғалып, достарымды алысқа алып кетті. Менің ішім удай ашып, олардан қалып қойғаныма өкіндім.

Менің денсаулығым жақсы еді. Ал Халима сырқатын сездірмей, қыздарға бас болып, майданға кетті. Оның жүрегіндегі патриоттық сезім менікінен әлдеқайда күшті екен! Әскерге негізінен балалар үйінің қыздары ғана кетті. Әке-шешелері бар қыздар қалып қойды. Солардың бірі болып, Халиманың затын ұрлаған Әсима да үйде қалды.

Біздің бірсыпырамыз, Сәки екеуміз сияқты, ақсақалдарымызды алдыға салып, алдақашан "жұтып" алдық. Ал сен Әзекеңді артқа тастап, барар жерге бұрын кеттің, баяғы майданға кеткеніндей. Бұл да сенің ақылдылығың ғой, Халима!

Сен артыңа төрт бала, бес немере, бір шөбере қалдырдың. Қазақтың әр әйелі артына осындай ұрпақ, үлгі, өнеге қалдырса, ұлтымыз өсіп, үнжыртамыз жоғары болар еді. Ұрпағың, өнегелерің өркен жайып, өрістей берсін, қымбатты дос, қадірлі Халима!

Ал енді Әзекең туралы бір ауыз сөз айта кетейін.

Бәріміз де күйеуімізді құрметтедік қой. Олар да бізді жақсы көрген шығар. Бірақ, біз бұрын өлсек тірі қалған күйеулеріміз бізді, Халиманы жоқтаған Сіздей жоқтай алмас еді. "Қатын өлді — қамшының сабы сынды" деп жүре берер еді. Жанталасып, жаңа "қамшы" іздер еді.

Ал енді сіздің Халиманы жоқтауыңыз ұлтқа өнеге болғандай болды.

Мен өзім қазақ теледидарының "Ақжүніс" бағдарламасының бірде-бір хабарын бос жібермеймін. Көріп, тыңдап отырамын. Сонда Сіздің Халима туралы сөзіңізді тыңдағанда төбем көкке жеткендей болды. Мың рахмет Сізге.

Бәріміз де бұлаңдап өстік. Жігіт таңдадық. Жігітіміз сұлу, сымбатты, бойшаң болса екен дедік. Халима, сен сұлу едің, көрікті едің. Қандай керемет жігіт болса да, сен көңіл құрығын салсаң, ешқайсысы тырп етпес еді. Сол көп сымбатты жігіттердің ішінен сенің көзге қораш, бойы да биік емес, шынашақтай Әзекенді таңдай білгеніңе таң қаламын.

Бұл да Сенің саралығың еді, Халима! Енді сен сүйген, Сен ғана емес, бүкіл қазақ халқына сүйікті болған жан жарын — Әзілханың — Әзекең аман болсын, Халимам!

* * *

Сәки БЕКБАЕВА,

қарт ұстаз

Мен қатты толқып тұрмын. Халима туралы жай сөз айту жеткіліксіз. Халима туралы тек дастан түрінде ғана жырлау керек. Ол дастанды Әзілхан, құдайға шүкір, жеткізіп жатыр.

Халиманы мен интернатта сіңлім етіп, бауырыма басып жүрдім. Халима әскерге кетті. Мен кәрі әке-шешемнің қасында қалдым. Соғыс біткеннен кейін хат жазысып тұрдық. Мен мектептің директоры едім. Қасыма шақырдым. Ол келді. Бір мектепте бес қыз бірге қызмет істедік. Халима мен Әзілхан арасындағы махаббат керемет күшті болды. Екеуінің жазысқан хаттарын оқып, біз есіміз шыға тәнті болдық. Ол хаттар қазір Әзілханда бар шығар деп ойлаймын. Біз махаббат дегеннің не екенін осы екеуінің хаттарынан түсіндік. Сонда біз жиырмадан асқан қызбыз. Махаббат дегенді естігеніміз болмаса, оның қандай екенін мүлде білмейтінбіз. Қыз бен жігіт қосылып, семья құрса, сол махаббат шығар деп ойлайтынбыз. Жоқ, олай емес екен. Махаббат жан-тәніңмен біріңе бірің берілу екен. Сүйгеніңді ойламай, оның атын атамай тура алмау екен. Суықбұлақ стансасымен іргелес қазақ ауылы ғой біздің тұрғанымыз. Ауыз үй, төр үй деген екі бөлме ғана болады. Ауыз үйде қозы, лақ тұрады. Төрге бөлмеде адамдар тұрады. Кәрі әкемнің бір бұрышта биік төсегі бар. Шешем қайтыс болған. Бәйкен деген ағам мен Күләнда деген жеңгем төрде, жер төсекте жағады. Ал екі мұғалім Халима екеуміз үйдің екінші жақ қабырғасындағы темір керуетте жағамыз. Сонда Халиманың түнде түсінде Әзілханды көріп, сан рет атын атап жатқанын естідім. Түсінде болса да екеуі сөйлессінші, бірге болсыншы деп, мен Халиманы оятпадым.

Таңертең тұрғанда:

— Халима, сен түнде түс көрдің бе? — деп сұраймын одан.

— Иә, — дейді ол.

— Кімді көрдің?

— Әзілханнан басқа мен кімді көруші едім, — дейді ол.

Халиманың Әзілханға деген махаббатын мен сонда көрдім.

Алматыдағы университетте оқып жүрген Әзілханнан хат кешігіп қалса, "не боп қалды?" деп жаны қалмайтын. Әзілханның соғыста жазған хаттарын жылап отырып оқитын. Әзілханның соғыс кезінде жазған хаттарының бірін де жоғалтпай, жинап жүріпті. Кәрі адамдар Құранды қандай құрметтейді, қасиетті кітап деп ең жоғарыға қояды. Ал Халима Әзілханның жазған хаттарын Құраннан кем көрмейтін.

Халиманы біздің ауыл тегіс жақсы көріп, төбесіне көтеріп әкетті. Өзі сүйкімді, өзі шебер, қолынан келмейтіні жоқ. Көршілердің бәріне көмектесе салады. Тіпті бір көршіміздің шүйкесін ұршықпен иіріп, жіп етіп бергені есімде. Үлкендерге сыйлы болуы өз алдына. Ал ауылдағы балаларға тегіс орыс тілін үйретіп, бәрін мәдениетке баулыды. Халиманы ауыл "Мәскеуден келген мұғалім" деп атайтын. Десе дегендей, Халима ауылға Мәскеу мәдениетін дарытуға тырысты. Оған қолы жетті де белгілі дәрежеде.

Қырық алтыншы жылдың жетінші қарашасы қарсаңында Халима екеуміз Алматыдағы Әзілханды қонаққа шақырдық. Ұсынысты мен жасадым. Халима ішінен қатты қуанды, бірақ, білдірген жоқ.

— Сонда Әзілханды жұртқа біздің кіміміз деп айтамыз? – деді ол ойланып.

— Сенің нағашың, жиенін көруге келіпті дейміз, – дедім мен.

Сонымен қойшы, Алматыдан Халиманың "нағашысы" келді. Жұртқа солай хабарланды. Мектепте Қазан төңкерісінің мейрамына арналған салтанатты жиналыс болмақ. Біздің ауыл адамдарының жартысы қазақ, жартысы орыс болатын. Баяндаманы орыс тілінде жасауға ұйғарғанбыз. Өйткені қазақтардың бәрі орысша біледі. Баяндамашыға орыс тілінің оқытушысы, ауылша айтқанда "Мәскеуден келген мұғалім" Халима тағайындалған.

Мен мектептің директоры болғаннан кейін жұртты қарсы алуға ертерек мектепке кеткенмін. Менің артымнан баяндамаға белгіленген уақыт таянғанда Халима мен Әзілхан келмек болатын.

Жиналыс басталатын уақыт жақындап қалды. Бірақ, баяндамашы жоқ. Онсыз жиналыс бастауға болмайды. Екі өкпемді қолыма алып, үйге қарай жүгірдім. Келсем "нағашы" мен "жиен" екеуі біріне-бірі телміре қарап, үңіліп, үздігіп өліп отыр. Құшақтасып, сүйісу деген жоқ. Ол кезде сүйісу деген салтта жоқ еді ғой. Бірінің-бірі шаштарын қайта-қайта сипалай береді. Күбір-күбір сөйлеседі. Не айтып отырғандары белгісіз. Үйдің ішін біреу көшіріп әкетсе білетін емес. Менің есік ашқанымды да естіген жоқ.

Мен ентігіп келіп:

— Ойбай-ау, неғып отырсыңдар? Тез жүріңдер, жиналыс басталатын уақыт өтіп бара жатыр, – дедім сағатымды көрсетіп.

Сонда ғана олар сасқалақтап, отырған орындарынан атып тұрды. Қос ғашықты жетелеп, жиналысқа да жеттім-ау әйтеуір.

Әшейінде жай сөйлейтін Халимаш сайрап бір берсін баяндама жасап, қағазға қарамайды. Оқиғаның ай, күн, жылдарын жатқа соғады. Жұрт қатты риза болды.

Халиманың лаулаған сөзін тыңдай отырып: "Махаббаттың күші осындай болады екен-ау!" деп ойладым ішімнен.

Халиманың қоғамдық қызмет дегенде жаны қалмайтын еді. Интернатта жүргенде пионер отрядының вожатыйы болды. Мектеп комсомол ұйымының бюро мүшелігіне үнемі сайланатын. Қабырға газетінің суреттерін салатын. Комсомол ұйымы қандай тапсырма берсе де, орындаудан бас тартпайтын. Басқамыз қоғам жұмысынан қашқақтай беретінбіз.

Сол кезде САУЖОЙ деген болды. Сауатсыздықты жою деген сөз. Сол уақыттың үлкен ұраны болатын. Біздің мектепке де Семейдің бір көшесі бөлініп берілді. Степной көшесі ме екен, есімде жоқ. Сол көшеге жоғарғы кластардан үздік оқитын ересек оқушылар бөлініп, хат білмейтін қараңғы тұрғындардың сауатын ашуға жіберілетін. Сол көшедегі 5 үй Халиманың қарамағына берілді. Ол сол кезде сегізінші класта оқитын. Халима тынбастан сол үйлерге барып, тілдері қатып кеткен, қолдары қарындаш ұстауға әрең келетін кемпір-шалдарға әліппе үйретіп жүрді.

Бір күні "шәкірттеріне" қарай кетіп бара жатқанда көшеде қабаған ит кездесіп, Халиманы қауып алыпты. Халиманың бір санының ішкі жатының терісін интернатқа келді. Барлық қыздар шыж-быж болдық. Жетелеп дәрігерге апардық. Дәрігер жарасын танып, жазылғанша үйден шықпауды қадағалап айтты.

Үйден шықпау қайда?! Халима ақсаңдап жүріп, сабақтан да қалмады. Кемпір-шалдарды оқытуға да барып жүрді.

Біз оған:

— Тым болмаса "саужойыңа" барма! — дедік.

Ол басын шайқады.

— Мен сабақ үйрететін қариялар өте жақсы кісілер. Олар да мені жақсы көріп кетті. Енді оларға көрінбей кетуім ұят қой. Өзіме жүктелген тапсырманы орындамау комсомол комитетінен де ұят! деді.

Халима ҰЯТ мәселесін ең жоғары қоюшы еді. Ақсаңдап жүріп, өзіне берілген үйлердің кемпір-шалдарына қара танытып шытарды. Біз оны көпке дейін әзілдеп, "ақсақ мұғалім" деп атап жүрдік.

Халиманың ҰЯТ дегенді жоғары сатыға қоятыны сондай, жоғарыда айтылған жиналысқа сәл кешігіп келгеніне көпке дейін елден ұялып жүрді. Сол жиналыста да, одан кейін де ауыл адамдарынан кешірім сұрап жүрді.

Халиманың осы кешірім сұрауының өзін ауыл адамдары үлгі ретінде қабылдады.

— Неткен өнегелі қыз! — деп олар Халиманың сыртынан тамсанып жүрді.

Жұрт тамсанса, тамсанғандай еді ғой, Халима айналайын.

Осы ҰЯТ деген сөз Халиманың алтын туы еді. Осы туды Халима өмір бойы аспандата ұстап өтті. Қазір айтқанын орындамайтын, орындамағанына ұялмайтын адамдар көп қой.

Халима сабақтан бір минут кешікпейтін. Айтқан уәдесін бұлжытпай орындайтын. Тек сол күні ғана, жоғарыдағы жиналысты айтамын, сәл ғана кешігіп қалды. Онда да тоғыз жыл бір-біріне ғашық болған Әзілханмен сатына көріскен сәті ғой. Қайтсін!

Махаббат маздағанда қоғамдық қызмет естен шығып кететінін мен сол күні сездім.

Әлгі әңгімеме қайта оралайын. Сол Семей иті қапқан теңгедей тыртық Халиманың санында өмір бойы қалып қойды. Халима алғаш Мәскеуден қайтып келгенде оның сол тыртығын тағы да көзіммен көрдім. Оны Әзілхан да көрген шығар деп ойлаймын. Осыным рас па, Әзеке?

Дауыс:

— Халима маған жалаңаш денесін көрсетпейтін еді. Ұялатын. Бірақ, бір жолы, осы әңгімесін маған айтқаннан кейін ғана санындағы тыртықты көрсетті. Мен сипайын деп едім жаным ашып, ол алақанымен жаба қойды. Осы айтқаныңның бәрі рас, дос Сәки.

— Рас болса, ар жағын тыңда. Сол "сауатты" кемпірлердің Халимаға бауыр басып кеткендігі сондай, кейбіреулері интернатқа іздеп келіп, үйлерінде өткен той тағамдарынан Халимаға сыбаға, сарқыт әкеп беріп жүрді. Біз оны "ақсақ мұғалімнің жалақысы ғой!" деп жапырлай жеп алатынбыз. Ол кезде "гонорар" деген сөзді білмейтінбіз. Білсек: "Халиманың гонорары!" дейміз ғой.

Тіпті сол кемпірлердің бірі Халиманы бала етіп алмақшы болды. Аягөзде аталас туыстарында қалмаған Халима бөтен кемпірге бала бола ма? Барған жоқ.

"Жақсыдан — шарапат" деген рас. Әзілханның Халимаға осы келіп-кетуінің арқасында мен де жақсы жарға ие болдым. Әзілханның жан жолдасына күйеуге шықтым. Төрт бала көрдім. Егер Халима менің қолымда болмаса, Әзілхан оған келмесе, мен Мәуліттей жар табар ма едім, таппас па едім, оны бір Құдайдың өзі біледі.

Әзілхан мен Халиманың ешбір жанда жоқ жалынды махаббатының куәсі болдым. Шын махаббат ешқашан өшпейді екен. Өшпейтіндігінің белгісі Әзілханның күні бүгінге дейін Халиманы жоқтап келе жатқаны. Талай жазушы болды. Талайы жарларынан айырылды. Бірақ, дәл сен сияқты күңіреніп, ішкі шерін шығарған ешкім жоқ. Мен саған бүкіл қазақ әйелдерінің атынан алғыс айтамын, Әзеке.

Халиманың маған бір айтқан әңгімесі өмір бойы есімен кетпейді. Сол айтқаны есіме түссе, жылағым келеді.

1932 жылғы аштықта Халима әке-шешесінен айырылып, жетім қалған ғой. Бір үйлі жаннан 5 жасар Ханымхан деген сіңлісі екеуі ғана қалған. Басқа төрт адам түгел опат болған: әкесі мен шешесі, бауыры мен бір сіңлісі. Өзі жеті жаста. Оларды басқа жетімдерге қосып, Аягөз стансасынан Семейге қарай жөнелтеді. Аштық қуалаған бір үйлі жан Абай ауданындағы Құндызды деген жерден ауып келіп, Аягөзге тақаған екен. Бірақ, Аягөзге жете жығылған ғой бәрі.

Семейге келгеннен кейін оларды Жаңасемейде поезден түсіреді. Жетім балалар үйіне орналастырады.

Бірінің қолындағысын бірі тартып жеп жүрген ылғи аш балалар ғой. Кішкентай Ханымханның қолына тиген бір жапырақ нанды жұлып әкете береді. Тура ұмтылса, ол құлар кішкентай баланың азығын ауыздарына тығып кеп жіберіп, бір-ақ қылқиды.

— Міне, жоқ, — деп алақандарын жаяды.

Олардың өңешінен өтіп кеткен нанды Халима зорлықшы баланың аузына қолын тығып, тартып ала алсын ба? Ала алмайды. Жылап отырған сіңлісін жұбатып, оған өз нанының жартысын, кейін бүтіндей беріп, өзі аш жүреді.

Сөйтіп, бір құрсақтан шыққан кішкентай сіңлісін қорғайды ғой Халима.

Ол кезде балалар мектепке сегіз-тоғыз жастан барады. Күзде балалар үйіндегі жетім балалар мектепке оқуға тартылады. Халиманың бірінші класқа алуға жасы толмайды. Жасы толмаса да Халима мектепке баруын қоймайды. Орын болса біреудің қасына отырады. Болмаса түрегеп тұрады. Тумысынан зерек Халима мұғалімнің кластағы балаларға айтқандарын қолма-қол қатып алады. Қара тақтаға жазған әріптерді де тез меңгере бастайды. Мұғалімнің әріптеріне ұқсатып, бормен айтқан әріптерін тақтаға жазып та береді.

Сөйтіп, он шақты күн жүреді. Оның зеректігін таныған мұғалім жасы кіші болса да Халиманы бірінші класқа алады. Дәптер, қарындаш береді. Қолына оқулық кітаптарын салған сөмке ұстатады. Заңды оқушы болады.

Осыған өзі қатты қуанып, құлшына оқып жүреді. Ал бес жасар сіңлісі жатақханада қалады. Өзі сияқты төрт-бес жастағы балалардың ортасында ойнап жүреді.

Халима бір күні сабақтан келсе, сіңлісі жоқ. Шарқ ұрып іздейді. Сөйтсе оны мектепке бармайтын жасы кіші балаларды тәрбиелейтін басқа балалар үйіне алып кеткен екен өзі сияқты кішкентай балалармен бірге.

— Сіңлім қайда? — деп Халима зар қағады.

— Осылай да, осылай, — деп тәрбиешілер оған түсіндіре бастайды. — Өзі құралпас балалармен бірге болады. Сен оған барып тұрасың, — дейді.

Халима оған көнбейді.

— Сіңлімді тауып беріңдер, — деп жылап отырып алады. — Маған сіңлімді көрсетіңдер, — дейді.

Тәрбиешілер Халиманы ол балалар үйіне ертіп барып, сіңлісін көрсетуге уәде етеді. Олар әне апарамыз, міне апарамыз деп, қолдары тимей, 4-5 күн жүріп қалады.

Содан кейін Халима сабақта отырып ағыл-тегіл жылайды. Көзінің жасын тия алмайды.

Мұғалім уатып, неге жылағанын сұрайды. Халима оған өксіп отырып, сіңлісінен айырылып қалғанын айтады. "Оны көргім келеді" дейді.

Мұғалім жаны ашып, баланы басынан сипайды. Алақанымен көзінің жасын құрғатады.

— Жылама, айналайын. Бүрсігүні демалыс болғанда ол балалар үйіне сені өзім ертіп апарып, сіңліңді көрсетемін. Ол қазір томпаңдай жүгіріп, ойнап жүрген шығар, — дейді.

Халима мұғалімнің бұл сөзіне қуанып қалады.

Мұғалім айтқанындай демалыс-жексенбі күні Халиманы қолынан жетектеп, сол Жаңасемейдегі мектеп жасына жетпеген кішкентай балаларға арналған балалар үйіне ертіп барады. Балалар үйінің директорына кіреді Халимамен бірге.

— Осылай да осылай, — деп мұғалім директорға Халиманың жайын айтады.

Детдом директоры үстелінің үстінде жатқан дәптерді ашып: "Фамилиясы кім?" деп сұрайды.

— Өзбақанова Ханымхан, — дейді мұғалім Халимаға қарап.

Ол басын изейді.

Директор дәптердегі шұбатылған тізімді қуалай қарап отырады да, бір бетті саусағыммен нұқып, ұстап басын шайқайды.

— Жоқ. Ол бала осыдан екі күн бұрын қайтыс болған, дейді.

"Өлді" деген сөзді естіп, жұдырықтай Халима еңіреп қоя береді.

— Ол өлген жоқ, маған сіңлімді көрсетіңдер, — деп ботадай боздайды.

Амалсыздан директор Ханымханның тәрбиешісі болған әйелді шақырып алып:

— Мына кісілерге кеше қойылған қыздың зиратта жатқан жерін көрсетіп келіңдер, — деп өлген балалар тізіміндегі Халиманың сіңлісінің аты-жөнін саусағымен түртеді.

Тәрбиеші оларды балалар үйіне іргелес зиратқа алып барады. "Ханымхан Өзбақанова. 5 жаста" деген жазуы бар қабір басына қойылған тақтайшаға жазылған жазуды көрсетеді. Оны мұғалім Халимаға дауыстап оқып беріп:

— Сенің сіңліңнің аты-жөні осылай емес пе? – дейді.

Халима басын изейді.

— Онда сенің сіңліңнің өліп қалғаны рас. Өлген адамды осылай жерге көміп, үстіне топырақ үйеді, — дейді мұғалім оқушысын бауырына тартып.

Халима бұрын өлген адамды көмгенді көрмеген ғой. Сондықтан ол топырақты құшақтап, шыңғыра жылап қоя береді. Өксігін баса алмайды.

— Ханымханым-ау! Ханымханым-ау! — деп еңірегенде етегі жасқа толады.

Мұғалім мен тәрбиеші екеуі баланы кезек-кезек құшақтап, уатып, бәйек болады. Оны зират басынан тезірек әкетуге тырысады.

— Жоқ, мен ешқайда бармаймын. Ханымханның қасында қаламын! – деп одан сайын жылайды Халима.

Екі үлкен кісі баланы екі қолынан жетектеп, әрең дегенде зират басынан алып қайтады.

Жолда мұғалім тәрбиешіден Ханымханның қалай қайтыс болғанын сұрайды.

Ханымхан жаңа балалар үйіне әкелген күннен бастап, жылаудан көзін ашпайды.

— Әпкем қайда? Халима қайда? Маған оны тауып беріңдер! — деумен болады.

Сөйтіп, тамақ ішпестен бірнеше күн бойына төсек астында жатып алады. Тәрбиеші көтеріп оны төсектің үстіне жатқызса, ол:

— Мен Халимасыз төсекке жатпаймын! — деп сырғанап түсіп кетеді.

Жылаудан сілесі қатып, берген тамақты ішпей, аштықтан бұралып, қайтыс болады.

Содан Халима қыс түскенше көрші балалар үйінің қасында, зиратқа барып, сіңлісінің аты жазылған тақтайшаны сипап, жылап-жылап, өз детдомына қайтып жүреді. Қасына ешкімді ертпей, жалғыз барады.

Қар жауып, қыс түскен кезде бара алмайды. Алғашқы қыста балалар үйінің балалары аяқкиімсіз шығады. Аяқкиім жетіспейді. Оның үстіне әлді балалар әлсіздердің киімін тартып алады, не ұрлап әкетеді. Халима өзіне тиген аяқкиімнен айрылып қалғандықтан, ақ қар, көк мұзда жалаңаяқ жүгіріп, мектепке барып жүреді. Бір күн сабақтан қалмайды. Басқа кейбір балалар аяқкиім жоқтығын сылтауратып, мектепке бармай қояды. Халима оларға күн сайын оқыған сабатын айтып, үйретіп отырады.

Сол ақ қар, көк мұзда жалаңаяқ сабаққа барып жүргендіктен Халима кішкентайынан, өкпе ауруына шалдығады. Бірақ, ауырса, да, сабақтан қалмаймын деп класта отырып алады.

Бір жолы сегізінші класта оқып жүргенімізде Халима қатты ауырды. Температурасы 39-40 градусқа жетті. Сонда да ол сабаққа барды.

Ғифат Баймұратова деген қос бұрымы өкшесіне түскен жақсы мұғаліміміз бар еді. Сол кісінің екі беті алаулап отырған Халимаға көзі түсті.

— Өзбақанова, сен ауырып отырған жоқсың ба? — деп, сұрайды бірден мұғалім.

— Жоқ, мұғалім, менің температурам ылғи жоғары боп жүреді, — деді Халима.

Мұғалім орнынан тұрып, қасына келді де, Халиманың мандайына алақанын тигізді.

— Қарағым-ау, күйіп тұр ғой маңдайың. Бар, тез санчастка бар, деді мұғалім орнына отырып жатып.

— Жоқ, мұғалім, бармаймын, — деді Халима.

— Бекбаева, Мысырова, екеуің орындарыңнан тұрып, Өзбақанованы дәрігерлік пунктке апарыңдар, — деді мұғалім. Интернаттың дәрігерлік пункті болатын.

Біз орнымыздан атып тұрып, Халиманы екі қолынан тарттық. Ол тырмысып, орнынан тұрмай қойды.

Содан кейін мұғалім апамыз өзі Халиманың қасына қайта келіп, орнынан тұрғызды да, бізге қосып қоя берді.

Қар кетіп, жаз шыққаннан кейін Халима сіңлісі жатқан зиратқа тағы да барады. Барса, Ханымхандікі сияқты төмпешіктер көбейіп кеткен. Кейбірінің басында қалақша бар, кейбірінде жоқ. Ханымханның басына қойылған тақтайшаны Халима таба алмайды. Таба алмаса да тақтайшасы түсіп қалған қабірлерді титтей алақанымен бір бір рет сипап өтеді. Солардың біреуі Ханымхандікі шығар деп ойлайды.

Мінеки, Халиманың осы әңгімесі өмір бойы есімнен қалмайды.

Жаңасемей балалар үйінін іргесіндегі зиратқа қойылған Халиманың кішкентай сіңлісі Ханымханның жатқан орны сол зират қазір жер болып кетті. Байғұс баланың басына қойылған тақтайшаны да алғашқы қыста-ақ, жел ұшырып әкетсе керек. Аштық құрбаны болған ол кішкентайлардың қазір аты-жөндерін де ешкім білмейді.

Бір кезде бауырының жатқан жерін іздеп, зираттағы әр қабірдің басына бір барып, екі етегі жасқа толып еңіреген Халиманың басына ақ күмбез орнатылыпты. Ақ күмбезін ешқашан құламасын, Халима! Ақ махаббаттың асыл белгісіндей болып, Өзіңнің ақ жүрегіңнің пәк жүрегіңнің мәңгі сөнбейтін алауындай болып, ақ басты Алатау шыңында мызғымай тұрсын, айналайын!

* * *

Зейнеп ҚАНАПИЯНОВА,

Ұлы Отан соғысында опат болған

жауынгер Баймолда Қанапияновтың қарындасы,

Халиманың өкіл қызы

Менен бұрын сөйлеген апайлар сияқты мен Халима тәтеммен бірге оқып, қағар өскенім жоқ. Апайлардың естеліктерін тебірене тыңдадым.

Ал мен тәтемді сексен төртінші жылдан бастап білемін. Жиырма жылға жуықтап қалды.

Менің туған ағам Баймолда Қанапиянов Ұлы Отан соғысында хабарсыз кетті. Жанында бірге болған бір жолдасын.

Әкем соғыстан жазған командир ағаңның қаралы хабары туралы хатын анда-санда маған оқытатын еді. Ол хатта Баймолда ағаның анық қайтыс болғанын, оны өз қолымен көмгенін Әзілхан Нұршайықов деген аға анықтап айтқан. Бірақ, ол хатты маған қанша оқытса да сенбеді. Қайта қайта әкеме оқып бергеннен кейін ол хатты жазған Әзілхан ағаның аты-жөні менің есімде сақталып қалды. Әкем оз сенімін өзгертпеді. Сөйтіп, өмірден өтті. Қайтыс боларында: "соғыстан келген Баймолда аты жазылған сол хатты ақыретіме орап, менімен қоса көміңдер" деп өсиет етті. Біз айтқанын орындадық.

Басқаларымыз да, менің Баймолдадан кейін туған Шайық деген ағам бар, сол кісі бәріміз Баймолда ағадан бір жолға күдер үздік. "Шіркін-ай, ағаның не өлгені, не хабарсыз кеткені, не тұтқынға түскені туралы военкоматтан бір жапырақ қағаз болмады-ау" деп өкіндік те қойдық.

Жылдар өтіп жатты. Әкем тірісінде баяғыда біз сонау соғыстан хат жазған, аты-жөні менің ойымда жүрген кісінің мақалалары,кітаптары бірінен соң бірі шығып жатты. Бірақ, анық сол кісі екенін білмейміз. Аттас басқа біреу шытар деп те ойлаймыз. Сол аты таныс кісінің "Махаббат, қызық мол жылдар" деген кітабын жабыла оқыдық. Сүйсіндік, жыладық. Мектебімізде оқушылар конференциясын өткіздік. Бұл автордың беделі барған сайын арта берді. Одан кейін "Ақиқат пен аңыз" деген кітабы және шықты. Ол кітапты соғыс туралы болғандықтан мен әкеме бастан аяқ оқып бердім. Әкеме кітап авторының фамилиясы Баймолда аға туралы соғыстан хат жазған кісінің аты-жөніне ұқсайтынын айттым.

Әкем:

— Ендеше, сен сол кісіге барып кел. Баймолданы біле ме екен, сұра. Білсе, қонақ етіп үйге шақыр, мен ол балама бағамды берейін, — деді.

Мен ол кезде Алматыда оқып жүрегімнің. Атақты жазушының үйіне баруға батпадым. Менімен сөйлеспейтін шығар. Үйіне кіргізбейтін шытар деп ойладым.

Бір жолы сол ағаның "Тоғыз толғау" деген кітабы қолыма түсті. Баяғы әкеме хат жазған кісінің кітабы болғандықтан, өзім солай деп ойлайтынмын, бұл кітапты да оқып шықтым. Оқып шығып, ал кеп жыла. Қалай жыламайын: Баймолда ағам жоғалып та кетпепті, жау қолына тұтқын да болып түспепті. Жау танкімен шайқасқан бір соғыста Әзілхан ағаның қасында тұрғанда снайпердің оғына ұшыпты. Қырық жыл жоғалып кеткен ағамның аты кітап ішінен шықса, қалай қуанбайын, қуанғаннан қалай жыламайын?!

Содан кейін белді бекем буып, Асқар деген жеті жасар ұлымды қасыма ертіп, Алматыға тарттым. Талдықорғаннан автобуспен келіп, алдымен Жазушылар одағына кірдік. Ол жердей Әзілхан ағаның әдірісін, телефонын сұрап алдық.

Мир көшесімен жоғары өрлеп келе жатырмыз. Ол кезде ағалар Мир көшесінде тұратын. Қазір Бейбітшілік көшесі деп ағалады ғой. Ішім алай-дүлей. "Әзілхан аға үйде бар ма екен? Жоқ болса, жеңгей бізді үйіне кіргізе ме? Есігінен де қаратпай қуып жібермей ме?" деп ойлаймын. Жүрегім лүп-лүп соғады. Бірақ, жазушы ағаның үйіне бірден баруға бата алмадым. Алдымен көшедегі автоматтан телефон соқтым. Трубкадан "Иә" деген әйел дауысы естілді. Сәлем бердім.

— Өзің де сәлеметсің бе, қалқам? — деді жаңағы дауыс.

Барқылдап-шарқылдаған сүйкімсіз, тәкаппар дауыс емес.

Жібектей жұмсақ, мамықтай майда үн. Әсіресе, танымайтын кісіге "қалқам" деп сөйлегені жүрегімді жібітіп, үмітімді күшейткендей болды.

— Бұл Әзілхан ағаның үйі ме, апай? дедім содан соң.

— Иә, айналайын.

— Ол кісі үйде ме?

— Үйде жоқ. Бірақ, қазір келеді. Шаруаң бар ма еді?

— Бар еді, апай.

— Бар болса үйге кел. Біздің әдіріс мынадай: Мир көшесі, 159 үй, 21-пәтер. Ортадағы подъездің екінші қабаты.

Апай үйге кел деп тұрса да мен қуанғанымнан:

— Баруға бола ма? — деппін.

Апай күлді.

— Неге болмасын? Кел, қалқам, — деді.

Есікті апайдың өзі ашты. Орта бойлы, аққұба өнді, жүзі жарқын, жымиысынан жылу шашып тұрған кісі екен. Бетіңе бақырайып, бажырая қарамайды. Қоңырқай қой көзінің сәулесін шаша ұлым екеуміздің бетімізді биязы шолып өтті де, бізді төрге шығуға шақырды.

— Өзіңді жалғыз келген екен десем, қасында кішкентайын бар екен ғой, — деп Асқарды басынан сипады.

Біз төрге шығып, жайғаса бергенде есік қоңырауы қайта шылдырады. Әзілхан ағаның өзі екен. Әзілхан ағаны құшақтап, мен жылап жібердім. Баймолда ағамның өзін көргендей болып, егіліп кеттім.

Содан кейін ағай мен жеңгейге жайымды айттым. Жайымды айтқаннан кейін жеңгей, Халима тәтем, орнынан тұрып, Асқар екеумізді кезек құшақтап, бетімізден сүйді. Бетімізден сүйіп жатып, өзі де жылап жіберді.

Бұл түс кезі болатын. Бәріміз отырып, шай іштік. Әзілхан аға Баймолдамен соғыста бірге болған барлық жайын айтты. Әзілхан аға зеңбірек командирі, Баймолда ағам зеңбірек көздеушісі екен. Екеуінің зеңбірек расчеты шабуылға шытып келе жатқан немістердің бір танкісін жайратып, зеңбірек қасында өртенген танкке қарап, қуанып тұрады. Сол сәтте неміс снайперінің оғы сарт етіп, Баймолда ағаның маңдайына тиеді. Баймолда ағаны қойып болғаннан кейін, бір әредікте, Әзілхан аға Баймолданың әкесіне болған жағдайды айтып, қайғылы хабар жібереді.

— Сол хатыңызды әкем өле-өлгенше сақтап, өлгенде өзімен бірге алып кетті, — дедім мен.

Әзілхан аға басын шайқады.

— Шіркін, әке мен шеше өз өзегінен шыққан баласын өлдіге қалай қисын? — деді.

Шай ішіп болып, әңгімеге қанғаннан кейін Асқар екеуміз қайтуға ыңғайландық.

Тәтем жібермеді.

— Жоқ, кетпейсіңдер. Баймолда ағаларының сыбағасын асамын. Соны жеп, қонып, ертең бірақ кетесіңдер, егер асықсаңдар. Бұл туған ағаңмен дос болған тумаған ағаларыңның үйі. Осы үйде аунап - қунап жағасыңдар, — деді.

Ертеңінде Халима тәтем Асқар екеумізді дүкенге ертіп апарды. Алдымен "Детский мирге" бардық. Одан тәтем Асқарға шақ кішкене костюм сатып әперді. Басқа бір дүкеннен маған көйлек, ағайым Шайыққа — Баймолда ағаның туған інісі, оның да фамилиясы Қанапиянов — костюм сатып алды. Түстен кейін Алматының көк базарын араладық. Кешке аткөпір жеміс-жидек, тағы басқа тәттілер сатып алды. Кешке тәтемнің үйіне тағы қондық.

— Кеше ағаларыңның, қонағы болдыңдар, бүгін менің қонағым боласыңдар, — деді тәтем.

Ертеңінде тәтем автовокзалға өзі бірге келіп, ұлым екеумізді Талдықорған баратын автобусқа отырғызып қайтты. Рейс автобусының қасына келгенде мен көзімнен жас шығып, жылап тұрдым. Осындай қымбат адамның қасынан біз, амалсыздан, аттанып кеттік. Сол жолы өлді деген, өлген ағамның орнына Әзілхан ағадай аға тауып, ағамен қоса Халима тәтемдей асыл жеңге тауып қайттым.

— Қалқам, Зейнеп, енді бізді туған аға -жеңгендей көр, — деп апай қоштасарда Асқар екеуміздің бетімізден кезек сүйді.

Шынында да Халима тәтем туған жеңгемізден артық болмаса, кем болған жоқ. 20 жыл мен аға мен тәтенің қызы болдым.

Алматыға көшіп келгеннен кейін жылына екі рет аға мен тәтенің үйіне қонаққа келетінбіз: 9 мамыр Жеңіс күні және 15 желтоқсан — ағаның туған күні! Осы екі күнде біз, Сейдахмет екеуміз, күйеуімді айтамын, Тұрсынбек аға мен Күбіра жеңгеймен ылғи осы үйде жолығатынбыз. Халима тәтем Тұрсынбек ағаны "бауырым" деп ағасы, Сейдахметті ылғи "Секе,Секе" деп кетті. Өкіл күйеу баласын өз күйеу баласындай бауырына тартты.

Бұл — тәтемнің адамгершілігі туралы бірінші әңгіме. Ол кісінің ұстамдылығы жөнінде ерекше есімде қалған тағы бір әңгіме бар. Енді соны айтайын.

Бір жолы біз 9-мамырда Тұрсынбек аға бәріміз тағы да аға мен тәтемнің үйінде бас қостық.

Сонда Тұрсынбек аға Әз ағаның көңіліне ауыр тиетін сөз айтты. Әдейі айтты ма, әлде әзілі ме, білмеймін. Былай деді:

— Сіздер 9-майда немістерді жеңіп келдік деп күпиіп жүрсіздер ғой. Бірақ, жеңбей-ақ, жеңілгеніміз дұрыс болатын еді. Онда біз енді байып, жырғап отыратын едік.

Осылай деді.

— Шын айтасың ба? — деді Әзілхан аға.

— Шын! — деді Тұрсынбек аға ежірейіп.

Әзілхан ағаның өмірі ашуланғанын көрген жоқ едім. Сол жолы қатты ашуланды.

— Бұл соғыста менің әкем өлді, ағам оққа ұшты. Мына отырған Зейнептің ағасы Баймолда сияқты талай боздақтар опат болды, — деді аға мені саусағымен нұсқап. — Бұл Жеңіс солардың қанымен келді. Ендеше Жеңіс күнін қалай аузың барып жамандайсың? Өз үйінде соғыстан мұрны қанаған бір адам болмағандықтан солай дейтін шығарсың. Сондықтан Жеңіс тойын тойлағың келмейтін болар. Онда есік әне, деп аға қатуланып есік жақты нұсқады.

Тұрсынбек аға:

— Кетсек кетеміз, — деп копавдап, орнынан тұруға ұмсынғандай болды.

Сол кезде әшейінде көп үндемейтін Халима тәтем сөзге араласты.

— Отыр, Тұрсынбек. Ешқайда бармайсың. Егер менің бауырым екенің рас болса, онда орныңнан қозғалмайсың! — деп бір тоқтады.

Сабырмен бастаған сөзін содан кейін ары қарай жалғады.

— Бұл Жеңіс жалғыз біздің ғана емес, миллиондардың қанымен келген жеңіс қой. Мұны ешкім де жамандай алмайды, егер бір ақыл-есі аздау адам болмаса. Оны менің бауырым білмейді дейсің бе? Егер Жеңіс болмаса менің бауырым доктор, профессор деген түсіне де кірместен басы таз болып, құрттап-биттеп жүретін еді Ақмоланың бір сайында. Бауырым оны да біледі. Қазақта әзіл, қалжың деген тамаша дәстүр бар. Сол дәстүр бойынша, әрі апам мен жездемнің нервісін тексерейін деп бір ауыз айтқан әзілі болар бұл. Отан шамданудың реті жоқ. Бұл бір. Қазір қит етсе Кеңес үкіметін жамандау әдетке айналып бара жатқан жоқ па? Мен Кеңес үкіметін ешқашан да жамандай алмаймын. Кешегі үлкен аштықта мені, мен сияқты талай балаларды аман алып қалған Кеңес үкіметі болатын. Сондықтан да мен Отанымды қорғаймын деп он жеті жасымда соғысқа бардым. Өз үлесімді қостым. Егер Кеңес одағы жеңілсе, менің алтын бауырым фашистердің малайы болып, көзіне көк шыбын үймелеп жүрер еді. Соны Тұрсынбек түсінбейді дейсің бе? Түсінеді, әрине. "Сынықтан өзгенің бәрі жұтады" дегендей, Кеңес өкіметін жамандау сырқатының микробы менің бауырыма да жұққан болар. Бірақ, шындық деген дәрінің күшімен ол микроб өледі ертең. Сонда бауырым кеңестік жүйенің де жаман болмағанын зерделейтін болады. Бұл — екі.

Тәтем тағы да тоқтады. Біз тәтемнің сөзін сілтідей тынып, тыңдадық. Тәтем сәл тоқтап, тағы да сөзін әрі қарай жалғады.

— Бір ауыз сөз қате айтылған екен деп қарысып қалудың жөн і жоқ. Екеуің университетте бірге оқыған ежелгі дос сындар. 40 жылға созылған ол қасиетті достықты оп-оңай үзе салуға болмайды. Оған біз, Күбіра келін екеуміз руқсат етпейміз. Солай ма, Күбіра? — деп тәтем Тұрсынбек ағайдың үйіндегі жеңгейге қарады.

— Әрине, солай! — деді Күбіра жеңгей Тұрсынбек ағаға ала көзімен бір қарап қойып.

— Солай болса, мен осы тосты біз майданда жүргенде арқа еті арша, борбай еті борша болып, егіс даласында өгіз жетектеп, қырманда астық басып, күзде өгіз арбамен элеваторға астық тасып, осы Жеңіске жетуімізге көмектескен ел адамдары үшін, солардың ішінде өз бауырым Тұрсынбектің денсаулығы үшін көтеремін. Тауысып ішулеріңізді сұраймын рюмканың түбінде өшпенділік тамшысын қалдырмай, — деді тәтем.

Мен әшейінде көп үндемейтін тәтемнің киын жерде қапияда ой тауып, өзінің жұмсақ дауысымен сонша ақылды сөздер айтқанына таң қалдым. Тәтемнің бұл бұйрығын орындамау мүмкін емес еді. Бәріміз рюмкаларымызды сыңғыр - сыңғыр соғыстырып, ішіндегі шараптың бір тамшысын қалдырмай жұтып салдық.

Содан кейін тәтем қайтадан сөз бастады.

— Енді ағасы мен інісінің бірі - бірімен қол алысып, татуласуын сұраймын. Әзілханның қолын мен создырамын, Тұрсынбек бауырымның қолын сен создыр, Күбіра, — деді.

Тәтем де, Күбіра жеңгей де орындарынан тұрып, егескен екі ағамның алақандарын түйістірді.

Содан кейін дастархан басында татулық орнап, бәріміздің көзіміз күлімдеп, көңіліміз жадырап қалды.

Осыдан сонда Тұрсынбек аға, тағы басқаларымыз аға мен тәтемнің үйінде талай рет бас қостық. Әзілхан аға мен Тұрсынбек ағаның достығына титтей сызат түскен жоқ. Қайта олардың жүректері бұрынғыдан да жымдаса түскендей болды. Соның бәрі Халима тәтемнің ақылдылығының арқасы еді.

Жалғыз Тұрсынбек аға ғана емес, басқа да талай үлкен ағалармен Әзілхан ағамды жарастырып отырды Халима тәтем.

Мен осыдан үш-төрт жыл бұрын ағаның "Жұлдыз" журналында жарияланған "Өткелдер" деген романын оқыдым. Сонда бірсыпыра атақты ағалардың Әзілхан ағаға жасағандары айтылған. Ағаны партиядан шығартпақ болып, Жазушылар одағынан қаңғыртып қуып жіберген. Халима тәтем сонда соларға тіл тигізбей, тым-тырыс жүруге шақырған. Аға тәтемнің тілін алған. Артынан үлкен ағалар өз қателерін түсініп, Әзілхан ағаның кітаптары сыйлыққа ұсынылғанда қолдаушы болған. Егер аға тәтемнің айтқанын тыңдамай, оларға тіл тигізсе, ол қуатты ағалар Әз ағаңа Абай атындағы мемлекеттік сыйлықты бергізер ме еді? Жоқ, бергізбес еді.

Сол сыйлықты алғанда ағатай сойып, той жасап, сол өзіне қиянат қылған үлкендерді үйіне шақырған. Әрқайсысына сый сияпат көрсеткен. Егер тәтем жаман әйел болса:

"Адыра қалсын ол ағаларың. Оларды мен үйіме кіргізбеймін. Солардың кесірінен сен екі жыл жұмыссыз жүріп, бала-шағамыз аштан өле жаздаған жоқ па. Сені партиядан шығартпақ болып, шығара алмай, Жазушылар одағынан қаңғытып қуып жіберген де солар емес пе еді!" — деп кіжініп шыта келер еді ғой.

Тәтем өйтпеді. Ақылдылық деген сол емес пе?!

Сол романда тәтемнің осындай асыл қасиеттерін айтқаныңыз үшін Сізге мың рахмет, аға.

Одан кейін тәтемнің қырқында сөйлеген сөзіңізді журналға бастырып, тәтемнің ұлтқа үлгі болатын қасиеттерін жұртқа жария еттіңіз. Осы үшін сізге тағы да мың рахмет, аға.

Тәтем жақынды жанына ұстап, алысты аясына алумен де көпке қадірлі болды ғой.

"Елдестірмек — елшіден, жауластырмақ — жаушыдан" демей ме қазақ. Қазіргі "елші" де, "жаушы" да әйел ғой. Жаман әйелдің жауластырып отыратыны өтірік пе? Шын ғой!

Мінеки, менің тәтем туралы айтатын естеліктерім осы. Халима тәтемнің барлық дарыны барша қазақ әйелдеріне дарысын деп тілеймін.

Айтпақшы, бір сөзді ұмытып бара жатыр екенмін. Тәтем 1997 жылы ауруханаға жатарда жасатқан алтын сақиналарының бірін маған сыйлаған.

— Сен де менің қызымсың, көзімдей көріп жүр, деген.

Қайран тәтем!..

* * *

Тоқан ӨЗІХАНОВА,

Халиманың немере апасы

Қазіргі Абай ауданында Жүрекадыр деген жер бар. Тегі, биіктен қарағанда жүрекке ұқсайтын болуы керек. Сондықтан солай аталған шығар. Соның етек жағын жиектей Құндызды деген өзен ағады. Тегі құндызы көп болған болуы керек. Бала күнімізде Жүрекадыр жақ жағада тұрып, өзенде жүзіп жүретін, бастары күшікке ұқсайтын бір мақұлықтарды көретінбіз. Үлкендердің құндыз деп жүргендері сол екен. Біз солардан аяғымызды тістеп алады деп қорқатынбыз. Анда-санда соған шомылуға барғанда, күн ыстықта, жағада тұрғандарымыз:

— Әне, құндыз келе жатыр, — деп су ішіндегілерді қорқытатынбыз. Олар бақырып, судан шыға қашатын. Тек Халима ғана қорықпайтын.

— Құндыз жылан емес, ол кісіні шақпайды, — деп шомыла беретін.

Сонда Халима кішкентай болса да бәрімізден естияр еді. Жыланның шағатынын, құндыздың шақпайтынын қайдан білді десеңші титімдей болып.

Сол Жүрекадыр да Қарахан ағамыздың үш баласы Темірхан, Өзбақан, Өзіханның қыстауы болатын. Бала-шағаларымен бірте олардың бәрі бір ауыл болып, сол жерде отыратын. Сондықтан оларды Жүрекадыр ауылы деп атайтын.

Шіркін, жері қандай жақсы еді. Айналасы көкорай шалғын. Жеміс-жидек дегендер тұнып тұратын. Тоғай деп аталатын аласа ағаштардың басына мойыл, қарақат өсетін. Жазда ауылдың бар балалары жиналып барып, жеміс теретінбіз. Тергеннен бұрын аузымызға салуымыз көп болатын. Сондықтан үйден әкелген ыдыстарымызды толтыра алмай, орта етіп, тіпті, кейбіреулерміз бос алып қайтатынбыз. Өз тойғанымызға мәз болатынбыз.

Сонда ортамыздағы кішкентай Халима ғана кішкентай ағаш шелегін жеміске толтырып, үйге алып қайтатын және біз сияқты ырғалып-жырғалып жүрмей, қолы жып-жып етіп, шапшаң теретін. Біз сияқты ананы-мынаны сөз етіп, тұрып та қалмайтын. Қолына ілінген жемістің бәрін аузына емес, шелегіне салатын. Өзі содан бір-екеуін алып жесе - жейді, жемесе тұтас үйге алып қайтатын.

Халиманың шешесінің аты Зауқия болатын. Кейін Зәукен атанып кеткен. Өте сұлу, екі көзі қарақаттай мөлдіреген, екі беті аппақ кісі еді.

Зәукен жеңешем өте ісмер кісі болды. Өзінің іс машинасы болды, қолымен айналдыратын. Сол машинасымен ауылдың бар жұмысын атқаратын: көйлек-дамбал, бешпет, тон тігіп беретін. Неше түрлі өрнектер салып, сырмақта сыритын. Тіпті, кейбіреулердің өзеннен ұстап алған құндыздарының терісінен малақай да тігіп беретін. Ал кесте тігіп, биялай тоқығанда қолы - қолына жұқпайтын. Соның бәрін елге текке істеп беретін. Бір тиын ақы алмайтын.

Сол жарықтық жеңгеміз Халиманы үш жасынан іске үйретті. Халима шешесінің қасында отырып, ол тіккен киімдерді қиюластырып, титімдей саусақтары майысып отырып, ине шаншатын. Халима құрастырған қиықтардан Зәукен жеңешем отан кішкентай көрпешелер тігіп беретін. Халима оны қыздарға үлестіретін. Сол кішкентай құрақ көрпешенің біреуі маған да тиген.

Содан бара-бара Халима қуыршақ тігуді үйренді. Шешесінің қасында отырып тіккен қуыршақтарын үй сыртында ойнап жүрген бізге әкеліп көрсететін. Біз қызықтап, бір-бірден сұрап алатынбыз. Халима сұрағандардың бәріне бере беретін. Өзіне жетпей қалса:

— Мен жаңадан тігіп аламын ғой, — дейтін.

Халимадан екі-үш жас үлкен біздің қолымыздан ине шаншу келмейтін.

Біз Халима тіккен қуыршақтарға ат қоятынбыз: Бикен, Аман, Тоқан, Халима, Дәмелі деп, өз ауылымыздағы қыздардың аттарымен атайтынбыз. Бір-бірімізді сол қуыршағымыздың атымен шақыратынбыз.

— Әй, Бикен, бері кел.

— Эй, Аман, сен қайдасың? дейтінбіз.

Сонда біз қуыршағымызды жоғары көтере ұстап, шақырған қыздың қасына жетіп баратынбыз.

Бір күні үй іргесінде 4-5 қыз қуыршақ ойнап жүр едік. Қарахан ағамның бейітінің бер жағындағы Шілікті сайындағы бастаудан Зәукен жеңешем иінағашпен су алып келе жатыр екен. Біздің қасымызға келгеннен кейін иінағашын иығынан түсіріп, екі үлкен ағаш шелекті жерге қойды. Ол кезде темір шелек сирек кездесетін.

Біз: "Әй, пәленше, әй, түгенше!" деп өзімізді қуыршақ атымызбен шақырып жүргенбіз. Соны естіп турды да, жеңешем:

— Қалқаларым, қуыршаққа кісінің атын қоймаңдар, деді.

— Неге, тәте? — дедік біз.

— Өлгенде сендерді ат қойған қуыршақтарыңа жан салыңдар деп қинайды.

— Кім, тәте?

— Періштелер.

— Оны кім айтты?

— Өзімнің әкем айтқан, қалқаларым.

Осыны айтты да, шелектерін қайта көтеріп үйіне қарай кетті.

Зәукен тәтемнің әкесі Ақмолла деген атақты кісі болатын. Сақал-шашының бәрі аппақ. Өзі де аппақ кісі еді. Үстіне тек қана ақ киім қиетін: ақ шалбар, ақ бешпет, ақ шапан. Молда сияқты. Бірақ, басына сәлде салмайтын. Астына ақбоз ат мініп жүретін.

Үнемі бір үлкен кітапты қолтығына қыстырып жүреді. Онысы құран ба, не екенін білмеймін. Бірақ, ол кісі молда емес еді. Өлген-жіткенге жаназа шығармайтын. Бірақ, ауыл ол кісіні молдадан да жоғары бағалайтын.

Ауыл адамдары ол кісіні:

— Айтқаны дәл келеді.

— Күн ыстықта Аягөздегі бұлтты шақырып, Жүрекадырдың үстіне жауын жаудырып береді.

— Жүрекадыр жауыннан көз ашпай қалса, төбедегі бұлтты Семейге қарай аунатып жібереді, — десіп таңданысатын.

Сөйтіп ол кісіні бүкіл ауыл қатты сыйлайтын. Біздің ауылға, Қалиәкпар ағама ұзатқан қызы Зәукен тәтеме анда-санда келіп жүретін.

Зәукен тәтем қуыршақтарға ат қоюға болмайды деп әкем айтты деген соң біз жым болдық. Көз алдымызға ақбоз ат үстінде келе жатқан Ақмолла аға елестеді.

Біз содан кейін қуыршақтарға ат қоймайтын болдық.

Біз, кішкентай қыздар бәріміз, көбіне сыртқа шығып, үй маңында ойнап жүретінбіз. Ал Халима шықпай, көбінесе шешесінің қасында қалатын.

Мінеки, Халиманың шешесі мен нағашы ағасы осындай кісілер еді.

Осы арада Ақмолла ағамыздың қызы Зәукеңді қалай емдегенін де айта кетейін. Бір жылы Зәукен тәтем екі аяғы сал болып, қозғала алмай, жүре алмай қалды. Өздеріне бір фабриканың қызметін атқарып отырған ондай кісінің мұндай ауруға ұшырағанына ауыл қатты қамықты. Сол кезде, қызының ауырып қалғанын естіп, ауылға Ақмолла ағамыз келді. Он бес күн қызының қасында болып, емдеп, жазып кетті. Зәукен жеңешем ұршықша иіріліп, өзінің ісмерлік қызметін жалғастыра берді.

Аштық жылы Жүреқадыр жұртының адамдары шұбырып Аягөзге қарай аудық. Жалаңаяқ, жалаңбас, қажып келіп, қаланың шетіне іліндік. Аягөздің сырт жағына ауыл күрке тігіп жайғасты.

Алдымен Халиманың әке-шешесі және екі бауыры қайтыс болды. Бір үйлі жаннан Халима мен Ханымхан деген кішкентай сіңлісі ғана қалды. Екеуін де үкімет қолма-қол приютка алды. Приютта балаларға тамақты жақсы берді. Сонда Халима өзіне тиген күндік наның жартысын жырып менің шешем Доғарта әкеп беретін еді. Апам оны бізге оймақтай-оймақтай етіп, бөліп беретін. Кішкене сіңлісін қасынан қалдырмай, қолынан жетелеп жүретін. Халима оны бір минут көзінен таса қалдырмайтын.

Аягөз сыртындағы күркелердегі адамдар бірінен соң бірі өліп жатты. Тірі қалғандарымызды "аткөшек" деп, пойызбен Сібірге жөнелтті. Сол жақтың астығы мол, наны көп екен десті. Расында да солай болды. Сол жақтағы Улан-Уде деген қаланың маңында Сібірдің нанын жеп, аман қалдық.

Содан біз сол жердегі колхозда сегіз жыл тұрдық. Сегіз жылдан кейін Сібірден қайта көшіп, Аягөзге келіп орналастық. Мен бой жетіп, он жеті жасымда күйеуге шықтым. Халиманы тірі,

Семейде оқу оқып жүр деп естідік. Содан кейін соғыс басталып кетті. Ел ұйқы-тұйқы болды. Халиманы өзі сұранып, әскерге кетіпті деп тағы естідік. Соғыс біткеннен кейін білдік: Халима тірі қалыпты. Семей жаққа қайта келіп, өзі сияқты бір пысық жігітке тұрмысқа шығыпты деп және естідік. Ол "пысық" жігіт осы Әзекең екен.

Содан көп жылдан кейін мен Халиманы Алматыда көрдім. Бала күнімізде қуыршақтарымызға Бикен, Аман, Тоқан, Дәмелі деп ат қоятынымыз бар емес пе? Сол Аман, Бикен, менің немере апайларым болатын.

Соғыс кезінде де, соғыстан кейін де Аман апайым екеуміз саудамен айналыстық. Бір жолы Халима Алматыда екен деп естідік. Әдірісімен іздеп барып, тауып алдық. Кезекті тауар алуға келгенімізде Халиманың үйіне түсіп жүретін болдық. Бір қайтыс болған үлкен бастықтың үйінде, Алматының ең орталық Сталин деген көшесінде пәтерде тұрады екен. Жанар деген қуыршақтай қыздары бар. Үйлері тар бір бөлме ғана. Біз сығылысып, сонда жатып жүрдік. Сонда Халима: "Үйіміз тар, неге келесіңдер?" деп бір рет те айтқан емес. Ренжіген жоқ. Әр келген сайын қабақ шытпай қарсы алатын.

Бір жылы Аманның әкесі Дүйсенбай ағамыз қылтамақ боп ауырып, емделуге Алматыға кетті. Алматыда Халиманың үйінде жатты. Одан кейін Байғабыл ағаның үйіндегі жеңгеміз ауырып, Алматыға келді. Онда да Халиманың үйінде жатып емделді. Солардың бәрі Халиманың қамқорлығын, жақсылап күткенін айтып, тәнті болып келді. Халима оларды жетектеп, дәрігерлерге өзі апарып отырыпты.

Содан кейін Халималарды Павлодарға көшіп кетіпті деп естідік. Бірнеше жылдан кейін Халималар Алматыға қайтадан көшіп келіпті деген және хабар тиді. Сұрастырып жүріп, әдірістерін тауып алдық. Сол әдіріс бойынша күйеуім Ғаббас екеуміз Бауыржан, Қарлығаш деген екі кішкентай баламызды ертіп келіп, Халима мен Әзекеңнің Розыбақиев көшесіндегі үйіне бірнеше күн қонақ болып қайттық. Өздері үш бөлмелі кең үйде тұрады екен. Әзекеңнің фотоаппараты бар екен. Бәріміз сол үйдің қасында тұрып, суретке түстік. Сол сурет біздің үйде әлі күнге дейін бар.

Енді не айтайын? Халиманың кішкентай күніндегі кісі күлетін кейбір қызықтарын айта кетейін.





Ол кезде жаз шыға жайлауға шығатынбыз. Бүкіл ауыл бір көш болып шұбатылып, жаңа қонысқа қарай бет түзейтін.

Өзбақан ағамыз ұлы Қалиәкпар мен келіні Зәукеннің қолында болды. Ол кісінің түйесі болатын. Түйеге жүктерін артып, көшкен елдің соңына ілеседі ғой. Жүк артқан түйені салт атқа мінген Өзбақан ағамыздың өзі жетектеп келе жағады. Бір кезде түйеге артқан жүк үстінде отырған Халима:

— Аға, аға, көшті тоқтат! — деп айғай салады.

Ағамыз көшті тоқтатып, атын бұрын келіп, жоғарыға мойнын созып:

— Не боп қалды, қалқам? — деп сұрайды.

— Аға, тұра тұрыңыз, мен мұрнымды тазалап алайын, — дейді Халима.

Кішкентай Халиманың осы қылығы ауылға күлкі боп тарап кетті. "Көш тоқтатқан Халима" деп үлкендер әзілдейтін еді.

Ал Халиманың көш тоқтатуы ол кішкентай күнінен мұнтаздай болатын. Беті қолын жуып, тұлымын тарап, таза жүретін. Өмір бойы сол тазалығын сақтап өтті ғой, айналайын.

Өзге қыздар атқа жолай алмайтынбыз. Халима бес жасынан тайға мінді. Жай таймен ауыл арасында жүре беретін. Ауыл бір көшкенде Халима тайымен артта қалып қояды. Көш ұзап кетеді. Содан кейін тай Халиманың шаужайлағанына қарамай, бар пәрменімен көштің соңынан шаба кеп жөнеледі. Оны көрген көштегілер шу ете түседі: "Өлді! Өлді! Енді жығылады" деп қорқып қалады. Бірақ, Халима жығылмай, ернін жымыра тістеп, тайдың жалынан мықтап ұстап алып көшке жетеді.

Мінеки, біздің Халима осындай бауырмал, кішіпейіл, көпшіл, қонақ биыл, үйіне қанша қонақ келсе де қабақ шытпайтын кісі еді. Қайтейін, кетіп қалды.

* * *

Фарида МАЙШЫНОВА,

майдангер Тәкен Майшыновтың қызы

Менің әкем Тәкен Әзілхан ағамен майданда бірге болған. Соғыс кезінде майданнан Қазақстанға делегация болып, бірге келген. Әкем өле-өлгенше Әзілхан ағамен дос болып өтті.

Сол Қазақстанға келе жатқан жолдарында делегация Мәскеуге соғады. Мәскеуде әскери қызметте жүрген Әзілхан ағаның ғашығы Халимаға жолығады. Сөйтіп, менің әкем Әзілхан ағаның ғашығына ғашық боп қалады. Ғашық болғаны сондай, өзі соғыстан келіп, үйленіп, алғашқы туған қызына Халима деп ат қояды. Мен сол Халиманың сіңлісімін. Атым Фарида Майшынова.

Бізде басқалар сияқты, Әзілхан аға мен Халима тәтемнің ғашықтығына тәнтіміз!

Халима тәтемнің аты Баян сұлу, Қыз Жібек атындай болып, қазақ халқында көбейе берсін деп тілеймін.

* * *

Жұмағали ҚАНАПИЯНОВ,

суретші

Мен және менің апайым Олаш Қанапиянова екеуміз де Семейдегі № 11 қазақ орта мектебінің интернатында болдық. Мен төменгі кластарда, апайым Халима тәтеймен бір класта оқып, бір бөлмеде жатты. Сонда осы екі апайым маған ақыл айтып, көп көмек тигізген еді.

Кейін, Алматыда тұрған кезімізде де, біздің интернаттық, детдомдық туыстығымыз ажыраған жоқ. Мен Халима апайдың қолынан талай рет дәм татып, үйіне келген қонақтарын күтістім. Халима апайдың дастарқанынан Мұхтар Әуезов, Бауыржан Момышұлы сияқты ұлы адамдардың дәм татқанын мақтанышпен айта аламын. Халима апайым сол ұлылардан баға алған кісі еді. Ағалардың ақ бағасы қабыл болды. Оның бір белгісі жаңа өзіміз көріп келген Алатаудың Кеңсай шоқысының төбесінде тұрған ақ күмбез. Сол күмбез Қозы көрпеш пен Баян сұлудың бейіті сияқты болып, халық көп баратын жерге айналсын. Сол үлкен күмбез сияқты болып, 1500 жыл мызғымай тұрсын.

Менің айтатыным осы.

* * *

Ғаббас ҚАБЫШҰЛЫ,

жазушы

Халима апамыз аса байыпты, сабырлы, инабатты, ақ пейіл кісі еді.

Мен 50 жасқа толғанда Әз ағаң мен Халима апам екеуі маған жақсы дипломат әкеліп сыйлады. Әз ағам сонда маған:

— Осы дипломат жүзге жеткеніңше қолыңнан түспесін, – деп еді.

Сонда Халима апайым, сәл ғана жымиып:

— Іші жақсы кітаптарға толсын! — деп Әз ағамның ойын жалғастырды.

Мен асыл апайымның ол тілегін әлі орындай алғаным жоқ. Өзім аз жазатын кісімін. Бірақ, бүгін апамның ақ күмбезінің алдында, ақ дастарқанның басында, ол өсиетін орындаймын деп уәде етемін.

Мен Әз ағаңның өзінен бұрын "Махаббат, қызық мол жылдар" деген кітабын көрдім. Көре сала бас алмастан оқып шықтым. Авторына ғашық болдым. Содан біраз уақыттан кейін өзін көрдім. Сәлемдестік, сыйластық.

Міне, қазір қолымызға Әз ағаңның "Жұлдыз" журналына шыққан "Халима" хикаясын немерелері Алма мен Әлия екеуі ксерокске басып, кітапша етіп әкеліп, бәрімізге таратып берді.

Мен соны алғашқы романның ("Махаббат, қызық мол жылдардың") жалғасы деп ойлаймын. Алғашқы романда кейіпкерлердің аттары шартты түрде берілген еді. Мұндағы кейіпкерлер ағалардың азан шақырып қойған аттарымен ағалады.

Бұл — адал жарға сөзбен соғылған мәңгілік ескерткіш. Тастан, темірден соғылған ескерткіштер құлап жағады. Өйткені олардың бәрі жер бетінде орнатылған салтанатты, сәнді мүсіндер. Ал бұл ескерткіш жерге емес, әр оқырманның жүрегіне орнатылған. Көсемдердің жер бетіндегі ескерткіштерін трактормен сүйреп уақыт талқандап қиратып жағады. Ал жүректегі ескерткішті ешкім құлата алмайды. Мен өз заманымда сондай бір құламайтын ескерткіш көргеніме қуаныштымын.

Мен, өзіңіздің үлгіңіз бойынша, Әз аға, қымбатты Халима апамның жылына жиналғандарға жетпіс-сексен кітап әкеп, босағаға үйіп қойдым. Халима тәтемнің жылынан тәбәрік деп, шығарда сол кітаптарды бір-бірден қолдарыңызға ұстай кетулеріңізді сұраймын бәрлеріңізден.

Кітаптың бірінші бетінде: "Бұл кітапты Сізге ардақты Халима апамның жылын өткізген күні сыйладым. Қазақтың асыл қыздарының бірі мейірімді, мейірбан, қадірлі Халима апаны еске алып, оның өнегелі істерін өзгелерге айта жүргейсіз. Автор" деген жазу бар. Кітапты оқырда бетін ашқанда, оқып болып, бетін жапқанда менің осы өтінішімді ескерулеріңізді сұраймын.

* * *

Сейдахмет ШӨПЕБАЕВ,

Құрылысшы инженер

Мен осы үйдің, Әз ағам мен Халима тәтемнің өкіл күйеу баласымын. Жаңа менің әйелім Зейнеп сөйлеп өтті. Сонда айтты. Екеуміздің де естелігімізді жеткізді. Менің естеліктен тысқары бір ауыз сөз айтқым келеді.

Қазақта: "Жақсыдан — шарапат" деген сөз бар. Сол шарапаттың бір мысалын мен бүгін көріп отырмын.

Халима апамыз бұрын қатардағы көп жазушылардың бірінің ғана әйелі сияқты болып көрінетін еді. Ол кісілердің өлгендерін де, тірісін де көріп жүрміз. Өлгендерінің жетісі, қырқы, жылында да болдық кейбіреулерінің. Бірақ, солардың бірде-бірі Халима апамызға арналған құрметпен жөнелтілген жоқ.

"Неге?" — дейсіз ғой.

Олардың бәрінің жетісінде, қырқында да, жылында да дастарқан жайылды. Аздаған естелік сияқты сөздер айтылды. Бірақ, бәрі ұшқары, жеңіл-желпі ғана. Қаралы дастарқанға келгендердің бәрі апыл-құпыл тамақ жеп, ауыздарын сүрте жөнеледі. Кейбірі "жатқан жері жайлы, топырағы торқа" болсын деп, бет сипай салады. Өлген ананың қадір-қасиеті, өнеге болатын үлгісі қандай еді? Ол туралы бір ауыз сөз айтылмайды.

Ал, Халима апамыздың жетісінде, қырқында, жылында ол кісі туралы, ол кісінің мінез-құлқы, ақыл-парасаты, өнеге үлгісі жайында қаншама ғажап естеліктер естідік. Жай ғана жадағай сөз емес, бір жақсы роман оқығандай ғибрат алдық. Жақсы әйел, жақсы ана, жақсы жар қандай болатындығының үлгісін көрдік.

Барлық әйел — жақсы, жаманы жоқ. Бірақ, сол жақсы әйелдің жақсылығы неде еді? Қандай еді? Оны тірісінде айтпаймыз, елемейміз. Ал өлгеннен кейін ескермейміз. "Бір әйел өлді-қалды" деп жүре береміз. Сол әйелдің өмірінен сабақ алуға тырыспаймыз.

Ал, Халима апамның — менің өкіл енемнің өмірі, өнегесі, білімі, бір университетің дәрісінен кем емес екен!

Маған мынадай ой келді. Өлген әйелдердің, әйелдердің ғана емес, еркектердің де жетсін, қырқын, жылын өз шамамызша өткізіп жатқан боламыз. Өткіземіз. Бірақ, формальді түрде ғана солай етеміз. Өткізбеді деп жұрт сөкпесін дегендіктен сөйтеміз. Және ресторанға ақша көп кетпеу үшін бір сағат, жарты сағаттың ішінде қиқалай саламыз. Құран оқығалы келген молдалар тыпыршып, асығып отырады. Соны асықпай, абыржымай, бақилық болған адамның бар қасиетін еске түсіруге тырыспаймыз. Неге сол естеліктерді диктофонға немесе, магнитофонға жазып алып, кейін, сол қымбаттымыз қайтыс болған күндерде: бес, он, он бес жыл өткенде, одан ары қарай неге отбасы, үй іші болып, сол естеліктерді тыңдап отырмаймыз?

Бұл жөнінде тағы да Халима апамыздың өлімі үлгі көрсетіп тұр. Жетісінде, қырқында, жылында сөйлеген сөздерді балалары, немерелері зыр жүгіріп, естелік айтқан кісілердің аузына диктофон тосып, бірін қалдырмай жазып алып жүр. Алма мен Әлияның қолында — диктофон. Сабинаның қолында фотоаппарат бар.

Өлген Анаға, Адамға құрметтің бір түрі осы болуға тиіс. Осының өзі өзгелерге үлгі деп ойлаймын.

Біз өлгендердің бәрін ұмытпаймыз дейміз. Сонымыз шын ба? Толық шын деп айта алмаймын. Өлген адамды ұмыттырмайтын нәрсе естелік. Ол диктофонға жазыла ма, қағазға жазыла ма, кітап болып шыта ма — бәрібір. Жұрттың бәрі бірдей кітап шығара алмас. Бірақ, отбасылық шеңберге естелік жазып, кейінгі ұрпаққа қалдыруға болады ғой. Алайда отан да мойынымыз жар бермейді.

Әз ағамыздың "Жұлдыз" журналында жарияланған Халима апамыз туралы естелігін осының бір үлгісі деуге болады. Осы естелігінде Әз ағаң апамыздың қырқын өткізгенін айтты. Біздің ешқайсымыз оны газетке басылады, журналға жарияланады, кітапқа айналады деп ойлағанымыз жоқ. Айтылды, сол айтылған жерінде қалды ғой деп есептедік.

Бірақ, ақылды адамның асыл жарға деген сүйіспеншілігі сөз күйінде қалмайды екен. Мен соны түйдім, соны ұқтым.

Халима енемнің қазасынан тағы бір түйетін түйін мынадай: ол кісінің жетісінде сіз апайдың жылының санына сәйкестендіріп, "Махаббат, қызық мол жылдар" кітабының 80-ге жуық данасын жұртқа тараттыңыз. Қырқында сондай мөлшерде "Өмір өрнектері" кітабын үлестірдіңіз, Әз аға, апамның тәбәрігі деп. Міне, жылында бәріміздің қолымызға "Халиманы ұстаттыңыз.

Сізден басқа бір де бір қазақ жазушысы не өзі өлгенде кітап үлестірткен жоқ, не әйелі өлгенде жыртысына кітап таратқан жоқ. Қазақ жазушылары тұрғай, бүкіл әлем әдебиетінде мұндай оқиға болды ма екен? Әй, болмаған шытар.

Бұл да Халима апамның шарапаты.

Халима апамыздың үлгісі ұлт қанына сіңіп, ұрпақтан ұрпаққа дарысын.

* * *

Серғазы САРБАЕВ,

бұрынғы Ақбұзау аулының тұрғыны,

Нұршайықовтардың жиені

Халима тәтем біздің ауылға жазда келін болып түсті. Бес-алты жыл тұрған соғыста қайтыс болған Нұршайық нағашымның үйінің есігін ашып, табалдырығын аттады. Мен ол кезде 4-7 жасар бала болатынмын. Менің шешем Нұрша Нұршайық ағамның туған қарындасы болатын. Шешем 2-3 күнде бір маған:

— Бар, нағашыңның үйін шолып кел, есік терезесі аман ба екен? — деп жұмсап отыратын.

Мен ақ сабау "атыма" мініп алып, шауып барып, ауылдың Жаңғызтөбе жақтағы ең сыртқы көшесіндегі Нұршайық нағашымның үйін шолып қайтатынмын.

Иен үйге кім тиюші еді? Есігіндегі үлкен қара құлып қозғалмастан тұратын. Үйдің сырты қабырғалары қопсып, алақандай алақандай болып, жерге түсіп жағатын. Сондықтан қабырғаларының бәрі қотыраш-қотыраш боп көрінетін. Бірнеше жыл сырты сыланбаған үй сондай болмағанда қандай болсын? Тек қашан барсам да үйдің төбесінде нағашымның Қарашеке деген иті ғана жататын. Көше шаңын құйындатып келе жатқан мені көріп, төбеден түсіп, құлыптаулы есіктің алдына барып жататын. Есіктің құлпына бір, маған бір жаутаң-жаутаң қарайтын. Мен үйден шешем беріп жіберген сүйек-саяқты Қарашекенің алдына қоямын. Қарашеке оларды қатырлата шайнап, құйрығын қайта-қайта бұлтаңдататын. Кейін Қарашеке Әзілхан нағашымның "Махаббат, қызық мол жылдар" деген кітабына кірді. Ол байғұс мені көрсе осы үйдің жақыны екенімді біліп, арсалаңдап қалатын. Алдына тастаған сүйекті шала-пұла шайнап, шапқылап үйге қайтқан менің соңымнан ілесіп келіп, кейін қайтатын.

Міне, Халима тәтем келін боп түскеннен кейін осы үйдің иесі болды. Нұршайық нағашымның естіген талай жыл тұрып тот басып кеткен қара құлып алынып, сыртқы есік ашық тұратын болды. Үйдің мұржасынан түтін будақтады.

Халима тәтем ауылға жаяу келді. Әлсейіт Мұсақұлов деген колхоз бастығы Әзілхан нағашыма:

— Келіншек әкелгенінде 9-разъезте пар ат жектіріп, өзімнің тірәшмөнкемді жіберемін, деген екен. Ол уәдесін орындамапты. Сондықтан 9-раъезден пойыздан түсіп, Әзілхан нағашым, Халима тәтем және тәтемнің жолдасы бір қыз үшеуі ауылға жаяу келді. Түнде жауын жауған, жер батпақ болатын. Сол батпақты кешіп, біз, он-он бес шақты кішкентай балалар аға мен тәтемді алдарынан күтіп алдық. Бір ауыр үлкен шамадандары бар екен. Нағашым мен тәтем екеуі қолдаса көтеріп келе жатқан сол шамаданды құмырсқадай жабылып, біз көтеріп әкеттік.

Иен үйде мал болушы ма еді? Колхоз тойға соятын қой беремін деп, бермепті. Халима тәтемнің тойы тышқан мұрны қанатылмай өтетін болды. Қайырлы болсын айта келген жұрт, менің шешем қуырып, келіге түйіп қойған құрғақ талқанды асап, бидай жеп үйлеріне қайтып жатты.

Сол күні кешке қарай менің Қалидолла нағашы құрдасымның әжесі тоқтасын шешеміз мүйізінен сүйрелеп, біз артынан итеріп, бақыртып, үйіндегі жалғыз ешкісін алып келіп, Халима тәтемнің тойына сойдырды. Тоқтасын әже Нұршайық нағашымның жақын жеңгелерінің бірі екен.

Міне, менің есімде осы оқиға сақталып қалды.

Екінші есімде қалғаны Халима тәтемнің жалаңаяқ балшық басқаны. Халима тәтемді ауылға келін етіп түсіргеннен кейін Әзілхан нағашым Ақсуат жаққа жолаушы кетіп қалды. Семейдің газетінде қызмет істейді екен, соның жұмысымен кетіпті.

Нағашым жолаушы кеткенде Халима тәтем менің шешем Нұршадан үйдің іші-сыртын қалай сылаудың жайын сұрайды. Шешем жер ойып, топырақ көп сытып, балшық басу керектігін айтады.

Халима тәтем балшықты қалай жасауды сұрайды, шешем айтып түсіндіреді.

Нағашымның үйінің қасында құдық бар болатын. Халима тәтем мен менің шешем екеуі сол құдықтың қасынан кішкентай шұңқыр ояды. Соған құдықтан алып, су құйып, Халима тәтем жалаң аяқтанып балшық басуға кіріседі.

Осы кезде шешем далада ойнап жүрген мені тауып алып:

— Бар, барлық балаларды жинап әкеліп, Халима тәтелеріңе балшық басуға көмектесіңдер, — деді.

Мен шапқылап жүріп, ауыл балаларын жинап, нағашым үйінің қасына келдік. Келсек, Халима тәтем көйлегінің етегін түріп алып, жалғыз өзі балшық басып жүр екен.

Күп беріп, бірнеше бала шұңқырға түсіп кеп кеттік. Халима тәтеме орын болмай, шұңқырдың шетіне шытып кетті. Біз ойнап, атша шапқылап балшық басып жүрміз. Бір кезде менің шешем:

— Болды, балшықтың иі қанды. Енді ойындарыңа жүре беріңдер, деді.

Халима тәтем бізге алғыс айтып, басымыздан сипап, әрқайсымызды бетімізден сүйді. Халима тәтемнің кір-кір бетімізден сүйгенін керемет сыйлықтай көріп, аяғымызды шала жуып, ойнымызға қарай жүгірдік. Халима тәтем бәріміздің аяғымызға шелектен су алып, өзі құйып тұрды. Біз оған ұялып, кейбіріміз аяғымызды жумастан жүгіре жөнелдік.

Содан кейін менің шешем мен Халима тәтем екеуі біз басқан балшықтан алып, қолдарымен үйдің сыртын сылауға кірісті.

— Жас келін үйінің сыртын сылап жатыр екен! — дегенді естіп, бірсыпыра ауыл әйелдері білектерін сыбанып, Нұршайық нағашымның үйіне қарай ағылды. Оларды тағы да Тоқтасын әжем бастап келді.

Сөйтіп, 6-7 жыл сыланбай тұрған үйдің сырты сыланып, қара жалағы кетіп, әдемі болып қалды.

Тәтемнің сонда жалаңаяқ балшық басқаны, бет-ауыздары кip-кip ауыл балаларынан жиіркенбей бетінен сүйгені ұмытылмастай болып, есімде қалды. Әлі күнге дейін көз алдымда.

Содан кейін Халима тәтемдер қалаға көшіп кетті. Кетерлерінде нағашым мен Халима тәтем әкелерінің үйін Нұршайық нағашым өз қолыммен салған үйді бізге беріп кетті. Ол кезде біздің өз үйіміз жоқ, уақытша басқа біреудің үйінде тұрған болатынбыз. Әкем де әскерден қайтты. Біз қарық боп қалдық.

Сол үйде біз елу жыл тұрдық. Менің әйелім мына Майра келін болып, сол үйдің босағасын аттады. Екеуміздің 5-6 баламыз сол үйде дүниеге келді. Тек 1997 жылы ғана сол үйден шығып, Семейге көшіп кеттік.

Әзілхан нағашым 70-ке толғанда ауылға келді. Ат шаптырған үлкен той болды. Сонда өздерінің ескі үйлеріне, Халима тәтем сыртын өз қолымен сылаған үйге қонды. Қастарында Тұрсынбек аға Кәкішев әйелімен болды. Мен Тұрсынбек ағаға ат мінгіздім. Сол күні ауылда туған кіп-кішкентай қызға Халима тәтемнің аты қойылды.

Біз ауылда тұрғанда Халима тәтем бізге Алматыдан сәлемдеме салып, алма және балаларға киім-кешек жіберіп тұратын еді.

Халима тәтем қайтыс болыпты деп естігенде мен екі көзімнің жасына ие бола алмадым. Мына Майра куә. Халима тәтемнің жылына Семейден арнайы келдік. Қазір де көзіме жас келіп тұр.

* * *

Жамал ТОМАНОВ,

университет ұстазы

Халимамен он бес жыл бір үйде, бір подъезде көрші болып тұрдық. Осыншама жыл ішінде Халимадан бір ауыз артық сөз естіп, оғаш қылық көргеніміз жоқ, Жазушылар одағының үйіне жиналған қырық шақты отбасының ішінде ен сыйлы, құрметті көршіміз Халима болды.

Үйге бір көбірек қонақ шақырып, әлде бір той өткізіп жатсақ, ыдыс-аяқ, үстел-орындықтарды тек қана Халимадан сұрап алатынбыз. Халима қабақ шытпастан, ширақ қозғалып, сұрағандарымызды қолымызға ұстаған.

* * *

Зәуре ӨМІРБЕКОВА,

көршісі

Халима жұрттың бәрімен жылы сөйлесетін еді. Оның біреуге бір рет қабақ түйгенін көрген емеспін.

Бәріміз де жазушылардың әйелдеріміз ғой. Кейде күйеулеріміз сыйлық, атақ алса, біздің де өзгелерге шекемізден қарап, шіреніп қалатынымыз болады.

Ал Халима ешқашан асып-таспайтын. Күйеуім атақты болды деп күмпиіп кетпейтін. Күйеуі халық жазушысы болмағандай немесе лауреат атағын алмағандай, бетегеден биік, жусаннан аласа күйде жүретін.

* * *

Мағрипа (Мақыш) БАЙСЕЙІТОВА,

төрт дүркін қажы

Халиманың жылы жүзі мен жібек мінезінде өзгеше бір қасиет болатын. Сол қасиет жақынды жанына тартып, жатты туыс еткізетін. Соншама сабырлылығы оған оташ сөз айтуға мүмкіндік бермейтін.

Менің ерім Рымбек Байсейітов марқұм Әзекең мен дос болатын. Екеуінің сонау соғыс кезінде майданда басталған достықтары Рекең өмірінің соңғы сағатына дейін үзілген әзілдескен емес, қатты құрметтейтін.

Бірде мен Рекеңе:

— Басқа құрдастарыңның әйелдерімен аянбай әзілдесесің. Халимамен әзілдеспейсің ғой, — дедім.

Сонда Рекең:

— Халима әзілдің емес, ақылдың адамы. Парасатты кісінің қасында байыпты болу керек, бәйбіше, — деді маған.

Мен тақымдап қойдым

— Басқа құрдастарының әйелдері парасатсыз болғаны ма сонда? — дедім.

— Әркімнің парасаты әр түрлі ғой, — деді Рекең.

Сол парасатты досымыз, құрдасымыз, қымбатты Халимадан айрылып қалдық. "Топырағы торқа болсын!" дегеннен басқа не айтамыз. Өзім құран оқығанда: "Халима Қалиәкпарқызына да тие берсін!" ден үнемі дұға бағыштап отырамын.

IV ТAPAУ





АВТОГРАФТАР

І

Керейхан АМАНЖОЛОВ:

Қадірменді құдағи Халима! Құрметті Әзеке!

Өздеріңізге деген шынайы ізгілік көңілден. Сіздерге деген құрметпен Керейхан.

("Әскери терминдердің орысша-қазақша

түсіндірме сөздігі". 1982).

2

Керейхан мен Фарида

АМАНЖОЛОВТАР:

Ардақты құда Әзілхан, құдағи Халима! Өркендеріңіз өсіп, ел-жұрт ортасында жарқырап жүрулеріңізге тілектеспіз.

Жеңіс күнімен құттықтаймыз.

Фарида, Керейхан.

("Ерліктің жарқын беттері" кітабы, 1987).

3

Зейнеп АХМЕТОВА:

Ардақты Әз аға, Халима aнa!

Сырттарыңыздан тілеулес, тілектес болып, тек жақсылық тілейтін келіндеріңіз. Зейнеп.

("Шуақты күндер". Бауыржан

Момышұлы туралы естелік-эссе. 1987).

4

Байжігіт ӘБДІРАЗАҚОВ:

Алтын аға — Әзекеңе,

Асыл жеңгем Халекеңе.

Б. Әбдіразақов.

(Қ. Ертаевпен бірлесіп жазған

"Сыр саңлақтары" кітабы. 1985).

5

Тұрсынхан ӘБДІРАХМАНОВА:

Аяулы Әз ағаң мен қадірлі Халимаға зор денсаулық, биік мерей, амандық тілеп.

Құрметпен Тұрсынхан

("Сыр бөлісемін" кітабы. 1990)

6

Дихан ӘБІЛЕВ:

Аяулы Әзілхан мен Халима айналайын! Жоқтан бар жасап өрнектегенше, өмір шындығын өрнектеген хикая ғой бұл "Махаббат құдіреті". Оқып көріңдер. Естелік үшін, естіліктерің үшін тартуым.

Ағалық ыстық ықыласпен Дихан Әбілев.

("Махаббат құдіреті". Повесть және әңгімелер. 1991).

7

Мұзафар ӘЛІМБАЕВ:

Қазақстан жастарын қастерлі махаббатқа тәрбиелеуші Әз ағана, ол кісінің оң қол уәзірі Халима жеңешемізге үзақтүмыр, нық денсаулық, биік шабыт тілеп.

Мұзафар.

("Тәрбие туралы әңгімелер" кітабы. 1972).

8

Ардақты жеңгеміз Халимаға, аяулы бауыр-аға Әз ағаға, інішектер Арнұр, Жаннұр, Жанар, Жаннатқа!

Ширек ғасыр шиыршық атып жиған-терген өлеңдерді немере-шөберелерің білсе, автор риза болар еді-ау.

Шапау, Мұзафар.

("Бал дәурен, шіркін балалық" жинағы. 1973).

9

Мұзафар ӘЛІМБАЕВ:

Әз ағамызға, Халимаш жеңгемізге!

Мына жаман кітап "Махаббат, қызық мол жылдар" романының байғазысына.

Шапау, Мұзафар.

("Көңіл күні." Таңдамалы. 1971).

10

Мұзафар ӘЛІМБАЕВ:

Ардақты Әз аға, Халима!

А. Фадеевтың күміс медаліне тағатын романның абыройына мына бір кітабым белгі болсын.

Мұзафар.

("Сүймеген жүрек семеді" жинағы. 1987). 11

11

Сағат ӘШІМБАЕВ:

Құрметті Әзілхан аға!

Аса қадірлі Халима апай!

Сіздерге ерекше зор денсаулық тілеймін. Қашан да тек аман-есен болуларыңызға тілектестікпен осынау еңбегімді ұсынамын.

Сағат.

("Парасатқа құштарлық" кітабы. 1985). 12

12

Әмен ӘЗИЕВ:

Асыл ағамыз Әзекең мен жақсы жеңгеміз Халекеңе зор құрметпен ұсындым.

("Арпалыс" кітабы. 1997).

13

Тұрсынхан ӘБДІРАХМАНОВА:

Әз аға, Халима!

Бүрсігүні 9-май Жеңіс күні. Бір үйде ерлі-зайыпты екі майдангер болуы, олардың жанұяларының үбірлі-шүбірлі болуы, өмірлерінің өзгелер қызығардай сәнді-салтанатты, шуақты, жарқын, жылы болуы сирек. Сіздерге осы баянды бақытты Алла Бұйырыпты. Сол мәңгі болсын! Осы сән салтанат, бақыт ұрпақтарыңызға да бұйырып, Нұршайықовтар ұясының аты ұрпақтан ұрпаққа өтіп, мәңгі маздасын. Сіздер мұны қан майданда жеңіп алдыңыздар!

Сол үшін жаңа ғасыр басында жарық көрген жаңа кітабымды ізгі тілектестікпен, туыстық адалдықпен сый етемін.

Тұрсынхан.

("Заман сазы " жинағы. 2000)

14

Тұрсынхан ӘБДІРАХМАНОВА:

Аяулы Әз аға!

Талай ауырды көтеріп, бастан өткердіңіз. Қымбатты Халимадан айырылып қалған бұл ауыртпалықты да қара нар боп, майыспай, қайыспай өткеретініңізге сенем. Әз ағам болып әлі де ұзақ жасауыңызға тілектеспін.

Тұрсынхан. 9.08.2001.

("Сөйле, қалам" кітабы. 2001).

15

Амантай БАЙТАНАЕВ:

Ардақты Әзілхан!

Қымбатты Халима! Туыстыққа бергісіз достығымыз әманда жалғаса берсін.

Амантай.

("Жаңғырды дала". Роман. 1965).

16

Сәуірбек БАҚБЕРГЕНОВ:

Қымбатты Әзілхан, ардақты Халима! Достық ниетпен шын көңілден.

Автор.

("Қайран шешем ". Роман. 1963).

17

Төлбай БАЛАҚАЕВ:

Қадірлі Халимаш пен Әзекенді құрметтеуші автор Балақаев.

("Колхозное крестьянство в годы

Великой Отечественной войны ". 1971).

18

Рахманқұл БЕРДІБАЕВ:

Ағамыз Әзілхан мен жеңгеміз Халимаға.

Құрметпен Рахманқұл.

("Гүлстанның бұлбұлдары" кітабы. 1970).

19

Шәрбану БЕЙСЕНОВА:

Құрметті Әз аға мен Халима апайға, ізгі ниетпен.

Шәрбану.

("Тойға келген келіншек ". 1980).

20

Г.О. БАТЫРБЕКОВ:

Аса құрметті Әз ағаға, Аяулы Халима жеңгейге!

Зор құрметпен Батырбековтар.

("Академик К. И. Сатпаев и его современники". 1999)

21

Бэлла БАЙМУХАМЕДОВА:

Азильхану и Халиме Нуршаиховым, с уважением и любовью мой "Дневник".

Б. Баймухамедова.

("Дневник типичного представителя ". 2000)

22

Зейнолла ӘЙТІМҰЛЫ:

Ардақты Әзеке, Халеке!

Сақаң (С. Бәйішев) туралы шыққан осынау кітапты құрастырушылары, редактор Лары, редакция алқасы және Сақаңның отбасы атынан өздеріңізге ұсынып отырмыз.

Ең ізгі тілекпен,

Зейнолла Әйтімұлы

("Академик С.Б. Бәйішев. Тұлға:азамат, ғалым, қайраткер". 2000).

23

Әсет БЕЙСЕУОВ:

Композитор

I

Қазақ халқының ардақты ұлы, тамаша жас арулардың жазушысы, талантты Әзекеңе, Әсет інісінен.

Әсет Бейсеуов

12.10.1976.

II

Халима алтын жеңгеме!

Сіздің ақ пиғыл, адал көңіліңізге үлкен құрметпен табынушы қайныңыз.

Әсет Бейсеуов

12.10.1976 ж.

("Ауыл кеші көңілді". Қазақ әндері. 1976).

24

Леб, Эвелина и Катя

ГЫШИНЫ:

Дорогим друзьям Халиме и Азильхану Нуршаиховым, от ангора Г. Горышина, художниқа Эвелины Соловьевой и от Қати Горышиной.

(Г.Горышин. Избранное,

Ленинградское художественное

издательство, 1981).

25

Глеб Александрович ГОРЫШИН:

г. Ленинград

Уважаемым и дорогим Халиме и Азильхану Нуршаиховым с сердечным приветом и поздравлением с днем Победы.

Горышин

("Глядя в глаза Ладоге". Сборник. 1989).

26

Советхан ҒАББАСОВ:

Қадірлі Әз аға! Халима тәте!

Сіздердің ақ көңіл, дарқан пейілдеріңізді ұлағат деп ұғатын бауырларыңыздан.

Қуаныш, Советхан.

("Серпер". Роман. 1979).

27

Дүкенбай ДОСЖАНОВ:

Қадірлі Әз аға! Халима жеңгей!

Сіздерге деген жақындық белгісі болсын деп осы еңбегімді ұсынамын.

Автор.

("Кісі ақысы". Әңгімелер. 1978).

28

Петря ДАРИЕНКО:

Азильхану и Халиме — увидел вас и полюбил: широқи у вас души.

Слава вам и много радостей.

Петря Дариенко.

("Стихи". Кишиневское издательство. 1959).

29

Мырзабек ДҮЙСЕНОВ:

Әзілхан, Халима!

Өздеріңе деген ақ көңіл, шын достықтың белгісі болсыншы.

Автор.

(Ілияс Жансүгіров. Өмірі мен творчествосы. 1965).

30

Мырзабек ДҮЙСЕНОВ:

Қимас дос, сыйлас аға Әзілхан, Халима! Біздің достығымыздың басталғанына енді бір жылдан кейін 40 жыл болады екен-ау! Содан бері арамызға от түспей, ыстық көңіл суымай келе жатыр ғой. Көңілдің сол температурасы төмендемесін!

Өздеріңнің Мырзабегің.

("Біз күн перзентіміз". Повесть эссе. 1984).

31

Жәмила ЕГЕМБЕРДИЕВА:

Әз қайным, Халима келінім!

Баукең аруағына тік тұрып, тізе бүкпей, ағаңыздың бойындағы асыл қасиеттерін ұрпақтарға ерінбей, жалықпай насихаттап келесіз. Баукен шаңырағына ниеттеріңіз таза, көңілдеріңіз ақ.

Сіздерге зор денсаулық, бақыт тілеймін.

Жеңгелеріңіз.

("Өмірінің өзі дастан". Роман-эссе. 1990).

32

Тұрсынбек КӘКІШЕВ:

Ардақты ағай Әзілхан! Саттарға да, маған да риза екеніңізді әрқашан жасырмай, жұртқа жайып жүретін әдетіңізден айнымаңыз.

Бала-шағаның ортасында Халима екеуің қаздай қалқып, шаттыққа шомынып жүре берулеріңізге тілектес

Тұрсынбек.

(Саттар Ерубаев. "Менің құрдастарым". Шығармалары.

Құрастырған Т. Кәкішев. 1979).

33

Есенгелді ЖАҚЫПОВ:

Ардақты аға, жеңгем Халима!

Сіздерге Рая екеуміз ықыласымызбен ұсындық

Е.Жақыпов.

("Дастаннан драмаға". 1979).

34

Шәрбану КОМАРОВА:

Әдебиетші ұстазым, өмірдегі ақылшым — ардақты Әз ағаңа және жазушының жан жары, тұмырлық досы — сүйікті Халимашқа,

Сіздерге деген шын ілтипатпен

Шәрбану.

(Жиенқұлова Шара. "Өмірім менің өнерім".

Әдеби жазбасы Шәрбану Құмарованікі. 1983).

35

Мәрияш ЖАҚЫПОВА:

Аса құрметті Әзілхан аға,

Халима тәте!

Сіздердің Октябрьдің 70 жылдық тойымен құттықтап, бірнеше жылты еңбегімнің нәтижесі осы кітабымды сіздерге шын жүректен сыйлаймын.

Жұптарыңызды жазбай, балалардың бақытты өмірін, қуанышын көріп, бақытты, еңбекті өмір сүрулеріңізге тілектес келіндеріңіз, медицина ғылымының кандидаты Мәрияш Әбілқызы Жақыпова.

("Эвангоспитали Казахстана

в годы Великой Отечественной войны". 1985).

36

Рәзия РҮСТЕМБЕКОВА

ИМАНЖАНОВА:

Жан достарым, Мұқанымның достары Әз ағаң мен Халимашқа!

Шын жүректен.

Рәзия.

(Иманжанов Мұқан. "Көк белес". Повесть және роман. 1960).

37

Мұқан ИМАНЖАНОВ:

Халима, Әзілхан!

Мына бір кішкентай жинағымды кітаптарыңның арасына сала салыңдар!

Автор Иманжанов.

("Таныс қыз". Әңгімелер. 1952).

38

Қалмұхан ИСАБАЕВ:

Мен үшін тарту күші бар Әзекең мен Халекеңе!

Автордан. ("Серт ". Роман. 1991).

39

Қалмұхан ИСАБАЕВ:

"Халықтар достығы" орденін алған күні Әзекең мен Халекеңе!

Ұсынушы Қалекең мен Зәпекең.

("Арна". Роман. 1984).

40

Қалмұхан ИСАБАЕВ:

Сүйікті Халима жеңгемізге — Айқыздың сіңлісіне!

Автордан. ("Айқыз". Роман. 1967).

41

Қалмұхан ИСАБАЕВ:

Әзекең мен Халекеңе!

Меккеге бармаса да қөңілдері,мінез - құлықтары және адамға деген ізеттілігі қажыдан да артық ағам мен жеңгеме.

Қалмұханнан.

(Қалмұхан Исабаев, Сапар Байжан-Ата.

"Қажыға барған қызықтар". 1996).

42

Әбілфайыз ЫДЫРЫСОВ:

Қадірлі Адамым Әз ағама!

Қадірлі Халима жеңешеме!

Ниетпен, жүрекпен.

Әбілфайыз інілеріңіз.

("Тан - Шолпан или история любви ". Роман. 2001).

43

Тұрсынбек КӘКІШЕВ:

Ауруханада шалқасынан жатып, шығарма оқитын және пікірін диктофонға жаздырып, газетке жариялайтын Әзілхан ағама, оның бабын тауып, бүкіл өмірін осы жолға сарп еткен азамат апам Халимаға шын көңілімнен, адал тілегіммен осылай тарта берулеріне тілектес.

Тұрсынбектен

. ("Сәкеннің соты"

Құжат-хикая. 1994).

44

Тұрсынбек КӘКІШЕВ:

Алтыннан да қымбат апам Халима мен ағамыз Әзілханға! Өмірдің өр биігіне достық көңіл, жарастық бірлікпен тарта берейік. Анау-мынауды ерлікпен, қуаныш-шаттық пен жеңіп және жан жадыратар күлкі қалжыңмен жүре беруге шақырушы Күбіра мен Тұрсынбек қой.

("Садақ". Эссе. 1986).

45

Тұрсынбек КӘКІШЕВ:

Алтыннан ардақты апам Халима мен асыл ағам Әзілханға әрқашан мықты денсаулық, шығармашылық табыс тілеп, бала-шағаның қуаныш-шаттығына бата беруді тілеуші

Тұрсынбек.

("Поступь ". Статьи,

исследования, портреты. 1988).

46

Тұрсынбек КӘКІШЕВ:

Ардақты Халима, аға Әзілхан!

Әрқашан амандық-саулықта болып, қалың әлеумет алдында жарқырай берулеріңізге тілектеспін.

Тұрсынбек.

("Жасампаз өлке". Сапарнама. 1989).

47

Тұрсынбек КӘКІШЕВ:

Ардақты апай Халима! Қадірлі ағай Әзілхан! Қазақтың қадірлі азаматтары екендеріңізді 70 жылдық тойларыңыз көрсетті ғой.

Осы абырой биігінен әрі өрмелеңіздер, төмендеуге құқықтарыңыз жоқ.

Әрқашан бала-шағаның қызық-қуанышына бата берулеріңізге тілектес

Күбіра, Тұрсынбек.

("Санадағы жаралар " кітабы. 1992).

48

Тұрсынбек КӘКІШЕВ:

Ардақты Халима Әзілхан!

Қыз Жібек пен Төлегендей болған іс - қылықтарыңыз бен жібек мінездеріңізге қызыға қарап, өнеге алушы Күләш Тұрсынбек деп түсінерсіздер. Әрқашан аман-есен болып, қуаныш шаттыққа кенеліңіздер.

("Сәкен сүйген сұлулар". 1997).

Тұрсынбек КӘКІШЕВ,

Күләш САДЫҚҚЫЗЫ:

Ардақты апамыз Халима!

Құрметті ағамыз Әзілхан!

Барлық үлгі-өнегені өздеріңізден алғандықтан, бірігіп кітап та жазып жібердік. Уақытыңыз болса — оқырсыз, көңіліңіз шапса — пікір айтарсыз 75 дегеннің қуатымен.

Қол ұстасып, жасай беріңіздер.

Қуаныш шаттық көп болсын.

Күләш, Тұрсынбек.

("Тар жол, тайғақ кешудің тағдыры". 1997).

50

Тұрсынбек КӘКІШҰЛЫ:

Ардақты Әзілхан аға!

Өмірдің әр қиясынан бірге өтіп келе жатқанда абыройлы болудың бір парасын Сіздің іс-әрекеттеріңізден көріп, ғибрат алып жүрген ініңіз екенім өзіңізге мәлім. Шығармашылықта шау болмайықшы. Менің ешқандай баға жетпейтін алтын апам Халиманың аруағы Сізді қолтығыңыздан демеп, жаңа жеңістерге жетелей берсін.

Тұрсынбек, Күләш.

("Мағжан-Сәкен". Ғылыми эссе. 2002).

51

Ғаббас ҚАБЫШЕВ:

Әз аға! Халима апай! Ауырғанды қоялық!

Ғаббас.

("Смех и слезы". Юмористические, сатирические рассказы. 1990).

52

Ғалымжан ҚАЛЛЕМОВ:

Қадірлі Халима тәте! Әзілхан аға!

Өздеріңізді ең жақын туысындай көріп, пана тұтатын ініңізден.

Ғ.Қаллемов.

("Мен жетім емеспін ". Повесть, әңгімелер. 1968).

53

Өтебай ҚАНАХИН:

Өзім аса қадір тұтатын Халима бәйбішеге және азамат ретінде де, қаламгер ретінде де, дос ретінде де пір тұтатын Әз ағама зор ізетпен.

Автордан. ("Құдірет ". Роман. 1979).

54

Өтебай ҚАНАХИН:

Халимашқа Өтебайдан.

("Мұрагер ". Әңгімелер. 1959).

55

Өтебай ҚАНАХИН:

Өзім өте жақсы көретін Әзілханға және Халимаға, Оларды қатты құрметтейтін автордан

Ө. Қанахин

. ("Ауыр күндерде". Повесть. 1958).

56

Ғаббас ҚАБЫШЕВ:

Әз аға! Халима апай!

Өздеріңіз әкеліскен Жеңіс тойының әлі де 25-ін өздеріңізбен пірі с өткізуді тілейміз.

Әзіз, Зада, Ғаббас Қабышевтар

("Біз де тірі жанбыз". Сықақ әңгімелер. 1993).

57

Жібек ҚАҢТАРБАЕВА:

Халима мен Әзекеңе,

Достық мейіріммен.

Автор.

("Аққағаз Досжанова". 1974).

58

Зейнолла ҚАБДОЛОВ:

Ардақты Әз аға мен сүйікті Халима апайға! Шын жүректен, Ақ тілекпен —

З. Қабдолов.

("Әуезов". Әдеби шығарма, ғылыми зерттеу бәрі де Әуезов туралы. 1997).

59

Орынша ҚАРАБАЛИНА

ҚАЗЫБАЕВА:

Халима апай туралы жазғаныңызды басылым беттерінен оқып, көз жасымды сытып алдым. Өзіңізге Алла қуат, ұзақ ғұмыр берсін. Балаларыңыздың, халқыңыздың қуанышына бөлене беруіңізге тілектес

Орынша қыздан. ("Тағдыр" кітабы. 1999).

60

Сайын МҰРАТБЕКОВ:

Қадірлі Халима жеңгей мен Әзілхан ағама! Сіздерге тек жақсылық тілеген, қашанда құрмет артқан көңілден.

Сайын Мұратбеков.

(Шығармаларының екі томдығы. Бірінші том. 1986).

61

Роза МҰҚАНОВА:

Қазақ халқына, ұрпағына мерейі үстем жазушы Әзілхан аға мен қадірлі Халима апайға Зор құрметпен

Роза.

("Жарық дүние". Әңгімелер. 1994).

62

Бақытжан МОМЫШҰЛЫ:

Қымбатты Әз аға, аса құрметті Халима aпa! Мен шын жүректен сіздің семьяңызға дүниедегі бар жақсылықты тілеймін. Денсаулықтарыңыз зор болсын, табыстарыңыз үлкен болсын. Жеңістеріңіз биік болсын, жұлдыздарыңыз жарық болсын.

Ініңіз Бақытжан Момышұлы

("Восхождение к отцу". Роман-эссе. 1986).

63

И.И. ЛЯПИН и

Т.С. САРТАКОВА:

Милым и добрым людям, дорогим нашим друзьям Халиме и Азильхану Нуршаиховым с любовью.

Игорь и Таня Ляпины.

(Ляпин И.И. "А вечности в запасе нет ".

Стихотворение, поэма. Мәскеу. 1985).

64

Кәмен ОРАЗАЛИН:

Халимаш пен Әзілханға!

Туысқандық көңілімізден.

Лиза, Кәмен. Абай селосы

("Ақжазық". Роман. 1959).

65

Кәмен ОРАЗАЛИН:

Халимашқа ескерткіш.

Оның балаларына ұзақ ғұмыр тілеймін.

Кәмен.

("Абайдан соңғы арыстар". Роман. 2002).

66

Жаппар ӨМІРБЕКОВ:

Ардақты Әзілхан, Халима! Байқағанға қызық екен бұл адам, Сырлас болмай, мұңдас болмай ұзақ жыл, Артық екен бірте-бірте ұнаған.

Жаппар ағаларың. ("Тастүйін". Повесть. 1980).

67

Жаппар ӨМІРБЕКОВ:

Ардақты Әзілхан! Халима!

Әкелеріңіз жүз жылдығын тойлап, мәз-мейрам болып отырмыз. Бұл соғыста кімнің әкесі өлмеді. Бірақ екеуіннен өзге қайсымыз соғыста өлген қарапайым солдаттың жүз жылдығын өткізіп жатырмыз?! Ағадан ұл туған екен, ата жолын қуған екен, өнегелі өрендер өсе берсін, өркенді өмір өте берсін. Нұршайық әулетінің даңқы арта берсін.

Жаппар Өмірбеқұлы.

("Неспроста цветут сады". Стихи. 1991).

68

Валентина ПАНФИЛОВА:

Милой, дорогой Халиме Халиақбаровне Нуршаиховой, человеку интересной судьбы. С любовью

В. Панфилова.

(Книга "Панфилов Иван Васильевич". 1975).

69

Семен РУФОВ:

ЯКУТИЯ

Халиме-ханум и Азильхану ага — с глубоқим уважением от всего сердца на память о наших встречах.

От Руфовых. 30 октября 1989 г. г. Алма-Ата.

70

Рәзия РҮСТЕМБЕКОВА

ИМАНЖАНОВА:

Әзілхан! Халима!

Ұзақ жылдар Мұқанымның жанашыр досы болған аяулы жандар едіңдер. 40 жыл өтсе де естеріңнен шығармай әр дәйім жылы лебіз арнап жазған мақала-естеліктеріне балалар да, мен де дән ризамыз.

Баяты сыйластық көңілден.

Рәзия.

(Кемеңгерұлы Қошке. Шығармалар

Құрастырушы филология ғылымының кандидаты

Рәзия Рүстембекова. 1995).

71

Дмитрий СНЕГИН:

Азильхану и Халиме Нуршаиховым — моим фронтовым друзьям — сердечное обьятие. Здоровья, благополучия и попушкински юного творчества в новом столетии.

Дмитрий Онегин.

("Странное сближение или вокруг Михайловского".

Новеллы. 1999).

72

Татьяна САРТАКОВА:

Дорогим нашим друзьям, добрым, сердечным людям — Халиме и Азильхану Нуршаиховым, и младшему поколению этой славной семьи — с самыми нежными чуствами, наилушими по-желаниями и неизменным глубоким уважением.

Т. Сартакова.

(Кенеш Жусупов. "Сабыр и дедушка". Повесть. Авторизованный

перевод с киргизского Т. Сартаковой. 1980).

73

Шамшиябану СӘТБАЕВА:

Аса қадірлі Әз ағаға, аяулы Халима жеңгейге! Зор ілтипатпен.

Шамшиябану Оразай

(Ш. Сәтбаева. "Сәулелі әулет". 1996).

74

Ардақты ағамыз Әзілхан, аялуы жеңгей Халима!

Қанекеңнің аруағы өздеріңізді әрдайым демеп, желеп жүрсін деп осы кітапты үлкен құрметпен сыйлаймыз.

Сәтбаевтар, Батырбековтар.

("Академик К.И. Сатпаев". Из писем и заметок. 1998).

75

Сәлкен СҰБХАНБЕРДИН:

Құрметті Халима, Әзілхан! Достық, туысқандық көңілден.

Сәлкен.

("Дәрі дертке дayа, жанға шипа". 1965)

76

Кеңес ЮСУПОВ:

Ақылшым абзал аға Әзкеңе, қадірлі, қамқор Халекеңе осы кітаптың авторы.

інілеріңіз Кеңестен

("Ақиқат сапары". Әңгімелер. 1977).

77

Кеңес ЮСУПОВ:

Әзілхан ағаға, Халима апайға адал көңілмен, ақ терін төккен аудармашы інілеріңіз

К.Юсупов.

(Габриэль Гарсия Маркес. "Жүз жылдық жалғыздық"

Роман. Орыс тілінен аударған Кеңес Юсупов. 1985).

78

Гүлмәрия АЙТМАҒАМБЕТОВА:

Әзілхан мен Халимаға!

Сыршыл да нәзік жүрекпен,

Адамдар жайын жыр еткем.

Қадірлі достар, жерлестер,

Қабыл ал, игі тілекпен

Гүлмәрия.

("Жырлайды жүрек" жинағы. 1985).

79

Тұрсынхан ӘБДІРАХМАНОВА:

Аяулы Әзекең мен Халима!

Құрмет, ілтипатпен.

Тұрсынхан.

("Көркемдік кілті шеберлік". Жинақ. 1985).

80

Мұзафар ӘЛІМБАЕВ:

Асыл сөздің ғашығы, бағалы ойдың ғалымы Әз ағаңа! Сол Әз ағаңды ай астынан бағып-қағып отырған Халима жеңгемізге, әрқашандағы адал, туыс, бауыр көңілден.

Шапау, Мұзафар.

("Маржан сөз". Мақал-мәтелдер. 1978).

81

Нұрғазы ШӘКЕЕВ:

Ел-жұртта қадірлі, ардақты, абыройлы жазушымыз Әзілхан ағамыз бен Халима апайымызға орыс мықтысы Лесковты қазақшаға аударып шыққан.

Нұрғазы Шәкеевтен.

(Лесков И.Е. "Солақай". Повестер. Аударған Н. Шәкеев. 1983).

(Бұл тараудағы автографтардың бәрі Халима өз қолымен жасап кеткен Картотекадан көшіріліп алынды).

82

З. ТӨРЕБАЕВАҒА:

Қымбатты Зеке /Зейнеп бәйбіше/!

Халима соғысты бітіріп, Мәскеуден бейтаныс Шар ауданына /Семей облысы/ келгенде аудандық оқу бөлімінің жетекшісі Сіздің қолыңыздан Новотаубинко жетіжылдық мектебіне мұғалімдік жолдама алған. Сіздің қарамағыңыздан мен ол кісіні келіншек етіп алып кеттім.

Содан бері 56 жыл болыпты. Мен Халимамен бірге 54 жыл өте бақытты өмір сүріп, Сіздің бұрынғы мұғаліміңізден

2001 жылы айырылып қалдым. Содан бері ол кісіні үнемі жоқтаумен келемін.

Жазылып жарыққа шығуына Халима қисапсыз еңбек сіңірген бұл кітапты ол екеуміздің атымыздан Сізге зор құрметпен сыйлаймын. Қолымнан қыз алған "күйеу бала" еді деп, арнайы келіп жүздескеніңізге мың рахмет.

Сіздің жерлесіңіз

Әзілхан Нұршайықов.

19.04.2003. Алматы.

P.S. Сіз Алматы мешітіне "Құран" кітабын сұрап барғаныңызда ондағы молдалар ол кітапты Сізге бермеген екен. Әбсаттар болмады, ол болғанда қайтсем де алатын едім деп қатты өкіндіңіз. Осы "Өмір өрнектерімен" қоса "Құранның" өзімдегі артық бір данасын және сыйлаймын қабыл алыңыз.

Әзілхан Нұршайықов.

19.04.2003.

V ТАРАУ





ECTEЛIКTEP

Муза Есенғалиқызы АБДУЛЛИНА,

Қазақстан Республикасының

оқу-ағарту ісінің озаты

ЖҮРЕКТІ ТУАТАДЫ ЖЫЛЫ СӨЗІ

Біз Әзекең ағамен Қазақ мемелекеттік университетінде соғыс аяқталған жылы бір мезгілде білім алдық. Ол кісі майданнан оралған. Үнемі әскери киімімен жүреді. Жып-жинақы, киімі өзіне өте жарасымды. Біздер ол кісіге аса зор сыйластық сезіммен қарайтынбыз. Бізге жеңіс әкелуші батыр деп ұғатынбыз.

Біздердің жоғары курстарда оқитын әпкелеріміз бізге үнемі ескерту жасап, жігіттің соңынан жүгірмеңдер деп отырады. Бірақ өздері Әзекең сияқты сұлу жігіттерге көз салып, олармен таныс, қарым-қатынаста болудан аулақ еместігін айқын сезінеміз. Мұны өздеріне айтуға бата алмайтын едік. Алайда, біз оларды "мұқатудың" жолын таптық. Әпкелерге сырттай Әзекең боп, "күйдім, жандым" деген хатты оқта-текте жазатынбыз. Жігіттен хат алған әпкелеріміз оларға Сізден "сәлем" хат алдық деп айта алмайды. Қыздың жігітке өз тарапынан сөз айтуы қазақ дәстүрінде әдепсіздік, ұят саналады. Сонан іш қуса боп жүрген әпкелердің көңіл-күйіне біздер жас қыздар күле қарайтынбыз. Ал өз атынан қыздарға хат жазылып жүргенін Әзекең де, хат алушы әпкелерміз де білмейді. Біздерге ойын күлкі, әзіл-оспақ керек. Мұны біз ерекше бір ойын көретінбіз.

Әдетте, студенттер жатақхананың оқу залына барып сабақ әзірлейтін. Сондай бір сәтте Әзекең оқу залына келгенде әлгі онан "хат ал алған" әпкелеріміз Әзекеңе көзін сүзіп, жаудыpaп, үнсіз отырып қалады. Кейде әлдеқайда деп, қағарынан орын алып қоятындары бар. Сонда Әзекең бос орынға келіп отырғанда, қасындағы әпкеміз шымшық торғайша қылт-сылт боп, не айтарын білмей отырғанын көргенде біздер ішек сілеміз қаға күліп, булығып қаламыз. Қасымыздағы қыздарға дауысымызды шығармау үшін аузымызды қол орамалмен басып аламыз.

Әзекеңше хат жазғанда "Құрбым-ау, ішің білсін, Сізге тікелей барып сөз айтуға баға алмай жүрмін, бір реті келер" деп те қоямыз. Бірақ әпкелер әркімнен сұрастырып, Әз ағаның Мәскеуде Халима деген ғашығы барын біліп алыпты. Көңілдері су сепкендей болған әпкелер енді Халима апайды көруте ынтық екен.

Мен Халима апаймен алғаш саяжай басында таныстым. Редакция саяжай жерін Әзекеңнің сыйлы досы, Алматы облыстық Советінің торағасы Елагиннің көмегімен алыпты.

Менің жұбайым Орекең (Орақ Сматұлов) Әзекеңмен баспасөз саласында қызметтес, тағдырлас болатын. Бірде саяжайға барғанда мені Халима апаймен таныстырды. Халима аққұба, жылы жүзді, мейірлі, қарақат көздері күлімдеген сұлу кісі екен. Ол маған "Е, Муза, сенсің бе, ағаң арқылы білетін едім" деп, құшақтап, бауырына басып, бетімнен сүйді.

– Муза, жүр, ашық аспан астында, таудың дауалы ауасында отырып шай ішейік, — деп қолымнан жетектей жөнелді. Мен ұялып ермедім.

Жарты ғасырдан астам уақыт бойы Халима апаймен сыйластықта болдық.

Біздің Орекең Халима апайға жиі-жиі телефон соғып әдебиет турасында, кейбір мақала жөнінде сырласады. Ал Халима апай өте білімді, білікті, көрген-білгені мол, көп оқитын ақын жанды кісі екен. Орекеңнің онан ақыл-кеңес алатыны сонан болса керек.

Орекең әрі әпкесі, әрі жеңгесі санап, Халима апай алдында ойын-ерке сөзін айтуға батыл еді. Бірде шілденің шіліңгір ыстық күні еді. Біз саяжай маңында көкшалғында отырғанбыз. Қасымыздағы асфальт жолғға тоқтаған мәшинеден Халима апай жоғары қырдағы саяжайына бармай біздің қасымызға түсіп қалды. Артынып-тартынған. Жүгінің ауыры бес-алты литр сұйық зат сиятын үлкен бидоны бар.

— Халеке, не қаладан ауыз су артып алын келгенсіз бе? — дедік.

— Жоқ, Әзекең сусындасын әрі қасында басқа жігіттер де жүр. Соларға арпа ұнтағынан пісірілген, айран, сырок (арнайы ірімшік) қосқан сусын әкелдім. Шөлдеген шығарсыңдар, — деп, дорбасынан кесе алып, оған бетінде тоңазыған сарымай түзілген, көбігі бұрқыраған, ашыған айран көжені құйып берді. Сіміріп алдық. Расында шөліркеп отыр едік. Маңдайымыздан тер бұрқ ете түсті. Апайға алғысты жаудырып жатырмыз. Ол кісі жәй жымиды.

Тағы да бірде Орекең "Халима апай, Сіз осы Әзекең ағайды айрықша аялайсыз, неге олай?" — деп сұрады.

— Орақжан ау, — деп бастады сөзін Халима апай. Әзілхан ағаң қаршадайынан төрт жыл бойы майданда болды, мұз жастанды, қар жамылды, толарсақтан саз кеше зеңбірек сүйреді. Қатты қиналды емес пе? Оған қосымша әкесі, ағасы майданда опат болды, анасы өмірден ертерек озды. Осындайдан жалғыздық көрмесін, отбасының күйкі құбылысынан аулақ жүрсін, еңсесіне ауырлық түспесін деп аялаймын.

Иә, қандай ізеттілік! Адамға, сүйген жарға осылайша өмір жолын салмақтай біліп, қамқорлық жасау кез-келген әйелдің бойынан табыла қоймас деп ойлаймын.

Халима апай кейде мені сіңлім деп атайтын. Олай дейтіні ол кісі 1932 жылғы аштықта ата-анасынан айырылып, одан кейін төрт жыл балалар үйінде өсіп, алты жыл интернатта тәрбиеленген ғой. Менің де тағдырым сондай болатын.

Халима апайдың туған бауырымдай болған бір кісілігін айтайын. Мен буын-буын сырқырайтын сырқатқа ұшырап, жүре алмаған кезім болды. Менің осы жағдайымды естіп-білген асыл да, ардақты әпкем Халима "Муза дәріні былайша да алып жатқан болар. Мен отан халық емшілігінің дәрісін іздестіріп көрейін" деп ой қорытыпты. Сонан Тибет жұртында ежелден халыққа шипасы болған "Тибетский гриб" деген қолдан жасалатын дәрінің жасау тәсілін баяндайтын жазбаны әкелді. Онымен шектелмей әлгі дәріні жасауға қолданылатын шыны ыдысты, сүтті, арнайы қасықты, сүзгіні, бәрін түгел ала келіпті.

Онымен де тынбай, құр қол бармайын деп үлкен бір қорап шоколад конфетін де ала келген.

Шіркін-ай, осы бір жанашырлық қамкорлықтан үлкен тебіреніске келіп, жылап жібердім.

— Ay, Муза, мұның не деп, Әзекең екеуі бетімнен сүйіп жатыр. Буын деген не, әлі-ақ тұрып кетесің, дәріні қолдан, — деп жік-жапар болды.

Қараңызшы, қандай ықылас! Бұл тек туған бауырың ғана атқаратын қасиет емес пе?

Сол аяулы асыл әпкем бүгінде біздің ортамыздан көрінбейді. Бірақ оны күндей сәулетті нұрлы жүзі, көз алдымда, жүректі жадырататын жылы үні құлағымда. Халима әпкемнің жарқын бейнесі оны білетіндердің бәрінің жадында сақталады.

Қазақстанның халық жазушысы, біздің ардақты ағамыз, өзінің "Махаббат, қызық сол жылдар" атты романымен ел-елге даңқы тараған, еліміздің сүйікті азаматы Әзілхан Нұршайықов аға асыл жары Халима апай жөнінде махаббат жырын жазып, "Жұлдыз" журналында жариялатты. Бұл жыр бүгінгі және ертеңгі ұрпақтың отбасылық өмір тіршілігі үшін асқақ гимні әрі тәрбие мектебі болатынына кәміл сенемін. Әрі бұл жыр сол әпкем Халиманың жарқын бейнесін ешқашан жадымыздан шығармайтын қуатты күш болмақ.

Алматы, 17сәуір 2002 ж.

P.S. Музаның әңгімесін қағазға түсірген Орақ Смағұлов.

Ғабдулсәнә САДЫҚОВ,

кен инженері, техника

ғылымының кандидаты

ХАЛИМА АПАЙ ТУРАЛЫ ЕСТЕЛІК

Мен Халима апайдың нағашы бауырымын.

1939 жылы оқушылардың жазғы демалыс кезінде Егінбұлақтағы біздің үйге Семейден Дүйсенғали нағашым (ол Семейдегі Қазпедтехникумында оқитын), Халима апай (ол кезде Семейдегі мектеп-интернатта оқитын), Биғайша (Бикеш) апай (Алматыда дәрігерлік училищеде оқитын) келіп, жазғы демалыстарын бізде өткізді. Сонда ол кісілерден естіп білгенім: Дүйсенғали нағашым Семейде Совет көшесі, 56-үйдегі Қазпедтің жатақханасында, ал Халима апай Совет көшесі, 90-үйдегі мектеп жатақханасында тұрып оқу оқиды екен. Екеуі де Ыдырыс (Ақмолла) ағаның балалары арқылы жақын болғандықтан және бір көшенің бойында тұрғандықтан бірі аға, бірі қарындас ретінде бір-бірінің амандығын сұрап біліп тұрады екен. Осы туыстар жаз бойы жайлауда Қандықатай тауларынан тараған Теріс айрық өзені бойында, Көлденең тоғай бұлақтары басында, Егін-бұлақ, Тасөткел бойларындағы жайлауларда көшкен елмен бірте болып, тамаша жерлерден бүлдірген, қарақат жемістерін теріп, алтыбақан ойындарына қатысып ел көріп, жер көріп жақсы тынытып, күз болғанда қаладағы оқуларына қайтты. Бұл Совет өкіметі кезінің алғаш колхоз, совхоз шаруашылығы дамып, ел тыныштық өмірдің жақсылығын көре бастаған кез еді. Амал бар ма, осы туыстарымыз талаптанып енді бір-екі жылда оқуларын бітірер-бітірмес кезде сұм соғыс басталып, дәуір қиыншылығына ұшырап, әрқайсысы әр жаққа өмір жүгін арқалап кетті. Дүйсенғали нағашым Семейде Қазпедті бітіріп, Шытыс Қазақстан облысының Самар ауданына мұғалімдік қызметке барған жерінде әскерге алынып фин соғысына, онан кейін Ұлы Отан соғысына қатысып тұтқынға түсіп, Италияда құлдықта болды. Содан соғыс біткенде босап, Жерорта теңізімен, Сауд Арабиясының жерін бәдәуилердің түйесіне мініп өтіп, Иран, Түрік пен жерімен Қазақстанға оралғанда, Берия заманындағы жазалауға ұшырап, Кузбасстан бір-ақ шықты. Содан елуінші жылдың басында босап, мұғалімдік қызметтен зейнеткерлікке шықты. Қазір Алматы маңында тұрады, жасы 86-да. Халима тәтеммен бір кезде интернатта тәрбиеленген Биғайша апамыздың жасы сексеннен асты, төрт баланың анасы, Алматыда тұрады.

Халима тәтемді сол жеті жастағы кезімнен кейін мектеп бітіріп, 1951 жылы жазда Алматыға институтқа келгенімде бірақ көрдім. Ол кезде Халима тәтем мен Әзілхан жездем үйленген, үлкен баласы Жанарка 2 жаста еді. Мен мектепті алтын медальмен бітіргендіктен институтқа емтихансыз түсіп оқыдым.Әзекең жездемнің қызметі Павлодар қаласына ауысып көшкенше демалыс күндері Серікхан деген жолдасым екеуміз келіп жүрдік.

Халима тәтем біз келгенде қуанып, жақсы тағамдар беріп, оқуымыздың, жатақханамыздың жағдайын сұрап біліп, ақыл кеңестерін айтып, өмірдің жауапты кезеңдерін қалай еткенде жақсы, мазмұнды өткізуге болатынын айтып отыратын. Біздің Халима тәтеден естігеніміз, үйренгеніміз көп еді. Біз ол кісіні әрқашан есімізге алып, айтып жүретін боламыз.

Алматы 2002 ж.

Мәрияш ЖАҚЫПОВА,

дәрігер, медицина

ғылымының кандидаты

МӘҢГІ ЕСІМІЗДЕ САҚТАЙМЫЗ

Тәтемнің бірте өскен туыстары ол кісінің жақсы қасиеттері, сұлулығы ата анасына, нағашыларына тартқан дегенін көп естідім. Бұған дәлел: біз 2001 жылы Семей облысы Жарма ауданы Қапанбұлақ ауыл советіне қарасты Егінбұлақ ауылында жерленген біздің ағамыз (Халима тәтемнің нағашы ағасы) Ыдырыс /Ақмола/ ағаның басына зират көтердік. Сол зираттағы көк тасқа жазылған бір ауыл ескерткіш өлең Халима тәтемнің ататегін сипаттағандай:

Шипагер молла атандың,

Жайылды елге атағың,

Ұмытпайды ұрпағың

Қолдап жүрсін аруағың.

Осындай дарынды ағамыздың ұрпағы Халима тәтем туралы былай деп айтқым келеді:

Жақсыдан туып баға алдың,

Адал жар, ана атандың,

Артыңда өшпес із қалды

Болса да тағдыр қатал тым.

Бабаларымыздың бір ауыз өлеңмен айтқан мына сөздері өте терең мағыналы ғой:

Күннің жылы-суығын,

Қыс түскенде білерсің,

Кісінің алыс-жақынын

Іс түскенде білерсің! –

дегендей, Әзілхан аға, Сізді туған-туыстарыңыз жұбату сөздерін айтып, қасыңызда болып тәтемнің бейнесін, қасиетін есте ұстайды деп білерсіз. Жатқан жері жарық, топырағы торқа болсын! Жаны жәннетте болсын!

Келініңіз Мәрияш Әбілқызы Жақып немересі, өзіңіз де өсіруге көмектескен ұрпақтарыңыз Ғалым, Гүлмира!

Наурыз, 2002 ж.

Алматы қаласы.

Фермехан ШОЕВА,

журналист

КЕЙБІР СӘТТЕР

Мен Нұршайықовтар отбасымен алпысыншы жылдардан таныспын. Алғаш Әзілхан аға мен Халима тәтені өзімнің үйлену тойымда кездестірдім. Халима тәте жұбайым Жұмағали Қанияновтардың (суретші) апайы Олжаспен Семейдің балалар үйінде тәрбиеленіпті. Екеуі бір сыныпта, ал біздің Жұмекең олардан екі-үш сынып төмен оқыған көрінеді.

Аға мен тәтені мен сол алғашқы кездескен күнімнен бастап етене жақын көріп кеттім. Мені ол кісілердің зор адамгершілігі, үлкенге, дос-жаранға деген сый-құрметі ғана мес, өзінен кішіге ілтипаты, аса бауырмалдығы тәнті етті. Ағаның қашан да қол ұшын беруге дайын тұратын дархан көңілі, айтар ақпейіл ақылдары кейбір тарығып жүрген сәттерде көңілге медет, бойға қуат берсе, тәтенің қашан келсең де шын жүрекпен іштарға жымиып қарсы алатын жібектей мінезі бізді осы үйге барсақ, көріссек, әңгімелессек деп өзіне тартып тұрады. Мен өзім адамдар арасындағы жақсы, ізгі қарым-қатынасты, досты сыйлау, туған-туыстарды, жалпы көпшілікті қадірлеу сияқты құндылықтарды осы кісілерден көріп қалыптастым. Әйелге тән үй жұмыстарын (ас пісіру, қонақ күту т.б.) істеуді де негізінен Халима тәтеден үйрендім десем артық айтпаспын.

Жуырда бұл кісілер мені тағы бір тамаша қырларымен таң қалдырды. Ол — екеуінің өзара сыйластығы, жан елжіретер татулығы, өзін де, өзгені де бағалай білуі. "Біз қосылғалы 54 жыл болды" — дейді тәтем. Ал екеуінің бірін-бірі күтуі, қамқорлығы, аялап-баптауы жаңа қосылған жас жұбайлар қызығарлықтай. Құдай-ау, жасыратын несі бар, ұзақ жыл бірге өмір сүрген жасамыс кісілердің арасында бір-біріне балаларымның анасы, яки баларымның әкесі деп қана салқынқандылықпен қарайтындар аз емес қой. Ауруханада тәтем екеуміз бір палатада жаттық. Ол кісінің әр сөзі ағадан басталады. "Балалар күте алды ма екен, жүрегі ауырып қалмаса болар еді, салқынға шытып кетіп жүрмегей" сияқты қамқор көңіл. Аға да күн құрғатпай келіп, бар жай-күйін біліп, өзінің де, балалардың да, жағдайын тәптіштеп айтып, тәтеге дәрі-дәрмектің қалай әсер еткенін дәрігерге дейін барып сұрап, анықтап жатқаны. Келген сайын екеуі көптен көріспеген адамдардай бірін-бірі аялап, әдемі әзілдесіп, екеуара еркелей сырласып отырғандары қандай көңілді болса да елжіретпей қоймайды. Кішіге өнеге етерлік тамаша көрініс!

Біздің балалармыз да бірін-бірі көріп, сыйласып өсті. Енді сол балалардың кейбір қылықтарына тоқталайын.

Қызымыз Гүлжанның туғанына 6-7 айдай болып қалған. Ол кезде әлі жаспыз ғой. Киноға, театрға барғымыз келеді. Гүлжанды кімге қалдыру керек? Ойланбастан, әрине, Халима тәтеге дейміз. Ал ол кісінің өзінің төрт баласы барын, ағаның өзімен бірге бір топ жолдасын ерте келетінін ескермейміз. Оның өрескелдік, ұят екенін кейін уақыт биігінен қараған кезде ғана түсіндік қой. Сөйтіп Гүлжанды тәтеге келесі бір жолы тағы тастап кеткенбіз. Айтқандай-ақ үйге бір топ қонақ келеді де, тәтем баланы құрғатып, ботқа пісіріп бөтелкеге құйып "жақсылап қара, жылап қалмасын" деп бірінші сыныпта оқитын кіші ұлы Жаннұрды қасына отырғызып қояды.

Қонақтарды күте жүре балалар жаққа құлақ түреді, ол жақтан дыбыс шықпайды. Бұларға не болды екен деп есіктен сығаласа Жаннұр Гүлжан енді қынқылдай бастаса оның аузына емізікті бере қойып, "не плачь, Гуля, я твой маленький дядя" деп жұбатып отыр дейді.

Біздің ұлымыз Жан туғанда атын қойдырайық деп Әзілхан аға мен Халима тәтені, жұбайымен марқұм Мырзабек Дүйсеновті т.б. туыстарды шақырдық. Әртүрлі есімдер аталып жатыр. Ержан, Елжан, Нұржан, Жан деседі. Жеребе тастамақ болдық. Шиыршақталған қағазды Мырзакең ауырды. Атанын атаған "Жан" деген есімі болып шықты. Сөйтіп ұлымыздың атын аға мен Мырзакең қойып еді. Сол Жанды да ара тура Халима тәтеге қалдырып кететінбіз. Бір жолы әлдебір себеппен ұлым балабақшаға бармай қалды. Тағы да тәтеге апардым. Ол кезде қыздары Жанар, Жаннат, ұлдары Арнұр мен Жаннұрлар ержетіп қалған. Аға мен тәте "Целинный" кинотеатрына киноға билет алып қойған екен. Балалар келе қоймаған соң бес жасар Жанды өздерімен бірге киноға алып барыпты. Фильм Отан соғысы жайында болса керек. Атылған мылтық, немістердің әскери формасы балаға да әсер еткен ау, кинодан шыққан соң мен де солдат боламын депті. Үйге жақындағанда тәтем нан ала кетпек болып, Жанды жетектеп тамақ дүкеніне бұрылыпты. Жәкең сөредегі конфеттерді көріп, маған мынаның бәрін әпер деп қиғылық салады ғой. Тәтем бір-екі түрінен әпереді де, үйге қайтады. Есік алдында тосып тұрған атаның жанына келген соң бала күшейіп, "ана маған конфеттің бәрін әпермеді, жаңағы кинодағыдай атып тастаймын" депті. Жанды көргенде соны айтып аға әлі күледі.

Қуаныш бізге қашан да ортақ еді. Ағалар сондай бір үлкен жақсылықтарына шақырған. Бұл үйдің үлкен қызы Жанардан туған тұңғыш немересі Сабина апыл-тапыл басып жүрген-ді. Қуыршақтай әдемі сәбиді алдыма алып ойнатып отырғанмын. Әлденені көрсетіп, күлдіріп қоямын. Ойыншықтардың атын атап "мынау аю, мынау қоян" деп жатырмын. Кішкентай Сабинам бір кезде жерге түспек болып аятын көтеріп қалды. "Бұл не, Сабина?" дедім күліп. Сөйтсем өзім "апа, аға, мама, пападан" артық сөйлей қоймаған шығар деген бөбегім ап анық "бұл аяқ" дегені. Бәрі мені мазақтап күліп жатыр. Сол Сабинаның қазір дәл өзіндей Халима атты қызы бар. Тәте оны "Қуыршағым" деп ағайды. Айта берсек балалардың да, өмірдің де қызығы таусылар ма!

Біздің Жұмакен екеуміздің бұл отбасына деген сый құрметіміз, айтар алтысымыз ерекше. Өмірде осындай жайсаң көңілді жанашыр жандар барын көргенде, олардың өз отбасы ғана емес, бүкіл айналасына тигізер шапағаты, зор кісілігі, жан жылуы барын білгенде өне бойың жадырап сала береді. Көлеңкесінен күнгейі мол болғанға не жетсін! Аға мен тәте менің жүрегімде сондай қимас, қымбат, сезім тудырған жандар!

Алматы, 2001 ж.

Бақыт МЕРЕКЕНОВА,

Алматы қалалық әкімшілігінің

Ішкі саясат департаментінің

бас маманы, журналист

ІЗГІЛІК ШУАҒЫ

Әзілхан аға мен Халима тәтеге тым бауыр басып кеттім. Кішкентайымнан кітабын жаттап өскен, сүйікті жазушы Әзілхан аға Ұлы Отан соғысы кезінде әкеммен бір майдан жерінде болған соң ба, әйтеуір әкем Қабылхан қайтыс болған соң, "Әкең өлсе де, әкеңнің көзін көрген өлмесін" деген қазақтың ежелгі мақалы тегін айтылған ба, Әз аға мен Халима тәтеге туған әке шешемдей үйреніп, меншіктеп алғам.

Халима тәте табиғатында мінезі жібектей, қашан көрсең де бота көзі жәудіреп, Бақыт қызымыз келді, деп туған баласын көргендей күлімдеп қарсы алады, мен ағамен сәлемдескенше, дастарқан мәзірін әзірлей бастайды. Сонымен, ақ самаурынның буы бұрқырап, дәмді тамақтың хош иісі тәбетің тартып, бәріміз көптен көрмеген жаңалықтарымызды айтып, дастарқан басында мәз-мейрам боп отырамыз.

Әлі есімде, бірде 9-мамыр, Жеңіс күні қарсаңында "Қазақстан" телеарнасынан қазақтың атақты батыр қызы Мәншүк Мәметова туралы хабар жасадым. Әзілхан аға Мәншүкті жақсы біледі, майдандас болған, сондықтан Қазақ телевидениесіне жақын орналасқан Әз ағаның үйіне бейнекамерамды ала келдім. Ондағы ойым бейнетаспаға Әзілхан ағаның Мәншүк туралы естелігін түсіріп алу. Көптен көрмегесін бе, аға мен тәте құшақ жайып, қуана қарсы алды. Соңғы кезде бейнекамерамды өзім түсіретін боп, үйреніп алғам. Әз аға әңгімешіл, соғыс кезіндегі жайларды аса көрегенділікпен, жазушылық шеберлікпен нақышына келтіре әңгімелеп, сол кезді айна-қатесіз суреттеген кезде, көз алдыңа бұлжытпай, түп-түгел майдан даласының елесі кинодағыдай келе қалады.

Бірде ауыр шайқас болды, сол түні көп майдандас жолдастарымыздан айырылдық. Ертеңінде сәл-пәл тыншу тауып, жау аяғы саябырлаған сәтте бәріміз жертөлеге жиылып, он сегіз бен он тоғыздағы жас жігіттер ауылды сатына еске алдық, арамызда жалғыз қыз Мәншүк бар еді. Өткен түнде қайтыс болған жап жас жолдастарымызды ойлады ма, Мәншүктің қарақат көзіне жас тұнып, мұңайып, Құрбылармыз ай, жауды жеңіп, елімізге аман-есен қайтар күн туар ма екен, — деді жабырқау үнмен. Қарақат көзіне мөлдіреп жас толған, даусы дірілдеп, толғана шықты. Бәріміз бір сәтке үн-түнсіз ойланып қалыппыз. Мәншүктің дәл осы мұңды түрі мәңгілік есімде қалыпты, қазақтың қаракөз бойжеткені, қайран Мәншүк.

Әз ағаның сезімтал жүрегі шыдамады, көзіне мөлтілдеп жас толды, сонан соң "түсірмей тұра тұр" деген ишарат жасап, біраз, өксігін басып, қыршын кеткен жас қызды қимай еске алып, біраз жылап мауқын басып, көз жасын сүрте бастады. Мен бейнекамерамды тоқтатпай түсіре бердім, ішімнен "Әзілхан ағадай атақты жазушының он сегіз жаста қыршын кеткен Мәншүк секілді батыр қызды жоқтап жылағаны ерсілік пе, мұндай ержүрек қаһарман қыз енді қайтып тумас, қайталанбас ерекше тұлға емес пе?" — деп іштей ойладым да, ары қарай камераны тоқтатпай түсіре бердім.

Дастарқан басында Әз аға Мәншүк туралы әңгіме айтып, сол ең соңғы шайқастан соң, батыр қыздың мерт болғанын айтып, бір кезде маған қарап: — Жаңа Мәншүкті еске алып, жылап отырғанымды таспадан алып таста, — деді Әз аға.

— Жеңіс қарсаңында Мәншүк апайыңды еске түсіріп, ағаңның көңілі босаған екен ғой, Әзеке, сізге қатты толқуға болмайды, дәрі ішетін уақыт болыпты ғой, ұмытып кетіпсіз, — деп Әз ағаның жүрегі ауыратын, дәрісін әкеліп берді, аға ауырып қала ма деп, Халима тәте бәйек бола бастады.

— Бақыт, ұмытып кетпе, — шегелеп қайталады.

— Жарайды, аға, — десем де, көңілімде күмән бар. Қазақ телевидениесіне келіп, хабарды монтаж жасай бастағам, Әз ағаның Мәншүк Мәметованы ойлап егіліп жылап отырғаны, өте әсерлі, шынайы жүрек тебірентерлік. Абай ағамыз айтпап па еді, "Жүректен шықпаса, жүрекке жетпейді" деп. Әзілхан ағаның дәл осы жерін қиып алып таста дегеніне қарамай, сол қалпында тиіспей жібердім. Сол күні кешке эфирде хабарды көрсететін.

Әз ағаның үйіне телефон шалып едім, Халима тәте екен, әдетінше дауысымды бірден тани қойды.

— Тәте, бүгін маған Әз аға ренжитін болды. Хабарды бүтін кешке көрсетеді, — дедім.

— Бақыт қызым-ау, не болып қалды? Ағаң неге ұрсады? — Халима тәте сыңғырлап күлді, — Бақытжан, түсіндіріп айтшы, жаным.

— Мен Әз аға Мәншүкті ойлап жылап отырған кезін қиып тастамай, сол қалпы хабарға салып жібердім. Өйткені өте әсерлі, Мәншүктей батыр қызды ойлап, қазақ халқының атақты жазушысы егіліп жыласа несі айып, тәте. Атанын айтқан сөзін өмірімде бірінші рет орындамадым, аға сіздің көзіңізше алып таста деп қатты тапсырып еді, ал мен сол күйі экранға жіберіп, ата ренжитін болды-ау деп уайымдап отырмын. Тәте, халқының атақты жазушысы Мәншүктей асыл апамызды жарты ғасырдан астам уақыт өтсе де, қимай қиналса, қартаң тартқан жасына қарамай, жас баладай шын көңілден ақтарыла жыласа, еліміздің маңдайына біткен жұлдызын ұмытпай, жүрегінде мәңгілік сақтағаны емес пе? Тәте, сіз қалай ойлайсыз?

— Бақытжан, қайдан білейін, сен телевидение саласында жиырма жыл қызмет істеп келесің, өз жұмысынды жақсы білесің, мүмкін сенің ойың да дұрыс шығар. Ағаң біраз ренжіп, ашуы басылңр, уайымдама ештеңе етпес, — деді Халима тәте мейірімді үнмен. Әйткенмен, алабұртқан көңілім басылмай, үйге көңілсіз келдім. Әзілхан ағамды Қабылхан әкемдей жақсы көріп, өте қатты сыйлайтынмын, сезімтал жазушының көңіліне қаяу салдым ба, ер адамның көз жасын бекер көрсеттім бе десем, енді бір ойым — қыршын кеткен қазақтың батыр қызын ойлап, жазушының жылағаны — асқан парасатты азаматтығын, халқы үшін құрбан болған қаршадай қазақ қызын ойлап толғауының өзі адамгершіліктің асқан белгісі емес пе, көкейдегі ойлар тыным табар емес. Мен кешкі сағат алтыда ағаның хабарды көріп отырғанын сезіп, одан сайын дегбірім кетті.

— Қап, туған әкемдей аяулы жанды ренжітіп алғаным-ай,

— деймін қамығып, әдетте менің хабарларымды көріп, Әз атан жақсылығын айтып мақтаса, төбем көкке жеткендей қуана қалатынмын. Кейде кемшіліктерін тәптіштеп айтып, сол жатын жетілдіре түс деп пікірін айтып, қамқорлық жасайтын. Бүгін не деп айтар екен, — деп, жүрегім лүпілдеп, телефон шыр ете түссе, өз тағдырым шешілгелі тұрғандай қатты толқыдым.

— Бақытжан, сен бе айналайын, — Халима тәтемнің биязы, жұмсақ дауысы екен, — балалар қалай, Нұрланның сабағы жақсарды ма? Мен жауап беріп жатып, есіл-дертім ағаны ойлап, — Аға хабарды көргесін маған ренжіп жатыр ма? — деппін абдырап. — Ағаңмен сөйлесе ғой, — деп Әз атаға трубканы бергені. Маңдайымнан сұп-суық тер шытып, — Аға, — дедім даусым әрең шытып. — Бақыт,'айналайын, сен бүгін тағы бір ерлік жасапсың, мен шығарма деп екі рет ескертіп айтқанымды тыңдамай, ең сезімтал тұсын хабарға қосып жіберіпсің, деп, бағана тәтең айтқанда, алғашында саған ренжіп қалтам, жаңа хабарды көрсем, өте табиғи, шынайы дүние. Әрине, Мәншүк апайын бәріміз жоқтауға лайық азамат.

Менің үстімнен үлкен бір жүк түскендей бойым жеңілдеп, рахаттанып қалдым. Әзілхан аға сабырлы үнмен сөзін жалғастырды.

— Осы жолы атанды тыңдамай, нағыз тележурналист маман екеніңді көрсеттің.

Әз атанын бұл сөзі маған ең жоғары награда алумен бірдей болатын, "Рахмет аға" деймін шын көңілден риза болып,

— Бақыт, тәтеңмен сөйлес, — деп Халима тәте трубканы алды.

— Бақытжан, ертең балаларды алып үйге келіндер, көп болды немерелерді көрмегелі.

— Жарайды тәте, ертең барамыз, — деймін қуанып.

— Алақай, ағам мен апама қонаққа барамыз?

Балалардың қуанышында шек жоқ, өйткені апасы тәтті- дәмділерін пісіріп, жақсы көріп, тым еркелетеді.

— Мен апамды сатынып қалып едім, — дейді кішкентай ұлым көзі жәудіреп. Ертеңінде 9-мамыр Жеңіс күні болатын. Халима тәте балалардың бетінен сүйіп бауырына басып құшақтап жатыр. Сол жылы Ерлан мектепке бірінші класқа бармақшы еді.

— Мектепке барғанда үздік оқисың ба? деді Халима апасы Ерланның маңдайынан сипап.

— Білмеймін, — дейді Ерлан аққұба жүзі қызара ұялып.

— Білмегені несі? — Әзілхан ағасы ақыл айта бастады, — генерал болмаймын деген жауынгер, нағыз жауынгер емес. Қой, оның жарамайды, балам.

— "Беске" оқисың ба? — деймін мен де шыдамай.

— Білмеймін, — дейді Ерлан одан сайын ұялып.

— Ерлантай, сен өйтіп жасық болма, — дейді Әз ағасы. Халима апасы Ерланды құшақтап, бетінен өбіп, — Кішкентай бала әлі мектеп табалдырығын аттаған да жоқ, сондықтан қайдан білсін. Ал біз жан-жақтан қаумалап, "үздік оқушы боласың ба, екпінді боласың ба?" деп, жас баланың есін шығардық, — деп сыңғырлап күлді. Халима тәтенің көңілді күлкісі бәрімізді жадыратып жіберді.— Расында әлі білмейді ғой, шынын айтып тұр ғой, — дейміз бәріміз Халима тәтеге қосыла күліп.

Халима тәтенің табиғи мейірімді мінезі, имандылық үйірілген сүйкімді бет-бейнесі, биязы, әдепті сөзі баланы да, үлкенді де бірден баурап алатын. Бота көзі жәудіреп, күлімдеп іш тарта қарағанда-ақ, адамның ішкі жан-дүниесін рентгенмен көргендей, сәл қас-қабағыңнан ақ қуаныш, ренішіңді жан-тәнімен ұта қоятын. Бұрын мен қызмет істейтін Қазақ телевидениесінде Сағат Әшімбаев, Қамал Смайылов, Шерхан Мұртаза, Ғаділбек Шалахметов сынды үлкен тұлғалардан үлгі-өнеге алып, бірге әріптес болсақ, соңғы кездері дікен деген "Жаңа қазақ" бастықтар қаптап кетті. Олардың қайсібірі келе қалып, жасы жиырма-отыз жыл жұмыс істеген ардагер журналистерді "қысқартуға" түсіріп, заман талабына сай жастармен жаңалап жатқаны, "көре-көре көсем боласың" демекші, отан да көз үйренді. Сондай бір мезетте Қазақ телевидениесінде жиырма жыл қызмет істеген маған да тықыр таянып қалыпты.

Бірде Әз ағамен әңгімелесіп отырып, сол жайлы айтып қалтам. Ертеңінде телефон шыр ете қалды, алсам Халима тәте екен.

— Бақытжан, қалың қалай, айналайын? Балалар аман есен бе? Кеше сен "жұмыста "қысқарту" жүріп жатыр, мен де қырықтан асқандардың ішінде ілігіп тұрмын" деген жаңалығыңды естіп, күйеу баламыз Оңғар марқұм жақында ғана қайтыс болды, енді сен жұмыссыз қалсаң балалардың күні қалай болар екен деп түнімен ұйықтай алмадым, — деді.

— Тәте, маған қызмет табылар, оны несіне ойлап уайымдайсыз, сіз өзіңіз ауырып жүрсіз, сөйте тұра түнімен ұйықтамай немерелеріңіздің жайын ойлайсыз. Тәте, бәрі дұрыс болар, ештеңе уайымдамаңыз.

Балалар мен менің жайымды Халима тәтенің ойлап мазасызданғаны — аналық шексіз мейірбандығы көңіліме қуаныш, адамға деген сенімділік, жылылық ұялатты. "Шіркін, жер бетіндегі адамдардың бәрі Халима тәтемдей ізгілік нұрын шашып тұрса, жұрттың бәрі қазірдің өзінде-ақ жұмақ бағында турар еді-ау. Қазіргі белес ала бастаған мемлекетаралық, ұлтаралық соғыстың өрті өшіп, қой үстіне бозторғай орнаған мамыражай заман орнар еді-ау," — деймін Халима тәтемнің мұншама мейірімділігіне риза болып. "Мына заманда басқа қызмет табу қалай болар екен" деген мазасыз ой да мүлде жоғалып, кеудемді қуаныш кернеді. Тіпті, қызметтен қысқарту да ұсақ-түйек түкке тұрмас шаруа болып көрінді. Халима секілді аяулы анамыз түн ұйқысын төрт бөліп, мені, балаларды ойлағаны — мұндай биік адамгершіліктің жанында басқа күнделікті күйбең күнкөрістің бәрі ұсақ-түйек болып көрінді.

Қайран Халима тәте бүкіл қазақ балаларының анасындай мейірімді жан еді-ау. "Бетегеден биік, жусаннан аласа" биязы, мейірбан мінезі қандай тамаша! Үлкенге ізет, кішіге қамқор, өзгеше қайталанбас тұлға еді. Әзілхан Нұршайықов секілді ағамызға қос аққудай жарасқан Халима Өзбақанованың жарқын бейнесін ізгілік нұрын шашып, жанымызға жылылық шуағын бергендей.

("Дала мен қала" газеті,

№19(44), 14-мамыр, 2004 ж)

ЖАН ДОСЫМНЫҢ ЖАН ЖАРЫ

1

Мен Халиманың атын соғыста жүріп естідім, суретін сонда көрдім. Олай дейтінім Ұлы Отан соғысы кезінде Әзілхан екеуміз 100-атқыштар бригадасында артиллерист болдық. Бір дивизионда бірте қызмет істедік. Бір-бірімізге ойымыз үйлесті ме, мінезіміз жарасты ма, білеймін, екеуміз ерекше дос болдық. Бірімізді біріміз көруге асығатынбыз. Біздің достығымыз ғашықтық сияқты еді. Соғыста да, соғыстан кейін де сан адаммен дос болдым. Әр түрлі себептермен олардың бәрі сейілді. Мінеки, сексеннен асқанға дейін үзілмей келе жатқан Әзілхан екеуміздің достығымыз ғана. Біздің сол жауынгер достығымыздың үзілмеуіне, цементтей берік боп қатып қалуына себепкер болған Әзілханның адал жары Халима болды деп ойлаймын.

"Жақсыдан — шарапат" дейді ғой. Менің досым Әзілханның Әзекеңнің (ол кезде біз оны "Әзілхан" да емес "Әзекең" де емес "Әзіл" деп атайтынбыз. Халима оғын барлық хаттарын: "Әзілім, жан досым!" деп жазатын) шарапаты соғыста жүргенде де көп адамға тиді. Соғыстан кейін де көп адамға шарапат шашып келеді.

Әзілхан соғыста жүрген кезде өлі тірі жігіттердің атын газетке шығарды. Мақала етіп те, өлең етіп те жазатын. жазғандарының бәрі "Сталин үшін алға!" деп аталатын бригада газетінде, қазақ тіліндегі майдандық газеттерде шытып жағатын. Тіпті, кейбір өлеңдері соғыстан алыс, сонау Семей мен Алматы газеттерінде де басылатын.

Бір шайқаста фашистердің бес танкін жойған артиллерист досымыз Әбдірахман (өзіміз Әпеш деуші едік) Бимурзин туралы жазған "Жас батыр" деген өлеңі бригада газетінде басылды. Ал бригада соғысқа кірген алғашқы ұрыста оққа ұшқан взвод командирі Қажым Көшековке арнаған "Өсиет" деген ұзақ өлеңі, баллада десе де болады, алдымен бригада газетінде, одан кейін Алматыда шығатын "Социалистік Қазақстан" газетінде жарияланды. Бригада атынан Жамбылға жазған атақты хаты әлі күнге дейін есімде. Оған Жамбылдан "Жүз жасаған жүректен" деген үлкен өлең жауап келді. Ол барлық майдан газеттерінде басылды. Біз Жамбылдың жауабын батарея батарея, рота-рота болып сапқа тізіліп, жылап тұрып тыңдадық. Сол Жамбылға жазған хаты арқылы Әзекең ел үшін опат болған қаншама қазақ жауынгерлерінің атын тарихта қалдырды!

Ал соғыстан кейін, күні бүгінгі дейін, Әзекең досым өз кітаптарымен қаншама оқырманның сүйіспеншілігіне бөленіп келеді.

Соғыста жүрген кездегі Әзілханның жігерлілігіне осы күнге дейін таңмын. Толарсақтан саз кешіп, батпаққа малтығып, ұзақ жол жорық жасап, діңкеміз қуырып келе жатқанда колоннаның бас жағынан "Привал!" деген балдай тәтті команда келеді. Ұзақ жол қажытқан, ұйқы шаршатқан біз аяқ басып тұрған жерімізге жаға жаға кетіп, көз іліндіріп алуға, немесе темекі тұтатып, ащы түтін жұтуға тырысатынбыз.

Ал Әзілхан болса, отыра қалып, тізесіне блокнотын қойып, өлген жауынгер туралы өлең жазуға немесе Халимаға хат жазуға кірісетін. Енді бір привалда "Абай" романынан үзінділер оқып, жігіттерге Тоғжан сияқты сұлу қыздардың бейнесін елестетіп, бәрімізді мәз қылатын.

Халимадан хат Әзілханға үзбей келетін. Құнара, тіпті үш күнде бір десем де өтірік айтқаным болмас деп ойлаймын. Ұлы Отан соғысы кезінде соғыста жүрген сүйген жігітіне Халимадан көп хат жазған ешкім жоқ шығар. Әй, жоқ ақ болар! Жоқ! Халиманың сол хаттары қалын екі папка болып, Әзілханның архивында әлі күнге дейін сақтаулы тұр. Сүйген қызының соғысқа жазған хаттарын Әзілхандай қастерлеп, әлі күнге дейін сақтап жүрген ешкім жоқ шығар. Әй, жоқ ақ болар! Жоқ!

Халима хатты қазақша да, орысша да тамаша етіп жазатын. Әзілхан Халимадан келген хатты тек маған ғана оқытатын еді. Басқа жұртқа көрсетуге қызғанатын. Өзге мәселенің бәрінде дарқан Әзілхан тек Халимаға келгенде ерекше эгоист болатын: хатын ешкімге оқытпайтын, суретін сипатпайтын. Әзілханның Халимадан хат алғанын мен анадайдан бірден білетінмін. Жайшылықта да шапшаң жүретін Әзілхан Халимадан хат алған күні ұшқан құстай самғайтын. Тек жүрісінен ғана емес, оның екі бетінен, көзінен қуаныш нұры төгіліп тұратын. Оны тек мен ғана сезетінмін.

Басқа сержанттардың "полевая сумкалары" салпылдап бос жүрсе, Әзілханның сөмкесінде "Артиллерия Уставы", Абай кітабы және Халиманың хаттарына толы болатын. Халиманың әрбір он хатын Әзілхан "полевая почта" арқылы Халимаға жөнелтіп отыратын: "Бұл хаттарды жоғалтпай жинай бер, кейін керек болады" деп өтініш ететін. Халима Әзілханнан алған хаттарын да, отан жазған өз хаттарын да (Әзілхан қайтарған) бірін де жоғалтпай, тегіс сақтады ғой, айналайын!

Бір жолы Әзілханға Халимадан алған хатпен бірте суреті қоса келді. Бармақ басындай ғана кішкентай суреті, паспортқа түскен. Ол суретті алғанда Әзілханның төбесі көкке жеткендей болды. Бармақтай сурет отан кең дүниедей көрінді. Бүкіл қазақ даласы қасына көшіп келгендей болды. Соғыста жүргенде сүйген қызыңның суретін алу асқан зор бақыт еді ғой, шіркін! Әзілханның шексіз қуанып, сол бақытқа кенелгенін өз көзіммен көрдім. Әзілхан Халиманың сол суретін де сақтады. Қазір үлкейтіп, кітап шкафтарының бірінің алдына қойыпты.

Бір жолы қызық болды. Күндіз күні бойы жаумен атысып, кешке қарай "землянкаға" жиналған едік. Қыстың күні, күн аяз болатын. Бәріміз "землянка" ортасындағы қып-қызыл боп тұрған "буржуйка" пешті жағалай отыра кеттік. Пешке алақанымызды жақындатып, жылынып жатырмыз.

Сәл жылынғаннан кейін аяқ астынан сурет көрмесі ашылды. Қыздар суретінің көрмесі.

Әзілхан гимнастерканың омырау қалтасынан партбилетінің ішіндегі Халиманың суретін алып, жұртқа байқатпай соған қарап отыр еді. Құсайын Кәкібаев деген бір жолдасымыз да қалтасынан оз қызының суретін суырып алды.

— Әй Әзіл, әкел қызымызды салыстырайық, — деді ол содан соң.

Оның қызының аты Мәрияш болатын. Біз Құсайын бәріміз бір Белағаштың баласымыз ғой. Ауылда жүргенде Мәрияшты сан рет көргенмін. Ұшқалақ, жеңілтектеу сияқтанатын.

Содан кейін Айтқали Құсайынов деген жолдасымыз өзінің Зада деген қызының, Алмасбек Мұсаев деген сержант Сағат деген қызының суретін суырып алды. Алты-жеті сурет шықты.

— Менің қызым жақсы!

— Менің қызым артық! — деп жігіттер таласты да қалды.

Әзілхан үндеместен Халиманың суретін партбилетіне салып, қайтадан қалтасына тығып қойды. Жігіттермен таласқысы келмеді.

— Әркімнің өз қызы өзіне -сұлу, қойындар! деді жігіттерге.

Сол сәтте біреу:

— Әй, жігіттер, суреттеріңді тегіс мұнда қойындар. Қыз көрмесін ұйымдастырайық,

— деп снарядтан босаған жәшіктердің бірін әкеп, ортаға төңкере салды. — Кімнің қызы жақсы екенін анықтауға ортамыздағы үлкеніміз аға сержант Геновтан өтінейік.

— Дұрыс! Иван Иванович айтсын! — дедік біз.

Иван Иванович Генов бәрімізден жасы үлкен, сол кезде отыздың ортасындағы кісі болатын. Соғыстан бұрын колхозда бастық болған, көпті білетін, тәжірибелі, ақылды адам еді.

Снаряд жәшігінің үстіне сегіз сурет салынды. Әзілханның Халиманың суретін көрмеге қойғысы келмеді. Өйткені оның Халиманың суретін менен басқа жұртқа көрсеткісі келмейтін, қызғанатын маған да небәрі бір-екі-ақ рет көрсеткен болар.

Әзекеңді мен қолқаладым.

— Давай, Әзіл, шығар Халиманың да суретін, дедім.

Әзіл менің көңілімді шықпады: қалтасынан Халиманың суретін шығарып, жәшіктің үстіне қойды. Сонымен қыздар суретінің көрмесі ашылды. Әркім әр суретке өзінше баға беріп жатты.

Ал Генов әр суретті бір қолына алып, көп үңілді. Бір емес, үш реттен қарады. Ең ақырында Халиманың суретін қолына алып, снаряд жәшігінен басын көтерді.

— Ең жақсы қыз — осы! — деді ол содан соң Халиманың суретін көкке көтеріп.

Кәкібаев досымыз Геновпен дауласа кетті.

— Сіз сұлулықты танымайды екенсіз. Осы тоғыз қыздың ішіндегі ең сұлуы менің Мәрияшым. Қасқая күліп отырған жоқ па, мінеки. Әзілдің қызының несі артық Мәрияштан?.. Артық емес. Мен сіздің шешіміңізге көнбеймін, — деді кәдімгідей шамданып.

Генов күлді де, басын шайқады.

— Көнбесең қой. Мен бұл қыздардың сырт сұлулығын емес, ішкі жан сұлулығын да іздедім. Беталды далбалақтап күлмей, ернін жымырып отырған бұл қызда ой бар, парасат бар. Мұндай қыз ешкімге мұң шақырайды, сыр шашпайды. Бір берген уәдесінен өліп кетсе де таймайды. Орынсыз жерде ешқашан да күлмейді. Күлсе, жай жымияды да қояды. Ал сенің қызың ыржалақтап өз-өзінен күліп отыр. Есінде болсын: күлегеш қыз көңілшек келеді. Осы қызың сен соғысты бітіріп, үйге барғанша басқа біреудің әйелі болып отырмаса, менің атымды өзге қой!

Соғыс даласындағы жауынгерлердің жер үйінде ашылған қыздар көрмесі осылай аяқталды.

Сол Геновтың көріпкелі бар екен. Соғыс біткеннен кейін гимнастеркасының екі өңірі ордендер мен медальға толып Кәкібаев бауырымыз қырық бесінші жылдың қақаған қысында елге қайтты. Әрине, Мәрияшын аңсап қайтты.

Бірақ, ер жігіттің соғыста жолы болып, жеңіске жеткенімен, махаббатта жолы болмады.

Құсайын Белағаш стансасында әскери эшелоннан түсіп, зат қапшығын арқалап, аяғын кере адымдап ауылына келеді. Туыстарымен көрісіп, әкелген сыйлықтарын таратады. ауыл мәре-сәре болады.

Кешке қарай әркімдер шана жегіп, тиеліп, көрші ауылға қарай жөнеле бастайды.

— Бұлар қайда барады? — деп сұрайды Құсайын үй ішінен.

— Көрші ауыл келін түсіріп, той жасағалы жатыр. Сол тойға бара жатқандар ғой олар, — дейді үйдегілер.

— Кімнің тойы?

— Өзіңмен бірге оқыған Мәрияш күйеуге шығып жатыр. Соның тойы. Әскерден жараланып, былтыр қайтқан сол ауылдың бір жігітімен көңіл қосқан екен. Тойларын созып-созып келіп, бүгін өткізгелі жатса керек.

Бұл хабар жауынгер жігіттің төбесінен мұздай су құйып жібергендей әсер етеді.

"Шын ба? Өтірік пе? маған берген уәдесі қайда? Соңғы кезде хат жазбай кетіп еді..."

Осылай ойлап, ашудың торына түскен ол арыстандай бұлқынады. Түнделетіп сол ауылға жетеді. Келсе, бәрі рас: той дүбірлеп жүріп жатыр. Мәрияш басқа біреудің әйелі болып, тойда отыр.

Сұм фашисті жеңіп қайтқан, кеуде толған орденнен ине шаншар бос жер жоқ батырды тойдағылар төбесінен көтеріп, қарсы алады. Орталарынан ойып, орын береді. Ол кезде Белағаш тегіс самагон қайнататын. Бойын ыза кернеген Құсайын самагонды суша сіміреді.

"Бір ауыз сөйлесейік" деп Мәрияшты қасына шақырса, ол мұның маңына жоламайды. Осыған жаны күйген ол самагонды одан сайын сілтейді.

Не керек, түн ортасында ол тәлтіректеп, той болған ауылдан шығады. Өз ауылына қарай бет түзейді. Екі ауылдың арасы төрт-бес шақырымдай ғана болса керек. Түн болса, қырық градус аяз. Шинелі сөлпеңдеп, тәлтіректеп келе жатқан жігіт сүрініп кетіп құлайды. Сол жығылғаннан ол қайта тура алмайды. Ертеңінде таңертең тойдан қайтқан адамдар оның мұз боп қатып қалған өлігінің үстінен шығады.

Сөйтіп, самсаған фашистердің жаңбырдай жауған оғы ала алмаған ер жігіттің түбіне қазақтың бір шүйкедей қызының тұрақсыздығы жетті.

Сол майдан даласында көрмеге түскен қыздардың ішінде тек Халима ғана тұрақты болып шықты. Өзгелері өзге күйеуге тиіп кетті. Егер Халима тұрақсыз болып, өзге біреуге кетіп қалса, Әзекеңнің де тірі болар, болмасы неғайбіл еді. Әзекеңнін Халиманы сүйгендігі сондай, егер ол серттен тайса, Әзекеңнің шар болаттай шарт сынып кетуі ықтимал еді. Құдайға шүкір, Әзекең қазір ортамызда. Халықтың сүйікті жазушысы болды. Оқырмандар Әзекең кітаптарына разы болса, ең алдымен, Халимаға алғыс айтулары керек.

Соғыстағы солдаттар арасында Халиманың суреті сондай жоғары баға алған еді. Ал суреті ғана емес, өз басынын да қандай бағалы екені қазір халыққа аян болды.

Қазақта Халима сияқты жақсы әйелдер көп шығар. Ал әйелін Әзекеңдей бағалаған ешкім жоқ! Көбіміз: әйел сүйдік, сүйкендік, өлді — қалды дейміз. Өлген әйелін тірі ден артық бағалап отырған менің ескі жауынгер досым Әзекең Әзілхан ғана. Басқа ешкімді естігенім жоқ.

Менің әйелімнің аты Хантай. Халиманы өте жақсы көрді.

– Егер қыз тапсам, атын Халима қоямын, — деуші еді.

Тағдыр бізге қыз бермеді. Бірақ, бір ұлымыздың атын Әзілхан деп қойдық. Соған да шүкірлік етеміз. Егер Құдай бізге бала бермей қойса қайтер едік.

Жалғыз Хантай екеуміз ғана емес, соғыста бірге болған досымыз Қабікен Мебдібаев та тұңғыш ұлына Әзілхан деп ат қойды. Анау Талдықорған жағында тұрып, қайтыс болған ескі жауынгер досымыз Тәкен Майшынов та өзінің тұңғыш қызына Халима деп ат қойды. 1944 жылы Тәкен Әзілханмен бірге Қазақстанға делегация құрамында бара жатқанда, жолда, Мәскеуге тоқтап, Халиманы көріпті. Ол досының болашақ жарын бірден ұнатыпты. Ұнатқандықтан да тұңғыш қызына Халиманың атын қойыпты.

Осының бәрі Халима мен Әзілханның дос-жолдастарының ортасында абыройлы болғандарының арқасы.

2

Сол соғыста суретін көрген Халиманың өзін мен содан жеті жыл кейін бір-ақ көрдім. Оның ортасында Халимадан бір рет хат алғаным бар. Әзілхан Халимаға жазған бір хатында: "Менің Мұқан деген досым бар. Анда-санда соған да хат жазып тұр" деп, менің әдірісімді жіберген екен. Халима Әзілханның айтқанын орындап, 1944 жылы маған бір ашық хат открытка жіберді. Оның алдында Әзілхан сенің әдірісіңді Халимаға жібердім, жауап келсе хат жаз деп айтқан болатын. Өйткені ол кезде біздің 100-атқыштар бригадасы дивизияға айналған болатын. Біз бір артполкте болғанымыз бен бұл кезде бөлек-бөлек батареяда едік. Әдірісі екі басқа болатын. Ол кезде біз Белорусь майданында болатынбыз. Халима хатында амандықты сұрап, "майдандас жолдастарыңа сәлем, жеңіспен аман оралыңдар" депті де, аяғына: "Хат жазған Әзілхан досыңның досы Халима Қалиәкпарқызы Өзбақанова" деп қолын қойыпты.

Мен қолма-қол жауап жаздым. Содан кейін мен жараланып, госпитальға кеттім де, Халимаға қайтадан хат жаза алмадым. Әзілхан менің жараланып госпитальға кеткенімді Халимаға хабарлапты.

Сонымен, алдымен Халиманың суретін көрдім. Одан кейін өзіме арнап, өз қолымен жазған хатын алдым. Суреті қандай әдемі болса, жазған жазуы да маржандай екен!

Ал өзін 1950 жылы көрдім. Ол кезде мен Сарыөзек стансасындағы әскери бөлімде қызметте болатынмын. Майор деген атағым бар. Әзілхан мен Халимадан Сарыөзектегі Хантай екеумізге хат келіп тұратын. Бір бір-бірімізден өмір бойы хабар үзген емеспіз. Әрқашанда амандығымызды айтып, әдірісімізді білдіріп жүретінбіз. 1947 жылы қыста Хантай екеуміз үйленгенде, Әзілхан Семейден Белағашқа келіп, біздің тойымызға қатысты. Халима екеуі бізден бес-алты ай ғана бұрын қосылып, ерлі-зайыпты болған екен.

Сол жолы Әзілхан Хантай екеумізге Халима туралы көп әңгіме айтты. Халиманың жетімдік тарихын, интернаттағы өмірін, соғыс кезінде, әскерде басынан кешкендерін түгел баяндады. Халиманың өте ақылды, білімді, кішіпейіл екенін, өзі келін боп түскен Ақ бұзау ауылының үлкен-кішісі оны тегіс жақсы көріп кеткенін айтты.

— Сөйтіп, біз бір-бірімізге тоғыз жыл ғашық болып жүріп, қосылдық қой, — деп бір тоқтады да, қуақыланып Хантай екеумізге кезек қарады. Содан кейін:

— Ал, сендер бір біріңе неше жыл ғашық болдыңдар? — деп сұрады.

— Бір жыл да ғашық болғанымыз жоқ. Әке-шешем: "Келін керек!" деген соң, екеуміз қол ұстасып, қосыла кеттік. Соғыс кезінде Әзілханға қыздардан көп хат келді. Әзілхан ол хаттарды не бірін осы қызға ие бол деп берді. Мен бұл кісіге екі рет хат жаздым. Біздің ғашықтығымыз сол ғана, — дедім мен.

Әзілхан күлді де:

— Келінді ауылға немен әкелдің? — деп сұрады.

— Немен әкелуші едім: әкемнің үйдегі қоңыр биесіне сыртта жатқан жайдақ шананы жектім де, соған отырғызып, көрші ауылдан алып келдім.

Әзілхан тағы да күлді.

Күлді де, өзінің тоғыз шақырым темір жол разъезінен Халиманы ауылға жаяу алып келгенін айтты. Әзілхан ауызша әңгімеге де шешен ғой. Қызықты етіп, күлдіріп айтқанда, ішек сіленді қатырады.

Ақ бұзау ауылына соғыстан кейін түскен бірінші келін Халима екен. Ол жаз айында, жаяу келіпті. Колхоз бастығы алдынан ат-арба жібермепті. Екінші келін күзде пар ат жеккен жұмсақ (рессорлы) тірәшмөңкемен жолдың шаңын бұрқыратып келіп түсіпті. Үшінші келін қыста пар-пар ат жеккен үш шанамен ақ қардан боран соқтыра бұрқыратып келіп, ауылға кіріпті.

Халиманы алғашында ауылдағылар "жаяу келін" деп атаған екен. Артынан өзінің іскерлігі, ісмерлігі, үлкен кішіні сыйлауы жағынан басқа келіндердің бәрінен озып шығыпты.

Әзілханның бұл әңгімесін естіген Хантай екеуміз де, әке шешем де, тыңдап отырған басқа жұртта өлердей риза болдық. Хантай екеуміз Халиманы тезірек көрсек екен деп асықтық.

Менің әке-шешем де Әзілханның әзіліне қарқ болды. Оның айтқан мына бір әңгімесі біздің Талапты ауылына тегіс жайылып кетті.

Таңертең шай ішіп отырғанда әкем Әзілханнан:

— Қай елдің баласысың, қалқам? — деп сұрады.

— Арғы жатымыз Найман болса керек, — деді Әзілхан бөгелместен.

— Бергі жақтарың кім?

— Бергі жағымыз Бұра деп аталады, ақсақал.

— Онда сен бізге құда болдың ғой, қалқам. Біздің келін де Бұра деді әкем.

— Бұра дейсіз бе? — деді Әзілхан жымың етіп. — Келініңізді айтасыз ба?

— Иә, қалқам, Бұра, — деп әкем қалбалақтап жатыр.

— Сенбеймін, — деді Әзілхан басын шайқап.

— Heгe, қалқам? — дейді әкем ойында ештеңе жоқ.

Әзілханның әзілқой екенін білетін мен оның бір жерге апарып соққалы отырғанын сезе қойдым. Бірақ, не дейтінін білгенім жоқ.

— Олай болса тексерейік, — деді Әзілхан.

— Тексер, тексер, — деді әкем Әзілхан аға жөнін тартқалы отыр екен деп.

— Онда ақсақалдың келіні орныңыздан тұрыңызшы, — деді Әзілхан Хантайға қарап.

Хантай ұялып орнынан тұрды.

— Алдымен ары қара, содан соң бері бұрыл, — деді Әзілхан ағасының келініне бұйрық беріп.

Хантай Әзілханның айтқанын істеді.

— Енді отыр, көрдім, — деді Әзілхан Хантайдың бойынан бір нәрсе тапқандай.

— Бұл нені көрді?" деп бәріміз аң-таңбыз.

Содан кейін Әзілхан менің әкеме қарай бұрылды да:

— Ақсақал, сіздің келініңіз бұра емес, інген болуы керек! — деді.

Үйдің іші қыран-күлкі болды. Кейбіреулер көзінен жасаққанша күліп жатыр.

Әзілхан "жұрт неге күледі?" деп таңдаған сияқтанды да, бетін маған қарай бұрып:

— Мұқан, сен айтшы, анығын білесің ғой, — дегені.

Жұрт қайтадан қыран-күлкі болды. Хантай ұялғаннан шай құйып отырған орнынан тұрып, есікке қарай аға келіп жөнелді.

Әзілханның Хантай екеуміздің тойымызға келгені ауылға осындай жыр боп тараған.

Сөйтіп, Сарыөзекте тұрғанымызда, 1950 жылы бір күні мені штабқа шақырды. Шақырды да:

— Ертең ерекше тапсырмамен Алматыға жүресің! — деген бұйрық берді.

Мен ішімнен қуанып кеттім. Қуанатыным Әзілханды көрмегеніме де үш жыл болған. Ал Халиманы мүлде көргенім жоқ. Солармен жүздесіп қайтуға жағдай туғанына қуандым.

Алматыға келген соң әдірісімен іздеп, Әзілханның үйіне бардым. Есікті қос бұрымды, қою қара шашты, жүзі жылы аққұба келіншек ашты.

— Сәлеметсіз бе? Әзілханның үйі осы ма? — дедім келіншекке.

Мен аузымды жауып үлгергенше:

— Сен Мұқан боларсың, деп қолымды алып, ішке кіргізді. Хантай сәлемет пе? Қашан келдің?

Тіпті бізді баяғыдан білетін кісідей сөйлейді.

Амандық біліскеннен кейін:

— Мұқан ренжіме, біз ен жақсы көретін адамдарымызбен сен деп сөйлесеміз, — деді Халима.

Осы қарапайымдылығымен Халима маған қатты ұнады. Бірден жақсы көріп кеттім. Өмір бойы жақсы көрумен өттім.

Әзілхан үйде жоқ, кеңсесінде қызметте екен. Кеңсесіне баратын болдық. Менің астымда абажадай "Студобекер" машинасы бар. Шофер де — өзім — бұрынғы танкистпін ғой, бастық та — өзім. Үйден шығып, Халиманы машинамның қасына алып келдім.

— Мұқан ау, машинаң таудай ғой! — деді Халима.

— Бұл соғыс кезінде бізге Америкадан келген машина. Осы машиналар келгеннен кейін біз зеңбіректерді осыған тіркеп, жырғап қалдық қой. Әзілханның зеңбірегін осындай машина сүйреген, дедім мен Халимаға мақтанғандай болып.

— А-а-а! Сендердің соғыстағы Тайбурылдарың осы болған екен ғой! — деп Халима машинаға бақырая қарады. Бірден кабинаға қарай ұмтылмай, машинаның алдына барып, алақанымен радиаторын сипады. Бір емес, үш рет. Мұнысы маған "Қобыланды батыр" жырындағы Қобыланды батырдың Тайбурыл тұлпарын құлын күнінен маңдайынан сипап өсірген Құртқа сұлуды ойыма түсірді. Сонымен салыстырып тұр-ау деп ойладым. Көзіме лық етіп жас келді. Бірақ оны Халимаға сездірмей, кейін бұрылдым да, қабинаның он жақ есігін ашып, Халиманың машинаға көтерілуіне көмектестім. "Сен де менің Әзілімнің-Әзекемнің Құртқасы — Қыз құртқасы бол!" дедім ішімнен. Мен өзім, көбінесе, ішімнен сөйлеймін.

Әзілхан қызмет істейтін "Социалистік Қазақстан" газеті бұрынғы Сталин көшесі мен Гоголь көшесінің қиылысында екен. Соған бардық. Маған Әзілханды тауып бергеннен кейін "Мен бір дүкенге кіріп шыға қояйын" деп Халима кетіп қалды.

Әзілхан мені Құрманғали, Сәуірбек деген жолдастарымен таныстырды. Сол жерде редакцияның шолақ қол фотографы келе қалды. Төрт майдангер қағар отырып, суретке түстік.

Халима келді. Содан соң Әзілхан, Халима және мен үшеуміз машинаға мініп, қайтадан Әзілхандардың үйіне келдік.

Әзілхандар біреудің аядай бөлмесінде пәтерде тұрады екен. Бір кереует, бір баланың "качалкасы" әрең сиып тұр. Кіре беріске кішкентай үстел қойылыпты.

"Қачалқаның" иесі Халима мен Әзілханның Жанар деген кішкентай қызы екен.

Кешке қарай "яслидегі" титімдей сәбиді таудай машинаға отырғызып, үйге алып келдік. Екеуінің Жанна деген тұнғыш сәбиі қырқынан шығар шықпаста шетінеп кеткен екен. Халима мұңайып, соны айтты. Өзі бұл кезде институттың екінші курсында оқып жүр екен. ЖенПИ-де.

Түн ортасына дейін әңгімелестік. Содан кейін Әзілхан екеуміз менің машинамның кабинасына кіріп ұйықтадық. Аяқ созып жатуға жер тар. Біз иықтасып, біріміздің басымызды бірімізге сүйеп, тік отырып мызғыдық.

Таңертеңгі сағат сегізде орнымыздан тұрып үйге кірсек, Халима шай қайнатып, кішкентай үстелдің үстін асқа толтырып қойыпты.

Мен Әзілхан досымның Халимадай ақылды, әдепті, мейірімді, сүйкімді, әдемі қызға үйленгеніне риза болып, іштей қуанып отырдым. "Сондай сезімтал, сергек, жүріс-тұрысы ширақ, бірақ ешқандай артық қимылы жоқ, алтыннан құйған асықтай өне бойы жинақы ғажап жар тапқан екенсің, досым!" деп іштей тебірендім. Баяғыдай майдандағы жер үй ішінде Геновтың Халиманың суретіне қарап берген бағасы ойыма оралды. "Дәл тапқан екенсің, жаза баспай, жақсы бағалапсың, сабаз!" дедім отан үнсіз разылық білдіріп.

Екінші күні Халима Хантайға сәлемдеме салып, көптен-көп сәлем айтып, екеуі мені аттандырып салды.

Кейіннен үй ішімізбен араласып, сыйластығымыз арта берді.

3

Сарыөзектен кейін біздің әскери бөлімді Ташкентке ауыстырды. Мен подполковник болдым. Бөлімше командирінің орынбасарымын. Қаланың сырт жатындағы Чаланзар деген жерде әскери қалашықта екі этажды төрт бөлмелі үйіміз бар. Асқар, Әзілхан, Талант деген балаларымыз өмірге келген. Кейін Талантымыз қайтыс боп кетті.

Әзілхандар—Алматыда. Бір жылы Халима екеуі Сарыағашқа курортқа келді. Сарыағаш Ташкенттен жиырма шақырым ғана жер.

Бір демалыс күні Хантай екеуміз артынып-тартынып, Сарыағашқа барып, Халима мен Әзілханға сәлем беріп қайттық. Ол кезде "Студобекер" емес, "Газ-69" машинасын мінемін. Әзілхандар курорттың екінші қабатындағы екі кісілік іші кен, жайлы бөлмеде жатыр екен. Қуанып қайттық.

Содан он шақты күн кейін, таңертең шай ішіп отырғанымызда Халима күліп, біздің үйдің есігінен кіріп келді.

Біз отырған орнымыздан атып тұрдық. Артынан Әзілхан да кіретін шығар дедім, ол көрінбеді. "Е, тегі Халима Ташкенттен бірдеңелер сатып алуға келген ғой" дедім ішімнен. Өйткені олардың курорттан Алматыға қайтуларына әлі бір аптадай күн бар болатын. Оларды Сарыағаштан қайтарда Ташкентке келіп, біздің үйге қонып, біз самолетке шығарып салмақ боп келіскен болатынбыз.

— Ал, жоғарыла, Халима, жол болсын! — дедік біз құшағымызды жайып. Жалғызбысың, біздің үйді қалай тауып келдің, мына Ташкенттің қиқы жиқы көшелерінен адаспай, — деймін мен тағы.

— Мұқан ау, мен Ташкент тұрғай, Мәскеуде де тұрдым емес пе? дейді Халима тағы да жымиып. — "Тіл Мәскеуге де немесе Киевке де бастап барады" деген орыс мақалы бар емес пе? Сол тілдің арқасында таптым. Таксистер біледі екен, жеткізіп салды.

— Ал, Әзілхан қайда?

— Сарыағашта.

— Сен неге жалғыз жүрсің?

— Курорт маған ұнамады. Сарыағаштан гөрі бес-алты күн сендермен бірге болғанды артық көрдім.

Бұл Халиманың бізге айтқан әзілі екен. Шындығы былай болыпты.

Жақында Сарыағаш курортына демалуға Алматыдан академик Марғұлан келген екен. Сол кісі курорт үйініің жоғарғы қабатында орын болмай, төменгі қабаттағы жайсыздау бөлмелердің біріне жайғасыпты.

Академик Әзілханмен таныс екен. Әзілхан ол кезде тұңғыш ашылған Қазақ Совет Энциклопедиясында істейтін. Әдебиет жағын басқаратын. Әлкей ағай Әзілханның редакциясына әдеби ғылыми мақалалар жазып тұратын белсенді авторлардың бірі екен. Әзілхан басқаратын редакцияның жиналыстарына да жиі қатысатын болса керек. Бір сөзбен айтқанда Әзілханның қатты сыйлайтын үлкен ағаларының бірі екен ол кісі.

Әзілхан академик ағасынын жайсыз жерде жатып қалғанына қатты қиналады. Бас дәрігерге барып, ол кісіні жоғарғы қабатқа шығару жөнінде өтініш те жасайды.

Бас дәрігер:

— Қайтейін, ол кісі путевкасыз келіп түсті. Путевканы курорттың өзінен аласың депті ол кісіге. Келетінін бізге хабарлаған да жоқ. Жоғарыда орын болмағандықтан, уақытша осылай орналастырдық. Бес-алты күнге дейін жоғарыдан орындар босайды. Сол кезде жақсы жерге жайғастырамыз ол ағайды, — дейді.

Бас дәрігердің бұл жауабына Әзілханның қиналып шыққанын сезген Халима бірден оған ұсыныс жасайды.

— Әзілхан, сен қиналма. Ол кісіге мен өз орнымды берейін. Екеуің бірге жатындар, — дейді.

— Сен қайда барасың, төменгі қабатқа көшпексің бе? — дейді Әзілхан абыржып.

— Жоқ. Мен Ташкенттегі Мұқандарға барып, путевканың мерзімі біткенше сонда жата тұрайын. Бес-ақ күн қалды ғой біздің путевканың уақытының бітуіне. Егер бас дәрігер рұқсат етсе, сен менің путевкамның қалған бес күнін өзіңе қостырып алып, он күн жатып демал. Мұқанның машинасы бар ғой, мен саған үш күнде бір келіп, халіңді біліп кетіп тұрамын.

Халима осылай дейді. Әзілхан амалсыздан көнеді. Сөйтіп, Халима такси жалдап, салып отырып Ташкентке келеді.

Халима бізге осыны айтты.

Біз жатып кеп өкіндік.

— Оның не? Әлдебіреуге өзіңнің жатқан жылы орныңды беріп кеткенің дұрыс болмаған. Оның үстіне жатқан жерің жай қонақ үй емес, курорт қой! дедік отан.

Халима басын шайқады.

— Ардақты ағаларды аялай білу керек қой! Сол кісілердің ойынан елге өнеге, білім тарайды. Біз сияқты, мен сияқты, қарапайым адамдардың мың күн рахат көргенінен, ғалым кісілердің бір сағат жайлы жатқаны артық қой!

Халима осылай деп бір тоқтады да, сөзін ары қарай жалғады.

— Мұхтар ағамыз Әуезов Павлодарға келгенде Әзілхан сол кісінің қасында бес күн бірге жүрді. Сол бес күн ішінде Ұлы адамнан қаншама үлгі, өнеге алды. Мүлде рухтанып, қанаттанып қайтты. Ол кісілер Баянауылдан келгеннен кейін біз өз үйімізге шақырып, дастарқанымыздан дәм татырдық. Мұхтар аға Әзілханға өте риза болып кетті. Жақсы ағалардың жақсы қасиеттерінің Әзілханға да жууға беруіне көмектесу ғой менің мақсатым, қолымнан келгенінше.

Осыны айтып, жымиды да, Халима кеседегі шайын бір ұрттап қойды.

— Кеше, Сарыағаштан кетерде, өзімнің орнымды босатып беріп, Әлкей ағайдың алдына дастарқан жайдым. Қолымнан дәм татырдым. Ризалығын алдым. Батасын берді.

— Қарағым, Әзілханды курортта қалдырып, өзін неге Ташкентке кетіп барасың? — деді ол кісі.

— Әлкей аға, Ташкентте Әзілханның кешегі Ұлы Отан соғысында қатар жүріп қан кешкен қанды көйлек досы бар еді Мұқан деген. Сол кісілер бізді үнемі қонаққа шақырып, біз бара алмай, ұятты болып жүруші едік. Әзілханды осында демалуға қалдырып, мен төрт-бес күн солардың қасында болайын, олар да қуанып қалсын деп бара жатырмын, — дедім.

— Е, "апама да барайын, тайлағымды да үйрете келейін" дегеннің кебі болды ғой, — деді Әлкей аға күліп.

— Солай десе де болады, аға, дедім мен де күліп. — Мінеки, достар, мен сондықтан сол кісіге орнымды беріп, біраз күн Хантай екеуіңнің қастарында болуға келдім, егер қарсы болмасаңдар. Әзілхан Әуезов ағасымен бес күн бірге болғанындай, әлкей ағасымен бес күн бірге жатып, армансыз әңгімелессін дедім. Қарсы емессіңдер ме келгеніме?

— Қайдағы қарсылық. Біз өздеріңді үйге келтіріп дәм татыра алмай қиналып журуші едік. Келгенің қандай жақсы болды, — дедік Хантай екеуміз жарыса сөйлеп.

Біз оның келгеніне қуандық, әрі ақылдылығына, әрі Әзілханға деген қамқорлығына тәнті болдық.

— Орныңды ол кісіге қалдыру үшін Ташкентке кетіп бара жатқаныңды айтпадың ба, ағаңа? — деп сұрадым содан соң.

— Айтқаным жоқ, деді Халима басын шайқап.

— Неге?

— Әлкей аға өте мәдениетті адам. Ол кісі менің өзі үшін кетіп бара жатқанымды білсе, өмірі мені мұнда жібермес еді. Курорттың төменгі қабаты тұрғай, босағасында жатса да басқа біреуге ауыртпалық түсіруге бармас еді. Сол себептен айтпадым. Ағаларды ардақтау керек. Әлкей аға сияқты атақты ағалар халқымыздың алтын айдары ғой! — деді Халима.

Халиманың осы адамгершілігін Хантай екеуміз өмір бойы ұмытпай айтып келеміз. Мұны біздің жақындардың бәрі біледі. Енді жақын кісілер де білсін!

4

Хантай мен Халима бірін-бірі сол ең алғаш көргеннен бастап-ақ дос боп кетті. Екеуі өмір бойы бірін-бірі сыйласып өтті. Әзілхан екеуміздің арамыздағы достық қандай болса, екі бәйбішенің арасындағы достық та сондай дәрежеге жетті. Екеуінің бір-біріне жақын достық құшағын ажал ғана айырды.

Халимамен Әзілхаңның қызық қуаныштарын бірге өткіздік. Қыз ұзату, келін түсіру тойларына қатыстық. Құдалыққа бару, құдаларды шақыру рәсімдерін Хантай екеуміз қосыла жүріп атқардық. Біздің үлкен ұлымыз Асқар үйленгенде Халима мен Әзілхан Семейге Алматыдан арнайы келді. Жас отаудың жасауына деп бір үлкен кілем әкеліп сыйлады. Артынан білсек, ол өздерінің жақында ғана қолдары жеткен жалғыз кілемдері екен.

Одан кейін Халима мен Әзілхан өздерінін бірінші қыздары ("тұңғыштары" демей отырғаным алғашқы қыздары сәби күнінде шетінеп кеткен ғой) Жанарды Павлодар жігітіне ұзатты. Соның тойын атқарысуға Семейден біз келдік. Той өткеннен кейін жас жұбайларды аэропортқа шығарып салуға бардық. Әзілхан мен Халиманың басты байлығы екеулеп жүріп жинаған кітаптары болатын. Сол кітаптарынан Жанардың жасауына деп олар Әлем әдебиеті классиктерінің 200 томдығын сыйлады. Ол деген баға жетпес байлық қой. Он-оннан буылып, бірінің үстіне бірі тізіліп тұрған кітаптарды Павлодардан келген құдағидың:

— Бұл немене? Мұндай жасау болушы ма еді? — деп аяғымен тепкенін көзім көрді.

Халима ернін жымырды да, үндеген жоқ. Әзілхан не айтар екен деп, мен оның бетіне қарадым.

— Құдағи, бұл жай жасау емес, үйір-үйір жылқы. Сіз Павлодарға екі жүз жылқы айдап бара жатырсыз, — деді Әзілхан күле сөйлеп.

— Мұндай жылқысы құрсын! деп құдағи теріс айналып кетті. Артынан білсек: ол құдағи дүние қуған саудагер әйел екен!

Сол жылы Халима екінші құдағи етіп, қасына Хантайды ертіп, Павлодарға кетті.

Халима мен Хантайды Жанардың қасына қосып, келінді алып кетуге келген адамдардың бәрін аэропорттан аттандырып салып, Әзілхан екеуміз үйге келдік.

Әзілханның сонда тұңғыштары Жанар жататын бөлмеге кіріп, қызының төсегін сипалап, егіліп жылағаны әлі күнге дейін есімде.

Мен оны жұбатып бақтым.

Титімдей Жанарды таудай "Студобекер" машинасымен яслиден алып қайтқанымызды есіне түсірдім.

— Мінеки, сондағы сәби үлкен болып, бой жетті. Тұрмысқа шығып, өмірдегі өз орнын тапты. Біздің соған қуануымыз керек! — деп жұбаттым.

— Қайтейін, "папалап" қасымнан қалмайтын құлынымның аяқ астынан алыстап кеткеніне ішім күйгендіктен жылағаным ғой, — деді Әзілхан.

5

Көп нәрсе әйелге байланысты ғой. Дос та, туыс та, жолдас та әйелің жақсы болса ғана жанында.

Ал әйелің шайпау, жалқау, долы болса, ешкім сенің жаныңа жоламайды: үйіңе жұрт кірмейді, жолдасың — бас сұқпайды, жақының алыстап кетеді.

Біз Халималармен қатты араластық қой.Сыртта жүргендерге атақты жазушының үйіне бөтен ешкім бармайтын сияқты болып көрінер. Ал таныстар да, таныс еместер де Халиманың босағасын босатпайтын. Бір ғажабы, Халима солардың бәрін қынжылмай қарсы алатын: жатты — жақындай, бейтанысты туыстай қабылдайтын. Әзілханның атын атап келгендердің бәріне дастарқан жайып, қол қусырып туратын. Өз басым Тұрсынбек, Мұзафар, Қалмұқан, мен аты-жөнін білмейтін бір дудар бас жігітті, тағы басқалардың Халима дастарқанының басында қызара бөртіп, қонжиып отырғандарын сан рет көрдім.

1964 жылы демалысқа шығып, Хантай екеуміз Алматыға келдік. Әзілхан мен Халиманың үйінде төрт-бес күн аунап-қунап, ары қарай Семей түспек ойымыз болатын. Ол кезде әскердемін: иығымда погоным, басымда әскери фуражкам бар.

6-қараша күні түс ауа самолеттен түсіп, Әзілханның үйіне келсек, төргі бөлмеде дуылдасып, бір топ адам отыр екен. есікті балалар ашқан. Халима мен Әзілхан қонақтарының қасында. Мен келгенімді білдірейін деп, есіктен басымды сұқтым да:

— Орта толсын, жігіттер, — дедім.

Жұрттың бәрі жалт етіп, маған қарай қалды. Халима орнынан жүгіріп шығып, біздің қасымызға келіп, менің қолымды алып, Хантай мен құшақтасып екеумізді шешіндіре бастады. Әзілхан да келіп, киім ілуге жәрдемдесе бастады.

Сол сәтте іштегілердің бірінің:

— Бұлардың "досымыз досымыз" деп әлдеқандай ғып жүргендері екі көзі сығырайған монғол ма, қалмақ па, бірдеңе екен ғой! деп дауысы қырылдай шытып, мыңқылдай сөйлеген үні естілді. Іштегі оған ду күлісіп жатты. "Бұл маңқа кім екен?" деп ойладым ішімнен.

Хантай екеумізді ішке кіргізгеннен кейін Халима:

— Әй, Мұзафар! Достан достың артығы жоқ. Сен біздің адал досымызды олай деп кемітпе. Өзгелеріңнің бәрің бүгін тату, ертең қату ағайынсыңдар. Біздің Мұқандармен достығымызға жиырма жылдан асты. Әлі ешқандай қылау түскен жоқ. Ешқашан түспес деп ойлаймын. Адал достықтың бір үлгісін осы кісілерден де үйренуге болады. Ал көз жатына келсек: өзіңді монғолдардың арасына жіберсе, ешкім де сені олардан ажырата алмас еді, — деді.

— Рас! — деп Халиманың сөзін Мұзафардың әйелі қостады.

Өзгелер тағы да ду күлді.

— Қойдық, қойдық, — деп Мұзафар бірінші болып орнынан тұрып, бізге қолын берді.

Екі-үш рюмкадан коньяк ішіп алғаннан кейін бәріміз дабырласып, достасып кеттік. Көзімізде де, сөзімізде де, ешқандай кемшілік болмай шықты. Мұрынымыздың да міні білінбей қалды.

Халиманың достарды жалғастырып, татулықты жымдастырып отыратындығының өзім көрген бір мысалы осындай еді.

Ал енді бір мысал мынадай.

Ал енді бір келгенімде Мұзафар тағы да Әзілхандардың үйінде ас үстелінің басында отыр екен.

— Біз сізбен тағы да кездесіп қалдық қой, — дедім мен оған амандасқаннан кейін күліп.

— Мен осы үйдің штатный ішкішімін, — деді ол алдындағы арақ толы рюмканы нұсқап.

Мұзафардың осы сөзін өз құлағыммен естідім.

— Өзі сараң өзге үйдің түтінін аңдиды ғой, — деді Әзілхан Мұзафарға әзілдеп.

Халима жалт етіп, Мұзафар мен оның әйелінің бетіне қарады. Содан кейін тез үн қатты.

— Қойшы, Әзілхан, деді күйеуіне наздана сөйлеп, — Мұзафар да бізді анда-санда қонаққа шақырып тұрады ғой.

Осылай деп ол Әзілханның "сараңсың" деген әзілін Мұзафардың көңіліне келіп қалмасын деп жайма шуақтап жіберді.

— "Анда-санда" деген "күнде" деген емес қой, деді Әзілхан әзілін одан сайын ұлғайтып.

Мұзафар ол әзілді елемеген болып, мұрнын қайта-қайта тартып (танауын үсті-үстіне тартып, мыңқылдай сөйлеу Мұзафардың әдеті екен), әңгімені басқа жаққа қарай бұрып жіберді.

Әзілхан қайтадан қудалаған жоқ.

Бұл екі отбасының өзара тату, сырлас екенін мен сонда білдім.

Бірақ, Халима қанша қорғаштағанымен, Әзілханның Мұзафарды "сараң" дегені рас болар. Өйткені мен қанша рет Алматыға келіп, Халима мен Әзілханның үйінде Мұзафармен сан рет кездессем де, мені бір рет те қонаққа шақырған емес. Қазақта: "Иесін сыйлағанның итіне сүйек сал" деген сөз бар. Мен Әзілханның иті емес, қанды-көйлек досымын ғой. Сыйлас досымның досы ғой деп, үйіне шақырып, маған бір шәугім шай беруіне болатын еді Мұзафардың. Ол өйте алмады.

Ал Халима дос-жолдастарының бірініғ үйіне ең жақын адамдары, айталық әке-шешелері келсе, оларды үйіне шақырып, алдына дастарқан жайып, құрмет көрсететін еді.

Алайда сараң да болса, сағынысар досың болғанға не жетсін, шіркін!

Мұзафар менің бұл ауыз сөзіме өкпелей қоймас деп ойлаймын. Ақылды адамдар кешірімді келеді ғой.

6

Халима өзінің саналы өмірін Әзілханына көмектесуге, балалары мен немерелерін тәрбиелеуге және үйге келген қонақтарды күтуге арнады.

Бір жылы Халима мен Әзілхан Семейге келді. Онда біз Семейде болатынбыз, әскери қызметтен отставкаға шығып, туған елге көшіп келгенбіз. Біз екеуін құрақ ұшып, қарсы алдық.

Семейге келгеннен кейін Халима, алдымен, бұрын өзі оқыған № 11 қазақ орта мектебіне барды. Өзі алты жыл мекен еткен интернат үйінің есігін ашты. Әзілхан Халиманы интернат баспалдағының үстіне суретке түсірді.

Содан кейін Халима Хантай мен маған:

— Біз, Әзілхан екеуміз ең алғаш рет осы баспалдақтың қасында кездесіп едік, — деді.

— Сонда ең алғаш рет жүрегім елжіреген еді. Оған да отыз жыл болыпты, — деді.

Біз интернат есігінің алдындағы ұзын отырғышқа тізе бүгіп, жаңағы әңгімені ары қарай жалғастырдық.

— Сенің жүрегің әлі күнге дейін елжіреп тұрады ғой Әзекеңе, —дедім мен. — Әзекенді неге сонша жақсы көресің? Сенен басқа бір әйелдің күйеуінің өліп-өшіп, елжіреп тұратынын көргенім жоқ. Неге сонша бар жаныңды салып тұрасың? Махаббат па?

Халима сәл жымиды.

— Иә, махаббат! — деді содан соң. — Махаббатты біреу түсінеді, біреу түсінбейді. Түсінген кісіге махаббат деген де бір қасиетті дін ғой. Ғашықтық діні. Әзілхан екеуміз сол дінді мәңгі қабылдағанбыз. Бізге ол діннен өзге қымбат ештеңе жоқ!

Мінеки, Халиманың бір ауыз сөзі, махаббатты дінге теңегені менің есімде мәңгі сақталып қалды.

Содан кейін Халима:

— Бұл қыз күнімде талай отырған скамейкам ғой. Содан кейін тізе бүктім, — деп орнынан тұрды.

Сол жолы Халима мен Әзілхан Жарма ауданындағы Ақ бұзау ауылына барды. Обком машина берді. Қастарына серік етіп, облыстық партия комитеті насихат және үгіт бөлімінің меңгерушісі Сержан Рамазановты қосты. Олар мені де қастарына ертіп алды.

Ақбұзауда Әзілханның Нұрша деген апасы, Жұмағали деген жездесі балаларымен тұратын. Сол үйге барып түстік.

Ол кісілер Халима алғаш келін боп түскен Әзілханның әкесі Нұршайықтың үйінде тұрады екен. Апаларына қант пен шай, көйлек-көншек, ауыл балаларына базарлық деп кәмпитті үйіп әкеліпті Халима. Халиманың қолынан Алматыдан келген кәмпитті алып, ауылдың барлық баласының ұрттары бұлтындап, қарқ боп қалды.

Ертеңінде біз Жарма, Көкпекті, Ақсуат аудандарын аралауға кеттік. Халима ауылда қалды.

Жарма ауданында "Комсомолдың 50 жылдығы" деген атақты совхоз бар екен. Біздің Семейден алып шыққан басшымыз Сержан ат басын алдымен сол совхозға қарай бұрды. Совхоз директоры Күнсіләм Мұсажанов деген кісі екен. Бізді жылы қарсы алды. Үйіне апарып, шай берді. Сол үйде түсте шай ішіп отырғанымызда бір сөздің ретінде мен Әзілханның Алматыдан Халимамен бірге келгенін, Халиманың Ақбұзауда қалғанын айттым.

Совхоз директоры елең ете түсті.

— "Махаббат, қызық мол жылдардағы" Меңтай апай сол кісі емес пе? — деді Әзілханға қарап.

— Жоқ. Ол басқа адам. Ал Халима деген апайларың сол романның қосалқы авторы, дедім мен күліп.

— Қалай?

— Меңтай бойындағы жақсы қасиеттердің бәрі осы кісіден алынған.

Ол романды директордың өзі де, әйелі де, балалары да оқыпты. Сол семьяның жақсы көретін романдарының бірі екен.

Директор дереу шоферін шақырыпты. Әзілханға "записка" жаздырып алып, шоферді өз "Волгасымен" Ақбұзау аулына жөнелтті.

— Тез жеңгейге жет, біз ол кісіні қонаққа шақырып жатыр деп айт, — деді.

Екі сағатқа жетпей шофер Халиманы совхозға алып келді. Директордың үйіне түсірді.

Халима өзінің жылы жүзімен, жібектей мінезімен, дауыс шығармай, жымиып қана күлкінің ишарасын жасайтын әдетімен, мейірімді көзқарасымен, қарапайым кішіпейілдігімен көрген жұртты бірден баурап әкететін еді. Директордың үй іші тегіс Халимаға тәнті болды.

Бір кезде Күнсіләм:

— Апай, ұят болмаса сұрайын: қай жердің қызысыз? — деді.

Халима әдетінше сәл жымиып алды да:

— Балалар үйінің қызымын, қалқам, — деді. Содан кейін өзінін отыз екінші аштық жылы қалай жетім балалар үйіне түскенін, ал туған жері Абай ауданы екенін айтты.

— Абай ауданының қай жерінен сіз, апай?

— Бұрын Жүреқадыр Құбызды деп аталатын еді. Қазір қалай аталатынын білмеймін, – деді Халима.

— Пәлі, сіз менің өз апам болып шықтыңыз ғой. Мен де Абай ауданынан, деді Күнсіләм өзінің туған апасын көргендей қуанып.

Директор Күнсіләмнің өзі, Роза деген әйелі, Тоғжан деген қызы бәрі Әзілханды сыртынан жақсы көреді екен. Әзілханнын бар кітаптары үйлерінде тұр. Директордың өзі оның газеттерде шыққан мақалаларына дейін үзбей оқып отырады екен.

Сол күні кешке Әзілханның совхоз жұмысшыларымен кездесуі болды. Халықтың жазушыға деген құрметінің күшті екенін мен сонда ғана көрдім.

Кездесуден кейін совхоз Әзілханға шапан кигізіп, ат мінгізді. Маған жазушының жауынгер жолдасы деп алтын сағат сыйлады.

Мен өзімнің жаман сағатымды қалтама тығып, алтын сағатты мақтанып, білегіме тағып алдым. Екі-үш ауданды аралап, Семейге қайта жеткенше білегімнен шешкенім жоқ. Тек үйге келгеннен кейін ғана:

— Мінеки, біздің олжа! деп Хантайдың қолына ұстаттым.

Қайтарда директор Халиманың да қолына әйелдің кішкентай алтын сағатын ұстатты.

Халима:

— Мен Сіздерге құр қол келдім, сіздерден мұндай қымбат сыйлық алуым ұят қой.Және мен отбасында отырған қарапайым әйел ғанамын. Маған не үшін бересіздер бұл сыйлықты? — деп тандана үн қатты.

Күнсіләмнің ойы ұшқыр екен, Халиманың бұл сұрағына табан астында дәлелді жауап қайырды.

— Сізге бұл сыйлықты үш түрлі себеппен ұсынамыз: кешегі Ұлы Отан соғысында қазақ қыздарынан шыққан жауынгерлердің бірі болғандығыңыз үшін. Бұл — бір, — деп ол бір саусағын бүкті. — Халқымыздың сүйікті жазушының жары болғандықтан. Бұл — екі. Ол екінші саусағын бүкті.,— Сонымен бірге Сіз Абай ауданының Құндызды ауылынан шыққан менің туған апайым болғандығыңыз үшін.

Осылай деп ол үшінші саусағын бүкті.

— Туған апасына сыйлық бермесін деген заң жоқ қай елде.

Жиналып тұрғандар Халиманы "Алыңыз, апай!", "Алыңыз!" деп қыстады.

Халима басын шайқады. Содан кейін сағатты бір қолымен ұстап жүріп, бауырларын беттерінен сүйіп, разылық, білдірді. Сағатты білегіне байламай, ақырын ғана қол сумкасына сала салды.

Халима алтын, күміске құмар болған жоқ. Сондықтан да өзіне жұрт сыйлаған алтын заттарды зергерге апарып, қыз, келін, немерелерінің қолына жүзік етіп тастап кетті ғой.

Біз, Хантай екеуміз Халималармен ұзақ жылдар дос болдық. Сонда менің аңғарғаным: Халиманың бойында адам жанын өзіне қарай тартып тұратын көзге көрінбес магнит бар сияқты еді.

Қасында қатар жүргенде кісінің қадірін біле бермейсің ғой. Сол кісіден көз жазып қалғанда ғана "қап!" деп саныңды соғасың. Қазақтың "Асқар тау алыстаған сайын биіктей береді" дейтіні сондықтан болар.

Халиманың өмірден өткеніне үш жылдай болып қалды. Бұл үш жылда Халиманың қандай қасиетті кісі болғанын көп жұрт білді. Халиманың бейнесі оны көргендердің көз алдынан кетпейді, көрмегендерді Жібек пен Баян сұлу сияқты өзіне тартып, ынтықтыра беретін өшпес үлгі болып қалды, қала береді деп ойлаймын.

7

Сол сапардан кейін Ақбұзаудағы Халиманы алып, қайтадан Семейге келдік. Ертеңінде Әзілхан Семей облыстық партия комитетінің бірінші және екінші хатшылары Аманолла Рамазанов және Савельевпен бірге Абай ауданына кетті. Халима біздің үйде қалды.

Хантай екеуміз Халиманы ортаға алып, екі күн армансыз сырластық. Әшейінде көп үндемейтін Халима сол екі күнде бізбен шешіліп сөйлесті. Әзіл-шыны аралас талай әңгімелер айтылды. Соғыс кезінде Әзілханнан кешігіп хат келмей қалса, өзінің жанын қоярға жер таппайтынын, тіпті жылайтынын айтты. Мәскеуде жүрген кезінде әскери цензура әр ұлттан жиналған қыздар тегіс Халиманы жақсы көріпті. Жақсы көретіндері сондай, Халимаға қарай жүгіріп, оған бейне бір алтын сыйлағандай етіп жазатын екен. Өздері қоса қуанады екен. Әзілхан хатты қызық етіп жазатын болуы керек. Қыздар оны Халимадан қалап сұрап алып, бірінен соң бірі оқып жүріпті.

Халиманың Әзілханға деген сол бала күнгі, бойжеткен кездегі махаббаты кейін, оның келіншегі болған кезде бұрынғыдан бетер лаулай түсіпті. Әзілхан газет қызметімен жолаушы шығарда Халима:

— Егер мүмкін болса, мен ішімді жарып жіберіп, сені салып алып, қайта тігіп, сыртқа шығармай, жолаушы жібермей, өз бойымда ғана ұстар едім! — дейді екен.

Халима Әзілханның ішіндегі ойын айтпай түсінетін, тілегін өтіндірмей орындайтын болыпты. Үлкейіп, ұлғайған шақтарында да олар бірін-бірі бір сағат көрмесе тұра алмайтын болыпты. Әзілхан сол Абай ауданына кеткен екі күнде Халиманың Әзілханды ойлап елегізіп отырғанын бірнеше рет аңғардым.

— Сен неге көңілсіз боп қалдың, Халима? — деп Хантай екеуміз барымызды алдына жайып, бәйек боламыз, — бір жерің ауырып отыр ма? — дейміз.

Халима жымиды да:

— Иә, достарым, сағыныш деген ескі ауруым ұстап отыр, — деді ол бір жолы.

— Қойшы, сексенге дейін сағынасыңдар ма біріңді бірің, — дедім мен күліп.

— Біз жас ғашықтар сияқтымыз. Қазір алпыстан асып, жетпіске жақындадық. Бірақ, бір-бірімізге он алты он жетідегі жігіт пен қыздай ғашықпыз. Ғашықтығымыз қазіргі кейбір қыздар мен жігіттерден әлдеқайда артық па деп те ойлаймын, — деді Халима. Деді де сөзін ары қарай жалғастырды. — Егер мен азық түлік дүкеніне, не бір басқа дүкенге жалғыз кетіп, онда очретке тұрып бір сағат кешігіп қалсам, Әзілхан үйде жазуын жаза алмайды: маған "не боп қалды?" Әлде көшеден өтерде машина қағып кеткен жоқ па екен?" — деп екі өкпесін қолына алып, көшеге қарай жүгіреді. Ал мен дүкен шіретінде жиырма минут, жарты сағаттан артық тура алмаймын. Әзілханның,мені іздеп, алаңдап, отырғанын жүрегім сезеді. Сезгенде кәдімгідей сыздайды. Сол кезде мен жақындап қалған немесе жақындамаған шіретімнен шығып, үкідей ұшып үйге қарай жүгіремін.

Міне, сондықтан екеуміз жұбымызды жазбаймыз: алыс сапарға бірге шығамыз — Мәскеу, Великие Луи, Невель, Киев, Брест қалаларына бірге барамыз. Бұлардың бәрі Әзілжанның соғысқан жерлері ғой, сен екеуіңнің, Мұқан.

Ал, Алматыда болсақ, көшеге қолтықтасып, қатар шығамыз. Дүкен, базарларға бірге барамыз, Әзілханға 3-5 келіден артық жүк көтеруге болмайды. Бірнеше рет инфаркт болған, жүрегі сырқат қой. Сондықтан дәрігерлер оған ауыр жүк көтермеу керек деген. Сол себептен оған ешқандай жүк көтертпеймін. Жер сызған екі сетке-сумка азықты екі қолыммен өзім көтеремін. Әзілхан: "Мен көтерісейін" дейді. Мен оған бермеймін, көмегін қабылдамаймын. Осы үшін екеуміз кейде көшеде ұрысып та қаламыз. Әрине, әзіл ұрыс қой.

Халима осыны айтып, сәл бөгелді. Содан кейін сөзін қайтадан жалғастырды.

— Әзілхан инфаркт болып, ауруханаға түскен кездердегі менің басымнан қандай қорқыныш кешкенімді сұрама. Күндіз аурухананың есік-терезесін бағамын. Түнде түні бойы "уһілеп!" танды таңға ұрамын. Тан аға салысымен ауруханада жатқан Әзілханға қарай жүгіремін. "Не күйде, не халде екен?" деп, жеткенше жаным шығады.

Кейін аурухананың бір бөлмесінде — палатасында бірге жатып жүрдік. Дәрігерлер рұқсат етті. Сонда мен күндіз-түні көз ілмеймін: мониторға тесіліп, Әзілханның жүрек соғысының ирек сызықтарын санаймын. Егер тамыр тоқтауы көбейіп бара жатса, жан ұшырып, дәрігерге қарай жүгіремін. Олар дереу келіп, Әзілханға система қояды. Системаның тамшысын санап, ішімнен: "А, Құдай, аман сақта!" деп мен отырамын.

Менің палатада Әзілханның қасында осындай күйде отырғанымды Тұрсынбек, Қалмұхан сияқты бауырларым бірнеше рет көрді. Оларға рахмет, қайраттандырып, жігер беріп кететін.

Ал, түнде, Әзілхан төсегінің алдындағы орындықта оның тамырының соғуын санап отырып,ұйқыдан талып, орындықтан сылқ етіп құлап кеткен күндерім де болған. Оны Әзілхан ғана біледі. Жаны ауырып, қиналып жатса да, әлсіз қолын маған қарай созып, маңдайымнан сипайтын. Оның маңдайымнан бір сипағаны маған бір күндік қуат беретін.

Ауруханада жатқан кездерде Әзілханның жүрегі қиналып, тәні ауырады. Ал аурухананың сыртында жүрген менің, немесе, палатада қасында отырғанда менің жаным ауырады. Өстіп, екеуміздің қос сырқатпен қағар ауырып, өмір сүрген қатерлі күндеріміз болған. Әзілхан тез жазылып, маған жетуге тырысады. Бойындағы барлық жігерін ауруды жеңуге жұмсайтын. Мен оның үстіндегі аурухананың ала пижамасын тастатып, үстіне өз костюмін күн сайын кезек үтіктеймін.

Мінеки, біз соңғы он жылда осылай өмір сүрдік.

— Шайынды іш, шайың суып кетеді, Халима, — деп қояды ара-арасында Хантай.

Биік үстелдің басында үшеумізден басқа ешкім жоқ. Үстел үсті тағамға қайысып тұр.

— Ішемін ғой, — деп Халима кесесінен бір ұрттап, орнына қоя салады.

— Тамақты аз жедің ғой, — дейміз біз оған бәйек болып.

— Менің бойыма Әзілхансыз ас батпайды ғой, — дейді ол күліп.

Біз Халиманың әңгімесін де тоқтаусыз тыңдай бергіміз келеді. Оның үстіне досымыз жапырып тамақ жей отырса дейміз ғой баяғы.

— Әркімнің өз өмірі өзіне сабақ қой, — деді содан соң Халима. — Әзілхан екеуміздің өмірімізден ұққан бір сырымды айтайын сендерге. Мен жас кезімде аурушаң болатынмын. Бала күнімнен балалар үйінде өстім ғой. Талай рет лазарет, ауруханаға түстім. Ұзақ жатқан күндерім де болды. Сол аурудан өліп қалуға тиіс едім. Өлетін шығармын деп те сан рет ойлағанмын. Ал, Әзілханға қосылғаннан кейін мен сол ескі ауруымнан құлан таза жазылдым. Кейін ойлап-ойлап келіп, менің өлмей тірі қалғаным, осы күнге дейін тірі жүргенім махаббаттың күші болар деген қорытындыға келдім. Әзілханның — маған, менің Әзілханға деген махаббатымның күші!

Өйткені біз бір-бірімізге бала күнімізден ғашық болдық қой. Алғашында ғашықтық деп ойлағанымыз жоқ. Достық деп білдік. Соғыс кезінде мен Әзілханнан үзбей хат алып тұрдым. Менің сырқат халімді сол хаттар демеді. Соғыс біте сала мұрттай ұшып, ауруханаға түстім. Жыл жарым жаттым. Сонда Әзілханның Алматыдан жазған хаттары маған Мәскеу дәрігерлерінің емінен кем болған жоқ. Дәрігерлердің емі де шипа болды ғой, әрине. Бірақ, мен Әзілханның әр хатын алған сайын өлмеуге тырыстым. Аурумен күрестім. Жеңдім. Бойымда бала күнгі дертті махаббат күшімен жеңдім-ау деп ойлаймын. Әзілханға қосылған да кейін сол махаббат мені алға қарай жетелеп келеді.

Махаббатсыз да алпыс жетпіс жын өмір сүруге болатын шығар. Ол — организмнің күші, тән қуаты. Ал, махаббат — жан қуаты. Өлусіреген тәнді тірілтетін осы қуат!

Кеше сендерге махаббат деген оз алдына бір дін дедім ғой. Дінге сендіру үшін оны уағыздаушылар, сан алуан шіркеулер, мешіттер, медреселер болуы керек. Оларсыз дін елге тарамайды. Солардың күші, насихатымен халық дінге сенеді. Ал махаббат ешқандай үгітті, уағызды керек қылмайтын сенім. Махаббат дінінің қағбасы да, мешіті де — жүрек. Махаббат дінінің насихаттаушысы — жүрек лүпілі.

Мен осындай қорытындыға келдім.

Мұндай махаббат Хантай екеуінде де бар, Мұқан. Бірақ, сендер отан мән бермейсіңдер. Махаббат дегенді ас батар деп ойлайсыңдар. Ерлі-зайыпты адамдардың бірін-бірі жақсы көруі өмір заңы деп есептейсіңдер. Әсіресе, сен солай ойлайсың, Мұқан. Әйел жаны нәзік қой. Махаббат ең алдымен әйел жүрегіне ұя салған болуы керек. Сондықтан біз, Хантай екеуміз шын махаббат дегеннің не екенін тереңірек түсінеміз.

— Әзілхан досың туралы осы айтқандарым жете ме, Мұқан? деп Халима менің бетімен қарады.

— Толығынан! — дедім мен риза болып. — Рахмет, Халима. Сен махаббат туралы философиялық түйін жасадың.

Халима жымиды.

— Философия қайда, мен қайда, Мұқан-ау? Дүниежүзінде әйелдерден шыққан қай философты білесің? Білмейсің. Ешкім де білмейді. Өйткені әйел философиясы — өмірге адам әкелу

Ал, түнде, Әзілхан төсегінің алдындағы орындықта оның тамырының соғуын санап отырып, ұйқыдан талып, орындықтан сылқ етіп құлап кеткен күндерім де болған. Оны Әзілхан ғана біледі. Жаны ауырып, қиналып жатса да, әлсіз қолын маған қарай созып, маңдайымнан сипайтын. Оның маңдайымнан бір сипағаны маған бір күндік қуат беретін.

Ауруханада жатқан кездерде Әзілханның жүрегі қиналып, тәні ауырады. Ал аурухананың сыртында жүрген менің, немесе, палатада қасында отырғанда менің жаным ауырады. Өстіп, екеуміздің қос сырқатпен қағар ауырып, өмір сүрген қатерлі күндеріміз болған. Әзілхан тез жазылып, маған жетуге тырысады. Бойындағы барлық жігерін ауруды жеңуге жұмсайтын. Мен оның үстіндегі аурухананың ала пижамасын тастатып, үстіне өз костюмін күн сайын кезек үтіктеймін.

1992 жылы Әзілханның 70 жасқа толған торқалы тойы өз елі Жарма ауданында өтті. Қайтарда Семейдегі біздің үйде болды. Жандарында Кәкішев Тұрсынбек әйелімен, Төлепберген Тобатабылов деген жігіт және Әзілхан мен Халиманың өз балалары бар: Арнұр мен Жаннұр, күйеу бала Серік, немерелері, Дина, Алма және Сәкен.

Әзілхан жол соғып, шаршаңқырап келген екен. Сонау Алматыдан машинамен шыққан ғой. Әзілханға деген қамқорлығын көрген біздің ағайындар Халимаға өте риза болды. "Нағыз адал жар деген осы-ақ болар!" десті.

2001 жылдың басында телефон соқтым Алматыға Әзілхан мен Халиманың халін білейін деп. Трубканы Арнұр алып: "Папам мен мамам екеуі де сырқаттанып, ауруханада жатыр" деді.

Жиі-жиі телефон соғып, халдерін біліп тұрдық.

27-шілде күні Халима дүниеден озды деген суық хабар естіп, Халиманы қимай, қатты қиналыдық. Жаны сүйген жарынан айырылып, жалғыз қалған Әзілханды аядық. Хантай көзінің жасын да сығып алды. Мен іштен қайғырдым.

Бұл суық хабарды естіген Семейдегі ағайындар біздің үйге келіп, Халима қазасына орай көңіл айтты. Олардың бәрі біздің өзгеше дос екенімізді біліп, Халиманы сыртынан сондай жақсы көретін.

Бұл суық хабарды ести сала пойызға билет алдым. Бірақ, Халиманың жерлеуіне жете алмадым, бір күн кешігіп бардым. Кешегі аяулы асыл Халиманың топырағын құшақтап, аты-жөні жазылған ақ тақтайды сүйдім. Гүл деген тау болып үйіліп жатыр. Гүлдердің үстінде: "Алматы қаласының әкімінен" деп қазақша, орысша жазылған жалпақ көк лента керулі тұр. Халиманың жайғасқан жері Алатаудың биік шоқыларының бірі екен. Бір жатында аэропорт, Алматы Семей темір жолы, бір жағында Алматының өзі, самаладай боп көрініп тұр. Халиманың жатқан жерінің жақсы екеніне қуандым.

Әзілхан ескерткіш болсын деп, венокка орап жіберген Алматы әкімінің көк лентасын шешіп, үйге алып қайтты. Қазір ол лента Әзілханның үлкен сейфінде сақтаулы тұр.

Халимадан айырылған, қанатынан қайырылған жан досым Әзілханның қасында бір жұмадай болып, ауыр қайғымен үйге қайттым. Қайтарда тағы зират басына барып: "Қимас досымыз Халима, сен өмірде біртуар адал жан едің, біз сені мәңгі есімізде сақтаймыз!" деп топырағын сипадым.

Біз әрқашан ардақты Халимамызды еске алып, сүйген жары Әзілханның балаларының амандығын тілеп, ораза, құрбан айттарында мешітке барып, садақа беріп, дұға оқытамыз.

Халиманың қайтыс болғанына үш жыл толуына бір айдан аса күн қалды. Жан досымның жан жары аяулы, асыл Халиманың үш жылдығына арнап, осы естелікті жаздым.

9

Мінеки, менің жан досым Әзілхан туралы, оның жан жары Халима хақында айтатын естелігім осы.

Халима аса мейірбан еді. Көктегі күн сәулесіндей болып, жүретінің нұр шуағын ол үнемі айналасына төгіп жүрді.

Халимадай адал, әділ, ақылды, арлы, ұятты, кішіпейіл, жанжақты білімді жақсы әйелдер бұрын болса, болған да шығар. Әй, бола қойды ма екен? Халимадан өзге ондай қарапайым еңбегімен елге сүйікті болған әйелді өз басым ешқашан көрген емеспін. Осы қасиеттерінің үстіне Халима аз сөйлейтін, көп ойлайтын, үндемейтін философ та еді.

Менің бір таң қалатыным: сонау Семейде, №11 орта мектепте оқып жүрген он бес-он алты жасар қаршадай қыз кезінде көзге көріксіз, кетік тіс Әзілхан сияқты қарапайым қара баланың жүрегінде қандай асыл қазына жатқанын Халиманың қалай танып, онымен мәңгілікке достаса білуі. Бәлкім, бұл оның тумысынан ақылды екендігінде болар. Бәлкім, ғашық жүректердің түбінде осындай өзгеше бір көріпкелдік жағатын шығар.

Халиманың көмегімен, оның от жүрегінің, жалынды махаббатының барлық қуат-күшімен Әзілхан атақты жазушы болды. Мен: Халиманың күшті адамгершілік кернеген жүрегі Әзекеңге деген махаббат кернеуінің қысым күшінің жоғарылығынан жарылып кеткен жоқ па екен деп ойлаймын.

Әзілханның соғыста да, соғыстан кейін де тірі қалып, халыққа жақсы шығармалар бергені үшін, алдымен Халимаға, оның айтқан сертке беріктігіне, адал жарға деген асыл махаббатына алғыс айтуымыз керек.

21.06.2004 Семей.

Махмұт ҚАСЫМБЕКОВ,

Қазақстан Республикасының

Президенті Кенсесінің басшысы,

саясаттану ғылымының

докторы, профессор.

"АСА ПАРАСАТТЫ ЖАН БОЛЫПТЫ"

("Президент " деген үлкен мақала-эсседен үзінді)

Президенттің, белгілі майдангер жазушы Әзілхан Нүршайықовқа арнап, өз колымен хат жазып жіберуінің куәгері болдым. Онын мен білетін жай-жапсары былай еді. 2001 жылы қаламгер ағамыз Елбасына жыл сайын мәдениет қайраткерлерінің бірі ретінде озіне беріліп келе жатқан Президент стипендиясын осы жолы күні бұрын алуға көмектесуді өтініп хат жазыпты. Осының алдында Әз ағамыздың аяулы жары — Халима жеңгей өмірден озып еді. Соның басын қарайтпақ екен. Естуімізше, жеңгей марқұмның өзі де қандай құрметке де лайық, аса парасатты жан болыпты. Жан-жүрегі ерекше жаратылған Әзілхан аға соған шама шарқынша лайықғы құрметін көрсетіп, ұрпағынан шағын да болса көрнекті ескерткіш қалдырғысы келеді. Бірақ қаржысы жетіспетендіктен, қолға алған ісін өз ойлағанындай етіп аяқтап шығуға мүмкіндігі жоқ сыңайлы.

Президент жазушының хатын оқыған соң, бұл мәселені қарияның стипендиясынсыз-ақ шешу жағын қарастырды.Басқа де демеушілер табылып, әйтеуір, жеңгеміздің кесенесі бітуге айналыпты. Әзілхан аға 2002 жылы күзде Елбасымызға жазған екінші хатында кезінде осы іске қол ұшын беріп, көмектескені үшін рахмет айтыпты. Әр ісіне үлкен тиянақғылықпен қарайтын ағамыз Президентке жеңгейдің Алматының түбіндегі Кеңсай зиратында ақ мәрмәрмен қапталып салынтан, бірақ әзірге ішкі әрлеу жұмыстары толық аяқтала коймаған бейітінің фотосуретін де коса жолдапты.

Нұрсұлтан Әбішұлы жазушының бұл хатына қысқа ғана жылы жауабын жолдады. Хатында ол Әз ағамыздың Халима жеңгеміз жайлы жақында ғана жарық көртен естелік хикаяты туралы жұртшылықтың аузынан жылы пікірлер естіп жүргенін баяндай келіп, қолы тисе оқып шығу да ойында бар екенін айта кеткен-ді. Мұндай шығарманы оқудың әсіресе жастарымызға пайдалы екендігіне де мән беріпті.

Бұл жауап қаламгердін жанын толқытқаны байқалды. Өйткені, хат артынша азын-аұлақ түсініктемеде "Қазақ әдебиеті" газетінің бетінде жарияланды. Абырой-ағаты бір басына жететін танымал жазушыта артық дабыраның қажеті шамалы екенін білеміз ғой. Әзілхан аға бұл хатты газетке ұсынғанда, оның өзгелер үшін тағылымдық жағына мән бергені анық. Оның үстіне Елбасының қаламгерге хат жазып, қанаттандырып жатуы расында еліміз үшін елеусіз қаларлық оқиға емес еді. Қалай дегенмен де әдеби газеттің бұған мән беруін жөн іске жорыдық.

Бұл әңгімені осымен доғара салуға да болатын еді. Бірақ 2003 жылғы жаңа жыл қарсаңында жоғарыда сөз болған хат ойламаған жерден былайша жалғасты. Ұқыпты жазушыдан Нұрсұлтан Әбішұлынын атына өткенде жіберген жауабы үшін рахмет айтқан хат келіп түсті. Қаламгер хатына жақында қайта жарық көріп, қолтаңбасы қойылған "Махаббат, қызық мол жылдар" романы мен "Жұлдыз" журналының 2002 жылғы №3-санында жарияланған "Халима" хикаятының көшірмесін де қоса салып жіберіпті.

Нұрсұлтан Әбішұлы Алматыдан іссапардан оралып, қызметіне кіріскен күні жазушының хатын жіберген сәлемдемесімен бірге жазу үстеліне койдық. Президенттің кешке қайтарған поштасынан біз оның Әзілхан ағаға өз қолымен жазған мына хатын үшыраттық.

Құрметті Әзеке!

1991 жылғы тұңғыш Президент сайлауынан кейінгі кездесуде X. Ерғалиевпен бірге маған бағаларыңызды беріп, ақылдарыңызды айтып едіңіздер. Бәрі де есімде.

Содан бері тәуелсіздігімізді нығайтып, Қазақстанды мемлекет ету жолындағы менің істеген еңбегімді әрдайым қолдап келесіз. Маған хат жазып, ойыңызды ортаға салып, елдегі болып жатқан өзгерістерге өз пікіріңізді айтып жүресіз. Сондықтан мен сізге әр кезде ризамын. 5/І болған кездесуде "Махаббат, қызық мол жылдарды", "Халиманы" сыйға тарттыңыз. Біріншісін бұрын оқып едім, екіншісін қолыма алған бойдан бас көтермей оқып шықтым. Тәлім-тағылымы мол, керемет шығарма екен. Дәл қазіргі заманда жастар көбірек оқитын хиқая.

Сіздің шығармаларыңыз, ойларыңыз ел қазынасы. Өміріңіз үлгі! Аман-сау болыңыз, Әз аға!

Аса сыйлайтын Нұрсұлтан Назарбаев.

6.01.2003.

Әзекең бұл хатты да өзіне тән ұқыптылықпен "Жас алаш" газетінің 14 қаңтар күнгі санында жариялатты. Жазушы сонымен бірге Елбасымызға өзінің рахметін айтып хат жолдады.

Президенттің жоғарыдағы қолмен жазған хатына әсіресе, халықаралық "Қазақстан – ZAMAN" өзінің 17-қаңтардағы санында ерекше назар аударды. Бірінші бетін "Өміріңіз — үлгі, Әз аға!" деген үлкен тақырыппен түгелдей осы хатқа арнапты. Редакцияның осы хатқа байланысты түсіндірмесінде: "Елбасымыз Нұрсұлтан Назарбаевтың мемлекет басшысы ретінде қатаң назарда ұстайтын дүниесін ешкім де аз деп айта алмаса керек. Солардың ішінде руханият мәселесі, халқымыздың мәдениеті мен өнері, діні мен тілі айрықша орында. Елбасымыз сондықтан да мәдениет, әдебиет қайраткерлерімен жиі кездесіп, олармен пікірлесіп отырады. Бұл бір жатынан Елбасымызға тіршілік тамырының тап басып отыруына жәрдемдессе, екінші жағынан, өнер, әдебиет қайраткерлерінің шытармашылығына соны серпін береді", — деп ағап өтіпті.

Газет бұған қоса жазушының Елбасымызға жолдаған алғыс хатын да толығымен жариялапты. Мен өз жазбама қарт қаламгеріміздің сол хатын толық енгізгенді жөн көрдім. Өйткені, меніңше, онда айтылатын ой-пікірлердің ауқымы тек екі адамның арасындағы өзара ілтипат білдірісуден әлдеқайда асып жатыр деп ойлаймын. Хатта өзгелеріміз үлгі аларлық тұстар да аз емес. Мұны оқырмандардың оздері де аңғарса керек. Хатта былай делініпті.

Қазақстан Республиқасының Президенті

Нұрсұлтан Әбішұлы НАЗАРБАЕВҚА

АСА ҚЫМБАТТЫ, БИІК МӘРТЕБЕЛІ НҰРЕКЕ!

Сіздің маған арнап 2003 жылы 6-қаңтар күні жазған хатыңызды зор қуанышпен оқып шықтым. Уақыт тауып, "Халима " хикаясын оқығаныңызға шексіз ризамын. Енді оны демеуиіі табылса жеке кітапша етіп шығартсам деймін.

Әдебиет тарихында мемлекет басшысының жазушыға өз қолымен хат жазуы — өте сирек оқиға, біреу ғана. Бұл француз жазушысы атақты Вольтерге (1694-1778) өз қолымен хат жазған Пруссия королі Фридрих II (1712-1786) екен.

Ең ұлы ақын А.С. Пушкинге (1799-1837) Ресей патшасы Николай 1(1 796-1855) мұндай хат жолдаған жоқ.

Тіпті, кешегі Сталиннің өзі де Кеңес дәуірінің ең атақты жазушысы Максим Горькийдің (1868-1936) табалдырығын аттап, үйіне бір рет бас суғып шыққанымен, оған өз қолымен хат жазбаған.

"Сіздің шығармаларыңыз, ойларыңыз — ел қазынасы. Өміріңіз — үлгі!" — деп, менің қарапайым еңбегім мен қарапайым өмірімді жоғары бағалағаныңызға қатты тебірендім!

Бұл хатыңыз менің Вольтер, Пушкин, Максим Горький сияқты данышпандығымның нәтижесі деп емес, Сіздің даналығыңыздың, сіздің ұлттық әдебиетімізді өркендетуге деген ыстық ықыласыңыздың, әрі Сіздің адами кішіпейілдігіңіздің белгісі деп білемін.

Сіздің бұл хатыңыз маған мемлекеттік наградаларынан да, АҚІІІ Президенттерінің суреттері салынған долларынан да қымбат. Өйткені, иесі өлгеннен кейін орденнің құны кетеді, ақша аз күндік аужалдан аспайды. Ал хаттың (әрі тар, әрі кең мағынада) қасиеті ешқашан жойылмайды. Оның устіне ол хат Сіз сияқты аса үлкен тарихи тұлғаның қолымен жазылса бағасы барынша биік болмақ.

Сіздің бұл хатыңызды менің үрім-бұтағым бойтұмар етіп сақтайтынына сенемін.

Сіздің бұл хатыңызды газет бетінен көргеннен кейін менің өмірдегі ең адал, ең әділ: алдамайтын, айнымайтын ҮШ ДОСЫМ (оқырман, көрермен және тыңдарман) қатты қуанатын болды, қымбатты Нұреке!

Адам өзінің қандай екенін анық, біле бермейді. Әсіресе, біздің шығармашылық қауым адамдарының көпшілігі өздерін өтежоғары бағалайды. (Мен олардың қағарына кірмейтін азшылықтың ішінде болуым керек). Ал шын мәнінде, кімнің қандай кісі екенін сырт көз ғана әділ айырады.

Асыңды жеп, арағыңды ішіп кету ушін өтірік мақтайтын жора-жолдастардың бірі емес, Сіз сияқты ұлы адамның берген бағасын өмірде өзіме тиген өзгеше бақыт деп білемін. Сіз айтқан дәрежеге жетпей де жатқан шығармын. жетуге тырысатыным ақиқат қой, әрине.

Маған мұндай аса бағалы тарихи сыйлық жасағаныңыз үшін МЫҢ РАХМЕТ Сізге, ардақты Нұреке.

Басымды иемін.

Тәуелсіз әрі дүниежүзіне танымал MEMЛEКET етіп, сіз қалыптастырған Қазақстан Республикасының халқына рухани азық боларлық шығармалар жазу жолында қолымнан қаламым түскенше тынбастан еңбек ете беретініме Сізді сендіремін.

Аман-сау болыңыз, айналайын.

Абыройыңыз арта берсін.

Кешегі соғыс кезінде ауыр снарядтар көтерген артилперистің алақанымен сіздің құрыш құйған қолыңызды қатты қысамын (Сіз әлі күнге дейін құрыш құйып жатырсыз).

Зор құрметпен:

Өзіңізге тілектес көп ағаларыңыздың бірі

Әзілхан НҰРШАЙЫҚОВ.

9-12 қаңтар, 2003 жыл. Алматы.

Қарапайым отбасынан өсіп шығып, өз халқына кеңінен әйгілі әрі қадірлі азаматтары атанған екі үлкен тұлғаның Жазушы мен Елбасының өзім куәсі болған өзара сыйластығының бір көрінісі осы еді.

("Егемен Қазақстан" газеті, №169(23804),

3-шілде, 2004 жыл).

Кеңес СЕЙДАЛЫҰЛЫ,

ауыл ақыны

ХАЛИМАҒА ЕКІ АРНАУ

1. Махаббат жыры жеңешем!

(Жылдығына)

Сізге арнап жеңеше өлең жаздым

Өлең сөзге түсінбес ақылы аздың.

Өлеңім ескерткіш боп сізге қалсын.

Қайтып ең шілдесінде былтыр жаздың.

Бұл өмір әркімнен-ақ өтеді екен

Сұм ажал курық салып жетеді екен.

Ата-баба жолымен салып кеткен,

Малшыдай көшін айдап кетеді екен.

Жеңеше дәм татып ем қолыңыздан.

Айтайын жақсы тілек соңыңыздан.

Қалдырып ағамызды кеттіңіз бе,

Сіз қалмай жолаушыдай жолыңыздан.

Бұл күндері көз көргендердің көбі жоқ.

Өлгендердің бұл өмірге кегі жоқ.

Жазылған махаббаттың дастаны боп,

Өзіңіздей асыл жеңге тегі жоқ.

Бір ғұмыр осылайша өтті дейміз.

Қалдырып өнеге сөз кетті дейміз.

Сізте арнап жазылған аға сөзі.

"Махаббат жыры" болып жетті дейміз.

Дүние күннен-күнге өзгереді

Өзгергенін дүниенің көз көреді.

Өлмегені жеңтейдін осы емес пе,

"Махаббат жыры" болып сөз келеді.

Күзге қарай құс қайтар мекеніне.

Адам көнер тағдырдың жетегіне.

"Махаббат жыры" деген ескерткіш қой,

Әзілхан ағамызбен екеуіңе

Жеңеше айналайын иманды бол.

Артына сөз қалдырып жиғаны мол

Жатқан жерің, жеңеше, пейіш болсын.

Құдайға мен жалынып айтарым сол.

2. Ақ күмбезін көргенде

Жатырмысың мәңгі ұйықтап Кеңсайда,

Кейбіреулер түсінбейді көп жайға.

Өнеге ұрпағына үлгі айтып,

Қалдырмаса сіз сияқты не пайда?

Күмбезі Баян сұлу күмбезіндей,

Шуақ шашып тұрады күн көзіндей.

Ұқсастық табиғатта болады екен,

Пәктігі мен ақтығы дәл өзіндей.

Байқалмай өтіп жатыр жыл арасы,

Шуақ еді жеңгемнің көз қарасы.

Ағарып көрінеді Алатаудан,

Жыр шашқан махаббаттың мұнарасы.

Жақсының артта қалар үлгісі көп,

Әркім-ақ куштар болар білгісі кеп

Жеңгемнің өсиеті артта қалды,

Махаббат дастанының белгісі боп.

Жеңеше, артық еді қасиетің,

Жыр болып жазылды ғой өсиетің.

Құрметтеп өзіңіздің алдыңызда,

Әзекендей алып та бас иетін.

Сізсіз ғой ғашықтардың бір ардағы,

Сондықтан да қайныңыз жыр арнады.

Елу жыл аялаумен сізді сүйген,

Әзекендей алыптың жоқ арманы.

Өлімді басқа келмей білмейді екен,

Ақ өлім адам жанын билейді екен.

Өзінен ұлағатты өсиет қалса,

Ол адам мәнгі-бақи өлмейді екен.

27-шілде 2004 жыл.

ҚОСЫМША СӨЗ

Мен Халима апайды сонша неге құрметтеймін? Туғаным емес, туысқаным емес, не ауылдасым, не жерлесім емес. Сөйте тұра бұл менің ол кісіге арнап жазған екінші өлеңім. Неліктен?

Себебі мынадай.

Менің мамандығым машина жүргізуші шофер. Сол жұмыста жүріп, жазықсыз жаламен үш жылға сотталып, Өскемен түрмесіне қамалдым. Түрмеден Әзілхан ағаға хат жаздым. Жазықсыз сотталғанымды айтып, ол кісіден әділдік араша сұрадым.

Әзілхан аға ол кезде ауруханада жатыр екен. Халима женгей апарып ол кісіге оқып беріпті. "Социалистік Қазақстан" газет! редакторынын орынбасары, Әзілхан ағанын журналист інілерінің бірі сол ауруханада жатыр екен. Әзілхан аға сол інісін шақырып, менің хатымды қолына беріпті.

— Осы хатты Шығыс Қазақстан облысындағы меншікті тілшілеріңе жібер. Тексерсін. Егер шын жаламен жатқан болса, көмектесіндер, — деп өтініпті.

Содан кейін Әзілхан аға аурухана төсегінде шалқасынан жатып, өз аузымен айтып, Халима апайға хат жаздырыпты.

Ол хат түрмеге жатқан маған келді. Хат сыртындағы әдірісін оқып, кімнен келгенін білгенде қуанышымда шек болмады. Жолдастарыма көрсеттім. Олар атақты жазушыдан қалай хат алғаныма аң-таң болды. Хатта менің Әзілхан ағаға жолдаған хатымды ол кісінің "Социалистік Қазақстан" газеті редакторына тапсырғаны, редақция арнаулы адам жіберіп тексертетіні айтылыпты.

Редакция адамы келді. Тексерді. Газетте менің ақтығымды дәлелдеген мақала шықты. Іс қайта қаралды. Мен ақталдым. Үш жыл орнына 3-4 айдың ішінде түрмеден босатылдым.

Үйім Алматы іргесіндегі "Өжет" ауылында. Алматыта келгенен кейін, үйіме бармастан бұрын, Әзілхан ағаның үйіне соқтым. Алғысымды айтқым келді.

Келсем, Әзілхан аға тағы да ауруханада жатыр екен. Маған есікті Халима апай ашты.

—Кіріңіз, жоғары шығыңыз, — деді мені танымаса да.

Мен жөнімді айттым. Түрмеде жатқанымда Әзілхан ағаданалтан хатымды көрсеттім.

Халима апай оқып жіберді де:

— Ә, білемін. Әзілхан ауруханада жатқанда бұл хатты маған жаздырған болатын. Өз жазуымды танып тұрмын. Сізді құттықтаймын, — деді.

Содан кейін төрге шығарып, шай берді. Піскен суық ет бар екен, алдыма қойды. Бір бөтелке коньяқ алып келіп:

— Бұл сіздің бостандыққа шыққан тойыңыздың басы болсын. Ішіңіз, — деді.

Мен арақ ішпейтінімді айттым.

— Оныңыз жақсы екен, — деді апай.

Кетерімде Халима апай жаңағы коньяқты қағазға орап, менің колыма ұстатты.

— Мынаны үйіңізге құттықтай келген адамдарға ауыз тигізіңіз, — деді. Содан кейін үлкен қорап, кәмпит ұсынды. — Мұны балаларыңызға менен сәлемдеме деп апарып беріңіз. Бүгін кешке ауруханаға барып, сіздің бостандыққа шыққаныңызды айтып, Әзілханды қуантамын.

Осылай деп апай мені шығарып салды. Түрмеден шыққан бөтен кісіні қажыдан келген таныстарындай күтті. Мұндай мейірбан адамды өз өмірімде көргенім жоқ. Ондай кісіні қалай ұмытарсың?

Сол себептен де мен ол кісіге екі өлеңімді арнадым. Мен ауыл ақыны ғанамын ғой. Өлеңдерімнің көркемдік кемшіліктері болар. Бірақ, адал көніл, ақ ниеттен туғаны даусыз

.

Алматы қаласы, "Өжет " ауылы.

Сәки БЕКБАЕВА,

қарт ұстаз, Халимамен бірге болған,

мектепте бірге қызмет істеген ескі досы

ХАЛИМА АЙТҚАН БІР СЫР

Бұл сырды Халима маған әскерден босап, госпитальдан шығып, Мәскеуден келген кезде айтты. Ол кезде Әзілхан Алматыда оқуда, мен ауылдық мектептің директорымын. Әзілхан екеуі әлі ерлі-зайыпты болып қосылған жоқ. Сонда да мұғалім болып, Әзілханның оқу бітіруіне көмектескісі келетінін айтып, госпитальдан шығарда Халима маған хат жазды. Сенің мектебінде маған мұғалімдік орын табыла ма деп сұрады.

Халимаға неге орын таппайын? Дереу аудандық оқу бөлімінің меңгерушісі Зейнеп Төребаевамен ақылдасып жіберіп, Халиманы өз мектебіме орыс тілінің мұғалімі етіп алатын болдым. Қолма-қол Халимаға хат жаздым. Оқу жылы қарсаңында ол келді. Біздің үйге орналасты. Баяғы интернатта жүргеніміздей бір төсекке жағамыз. Жатып алып, өткен-кеткенді айтып, сырласамыз ғой баяғы.

Мәскеуден қайтқан бетте Халима Алматыға соққан екен. Бірақ, Әзілханды көре алмапты. Ол жазғы демалысқа шығып, Семейдің облыстық газетінде уақытша қызмет істеп жүріпті.

Халима Әзілхан дегенде ішкен асын жерге қоятын еді. Алматыда жолыға алмай келгеніне қатты қиналды. Оған мұғалім болып, өзінің оқу бітіруіне көмектеспек болған ойын да айтпапты. Жалпы Халима біреуге жасайтын жақсылығын айтпай істейтін еді. Кісіге көрсеткен қызметін ешқашан бұлдамайтын. Жұртқа жасаған жақсылығына мүлде мән бермейтін.

Халиманың ойы мұғалім болып, Әзілханның оқуын бітіруге көмектесу болса, Әзілханның да оз ойы болды. Ол Халиманы Мәскеуден келгеннен кейін ЖенПИ-ге түсірсем, сөйтіп екеуміз бір қалада, қатар оқысақ деп армандайды. (Кейін ол армандарына жетті де ғой). Бірақ алдын ала айтпапты. Келгеннен кейін ақылдасып шешерміз деп есептейді.

Біздің мектепке орналаса сала Халима Алматыдағы Әзілханға өзінін жана әдірісін хабарлап, хат жазды. Бірақ, Әзілханнан жауап кешігіп келді. Әзілхан Семейдегі уақытша қызметінен босап, тамыздың ақырғы күні Алматыға келеді. Халиманың Әзілханға жазған хатын алған жолдасы оны иесіне тапсыруға үлгіре алмай, елде бір жақындары қайтыс болып, тығыз түрде сонда жүріп кетеді. Қайтып келгеннен кейін Әзілханға арналған хатты қолына береді. Халиманың хатын оқи сала ол біздің мектепке тығыз түрде жеделхат жіберді. "Хатыңды бүгін алдым. толық жауап жазамын. Сенің Әзілханың" депті.

Осы сегіз сөз Халиманы қандай қанаттарды да десеңізші! "Мен бірдеңеге ұшырап қалды ма деп қорқып едім. Аман екен ғой!" деп тығыз түрде келген жеделхатты қайта-қайта көкірегіне қысты.

Соғыс кезінде Әзілханнан хат кешігіп келсе, Халима жылайды екен. Біздің таубинкада хат күткен Халима жылаған жоқ. Бірақ, жылағаннан бері болды.

Әзілханнан жеделхат алған күні кешке төсекте жатып, Халима маған мынадай бір сыр айтты.

Соғыстан Әзілханның жазған хаттарын бірін жоғалтпай жинап жүреді екен. Соғыс бітіп, ауруханада жатқанда кездерінде сол хаттардың күн сайын біреуін асықпай отырып, қайта оқып шығуды әдетке айнлдырыпты. Әзілханның әзіл сөздеріне кейде күліп, кейде жымиып, рақаттанады екен.

Сол күндердің бірінде, палағада Әзілханның кезекті хатын оқып, балқып отырған кезінде медбикелердін бірі келіп:

— Сізді сыртта бір майор күтіп тұр, — дейді Халимаға.

Халима аң-таң болады: өзінің ондай шенді ешқандай танысы жоқ. "Кім болды екен?" деп ойлайды ішінен.

Кім болса да барайын деп, аурухана халатын жамылып, корпустан сыртқа шығады. Аурухана айналасындағы орындықта отырған бір әскери адам орнынан тұрып, Халимаға қарсы жүреді. Жақындағаннан кейін байқаса: Семейдегі №11 орта мектепте сабақ берген қысықкөз мұғалім. Иығында погоны бар, расында, майор екен. Қолында ұстаған бір буда гүлі бар.

Халима:

— Сәлеметсіз бе? деп ұстазына бас иеді.

Ол баса көктеп, Халиманы құшақтауға үұтылады. Халима онын құшағына кірмей, кейін шегінеді. Содан кейін ол қол ұсынып, амандасып, қолындағы гүлін береді. Халиманың оны алғысы келмейді. Бірақ, үстазы ұсынып тұрғаннан кейін гүлін алады.

Ұстазы бірден әңгімеге кіріседі. Өзінің соғыста лейтенант болып қызмет істегенін, соғыс біткен соң бұрынғы мұғалімдер мен студенттерді әскер қағарынан босату туралы Указ шыққаннан кейін, әскерден біржола босап, елге қайтып бара жатқанын айтады. Қызылорда қаласында ванна, туалет! ішінде үш бөлмелі үйі бар екен. Сондағы пединститутта мұғалімдік орны даяр екенін де айтады. Әскерге алынардан бұрын Семейден Қызылорда пединститутына ауыстырылса керек.

Осыларды айтып келіп:

— Сенің осында жатқаныңцы бұрын өзіңмен бірге оқыған интернат қыздарының бірінен естіп, Мәскеуге әдейі тоқтадым. Аураханадан шығарып, Қазақстанға ала кетейін деп ойладым. Аурухана елде де бар ғой, сонда емделерсің, дейді.

Халима ұстазының арам ойын сезіп, ернін жымырады. Бұрыннан уәдесі бардай, баса көктеп, еркін сөйлегеніне іштей ыза болады. Бірақ ызасын сыртқа шығармайды.

Халима тіс жарып, дәнеңе демегеннен кейін ұстазы одан сайын ерқіндейді.

— Осыған келістік қой. Сенің әке-шешең, туған-туысқаның жоқ. Семейде кімге барасың?Одан да маған ілесіп, Қызылордаға жүр, — дейді сөзінің соңында. — Мен сені мектепте жүрген кезде-ақ сыртыңнан жақсы көргенмін. Бірақ мұғалімнің шәкіртіне сөз айтуына болмайтындықтан, сен он жылдықты бітірсін деп күткенмін. Орта мектепті де бітірдің, соғысты да аяқтадың. Енді біздің бір-бірімізге жақындауымызға ешқандай бөгет жоқ, міне қолым!

Халима басын шайқайды. Ұстазының ғашықтықпен ұсынған колын алмайды. Содан кейін кері бұрылады да, қолындағы гүлін иесінің аяғына қарай лақтырып тастап, аурухана корпусына қарай кете барады.

— Өзбақанова, Өзбақанова, — дейді сасқалақтаған ұстазы шәкіртін мектептегі әдет бойынша атап.

— Мен сізге оқушы қыз Өзбақанова емеспін! — деп Халима бір-ақ ауыз сөзбен жауап береді. Жеделдей аяндап, қақпаға кіріп кетеді.

Халиманың бұл сөзі: "Мен сізге кешегі мектеп партасында отырған кішкентай қыз емеспін. Немесе біреудің жетелегеніне жүре беретін мал да емеспін. Жүрер жөнін, барар жолын білетін есейген азаматпын. Сіз сияқты Отан қорғаған жауынгермін!" дегені еді.

Бірақ, осының бәрін ашуланып, айғайламай, кейбір қыздарша шәбеленіп, шаптықпай, өзінің көргенділігін көреетіп, "Мен еізге оқушы қыз Өзбақанова емеепін!" деген бес сөзге сыйғызады. Осылай дейді де, кеудесін тік ұстап, қақпаға қарай жүріп кетеді.

Осыңан артық өрлік, өнегелік бола ма?!

Ұстаз-майор ауруханаға ертеңінде тағы да келеді. Халиманы шақыртады. Халима шықпайды. Әзілханның хатын оқып, палатада отыра береді. Майор байғұс Халима келетін шығар деген есек дәмемен күні бойы тосады. Бірақ Халима қарасын да көрсетпейді.

Ол үшінші күні тағы да келеді. Содан кейін біржола жоғалады.

Ол кезде Әзілхан университетте оқып жүрген студент. Болашатының кім болары белгісіз. Басында өз үйі жоқ. Жатақханада жатады. Ал ол болса, жоғары білімі бар, институт мұғалімі. Өзі айтқандай, "ванна, туалеті бар" үш бөлмелі үйде тұрады. Жақсы тұрмыс, жайлы орынды ойласа Халиманын атағы бар, ақшасы мол сол мұғалімге жар бола салуына болатын еді. Бірақ, ешбір мұғалім Әзілхан болмайтын еді. Осыны оның жүрегі жастайынан сезді. Сезді де оған деген махаббатын өзгертпеді. Онын жас жүрегінің жаңылмағанына таңмын. Ешқандай байлық, дүние-мүлікке қызықпастан кедей Әзілханына қосылды. Қосылды да сүйген жарын жас баладай алақанына салып, аялап өтті ғой біздін Халима!

Мінеки, Алматыдағы Әзілханнан жеделхат алған күні түнде, сонау Суықбұлақ стансасының қасындағы қазақ аулының тоқал төбелі бір үйінде, бір төсекте қатар жатқанымызда Халиманың маған өз аузынан айтқан бір сыры осы еді.

Енді осыған ұқсас екінші бір оқиғаны айтайын.

Қыз күнінде Халима сұлу болды. Бірақ, ол өз сұлулығына мән бермейтін. Жақсы боп көрінейін деп ешқашан сәнденбейтін. өзінің табиғи тазалығын сақтап жүре беретін.

Бұйра шашты, екі беті аппақ, көзі ботаның көзіндей үлкен, сабақты үнемі үздік жақсы оқитын оңдай қызға кім қызықпасын? Оның үстіне әке-шешесі жоқ, балалар үйінде өсіп, интернатта бой жеткен иесіз қызға кім құмартпасын, жақсы жетім қызды жетектеп әкетуге кім ұмтылмасын? Олардың көбі Алматыдан оқу бітіріп келген жас мұғалімдер болатын. Өздері ақ көйлек, қара костюм киіп, мойындарына галстук тағып, барынша сәнденіп жүретін.

Солар жетімдер оқитын интернатта мұғалім болып, жақсы қыздардың ортасына түскеннен кейін оларға қалай қызықпасын. Солардың бірі Халимаға көз салады. Халима ғана емес-ау, жетім қыздарды олар іштей өзара бөлісіп алады. Орынкеш, Нұриша, Хабиба, Халима, Ишан сияқты қыздарды құпия меншік етеді. Алғашында ол тізімде мен де бар екенмін. Бірақ менің әке-шешем барын білгеннен кейін ол тізімнен шығып қалсам керек. Солардың бір сылқымы Халимаға жіп тағады. Қыздар оныншы класты бітіре сала олар өз ойындағы қыздарға үйленіп, бірнеше тойды бірге өткізуге уәделеседі.

Солардың бір ерекше кербезінің үстінен үнемі иісмай аңқып жүретін. Қыздар оны сыртынан күлкі етіп, "Иістімай мұғалім" деп атайтын. Халимаға көз салған осы иістімай мұғалім болады.

Ол Халиманы көрсе, күліп, жымындай бастайды. Мектеп интернат ауласында оңаша кездесіп қалса:

— Өзбақанова, бері кел, — деп қасына шақырады екен.

Мұғалім шақырған соң Халима ұялып, оның жанынажақындайды.

— Неге шақырдыңыз, мұғалім? — дейді.

— Мен сені жақсы көремін, — деп Халимаға қарай қолын созатын көрінеді.

Халима қолын ұстатпай, шегініи кетеді.

Иістімай мұғалім Халимаға ылғи сөйтіп жүреді. Халима оның көзінен таса жүруге тырысады.

Бір күні мұғалім Халимаға тағы да кездесіп қалып, күлміндей бастайды.

Халима:

— Мұғалім, мен сізді ұстазым деп сыйлаймын. Маған жақсы көргеніңіздің керегі жоқ. Егер бұл әдетіңізді қоймасаңыз директор ағайға немесе комсомол комитетіне айтамын, — дейді.

Ол кезде Халима комсомолка, өзі комитет мүшесі. Директорға да барып айта алады. Комсомол комитетінің алдына да мәселе қоя алады.

— Мен сіздің абыройынызды түсірмейін деп осы күнге дейін үндемей келдім. Енді тоқтатыңыз, — деп сөзін аяқтайды.

Иістімай мұғалім жым болады.

1938 жылы ол мұғалім және басқа бір-екі ұстазымыз әскерге шақырылды. Бірсыпыра қыздар ол мұғалімдерді шығарып салуға вокзалға бардық Халима барған жоқ, кітап оқып, үйде отырып қалды.

Кейін олардың орнына жаңа жас мұғалімдер келді. Сол Иістімай мұғалімнен кейін келген мектеп-интернат ұстаздарының бірі болатын. Сөйтсе ол байғұс та Халимаға көңілмен құрық салып жүрген екен ғой. Соғыс біткеннен кейін жетім қызды оп-оңай жетектеп әкетемін деп ойлаған ғой. Қайтсін, есек дәме деген сондай болады.

1939жылы сол өзіміз оқыған№ 11 орта-мектеп интернатының ауласында Халима алғаш рет Әзілханмен кездесті. Сол кездесуден бастап, екеуі біріне-бірі қатты ғашық болды. Алғашында ол ғашықтықты екеуі де сезбей жүрді. Өзгелерге де сездірмей жүрді. Әсіресе екеуінің соғыс кезінде бір-біріне жазған хаттарының ғажаптығы қандай десеңізші! Халима Әзілханнан алған бір хатын да жоғалтқан емес. Ал Әзілхан Халимадан алған хаттарын қиын соғыс кезінде жоғалтпай Халимаға жіберіп отырған. "Мен өлсем осы хаттар саған мәңгілік ескерткіш боп қалсын" деген.

Мектепте оқып жүрген кездегі сырларын Халима маған айтпайтын. Көшеге шығып, көп қыдырмай, жатақханада отырып, кесте тігетін. Немесе Гоголь кітапханасына барып, кітап оқумен болатын. Ол кезде Халимадан басқа ешқайсымыз кітап оқуға әуестенбейтінбіз. Сабағымызды үлгеріп, келесі класқа көшсек болады дейтінбіз.

Менің ойымдағы Халима жөніндегі бір айтылмай келе жатқан естелігім осы еді. Өзгелерін Халиманың қырқында, жылында айтқан болатынмын. Айттым ғой деймін. Оның бәрін Халиманың немерелері диктофонға жазып алған. Оларды қайталамай-ақ қояйын.

Бірде Халимадан:

— Сен неге Әзілханды сонша жақсы көресін? Кемпір болғанда да қыз кезіндей ғашықсың оған. Осының себебі не? Мен Мәулітке 25 жасымда қосылдым. Бізде махаббат деген болған жоқ: Ол "қосылайық" деді, мен "жарайды" дедім. Қосылғаннан кейін ерлі-зайыпты көп отбасыларының бірі болдық. Сендер сияқты болып, бір-бірімізге үнемі өмешеміз құрыған жоқ. Ол еркектік, мен әйелдік қызметімді атқарып жүре бердік. Ал Әзілхан екеуің бір-біріңе күн сайын ғашық болып отырасыңдар ғой. Осының мән-жайын түсіндірші, — дедім.

— Оны өзім де анық білмеймін, деді Халима. — Біз бала күнімізден бір-бірімізге тәнті болдық қой. Жақында болсақ, көрісуге асығып, алыста болсақ, бір-бірімізден хат алтанша дегбіріміз қалмайтын. Ал косылғаннан кейін Әзілхан іс сапарға кеткенде маған ас батпайтын. Күндіз күлкім, түнде ұйқым келмейтін. Әзілхан да барған жұмысын тез тындырып, үйге жетуге асығатын. Ал қалада бір-бірімізден бір сәт ажыраспауға тырысатынбыз.

Мұның негізгі себебі екі адамның жаны, адамдық болмысы, ой өрісі бір-біріне уқсас боп жаратылғаннан ба деп ойлаймын. Жандары ұқсас емес адамдар да болатын шығар. Олардың бір-біріне үздігіп тұрмайтын сондықтан болар. Біріне бірінін жаны ұқсас адамдар ғана ғашық болатын шығар. Жыныстық құмарлықтан жоғары дәрежеге көтерілетін шығар деп ойлаймын.

Сенін ғашық болмаған себебің жас күнінде жаны ұқсас адамға жолыққан жоқсың. Жасында кездеспегеннен кейін жаны ұқсас емее кісіге қосылдың. Жаны ұқсас болмағанымен, жаратылысы, табиғаты ұқсас. Сен табиғат заңын орындадың. Ал жаны ұқсас Әзілхан екеуміз махаббат заңына бағындық. Жанымыз бізді бір-бірімізге тартты да тұрды. Физикада тарту күші деген бар емес пе? Сол осыған да келетін шығар.

Анық білмеймін, осылай шығар деп ойлаймын, деп Халима менің сұрағыма жауабын аяқтады.

Қорытып айтқанда, Халима елден ерекше жан еді. Оған көз салған мұғалімдер болғанын жоғарыда айттым ғой. Бірақ, Халима Әзілханнан көз жазған жоқ. Сәнді киінген, сымбатты мұғалімдерден киімі нашар, көзге қораш Әзілханды артық көрді.

Бұл екеуінің бір-біріне қалай ғашық болғанын ауызбен айтып жеткізе алмаймын. Мұндай ғашықтарды көрген де, естіген де емеспін. Ғашықтық жырларынан оқыған махаббат бұл екеуінікінің астары тұрғай, әдібіне жарамайды. Осы тұрақтылық екеуін де мұратқа жеткізді. Қазақта бірін-бірі жақсы көрген ерлі-зайыптылар бар. Көп те шығар. Бірақ, олардың ешқайсысы біріне-бірі тоғыз жыл ғашық болып қосылған жоқ. Ашаршылық, ауру, жетімдік және соғыс бейнетін тартқан жоқ. Бұдан былай мұндай ғашықтар бола ма, болмай ма көзім жетпейді. Айта алмаймын. Алайда "жастар осы ғашықтықтан үлгі алса-ау!" — деп ойлаймын.

Алғашында мен не жазамын, не айтамын деп ойлаған едім. Енді Халима туралы естелігімді тоқтаға алмай жатырмын.

Айналайын Халима, бұл дүниеден өтерде сол Әзілханың қия алмай, қатты қиналды ғой. Он үш күн реанимацияда жатты. Әл үстінде жатса да Әзілханның жан ұшырып жазған хаттарына жауап жолдаумен болды. Он төртінші күні ауруханадан шығарып, үйге әкеліп Әзілханды, балаларын, немерелері мен өзі аттас Халима есімді шөбересін көргеннен кейін ғана үзілді. Өмірінің соңғы сәтінде мен жан досымның қасында болдым.

Жаның жәннатта болсын, асыл құрбым, айналайын!

Әзілхан да аянған жоқ. Халимаға қолынан келген бар жақсылығын жасады. Басына Ақтаудың ақ тасынан ақ отау орнатты — ақ күмбез көтерді. Оған арнап өзінің жан жырын төкті. Сөйтіп, Халима атын Алашқа жайды. Тек Қазақстандағы қазақтар ғана емесе, Халима атын екі миллионға жуық Қытайдағы қазақтар мен Монғолиядағы қалың қазақ қауымы білді. Дүниежүзіндегі басқа қазақтар да хабардар болды.

Енді, міне, Халимаға арнап жеке кітап шығарайын деп елден естелік жинап жатыр.

Арты ХІ-ХІІ тасырларда Айша бибінің басына ескерткіш орнатқан ардақты ағамыздың аты кім екенін білмейміз. Бәлкім Индиядағы Тәжмахал тәрізді ғажайып ескерткішті орнатқан Жахан шах сияқты қазақ хан-қағандардың бірі болар. Олардың өз жарларына деген шексіз махаббатын құрмет тұтамыз.

Ал соңғы үш-төрт асыр ішінде әйелін Әзілхандай ардақтаған қазақ сирек шығар деп ойлаймын. Әрине, Әзілханның Халиманың басына көтерген күмбезі Айша бибі күмбезінің — жүзден бір, Тәж-Махалдың — мыңнан бір бөлігіндей-ақ болар. Ал айда Әзілханның Халимаға деген махаббаты белгісіз қалғанның — Айша бибіге, Жахан шах патшаның — Мұнтаз сұлуға деген махаббатынан титтей де кем еместігіне сенемін. Бұл үшін досымның досы — өмірге екі келмейтін қымбат Халиманың жан жары Әзілханға мың рахмет!

"МАХАББАТ ҚЫЗЫҚ МОЛ ЖЫЛДАР"

АВТОРЫНЫҢ АСЫЛ ЖАРЫ

Иә, тақырыбымыз айқайлап айтып тұрғандай, халық жазушысы, Қазақ ССР Мемлекеттік сыйлығының лауреаты, белгілі жазушы, соғыс ардагері Әзілхан Нұршайықовтың бала ма-хаббаты, өмір-бақи қол ұстасқан асыл жары Халима Өзбақанова — оқырмандарымызға ұсынылып отырған суреттегідей көркем жүзді, нұрлы кісі.

— Мен 1922 жылы Абай ауданында дүниеге келіппін. Әкем Қалиакпар 1932 жылы аштықтан әлсіреп көз жұмды. Соңынан іле-шала анамыз Зәуила да о дүниелік болды, — деп бастады әңгімесін Халима апай, — Аягөзде 1-класта оқып жүргем. Өзімнен екі жас кіші Ханымхан есімді сіңлім екеумізді жетімдер үйіне Семейге алып келді. Сіңлім балалар үйіне келгеннен кейін қайтыс болды.

Әңгімеміз осылай басталды.

— 70-80 жылдары "Махаббат, қызық мол жылдар"романын қазақ жастары ғана емес, үлкен-кішісі түгел оқыды десек те болғандай. Содан "Меңтай жазушының әйелі екен " деген сияқты талай болжам, топшылау айтылды. Шындығында, Әз ағамыздың өзіңізге деген махаббаты туралы не айтасыз?

— 1936 жылы Семейде №11 орта мектеп ашылып, қазақша білім алуға көштім. Класымызға Жарма ауданының, Ақбұзау ауылынан Орынкеш деген қыз келді. Әзілхан деген дос жігіті бар екен, екеуі бір ауылдан. Әзілхан жеті жылдық мектеп бітіріпті. Педучилищеде оқиды. Орынкешке қырындап келіп тұратын. Бірде:

— Халима, Орынкешті шақырып берші, деп өтінді.

— Орынкеш, сені жігітің іздеп келіп тұр десем, шықпайды. Қалаға келген соң көңілі өзгелерге ауған ба, әйтеуір құлықсыз. Әзілхан да келуін кілт тоқтатты.

Мен кітап құмар едім. Сол кезде Гоголь атындағы қалалық кітапханада кешкі 10-ға дейін сарыла кітап оқимын. Әзілхан да кітап сүйер жігіт екен. Екеумізді Семей кітапханасы табыстырды. Күнде кешкілік шығарып салады. Алғаш бозбала Әзілханның қолының ыстық табын, жүрек жылуын тұла бойыммен сезінген сәтте қып-қызыл болып, ұялып төмен қарадым. Қолымды тартып ала қойдым.

— Кейіннен өзің де менің қолымды ұстап едің ғой, соғыс кезінде, — деп әңгімеге араласа кетті Әзілхан ағамыз.

— Е-е, ол 1944 жылдары ғой, Мәскеуге Чистопрудная көшесіндегі, Грибоедов ескерткіші жанындағы Бас почтамда кезіккенімізде ғой. Соғыс бастылысымен Әзілхан майданға аттанды. 1942 жылы мен де соғысқа сұрандым. Балалар үйлерінің барлық қыздары Ұлы Отанымызды қорғауға аттандық. Радист мамандығын игердім. Чита облысында, Борзя стансасында талай әскери тапсырмалар орындадым. Кейіннен денсаулығым ауырлады да, әскери цензураға жіберілдім. Мәскеуде, Бас почтамтта қызмет атқардым. Әзілхан үш жолдасымен бірге Мәскеуге делагат боп кепті. Әңгімелесіп отырмыз. Сонан соң үстел астынан қол ұстастық. Бір жағы жігіттерден ұялдым, бірақ:





— Әзілхан қолыма снаряд жарықшағы тиді деп еді, жарасы жазылды ма деп қарап отыртаным ғой, — деп ақталдым.

— Сол кездегі студенттік тойлар қалай өтуші еді? Соғыстан кейін отбасын құрудың қиыншылықтарын еске алсаңыз.

— 1945 жылы Әзілхан соғыстан аман-есен оралып, Қазақ университетіне оқуға түсті. Соғыстан кейін "әуелі Әзілхан оқысын, мамандық алсын" деген оймен, өзара келісіммен Суықбұлақ ауылына аттандым, мектепте орыс тілінен сабақ бердім. Әзілханның сүйгені де, жанашыры да өзім, сондықтан ақша салып тұрдым.

1947 жылы Әзілхан академиялық демалыс алып, Семейге келді, "Екпінді" газетіне орналасты. 9 жыл бойы бір-біріне ынтыққан қос жүрек өмір-бақи бірге болуды армандап, Ақбұзауға келдік. "Мынау, жеті жыл бойы қаңырап тұрған үй — әкемнің шаңырағы. Осы үйге келін боп түсесің", — деді Әзілхан.

Алғашында "жаяу келін" атандым. Колхоз бастығы Әлсейіт Мұсақұлов деген кісі жүйрік құла атын, крессорлы транспенкесін алып шығып, қарсы алмақшы екен. Уәдесінде тұрмапты. 9разъезден түссек, ешкім жоқ. Әзілхан жаны жүдеп, қатты кейіді. Қолымызда чемодан, 9 шақырым жаяу жүрдік. Осылайша Нұршайықовтар шаңырағының түтінін түтеттім. Сәки атты жолдасыммен бір бидон арағы бар Әзілхан тойға кірісті. Ат бермеген бастық жарты пут бидай берді, оның жартысын талқан етіп, той дастарқанына қойдық. Той басталды, жұрт ақ батасын бере бастағанда, сары ешкісін мүйізінен жетектеп бір ана келді.

— Тоқтасын апам, — деді Әзілхан.

— Әй, Әзілхан, сой мынаны тойға. Аяғын байла! — деді бұйырып апа.

— Апа, өзіңізге керек болады, рахмет, — деді сыпайы ғана Әзілхан.

— Соғыста аштан өлген жоқпын, енді соғыс бітті, елге енді аштық жоқ, осы ешкісіз де өлмеспін. Сол, тойға, — деп алған бетінен қайтпады қайсар ана. Сосын Әлсейітке қарап:

— Соғыста шейіт кеткендердің аруағынан қорықсаң қайтеді, бастық? Тойға бір тоқтыңды қимадың ғой,— деді.

Келе-келе, жақсы келін-атандым. Өйткені, бүкіл ауылға ұйық тоқимын, киім тігемін, өнер иесі қашан да сыйлы, қадірлі ғой.

Қашанғы ауылда отырамыз, оқуымызды жалғастыру үшін Алматыға келдік. Алматыда қайсыбір ағайынымыз күтіп тұр, тұрмыстың тауқыметін көп көрдік. Тұңғышымыз шетінеп кетті. Жанар, Жаннат, Арнұр, Жаннұр атты ұл-қыз сүйдік, Сәбина, Дина, Сәкен, Алма, Әлия деген немерелеріміз бар.

— Жазушының жары болу да оңай емес болар ?

— Әзілханның барлық шығармалары менің қолымнан өтті. Қолжазбаларын оқыдым, машинкаға бастым. Магнитофон таспасына түсіріп алғандарын көшірдім. Архивтерге бірге бардым. Талай дәптерлерге құнды қолжазбалар көшірдім. 1978 жылы Брестке бардық, Әзілхан төрт дәптер деректер жинады.

Жазушының жаны нәзік, сондықтан жүрек сырқатына ұшырау ақын-жазушылар арасында жиі кездеседі. Әзілханның жүрек тамыры алты рет жарылды, 40 түн күзеткен, көз ілместен таң атырған кездерім болды. Әсіресе, 1994 жылы жөргектегі сәбиімдей күттім. 40 күн шыдаған басым, 41-күні талықсып, ұйықтап кетіппін. Әзілхан "дүрс" еткен дыбыстан шошып ояныпты, қараса, мен ұйқыға басыппын. Осылайша жан жарымның қуат-күші сарқылса, сырқаты мен десе, жүрегіне жігер қостым, дертіне дауа болуға тырыстым. Азаматтың өмірбақи аптал күш иесі болып, қасқайып, қара нарша жүре беруі мүмкін емес, сондықтан тарықса — шыда, торықса — сүйеніш, тірек бол, ауырса — маңдайынан сипа деймін қыздарыма, "келінім сен тыңданың" керін келтіріп.

"Солдат" газеті Ұлы Жеңістің 55 жылдығы мен жеңісті жақындатқан егіз жүрек, екі солдатты құттықтайды. Махаббаттарыңыз мәнді де, мәңгі болсын!

Әңгімелескен Күлән Берікболова, журналист.

"Солдат " газеті, 9.05.2000.

Гүлмәрия АЙТМАҒАМБЕТОВА

КӨПІШЕВА,

ақын

МЕНІҢ КІШКЕНТАЙ ҰСТАЗЫМ

Халима асыл да, алтын да адам еді. Ол қыз күнінен ерекше болды. Кісіге көмектескіш, қамқор, кішіпейіл еді. Осы қамқорлығына байланысты азғантай естелік айтайын.

Мен де Семейдің қызымын. Әкем 1937 жылы халық жауы деп ұсталып кетті. Әке қайтысымен ауданда 5-класты әрең бітірдім.

Содан кейін Семей қаласындағы № 11 қазақ орта мектебінің 6-класына оқуға түстім. Бірақ, сабақты нашар оқып, үлгіре алмадым. Содан кейін мұғалімдер мені бізбен бірге оқитын бір отличник қызға тіркеді. Ол шашы бұйра, көзі үкінің көзіндей үлкен Халима деген аққұба қыз еді. Фамилиясы Өзбақанова болатын.

Сол қыз мені сүйреп шықты. Алтыншы, жетінші кластарды сол қыздың арқасында жақсы оқып, ударниктер қатарына өттім. Жетінші класты бітірген соң сондағы Абай атындағы педучилищеге түстім. Содан кейін Халиманы көргенім жоқ. Оның тағдырының қандай болғанын көпке дейін білмейтінмін.

Ал Әзілханды училищеде оқып жүргеннен білетінмін. Оның өлеңдері облыстық "Екпінді" газетінде жиі басылатын. Бәріміз оны училище ақыны дейтінбіз. Ол кезде училищеде "Ұшқын" деген қолжазба журнал шығатын. Әзілхан соның редакторы болды ма, редколлегия мүшесі болды ма, анығы есімде жоқ. Училищедегі өлең жазып жүрген талапкерлер жана өлеңдерімізді Әзілханға апарып көрсететінбіз. Оны өлең жазатын қыздар мен жігіттер жақсы білетін. Әзілханды мен сол себептен білетінмін. Бірақ, оның менің № Порта мектептегі кішкентай ұстазым Халиманың жолдасы екенін білмейтінмін.

Әзілханның аты соғыс кезінде де шығып жүрді. Оның майданнан жіберген өлеңдері "Екпінді" газетінде жиі басылатын. Ол кезде мұғаліммін ғой. Әзілханның өлеңі шыққан газетті алғанда "Бұл жігіт педучилищеде бізбен бірге оқыған" деп, мұғалімдерге, шәкірттерге мақтанатынмын.

Соғыстан кейін де Әзілханның аты шыға бастады. Павлодарға облыстық газеттің редакторы болғанын, одан кейін "Социалистік Қазақстан" газеті редакторының орынбасары болғанын еститінмін. Бұл кезде мен Құлекеңе (ақын Құланбай Көпішевке) екінші рет тұрмысқа шыққанмын. Енді Әзілханның кітаптары шығып, атағы жайылды. "Қазақ әдебиеті" газетінде басылған "Автопортрет" деген мақаласында ол әйелінің аты Халима екенін, қанша баласы бар екенін айтты.

"Апырау, Әзілханның әйелі №11 орта мектепте менімен бірге оқыған менің кішкентай ұстазым (сол кезде солай деп атайтынмын) Халима Өзбақанова ма екен?" деп ойладым. бірақ, Әзілханды көріп, әйелінің қай жердің қызы екенін сұрап, білудің реті келмеді.

Бір жылы Құлекендердің (Құланбайды айтамын) жақын ағалары Ағыбай Өтегенов деген ақсақал қайтыс болды. Құлекең екеуміз көңіл айта келгендерді қабылдап, сол үйде қызмет істеп жүргенбіз. Тізім жасап, келгендердің қаралы үйге көмекке берген ақшаларын қабылдап отыру маған жүктелген еді.

Сонда Әзілхан Халиманы ертіп, сол үйге келді. Әзілханның суретін газеттерден көріп жүргенмін. Танимын. Ал отыз жылдан аса көрмеген Халиманы бірден таныдым. Тістері сәл ғана ақсита көрсетіп, ақырын ғана күліп тұратын. Сол қалпы.

Жыға таныдым. Танысам да өлім үсті болғаннан кейін бірден жабыса кетпедім. Халима жасынан байсалды еді. Сол сабырлы қалпында қалыпты. Tic жарып, дәнеңе демеді. Тек кетерінде ғана менің қасыма келіп:

— Тізімге бізді де қосыңызшы, — деп Әзілханның фамилиясын атады. Содан кейін сумкасынан алып, 500 сом берді.

Менің көзім бақырайып кетті. Оған дейін 20-30 сомнан артық ешкім беріп жатқан жоқ болатын. Тек бір-екі адам ғана 50 сомнан қосқан. 500 сом деген ол кезде орташа қызметкердің жарты жалақысы болатын.

— Қанша қайырып берейін сізге? — дедім, 500 сомды тұтас беріп тұрмаған болар дедім.

— Жоқ, бәрін де қосыңыз. Ахаң (Ағыбай дегені) ағамыз Әзілханның ең жақсы көріп, құрметтейтін кісісі еді. Түгел жазыңыз, — деп қол сумкасының аузын жапты.

Мінеки, Халиманы мен көп жылдан кейін осындай күйде көрдім. Бала күнінде жаны мырза еді. Ұлғайғанда да алақаны ашық екенін ұқтым.

Артынан білсем Әзілхан соғыстан келіп, университетке оқуға түскенде жатақханада орын болмапты. Сонда Әзілхан бір-екі ай соғыста бірге болған досы Бақытжан Өтегеновтің ағасы Атыбай Өтегенов марқұмның үйінде тұрыпты. Кейін де ол үймен араласып жүріпті.

Содан кейін Құлекең екеуміз Әзілхан мен Халиманы, Құлекеңнің соғыста бірге болған ақын ағасы Дихан Әбілевті әйелімен қосып, қонаққа шақырдық. Онда да Халима, бұрынғы әдетінше, сабырлы қалыпта отырды. Бала күнімде Халиманың мені екі класс сүйреп, үздіктер қатарына қосқанын мен айтқаным жоқ. Екеуміздің бірге оқығанымызды ол да айтқан жоқ. Менің айтпаған себебім: өзім ақын, әрі күйеуім атақты ақын болғаннан кейін жас кезімде көк ми болғанымды айтуға намыстандым. Мен айтпағаннан кейін Халима да үндемеген болуы керек. Сөйтіп, бір-бірімізді бұрын білмейтін кісі күйінде қалдық. Әрине, оны менің айтуым керек еді. Айта алмадым. Айтсам, абыройым төмендеп қалады деп ойлаған болуым керек.

Содан кейін Халима мен Әзілханның үйінде біз де бірнеше рет қонақта болдық. Онда да бұл тақырыпта сөз қозғағанымыз жоқ.

Міне, соған осы күнге дейін өкінемін. Сонда жетім қызға көмектесіп, үздік оқушылар қатарына қосқаны үшін неге разылық білдіріп, алғыс айтпадым деймін. Кеше Халима қайтыс болыпты деп естігеннен кейін осы оқиға есіме түсті.

Халима қайтыс болғанда Құлекең сырқаттанып жатыр еді. Әзілханға көңіл айтуға мен келдім. Халимаға айта алмаған алғысымды Әзілханға айтып, осы оқиғаны баяндап бердім. Сол жолы Халиманың кішкене күнінде маған көмектескен еңбегінің жемісі деп, өзімнің "Луч" деген атпен баспадан орыс тілінде шыққан кітабымды сыйладым. Оның бірінші бетіне былай деп автограф жаздым: "Құрметті Әзілхан!

Менің бұл еңбегім Халимаға орнатқан кішкентай ескерткіш болсын.

Мен Халиманы ешқашан ұмытпаймын.

Гүлмәрия.

19.08.2001."





ҚОСЫМША ТАРАУ

"Мәңгілік махаббат жыры" кітабының бірінші басылымы жарыққа шыққаннан кейін (2005) авторға көптеген хаттар келді.

Хаттардан басқа кітап кейіпкерлеріне арналған бірсыпыра көркем туындылар жарық көрді.

Атап айтқанда ақын Нұрлан Жылқышиев орыс тілінде "Халима" деген поэма жазды (2007). Суретші Берік Жанкеев "Халима" немесе мәңгілік махаббат" деген картина жасады (2007). Жазушы Айгүл Кемелбаева "Мәңгілік махаббат жыры" деген киносценарий жазды. Сейітмұрат Егембердиев "Махаббат мұнарасы" деген баллада жариялады. Ал композиторлар Тұрсынғазы Рахимов пен Ақтоты Райымқұлова кітаптың бас кейіпкері Халимаға арналған әндер шығарды. Кітапты оқыған бірнеше ата-аналар жаңа туған сәбилеріне Халима есімін берді.

Сол туындылар мен хаттардың бірсыпырасы "Қосымша тарау" деген атпен осы екінші басылымға кіргізілді.

Нурлан АБЖАПАР

(Джилкишиев), поэт





ХАЛИМА ПЕСНЬ ОБ ЕДИНСТВЕННОЙ ВЕЧНОЙ ЛЮБВИ

Песня переложена в стихи с перевода на русский язык Бахытжаном Момышулы поэтической прозы Аз-ага "Халима", как песнь единственной и вечной любви.

О значении этой прозы для читателей можно понять, прочитав отклики самих читателей. Вот отдельные из них. Я не знаю, какое будет иметь значение произведение "Халима", переложенное в стихи, к тому же на русском языке. Но я испытываю чувство удовлетворения, сумев это сделать.

СЛОВО ПЕРВОЕ

Все прошло: в одно мгновенье,

Невозвратно канула в лета.

Ни о чем со мной не сожалела,

Халима любимая всегда!

Ангел мой, и соратник, курьер**

Ты растила во мне молодца.

Ты единственный в жизни пример,

Нет замены родная душа

Ты со мною всегда и во всем,

Сорок дней нескончаемых дней.

Не заменишь родную никем,

Почему я, создатель, не с ней?!

Ты ушла в невозвратную даль,

Сорок дней пережил сорок лет.

Не с тобою родная, а жаль,

Без тебя мне не мил белый свет

О тебе напишу коль смогу,

О тебе напишу высоко.

Коль писать о тебе не смогу,

Будет мне умирать нелегко.

СЛОВО ВТОРОЕ

У плиты опустилась на пол,

И из горла хлынула кровь.

Вой сирены... Тебя увезли

Привезли на тринадцатый вновь.

Каждый день был тягучим как ночь,

Каждый день из тринадцати дней.

Оттонял все ужасное прочь,

Я в бессонные ночи и дни.

Я молился, просил у небес,

Уберечь от костлявой руки.

От тревог я осунулся весь,

И под глазом синели круги.

И однажды ты в ночь позвала,

Чтоб сказать напоследок слова...

Благодарен родная тебе,

За слова, что сказала ты мне.

Тяжело говорить и дышать:

Говори, я внимаю душой.

Напоследок не можешь молчать,

Расскажи ты о нас не спеша.

Я умру, ты мужчина — не плачь

Над могилою плакать не смей.

У камчи отошла рукоять,

Рукоять лишь сломалась камчи**

Ты без слез схорони напослед,

По обычаям и по обрядам.

Пусть Коран прочитают мне вслед,

Асылхан** прочитает молитвы.

Над могилою слезы не лей,

Не увидят пусть слезы враги.

И не будет смеяться они,

Безпричинно смеяться на смерть.

Опускаться ты в жизни не смей,

Постригайся и брейся всегда.

Будь опрятным всегда и во всем,

Что же делать — не будет меня.

Если грязи коснется рукав,

Будет грязен чуть-чуть воротник.

Ты ведь будешь, мой милый, не прав,

Скажут, милый, сломался и сник.

Я умру — не женись, не спеши,

Молодую себе не ищи.

Чтоб себя не обречь на позор,

Даже если шепчу этот вздор.

С пожилой тебе будет не в лад,

За тобою ведь нужен уход.

За тобою смотреть не суметь,

За собой бы ей присмотреть.

Буду жить я не в этих мирах

Буду ждать я тебя в небесах.

Если вдруг ты поженишься, друг,

Не узнаю я, милый, тебя.

И от мысли такой непростой,

В дрожь бросает меня, дорогой

Не ругай ты детей своих зря,

Не кричи и "не рыпайся"**, друг.

Ты невесток никак не жури,

Проживи ты без тягостных мук.

За тобою пусть смотрят они,

Чтоб покой обрела я душой.

В том мое завещанье семье,

Непременно я встречусь с тобой!

СЛОВО ТРЕТЬЕ

Не забуду двенадцатый день

Семь мы дней наблюдали в окно.

Я в палату зайти все хотел,

От тебя получил я письмо.

Ты писала, что лучше сейчас,

И уход за тобою в пример.

И просила с надеждою нас,

Чтоб купили мы торт для сестер.

Ты копила мне деньги в мешке,

Милый спонсор**, подруга моя.

Возместить обещала ты мне,

Что истрачено будет тобой.

Всем сестричкам, и няням, врачам...

(Я трудился всю ночь напролет).

И с накопленных денег всем им

Поделил без остатка в конверт**.

Я исполнил свой труд до конца,

Приписал в аккурат на конверт:

"Благодарная Вам Халима",

Был последний больничный привет.

Написал Халиме я письмо,

Что исполнил любимой наказ.

Очень рад, все идет хорошо,

Ты ведь можешь порадовать нас.

Ты с улыбкой едва на лице,

Повстречала в палате меня.

И кивнула с улыбкою мне,

Чтоб позвал я сестричек, врачей.

И в палате был голос твой тих,

Не принять твой подарок нельзя:

"И дай бог, чтобы каждый из них,

Был счастливым в жизни, как я".

Ты сказала, на лицах врачей,

Загаенная боль и печаль.

Сердце дрогнуло, стало больней,

И прощаться с тобою мне жаль...

Словно ношу ты с плеча сняла,

И ладони мои ты взяла.

И так нежно прижала к груди,

Что услышал я сердца стук.

СЛОВО ЧЕТВЕРТОЕ

Заготовил тебе я письмо,

Чтоб порадовать смог я тебя.

И подумал: сейчас позвоню,

Чтоб узнать про тебя и дела.

И в ответ я услышал врача:

"Приезжайте быстрее, ага,

Чуть апашка вчера не сошла,

И до утра едва дожила".

Сердце ухнуло, чтобы пропасть,

Я в палату ворвался к тебе:

Ты ослабшая, чтобы угасть,

Обернулась тревожно ко мне...

Понял я — и спросил у врачей,

Что последний настал ее час.

Чтоб остаться позвали с ней,

Чтоб примне свет очей бы угас.

Я бы гладил ладони ее,

Состоялся с врачом разговор,

Состоялся с врачом уговор:

Вам нельзя в реанимации с ней.

И отдать вам без вскрытья нельзя,

Обойдемся без вскрытья апы!

И не будет вокруг суеты...

Привезли на носилках домой,

И узнала родимая дом.

И спросила: Я дома, родной?

И поверила, что это не сон.

И всю ночь просидел я с тобой,

Чтоб предсмертный услышать твой стон.

В эту ночь ты прощалась с семьей,

Попрощаться вернулась ты в дом.

Встрепенулась в какой-то момент,

Обняла и прижала к груди.

Как сумела ты это суметь,

Не смогу я никак позабыть!

И ладонь мне под мышкой прижать,

И под мышкой суметь удержать.

Полчаса ты держала ладонь,

И заполнила сердце мне стон!

До сих пор не могу я понять,

Как болезнью ослабшая вдруг,

Всем ухватом сумела обнять,

Позабыв свой смертельный недуг.

Повторяла ты мне, не забыть:

"Помогала любовь выживать.

И так долго сумела я жить,

Буду милый тебя ожидать..."

СЛОВО ПЯТОЕ

И любови бывают по жизни,

И подростком влюбляешься ты.

И находят свои половины,

И обманчивы эти мечты

А любовь, что однажды бывает,

И не всем и дано испытать.

Она с вечностью может поспорить,

И судьбою единою стать

Мы настолько любили друг друга,

Ты приехала в темный аул...

У порога встречала с работы,

Поменяла Москву на аул.

Мы настолько любили друг друга,

Торопился с работы домой.

Были долги степные дороги,

Нескончаемо длились пути.

Ты ждала и читала под лампой,

Чтоб плохие не виделись сны!

Ты боялась: случится со мною

Что-нибудь по дороге с любовью,

Словно дети встречались мы.

И однажды в пути задержался,

Не приехал я, как обещал.

Ты не стала, любовь, обижаться,

И сказала, чего я не ждал...

Ты сказала: любимый, запомни,

Если что-то случится, пойми...

Мне ведь жизни не будет, любимый,

Я ведь следом умру за тобой.

Целовал я во влажные очи,

Успокоить тебя я хотел.

И у слов ведь бывает душа,

Успокоить тебя я сумел

Как ребенок смеялась в ответ:

"Я запомню слова твои впрок...

И не буду так больше я впредь,

Я запомню слова как урок.

Но я все же тебе расскажу:

Ты ведь слушаешь, милый, скажи?

Я кивнул: Говори,говори!

—Я про Цвейга тебе расскажу...

Он однажды промолвил слова:

"Дальше жить не могу, я умру".

И в ответ он услышал жену:

"За тобою я следом умру!"

И на белую простынь легли,

Одеялом укрылись вдвоем,

И вдвоем выпив яд — умерли...

—Мы сумеем вот так умереть?

Я ответил: "Сумеем, любовь,

Без тебя мне бессмысленно жить.

И ни дня без тебя не прожить !

Ты промолвила тут же в ответ.

— Коль умрешь, я погибну с тобой,

Без тебя мне на свете не жить!

Я ответил: Я тоже, любовь...

И за руки мы крепко взялись.

Так скрепляли мы свой уговор,

Прослезились здесь очи твои!

СЛОВО ШЕСТОЕ

Халима не носила сережек,

Золотых не носила колец.

Халима не носила браслетов,

Надевала лишь раз под венец.

Но дарили ей эти подарки,

И однажды она наконец

Все отдала ювелиру,

Заказала нам десять колец.

В том году Халима все болела,

Оперировать нужно ее.

Всей семье по кольцу подарила,

И вписала на них этот год**.

И однажды сказала: Отец!

Ну давай по душам говорить...

Ты ведь помнишь аул Ак-бузау,

Уговор наш вначале пути.

как ребенка погладила вдруг,

И прошлась по моим волосам...

И спросила, что скажешь, мой друг?

Я ответил, что я не забыл.

Операции близится час,

И ведь собственно дело не в нас.

—Пусть расскажут твои мне уста,

Посмотри мне правдиво в глаза.

Не колеблясь, я тут же сказал:

– За тобой мне не трудно уйти.

Я себе в Ак-бузау наказал,

Мне не жить без тебя, ты прости.

Маяковский себя застрелил,

И из жизни Есенин ушел.

Я не буду залазить в петлю,

Я не буду стреляться потом!

Что же сделаешь, муж, ты ответь?

– Я умру как француз Миттеран.

Перестану таблетки я пить,

Я по двадцать их пью каждый день.

Без тебя не сумею я быть,

За тобой я сумею уйти.

—Не-е, не надо, не смей умереть

Без меня суждено будет жить.

И скажу я без всяких потех,

Чтоб себя убивать — это грех!

Разрываю с тобой уговор,

После смерти меня не позорь.

Я хочу, чтобы дальше ты жил,

Пока пальцы удержат перо.

Я с тобою так долго прожил,

Умирать не придется легко.

С той разлуки вернулась домой,

Мы встречали тебя всей семьей.

И сейчас ты лежишь Халима,

И не скажешь ты больше слова.

Поднесли мы малышку твою**,

Ты к ней нежно прильнула к лицу.

И губами малышка в ответ,

Халимушка прочмокала вслед

И с измученных глаз Халимы,

Слезы вслед по лицу потекли.

И нет ближе, родной семьи,

Ты простилась, родная, с семьей.

СЛОВО СЕДЬМОЕ

Халима устремленной была,

И попала мне в руки как дар.

Устремленной на главную цель,

Мне не страшен был с нею удар.

Все сходилось в ее голове,

С самых юных студенческих лет.

Как компьютер была голова,

Получали мы точный ответ.

Телефоны всех справочных служб,

Всех сородичей, близких, друзей.

Расписанья вокзалов, портов,

Все всегда было с нею, при ней.

Знала лучших писателей всех,

Имена персонажей любых.

И таланты свои без труда,

Отдавала мне в службу всегда.

Ведь могла и ученою стать,

И могла и вязать, вышивать.

И монтером была, и врачом.

Без нее неуютен был дом.

На судьбу не грешила она,

И без повода не было слез.

Не могла упрекать Халима

Безпричинно любого из нас.

В книготеке, где тысячи книг,

На учет по одной их взяла.

И без жалобы, даже на миг,

Там порядок сама навела.

Фотографий много у нас,

Разложила их все по годам.

В картотеку внесла всех сама,

И по времени в нужный свой час.

И сейчас мне несложно найти,

Те мгновенья, и лица друзей.

Лишь живую тебя не найти,

И становится мне ты нужней.

Целомудренней в жизни была,

Не подумайте, я что ханжа.

По одежке пусть будут встречать,

И чтоб по уму провожать.

Что касается скромность одежд,

Вся одежда была ей к лицу.

Выходили мы вместе на свет,

Лишь мгновенья вернуть не смогу.

Не хвалила детей и семью,

Не хвалила на людях меня.

И случался с детьми разговор,

Не мешала вести она спор.

Ни на чьей не была стороне,

При размолвках молчала она.

Неудобно вести было спор,

Прекращался с детьми разговор.

Если где-то хвалили ее,

Все грустней становилась она.

Из под темных глядела бровей,

Неудобно бывало нам с ней.

СЛОВО ВОСЬМОЕ

Вспоминаю тяжелый я год,

Не поверил своим я глазам

Обвинен в нелюбви мой народ.

Не поверил я этим словам**.

Я в ЦК написал им в ответ,

Как смогли вы такое суметь?

В чем виновен казахский народ,

"Постановление ЦК КПСС "О казахском национализме" 1987 года, после волнения казахской молодежи на площади в Алматы, с чего и начался развал СССР.

Что унизили целый народ?

Я письмо показал Халиме.

Трудно даже подумать, родной.

Ведь не смогут за это к стене,

Как при Сталине сделать с тобой.

Оскорбленный в душе ты казах,

И не только мой преданный муж.

Одолею свой собственный страх,

Оскорбленный казах, ты не трус!

Поддержали детишки меня,

Мы отправились к другу с письмом.

Я просил подписаться со мной.

Что не зря посетили твой дом.

И воскликнула рядом жена,

Как вы можете это, ага?

Вы разрушить хотите покой,

Вы за этим пришли к нам домой?

Через труп мой подпишет письмо,

И на друга смотрели с тобой.

Не ответил мой друг ничего,

И в ответ покачал головой.

Подписать отказался мой друг,

И отправить пришлось самому.

Попросил, чтобы взяли письмо,

Я Олжаса об этом просил**.

И делов-то всего ничего,

И забрали в Москву письмецо.

И письмо к нам вернулось назад,

И читали письмо всем бюро

И лишь только один мой собрат,

От бюро написал он письмо.

Он сумел в том меня поддержать,

Поддержала меня Халима.

И об этом не знала страна,

И об этом узнают потом.

Вот такая была Халима,

Я ношу ее в сердце моем!

СЛОВО ДЕВЯТОЕ

Шесть инфарктов случилось со мной,

Шесть инфарктов я с ней перенес.

И сидела сиделкой со мной,

Мою жизнь спасала любовь!

С монитора не сводила глаза,

Заносила в блокнот перебой.

И бежала к врачам поспеша

И все это случилось со мной.

Возвращался я снова домой,

И садился за письменный стол.

Заслоняла от смерти меня,

Возвращала по новому в дом.

Ведь на свете достаточно жен,

Что мужей доверяют врачам.

После воя угасших сирен,

Убегают в уютный свой дом.

Халима — не такая жена,

Задушевный мой друг Халима.

Пусть узнает какою была,

Пусть узнают об этом страна.

И писали с огромной страны,

После смерти моей Халимы.

И желали, как будто себе,

Прославляя меня и любовь!

СЛОВО ДЕСЯТОЕ

И серьезнее есть ли уста?**

Мавзолей возводил он Абаю

Шакариму он свод возводил

Где величия больше, не знаю.

И великая мать Домалак**,

Успокоится дух в небесах.

И Саин — он серьезный уста,

Он построил шатер в небеса.

Он построит шатер Халиме,

Я мечтаю об этом сейчас.

Он построит — Саин Тохтамыс,

И да здравствует в мире любовь!

И желанья нету сильней,

Чтобы выстроить памятник ей.

С миру по нитке друзья соберут,

Непременно его возведут.

Прекрасный, высокий — достойный души,

Я буду готов умереть.

Я, это увидев, к тебе поспешу,

Чтоб с тобою мне встретиться вновь.

Мы будем парить над землею,

И будем парить мы вдвоем.

И я не расстанусь с тобою,

Да здравствует в мире любовь!

СЛОВО ОДИННАДЦАТОЕ

Я заветный мешочек открыл,

Милый спонсор — подруга моя

Ты копила мне деньги в мешок,

Там колечко — подарок нашел.

На ободке приписанный год,

И написано там: "Халима"

Ты ведь десять колец раздала,

И одно ты оставила мне.

И надел я на палец кольцо,

И на палец оно подошло.

Положила в мешок ты кольцо,

И нашел я колечко под стать...

Ты подарок припрятала там

После смерти сумел я достать.

И стекали слезинки к губам,

Я поклялся кольцо не снимать.

Мне припомнилась песня "Хорлан"

И акын, его имя — Естай**.

Он любимой ее посвятил,

И с кольцом похоронен был.

Не снимал он подарок — кольцо,

И кольцо пожелал не снимать.

И до смерти любил он Хорлан**,

И с кольцом пожелал схоронить.

Рассказал я об этом семье,

Передал пожеланья свои:

"Схороните потом вы меня,

Обязательно с этим кольцом".

До сих пор я колечко ношу

И сверкает кольцо, как лучи.

И колечко повсюду со мной,

Как и ты — ты повсюду со мной!

СЛОВО ДВЕНАДЦАТОЕ

И Олжас появился у нас,

Он звонил мне, узнав о потере.

Я рассказывал тихо о ней,

Расказать мне хотелось про горе.

Амантай прочитал нам суры,

Прочитал нам суры из Корана.

И напевно звучали они,

По умершей протяжно скорбили

В этот дом приходили друзья,

И великие к нам приходили.

Приходил к нам великий Мухтар**

И Габит** приходил к нам ага.

"Степной поэт Естай, автор песни "Хорлан".

"Хорлан любимая Естая.

Естай посвятил прекрасной

Хорлан песню и назвал ее именем

Хорлан любимая поэта,

акына умерла очень рано, молодой,

и он всю свою жизнь скорбил по ней.

"Мухтар Ауэзов. "Габит Мусрепов.

Приходили и молод, и стар,

И об этом сейчас вспоминаю.

Чтоб поесть из руки Халимы,

Чтоб испробовать явства твои.

И об этом Олжас вспоминал,

Что счастливыми были те дни.

И взглянув на меня, пожелал

Чтоб надолго вы были здоровы.

"Что же делать, мой брат Азеке?

Никого не удержишь с собою.

Я ее вспоминаю с любовью,

Не забуду ее я вовек".

Все таланты моей Халимы,

Вспоминаю я заново дома.

Помню сладкие руки твои**

И Габита похвальное слово**.

СЛОВО ТРИНАДЦАТОЕ

Доброту мне ее не забыть,

И скупою она не была.

И на свадьбы дарила кольцо,

К похоронам носила конверт.

И пакеты дарила с едой**,

Пригласив на свое угощенье.

И ломился ее дастархан,

И на плечи дарили чапан**.

И однажды подъезд собрала,

К новоселью в новый свой дом.

Нет свободного места к столу,

И при этом я был ни причем.

И покойный Жубан** вспоминал,

Мудрость слов у моей Халимы.

Постоянно он их повторял,

Повторял мне он мудрость жены.

СЛОВО ЧЕТЫРНАДЦАТОЕ

Прибавляла к уму ты мне разум,

Продолжала ты мысли мне вслед.

Развевала мне тучи словами,

И сужала ошибок просвет.

Становилась подушкой смягчая,

Становилась периной ты мне.

И во всем ты мне помогала,

Ты бесценный мой спутник и друг.

Ты всегда с материнскою лаской,

Ты была мне духовным гуру.**

Ты была мне по жизни указкой,

Без тебя удивляюсь — живу.

Но живу я тебя вспоминая,

Не забуду указа: "не смей!"

Ты бесценна любовь и подруга,

Перед тобой в неоплатном долгу!

И тебя я опять вспоминаю,

Ты сказала мне эти слова:

И когда я уйду — я не знаю,

В одиночестве, друг мой, поплачь.

Не показывай слабость открыто,

Я иначе тебе не прощу.

Никогда ты при детях открыто,

Никогда ты при детях не плачь.

Приходили мне вести на фронте,

И когда умирал мой отец.

Приходили мне вести в походе,

И когда мне казалось конец.

Я не плакал, родная, не плакал,

И тогда, когда мать умерла.

Это время тяжелое крови,

Это время потерь, а не слез.

А теперь я рыдаю и плачу,

Я гляжу на портрет Халимы

И твой образ во сне мне маячет

И счастливые вижу я сны.

И на старости коли теряешь,

То за этим — одна пустота.

Одиночество ты ощущаешь,

И в душе каждый день маета.

Ну, и дети, конечно, с тобою,

Но у них ведь другие пути.

И коль дети не будут со мною,

Я не встану у них на пути!

СЛОВО ПЯТНАДЦАТОЕ

Благодарность скажу Асылхану,

Молодым его знали муллой.

А сейчас он профессор корана,

Дух умершей внимает со мной.

Если чист, аккуратен молда**,

И чисты его сердце, душа.

И не главное в нем борода,

Это лик чистоты и хаджи.

Так хотела моя Халима:

Асылхану коран доверять.

И душою чиста ведь сама,

Чистоте, лишь хотела внимать.

СЛОВО ШЕСТНАДЦАТОЕ

Я во всем благодарен потомству,

Я во всем благодарен семье:

И Жанар, и Жаннат, и Арнур, и Жаннур

И Сакен, Сабине и Алме, Алие.

И зятьям и невесткам, всем дальним и близким,

Благодарен друзьям, всем я кланяюсь низко.

СЛОВО СЕМНАДЦАТОЕ

Я прощенье прошу за страданья

Что о них не сумел умолчать.

Моя песня — есть песня прощанья,

Мне приходится петь и страдать.

Моя память уносит в былое,

И на деле все рядом со мной.

Это время — мое непростое,

Ты заполнила сердце собой!

Чтобы мне не уйти от удушья.

Разделяю я чувства свои.

Если даже печальна мне песня,

Вы снимаете тяжесть с души.

И тебя не увижу, родная,

И умру я однажды в пути.

Дальше смерти — дела не земные,

Ты меня к себе позови!

СЛОВО ВОСЕМНАДЦАТОЕ

Ты болела в году сорок пятом,

Восемнадцатый месяц подряд.

Написала письмо: не понятно,

Суждено там в Москве умирать**.

Ты писала: зачем тебе нужно,

Жить с больною на свете женой.

Ты женись на хорошей, здоровой,

Попрощаться сумей ты со мной

Ты меня непременно любила,

Ты меня непременно ждала

Ты на фото слова записала,

И такие там были слова:

"Храни мое изображенье

Ты, коль подругу видишь в нем,

А коль появится сомненье,

Сожги безжалостно огнем!"

Фотография эта со мною,

Я сумею ее уместить.

И на камне будет с тобою

На меня с любовью смотреть!

СЛОВО ДЕВЯТНАДЦАТОЕ

Я сказал у тебя над могилой,

Перед тем как земле предать.

Что расстался с душой половиной,

Половина осталась в груди.

И теперь половина с тобою,

А другая сейчас у меня.

И теперь не найти мне покоя,

О тебе напишу, Халима!

Никогда не касался других я,

Ни во время, ни после войны.

И с единственной был я любимой,

Только знал я любовь Халимы.

В целомудрии мы поженились,

И хранили, как четь, чистоту

Были вместе, чтоб не случилось,

Мы хранили любовь, как мечту!

И когда мы шагали по жизни,

Нежно за руки взявшись вдвоем.

Мы шагали по жизни влюбленно,

Как герои Корпеш и Баян.

И друзья порой восхищенно**,

Называли с улыбкою нас:

Вот Жибек и наш Толеген.

И улыбчив был дружеский глаз.

Нас конечно такими не знают,

Ты ушла там, где вечность и мгла.

Посвящаю тебе — пусть узнают,

Ты — любимая песня моя!

И теперь души половина,

Половина в могиле с тобой.

И теперь не найти мне покоя,

О тебе я пишу Халима!

Ты мечтала когда-нибудьт тоже,

Белый купол поднимется ввысь**.

И теперь у тебя над могилой —

Юрта белая, ты отзовись!

Чтоб сбылась мечта полнокровно,

Вместе мы повстречаемся вновь.

Будет купол над нашей могилой,

Юрта белая — наша любовь!

И воздвигнут сей памятник,

люди, Не в подарокханской жене.

И воздвигнут сей памятник, люди,

Наискромной моей Халиме!

СЛОВО ДВАДЦАТОЕ

Прочитаю я вместо молитвы,

Не суры из Корана вослед.

Я не знаю, подруга, молитвы,

Не Коран, а стихи — мой ответ.

Ты ведь песни любила Абая,

Напевала ты мне "Каламкас".

И той песни запомнил слова я,

И как будто та песня про нас.

Я приду к тебе на могилу,

И спою тебе песню твою

Я не знаю, подруга, молитвы,

Я спою тебе песню свою!

Переложено на стихи:

2.04.-10.04.2006 г.

Из книги Нурлана Абжапара Джилкишиева

"Посланник тенгри", издательство

"Жибек жолы", 2007.

Сейітмұрат ЕМБЕРГЕНОВ

МАХАББАТ МҰНАРАСЫ

(Ә. Нұршайықовтың "Мәңгілік махаббат жыры"

поэмасын оқығаннан туындаған баллада)

Көргенде махаббаттың мұнарасын,

Тірліктің тереңінен сыр аласың.

Тұрғандай көк тәңірмен табыстырып,

Жердегі ғашықтардың Ұлы Анасы.

Ақ мәрмәр мәңгіліктің пердесіндей,

Адамның жасырулы зердесіндей.

Жүректің жұмбақтары ақ жауын боп

Жатқандай жырға айналып жерге сіңбей.

Тәңірдің теңдесі жоқ ғаламаты —

Тірлікте ерекшеленер адам аты.

Ал оны даралатқан бар ғаламды,

Билеген саналы ой мен махаббаты.

Махаббат — Ұлы сезім алыбындай,

Қуаты — сөнбес оттың жалынындай.

Тартатын жанды өзіне қыр-сыры мол,

Адамның алпыс екі тамырындай.

Әрине сана биік теңдесі жоқ,

Тірлікке билік етіп бермесі жоқ.

Маздатар махаббаттың өрт сезімін,

Ынтыққан "үнсіз тілдің" көмбесі боп.

Ғашықтық жүректердің ынтызары,

Санаға билік бермей ынтығады.

Сабыр мен төзімдіктен соқпағы бар,

Арада уақыт атты шың тұрады.

Әрқашан араша боп адамдығың,

Сәтсіздік сала алмайды саған қырын.

Мың түрлі "машақаттар" кездессе де,

Алаулап тұрсын берік адалдығың.

Аялар махаббатын адал жандар,

Ерекше сезім-нұрдан жаралғандар.

Өмірін өрнектеген өрлігімен,

Ерлігімен елге үлгі саналғандар.

Жүрекпен жар сезімін ақтағандар

Кіршіксіз берген сертін сақтағандар.

Тұрса да дараланып тұлғасымен

Озбаған тірлігімен басқалардан.

Беріліп бірі ерекше жан-жарына,

Таратса тағлым-үлгі жан-жағына.

Ал, бірі ақтап қадір қасиетін,

Түспеген күнсыз дүние қармағына.

Халима соның бірі Қазақ қызы,

Ұлт салтын ғажап тұтқан ғажап қызы.

Кіршіксіз махаббаттың отын жағып,

Қызықпен жылдар өтті... тан атқызды.

Арнаған асылына бар қызығын,

Әзекең бағалады жар қызығын.

Ғұмыры өнегелі қос ғашықтың,

Жарасқан тағар дәмі дәм-тұзының.

Танысу балғын шақта бастау болып,

Жұмбақ сыр іште кеткен жастау болып.

Бір бейне сақталды онда еріктен тыс,

Бұл жайлы ешкімге сыр ашпау болып.

Қос балғын жүргенімен алыс-жырақ,

Кеткен жоқ сыр сақтаудан шалыс бірақ.

Ғашықтық сезімдерін жария етуді,

Әдет деп арзан қолдық намыс қылат.

Сыналды соғыстың зор қыспағымен,

Сыналды Сібірдің де қыстарымен.

Сыналды Москваның цензор болып,

Аңдыған әрбір сөзді тұстарымен.

Сыналды уақыт атты өлшемменен,

Мәрт болсаң бұдан өтіп көр сен деген.

Жетерсің мақсатыңа "митың қағып"

Тірліктің илеуіне көнсең деген.

Қос ғашық тоғыз жылдай сыннан өтті,

Жүректі жұлқындырған сырдан өтті.

Соқпағы қиындықтар қатпарымен,

Қоршалған шыдам атты шыңнан өтті.

Бас қосты олар салтанатпен дүрілдетпей,

Барға тән рәсімдердің бірін де өтпей.

Ол кезде сын да жоқты, мін де жоқты,

Жатқанда бірі жетіп, бірі жетпей.

Қос ғашық уақыт сынын елемеді,

Болашақ — мақсатымыз деген еді.

Нұр жауар талаптыға дегендей-ақ

Жол ашып күн сәулесін себеледі.

Осылай уақыт жылжып жылдар өтті,

Махаббат қызығымен жылдам өтті.

Әр күні, әр сағаты ынтызарлы,

Қос жүрек әуендерін жырлап өтті.

Үй болды, үйлі болды, орда болды,

Кейде бар, кейде жоқтан зор да болды.

Алайда кетпес байлық, өшпес бақыт

Ұрпақтар қанат жайған ол да болды.

Бақыт құс қолға қондырған,

Болмайтындарды болдырған.

Тербетіп жүрек тұрғандай,

Махаббат, қызық мол жылдар.

Халима махаббаттың ақ бұлағы,

Аналық қасиеттің бақ тұрағы.

Әйелдік сұлулық пен нәзіктіктің

Жанға жәй ақбұрқатың атқылады.

Пейіштің жеті дариясын кешіп өтіп,

Дарытқан пәк тәніне несіп етіп,

Періште дерсің бейне тірліктегі,

Күн кешкен адалдықпен кәсіп етіп.

Махаббат — дінім — деді, аялады,

Сол жолға салды барын аямады.

Кір шалмас үшін көңіл көкжиегін,

Қалмады қарым-қатынас бай амалы.

Оқыды, оқытты да еңбек етті,

Сан қилы қол өнерін ермек етті.

Сәбилерді, сәбидей махаббатты,

Аналық ақ пейілмен тербеп өтті.

Құрдастар Қозы деді, Баян деді,

Тұстастар Төлеген мен Жібек деді.

Қалайда жарты ғасыр алаулады,

От сезім сертке берік жүректегі.

Тұнық су жарты ғасыр шайқалмады,

Ынтығын бір-бірінің қайтармады.

Білетіндер бұларды сүйсінуден,

Басқаша бұрма сөздер айта алмады.

Сексенге жетіп Халима өтті өмірден,

Қош айтысып ризалық шын көңілімен.

Махаббат жолы ол жүріп өткен қызықтап,

Жыр болып қалды өнегемен өрілген.

Халима өтті өмірден дегенде,

Аяулы үндер естіліп жатты ел-елде.

Қарапайым қазақы әйел есімі,

Кеткен екен аңыз болып тереңге.

Ертеректе Аягөзге барғанды...

Қозы-Баян күмбезіне тан қалды.

Осылардай мәні бірге жатсақ деп,

Құлақ қағыс еткен еді арманды.

Ел құрметтеп орындады арманын,

(Хикая ұзақ айту қалай салғанын).

Махаббаттың мұнарасы атанып,

Айта жүрер кейінгі ұрпақ қалғанын.

Махаббат деп өліп-өшіп ұрандап,

Мақсат емес өмір сүру құр алдап.

Мөлдірлігін жүрек қана сезетін,

Ақтығына куә болар бір Аллаһ.

Махаббат үшін жаным құрбан дегенде,

Кез келген айтса оған халық сенер ме?..

Күресе біліп қиындықтың қыбын тап,

Мақсатыңды бағалай білсең егерде.

Ең бастысы күресе біл өзіңмен,

Өзіндегі ала құйын сезіммен.

Бағалай біл өзіңнің де өзгенің

Мінездерін таныс бала кезіңнен.

Әзілхан мен Халималар осылай,

Болған екен жүргенде-ақ қосылмай.

Бұларды еш алаңдата алмаған,

Ойды арбап көз тартарлық тосын жай.

Өмірдің де өкіндірер жетпесі,

Қиындықтың ауыр естен кетпесі

Әлдекімнің ала сайтан сияқты,

Асын ішіп төсек тілген өкпесі

Бәрін, бәрін Халима өтті елемей,

Бұлар оған оңай болды демегей.

Өмір-Мұхит десек егер,

Қос ғашық Құрған отау болды алып Кемедей.

Алпыс жылдан асып-түсіп махаббат,

Әлсіремей тұрса не деп аталат?.

О дүние мен бұл дүниеде ерекше,

Осы болар аталатын "Бақ-абат".

Зар заманда, тар заманда жаралған

Аңыздағы ғашықтардан нәр алған.

Махаббаттың баянымен болары,

Дәлелденді мына өмірде, қараңдар!

Мәрмәр тастан мұнарасы қаланды,

Жарты әлемге есімдері таралды.

Махаббаттың мәңгілік жыр болары,

Жаңаша енді мойындатты ғаламды.

Қызылорда облысы, 2006 жыл.

Әзілхан мен Халима

немесе мәңгілік махаббат жыры

Сөзі: А.Сапышев.

Әні: Т.Рахимов

Әзілхан:

Аралап алыс ғасырларымды,

Жайнатып білім жасыл бағымды.

Жүргенде тапқан, жүрегім менің,

Халима сені асыл жарымды.

Көзіңнен нұрлы көрдім де шуақ,

Сағынып сүйдім сезімім тулап.

Ертіс боп толқып, тебірендім терең,

Махаббат маған берді де қуат.

Халима:

Жетелеп арман мұраттарымды,

Аңсаған шақта жырақ таңымда.

Әзекем сені жүректен сүйдім.

Жанымнан нұрлы сыр ақтарылды

Құлақтан кетпей дауысың мұңды,

Ұрлады Семей таңы сырымды.

Күн сайын сені сатынып тостым,

Жүрегім өзге танысын кімді.

Қайырмасы: (дуэт, қыз-жігіт)

Мен үшін жалғыз,

Мен үшін жалғыз,

Сен туған асыл ен,

Махаббат мәңгі,

Махаббат мәңгі,

Мен саған өмірдей,

Ғашық ем.

Әзілхан:

Бір әнді шырқап тоғысқан үнді,

Соқты да бұзды соғыс дауылы.

Өртенді жастық, от болдық лаулап,

Ерлік деп жаздық жорықта жырды.

Халима:

Көп көрдік біздер өмір қатпарын,

Қасірет, мұңды қайғы шақтарын.

Соғыстан аман жеткізді саған,

Өзіңнің жазған тірі хаттарын.

Қайырмасы: (қыз-жігіт)

31 наурыз, 2006 жыл, Семей.



ХАЛИМАҒА ХАТ

Өлеңі: Әзілхан Нұршайықов

Әуені: Ақтоты Райымқұлованікі

Дүниенің бар қызығы

Махаббатсыз толмайды екен.

Жаның сүйген жардан артық,

Ешбір байлық болмайды екен, Халима!

Шын махаббат жүректегі

Ешқашанда солмайды екен.

Қанша қызық көрсең дағы

Жардың орны толмайды екен, Халима!

Махаббат — нұр, алтын сәуле,

Жарқыраған жақұт екен.

Махаббатпен өмір сүру

Өлшеуі жоқ бақыт екен, Халима!

Халимажан, жүрегімді

Бала күннен еттің мекен.

Сеніменен өткен жылдар

Қол жетпейтін жұмақ екен, Халима!

Жалғыз қалып, жер ортада,

Не тындырам, енді не етем?

Жер жастанып жығылғанша,

Бір Өзіңді жырлап өтем, Халима!

16.02.2006 ж.



ҚАЙРАН, ХАЛИМА АПА!

Алматы вокзалына аяқ баса салысымен, "Қалай барсам екен, кіммін деймін?" деген ой екі күн туған-туыстар арасында жүрсем де, тұрсам да ойымнан шықпай қойды. Үшінші күні нар тәуекел деп телефон соқтым. Арғы жақтан "Әлөу" деген өзімізге жақсы таныс жұмсақ дауыс естілгенде жүрегім дір ете қалып, тамағыма бір өксік келгендей болды. Басыма өзі де нәзік, даусы да нәзік, жүрек, тұла бойы, мінезі жұмсақ жаратылған адам "күндей күркіреген" Бауыржан ағамызбен қалай сөйлесіп, сөйлесіп қана қоймай, "Ақиқат пен аңыз" атты күнды тарихи дүниені өмірге әкелген Әзілхан ағамызды батыр емес деп кім айтар деген ой келді.

Өзімнің қайдан келгенімді, денсаулығы, уақыты болса жолыққым келетінін айттым. Әз-аға: "келе ғой" дегенде, "сау болыңыз, рахметті" айта сала далаға атып шығып, аула ішін ары-бері кезіп кеттім. Қасымдағы адамдар аң-таң, өре тұрған бәрі "саған не болды?" дейді ғой, баяғы. Менің әрі қобалжып, әрі қуанғаннан сөз айтуға мұршам жоқ. Қайта-қайта сағатқа қараймын. Кездесуге әлі бес сағаттай уақыт бар.

Ойыма 2001 жылы шілде айында (соңғы күндері) естіген қаралы хабар оралды. Ол Халима апамыздың Халық жазушысы Ә.Нұршайықовтың жан-жары, қаламдас серігі, өмір бойы жазушының құнды дүниелерді әкелуіне зор үлес қосқан, Ұлы Отан соғысының ардагерінің дүниеден өткендігі туралы еді. Көз алдыма суреті анда-санда жазушы жарының жанынан көрінетін аққұба, мейрімді жүзінен нұр төгіліп тұратын ақ шашты, жұқа өнді (ешқандай бояу, косметикасыз) талдырмаш денелі әйел елестеді. Жетпісінші жылдары "Махаббат, қызық мол жылдар" романын жастанып жатып неше қайтара оқып, сол кезден бастап сүйікті жазушымызға айналған Әзілхан ағамызды енді не күйге түсті екен, сыңарынан айрылған аққудай болды-ау, сексенді алқымдаған, өзінің денсаулығы жоқ Әз-ағамызға құдай қуат бере көр деп, шын ниетімізбен тіледік. Қолдан келер еш қайран жоқ болса да, мың шақырым қашықтықта жатып барлық жерлес оқырмандар атынан қазанама жазсам ба деп те ойладым, әлде жеделхат жіберсем бе деп ойланып-толғанып жүргенде, уақыт шіркін сынаптай сырғып өте берді. Тіршіліктің күйбеңімен (сол жазда шешеміз дүние салды), бір жағынан қарапайым, мен сияқты оқырманның сөзі менсіз де артығымен жетіп-артылатын шығар деген жасқаншақ, тартыншақтықтың кесірінен, көкейдегі жұбату сөзді өзіміздің сүйікті жазушымызға айта алмадым. Сөйтіп жүргенде, басқа жаққа қоныс аударып кеттік. Бірақ, мен қалайда Алматыға барып, қайткен күнде жазушымен кездесуім керек деп, өзімнің алдыма мақсат қойдым. Сол мақсатым бүгін орындалатын сияқты. Иә, сәт, деп айтқан уақытында жүрегім атша тулап, есіктің қоңырауын бастым. Ақырын ғана ашылған есіктің арғы жағынан жазушының жылы жүзі жарқ еткенде сасқанымнан: "аға, бұл мен ғой" деппін. Қалай амандасып, төргі үйге қалай өткенімді білмей қалдым. Неге дейсіз ғой. Біріншіден, ұлы жазушының есікті өзі ашуы. Екіншіден, қолымды жұп-жұмсақ алақанымен аялай амандасқаны. Үшіншіден, мені бір ескі таныс-туысындай қарсы алып, төрге шығарғаны. Төртіншіден, мен ойлайтын атақты жазушының үйі кірсе шыққысыз керемет шығар деп, олай емес, кәдімгі көп пәтерлі қарапайым үйдің бірі, неге екенін қайдам, өзіңді баурап, жайбарақат бір күйге ендіретін сезімге тап болғандаймын. Жазушының бетіне қараған сайын жаныма бір жайдарылық, бойыма қайраттылық пен сабырлы жиғандай болдым. Артынан ойласам, ол Халима апамыз бен Әз-ағамыздың қарапайымдылығы мен дарқан көңілдерінен, тұла бойларынан өзімізге дарып, сосын оқырманын шақырғандай болатын қасиеттері екен ғой.

Өзімді таныстыра келе қолына 1992 жылы автограф жазып берген кітабын ұсындым. Өзі 70 жасқа толғанда ел жаққа барған сапарында сол кездегі "Қалбағау" совхозының директоры Мусин Дүйсенғазы бауырымыздың ұйымдастыруымен болған кездесуде жазушының әңгімесіне тәнті болғанбыз. Қасында Халима апамыз бар, сол кездесу әлі күнге есімде ғой, содан біраз әңгіме айтып еске түсірдік, өзімнің алған әсерімді айттым. Әзілхан аға риза болып қалды. О, ғажап, бағанадай емес, жазушының үйі өзімнің күнде келіп жүрген үйіме айналғандай. "Жақсыда жаттық жоқ" деген осы екен-ау деп жан-жатыма қарадым. Қабырға толған портрет-фотосуреттер, альбом, кітап деген мұқым сөрелерге симай тұр. Ортаға қойылған үлкен столдың асты-үсті толған қолжазба, папкілер, әртүрлі сувенирлерден басқасының бәріне жазушының кең залы тарлық етіп тұрғандай. Жазушының үйіндегі ең құнды байлықтар да осы заттар. Ұлы ғұлама М.Әуезовтен бастап небір жақсы мен жайсаңдардың, Елбасы Нұрағаның жанында тұрған Әз-ағамыз не деген бақытты деген ойда отырған менің көзіме бірнеше жерде әр кезеңнен түсіріліп, үлкейтілген Халима апамыздың суретін көріп көңілім босап қоя берді. Аға, дедім көз жасымды жұма отырып, ең басты шаруам сізге көңіл айту, "ештен кеш жақсы" дегендей, кешігіп барып көңіл айтқаныма кешірім өтінемін. Әйтеуір жұбату сөздерімді қазақи дәстүрмен жеткізіп айтқан болып жатырмын. Ағамыздың жүзін бір сәт мұң басқандай болды. Сол бір сәті өз әкеме ұқсап кеткендей, әрі Халима апамызды еске алып, мен де мұңая төмен қарадым. Жалпы бұл адамның кескін-келбетінде әкеме бір ұқсастық бар. (Оны "Дидарда" жарияланған "Әке туралы сөзде" айтқанмын. 03.04.1998 ж.) Ғалия келіннің қолынан ішкен шайдан кейін көңілім жадырап, жазушымен болған әр тақырыптағы қысқаша (бар жоғы бір жарым сағаттай) әңгіме менің өміріме сарқылмас қуат құйғандай болды. Көше шамдары жанып, қараңғы да түсе бастады. Қоштасып тұрып, Әз-ағамызға, бала-шағасына саулық тіледім. Жазушы ағамыз өзінің "Мәңгілік махаббат жыры" кітабын ұсынып тұрып: "Бұл қітабым Халима апаңа арналған. Биыл баспадан Нұртай Сабильянов бауырымыздың демеушілігі арқасында шықты. Әдейі келіп сәлем бергеніңе рахмет" деді. Мен қуанғанымнан кітапты кеудеме басып, жазушының бетінен сүйіп, рахмет, аға, рахмет! дей бердім.

Алматыдан шықпай жатып бастап оқыған кітапты үйге келген соң бас алмастан оқи отырып, Халима апамызды автормен бірге жоқтаумен болдым. Бұл кітапты жыламай оқу мүмкін емес. Не деген ғажап туынды дүниеге келген десеңізші! Үш бөлім, бірнеше тараулардан тұратын мұндай жан тебірентер кітапты мен бұрын оқыған жоқ шығармын. Ашаршылық жылында бар туғандарынан айрылып жетім қалған қаршадай Халима қызды кейін қазақта осындай әйел затының бар екенін білсін деп Алла Тағала тірі қалдырған шығар. Егер Халима анамыздың Ә.Нұршайықовтай жазушы жары болмаса, шүйкедей ғана ананың бойындағы осынша қасиетті білер ме едік, білмес пе едік?! Әркімнің өз ата-анасы, өз баласы өзіне ғой, бірақ, дәл Халима ападан, Әзілхан ағамыздан туған балалар не деген бақытты!

"Халима" атты бірінші бөлімдегі жиырма сөзі, екінші "Халимаға хат" бөліміндегі ақ өлең үлгісімен жазылған сағыныш саздары, "Халиманы еске алу" бөліміндегі әртүрлі хаттар, естеліктер, лебіздер, автографтар, көңіл айтулар бәрі де жеке кітапшаға лайық дүниелер. Әр бөлімін оқыған сайын бар дүниені ұмытып, ішкі сезімің Халима апамен бірге ілесіп кете береді. Осы адамның дүниеге келіп, өткенге дейін қасында болған, дәмдес, аралас, дос, туыстардың қатарында бір сәтке бірге болмағанына өкіне армандайсың. Қайран, Халима апа! Мен сіздің бір адамның басында жиналған қасиеттеріңізбен таныса отырып, егер басқа бір адам айтса сенбес едім деп ойлаймын. (Сіздің зат құмар, жылтыраққа әуес емес екеніңіз өзіңіз жиған дүниеден көрініп тұр). Әзілхан ағамыздың "Махаббат, қызық мол жылдарынан" жас кезімде қыздарға арналған сөздерін, махаббат туралы автордың ойларын көшіріп алған едім. Балаларыма арнап "Мәңгілік махаббат жырынан" да жазайын десем кітапты түгелге жуық көшіру керек сияқты. Сондықтан балаларыма қалдырар менің бойтұмар өсиетім осы кітап болар. Өйткені бұл кітап тұнып тұрған тәрбие мектебі. Онда жастарға айтар тәртіптілік, инабат-сезімділік, достық, қайырымдылық (қазіргі кезеңде жетпей жағатын) бір төбе болса, әйелдер мен ер азаматтарға айтылып, дәлелденіп отырған тұтас дүние жатыр. Қайран, Халима апа! Шүйкедей болып, он томдық кітапқа арқау болар қасиетті қалай ғана көтеріп жүрдіңіз екен. Сіздің бойыңыздағы қасиеттердің үштен бірі дарыған әйел заты өзіне шын анамын дер. Әзілхан аға бірінші сөзін "Халима екеуміз 54 жыл бірге өмір сүрдік" деп бастайды. Мен айтар едім 63 жыл бірге өмір сүрдіңіздер деп. Өйткені 9 жыл бір-бірілеріңізге ғашық болып қосылдыңыздар, 9 жыл бірге болмасаңыздар да жүректеріңіз, жан-тәндеріңіз "Халима, Әзілхан" деп соғумен болды.

Ешбір қиыншылықтарға (соғыс, ауру-сырқау)қарамастан, бір-бірлеріңізден көз жазған жоқсыздар.Осы махаббаттарыңыздың өзі бір жыр дастан емес пе?! Қыз Жібек пен Төлеген, Қозы мен Баян, Қалқаман-Мамыр т.б. дастандарды баяғыда бала кезімізге үйге жиналып үлкендер оқытатын. XXI тасырдың оқылатын жыр дастаны осы кітап болатын шығар. Әзілхан ағамыздың бас болып тұрғызған, өзі айтқандай, "Титімдей Тәж Махалы" Халима апамыздың ұлутастан құралған Ақ Күмбезі жастардың, жалпы махаббат құдіретіне бас иген адамдардың баратын, тәуап ететін жері болар. Халима апамыз да Семей өңірінің ұлы Абай жерінен. Туған жері Жүрекадырда Халима апамызды еске түсірер ескерткіш тұрса артық емес. Біз, білмеген-көрмеген әулие-әмбиелерге сиынып жатамыз. Ал қазақтың қарапайым қызы, Әзілхан ағамызша айтқанда, Ұлы Отан соғысының жауынгері, мұғалім, сүйікті жар, асыл Апа, аяулы Әже, бізше айтсақ, адал махаббат иесі, махаббат жырынын кейіпкеріне тәуап етсек несі айып. Бұл да тәрбие, болашаққа қалдырар тағлым. Дәл бүгінгі күні мұндай прозалық поэманы жазған Әзілхан ағамыз бен бұл кітаптың жарық дүниеге шығуына себепкер болған, осымен үшінші кітабына демеушілік жасаған Нұртай Сабильянов бауырымызға мың да бір рахмет! Егер осындай меценат бауырымыз болмаса, біз оқымақ тұрғай, көре алмай қалар едік. Қалың оқырман атынан айтар алғысымыз шексіз. Өз атың айтып тұрғандай, бетіңнен нұрың кетпесін, дұшпанның сөзі өтпесін, жолың нұрланып, көңілің жарқын, өмірін ұзақ болсын, бауырым! "Әкенің ғана ұлы болма, халқыңның ұлы бол" деген осы.

Құрметті Әзілхан аға! Сіз Халима апамызға қойған құлпытасқа:

Қасиеттеп, құрметтеп,

Сенің махаббатыңды.

Ұрпаққа үлгі болсын деп,

Алашқа жайдым атыңды –

депсіз. Сіз расында апамыздың атын алашқа жайдыңыз. Орыс, ағылшын тіліне аударылар болса, еуропалықтарға да жайылары даусыз. Әз-аға, сізге Халима апамыз бірнеше өсиет айтқан екен. Оны орындадыңыз, орындалып та жатыр. Қалың оқырман болып сізге өсиет айтқымыз келеді. Сіз өлмеңіз! Сіздің әлі де айтарыңыз баршылық. Халима aпa екеуіңіздің ұлттық тәлім-тәрбие берер өмірлеріңіз драматургия саласында, көркем немесе қысқа метражды, көп сериялы фильмдерге түсіріп қоюға сұранып тұрған дүние. Оны жазатын, түсіретін адамдар да баршылық. Сіз соның басы-қасында болуыңыз керек. Тағы бір ой: "Махаббат, қызық мол жылдар", "Мәңгілік махаббат жыры" шығармаларынан әдебиет оқулықтарына (оқушылар, студенттерге) үзінділер келтіру керек. Бұл жастарға, әсіресе, семья құрып ата-аналық парызды бастан кешіретін жас отау иелеріне тәрбиесі зор туындылар. Бұл, әрине, келер күннің әңгімесі.

Қайран, Халима aпa!

Кешігіп айтылған қазанама — жоқтауымды қабыл алғайсыз. Алматыға жол түсер болса, бірінші баратын жерім сіздің ақ күмбезіңіз болмақ. Ағамыздың 14-сөзіндегі "Су сұрасам сүт, қарта сұрасам қазы, жая сұрасам жал беретін еді Халима. Жанынан жылу, жүрегінен жыр беруші еді маған" деген сөзі бізге, барша әйел затына өсиет-ұлағат. Өзіңіз айтқандай, сіздің басыңызға барғанда құран білмесек, Абай бабамыздың өлеңін оқып, сіздің қасиеттеріңізді айта береміз, жырлай береміз, жырлай береміз...

Өйткені Халима апамыздың жырлайтын қасиеттері өте көп Ақ қағазға жазып жеткізу, бітіру мүмкін емес, бітпейді де. Неге екенін қайдам, күнделікті бір сәт Халима апамыздың ақ күмбезі көзіме елестеп, Әзілхан ағамыздың жыр жолдарын қайталап жүремін.

Сен менің Джакондамсың,

Мәңгілік көкейден кетпес, Халима!

Көктегі жарық жұлдызымсың,

Ұсынсам қолым жетпес, Халима!

Сен менің Джакондамсың,

құшаққа симайтұғын , Халима!

Қанша жыл өтсе де,

" Өлдіге" қимайтұғын, Халима!

Түсіпова Бағдангүл ТАХМАНҚҰЛҚЫЗЫ

ШҚО

Ұлан ауданы

Молодежный кенті

тел. 8-328-271-44

2005 жыл.

СӘЛЕМ ХАТ!

Құрметті Әзілхан аға, қалыңыз, денсаулығыңыз жақсы ма?

Мыңдаған оқырмандарыңыз атынан сізге саулық тілей отырып, тамаша кітаптарыңыз үшін көптеген көп рахмет айтамыз. Біз үшін әрине "Мәңгілік махаббат жырының" орны ерекше. Сіз тағы да өзіңіздің ержүрек ұстамдылығыңызды дәлелдедіңіз. Отан соғысында зеңбірек расчетінің жанында қазақтың қара ұлы тайсалмай жаудың танкісіне қарсы тұрып ерлік көрсетсе, Халима ападан айрылған езіліп үгілмей (өзі өсиет еткендей) қасқайып қайғыны да көтере жүріп, махаббат жырын оқырмандар қолына ұстаттыңыз. Бұған, әрине, бірінші апамыздың аруағы, рухы болса, екінші біздер сол ерлігіңіз үшін зор құрметпен бас иеміз. Жуықта үйге құда-жекжат, туыстарым, әріптестерімді шақырып, кітаптың кей жерін дауыстап оқып, өзімнің алған әсерімді әңгімелеп, семьялық оқырмандар конференциясын өткіздім (қалжың). Амангелді бауырыңыздың әсері ерекше. Алматыға барғанда Халима апамыздың басына неге бармадық деп қатты өкінеді. Ендігі мақсатымыз апамыздың ақ күмбезіне барып тәуап ету. Кітапты оқуға құштарлық білдіргендер кезекке тұрып жатыр. Біздің қазіргі әңгімеміз тек махаббат жыры. Әзілхан аға, сіз біздің өмірімізге қандай өзгеріс, жақсылық әкелгеніңізді білсеңіз ғой. Осы еңбегіңіз үшін сізге көптеген-көп рахметімізді айтамыз. Әзілхан аға, бір рет қағазға бәрін айтып жеткізу мүмкін емес. Өз ішкі толғаныс-әсерімді шағын мақаламда жазған болдым (Әлде шығар, әлде шықпас). Біздер үшін бұл кітап расында мәңгілік жырланатын болады. Бал-шағамызға, ел жақтағы оқырман-жұрағаттардан дұғай сәлем жолдап, алдағы келе жатқан Республика күнімен шын жүректен құттықтаймыз. Деніңізге саулық, творчестволық жемісті еңбек, табыстар, ұзақ ғұмыр, бала, немере-шөберелеріңіздің қызығына қуанып жүре берулеріңізге шын жүректен тілектестігімізді білдіреміз.

Зор құрметпен бауырларыңыз:

Амангелді-Бағдангүл ТҮСІПОВТАР.

2005 жыл

ҒАШЫҚТЫҚ ДІНІ

"Мәңгілік махаббат жыры" - жазушының жан сыры. Әзілхан Нұршайықовтың кітабының лейтмотиві: "Ойлап қарасам, бүкіл тіршіліктің, бар ғұмырдың мән-мағынасы, сән-салтанаты, қызық-шыжығы адал жар ғана екен" (62-бет).

Бұл кітаптың әу баста екі түрлі керетар пікір тудыруы ғажап емес. Ол бәз біреулерге "Мен жазбаймын өлеңді ермек үшін, Жоқ-барды, ертегіні термек үшін" деп Абай сүйген өнердің өз қағидасынан оқшау, көркем әдебиеттен тыс бір сезімге, сентиментальды сағынышқа толы жеке бастың дүниесі болып көрініп, талғампаздық наразылыққа ұшырап қалуы бек мүмкін. Автордың өзінің өмірлік қосатына арнаған ескергіш назы, ризашылық пейілі тәрізді шартты нәрсеге тағы ұқсап тұруы нанымды. Асықпаңыз.

Асылында бұл өзгеше кітаптың ең асыл қазынасы жер астының құпия кені тәрізді бірден көзге шалынбайды. Оқушысынан мұқият қарауды талап етеді. Сондықтан "Қазақта Халима сияқты жақсы әйелдер көп шығар. Ал әйелін Әзекендей бағалаған ешкім жоқ!" (473-бет, Мұқанәли Омарбаевтың сөзі) сынды көзқарас бұл кітаптың үсті жағы ғана. Автордың толық субъективті қалпынан танбауы заңдылық. Ол басқаша бола алмайды. Әйтсе де былайғы бөтен жұрт бұл кітаптың жүздеген парақтарының арасынан, мемуарлық, диалогтық, монологтық, хат, хабарларының астынан гауһар тастай жарқыраған бір бейнені тауып алады. Ол Халиманың деректі образы, ет пен сүйектен жаралған адами болмысы. Расында мұндағы Халима Қалиәкпарқызы Өзбақанова тарихи жеке адам қалпынан биіктеп өсіп кеткен. Оның жан сұлулығы қарапайым әйелдің шынайы көрік-келбеті. Ол образдың кереметтігі сонда, қазақтың ұлттық әдет-ғұрпынан, дүниетанымынан титтей алшақ кетпегені. Халима — қазақтың этностық, этнографиялық, боямасыз, қоспасыз, әсіресіз бет-бейнесі. Қазіргі әдеп, иба, сана дегенді ескінің қалдығы көретін пиғыл бел алған тұста мұндай адамдардың сиректегі, артықшылығы білінбей әсте қалмайды.

Осы Халима нағыз қазақ. Ол оз бойында шынайы қазақ әйелінің барша мінез-құлқын, ниет-пиғылын кіршіксіз сақтаған. Ұлттық тектілік, адалдық, сабырлылық, ерге адалдық (адал сүт емген дейді қазақ мұны), әдемілік ("Халима әпкеміз мүлдем боянбаған", 248-бет), момындық, ол кәдімгі рухани жан шуағынан тарайтын мейірімнен туады, балажандылық, қонақжайлылық, жұмсақтық, ісмерлік тәрізді толып жатқан далалық кендіктен, молшылық құттан, құдайшылық обал-сауаптан, тәңіршілдіктен дарыған асыл қасиеттерін айтып тауысу қиын. Тал бесіктен жер бесікке түскенше отандасының ең бір ізгі, таңдаулы қасиетін сүйіп сақтау Халиманың адамзаттың өзін-өзі аман сақтау түйсігінен туындайды. Себебі бір үйлі әулеттен аман қалған бір өзі ғана, сол ұрпағын жалғау, өсіру қамы оның рухани арманынан қанаттануы тірі құбылыс.

Халимаға лайық эпитеттерді кітаптың өн бойынан інжу тергендей сүзіп алуға болады. Шынтуайтында бұл бір адамның мақтауын асыру ғана емес. Олай ойлаған жан мықтап қателеседі. Расында бұл бір өнеге. Кейінгі ұрпаққа, отбасының ұйтқысы болуға жаралған әйел затына өсиет-сыр, игі жақсының кіршіксіз портреті.

Халиманың портреті:

"Халима өте қамқор еді", "Бала күнінде жаны мырза еді (517-бет, құрбысының сөзі), "Халима өте ісмер еді", "Қаладағы кейбір әйелдер ауылдан келген студент жақындарын үйінің шаруасын істетіп, құлдай қызмет еткізеді. Ал Халима жұртқа өзі құлша қызмет етуге ерінбейтін" (20-бет). Қазаққа урбанизация жетіп, қала мен ауылдың алшақтығы білінгенде өзін тым биік, мәдениетті, артық санайтын қалалық сылқым әйелдердің ішінде осынау мұнтаздай тектілікті некен-саяғынан ғана кездестіруге болғаны нағыз шындық. Ол әйелдер өз үйіне сәл кіріптар болған жасы кішілерді, жақындарын құлша, күңше жұмсауға арланған емес.

Бауырмалдық, дегдарлық, кішіпейілдік мінез қонса, әрине олар бауырларын мүлдем құлданбас еді. Әйтпесе, тіпті жұмсауықтығы елге аңыз болып, қайын ағасын екі мәрте жұмсаған әдепсіз, көргенсіз келіндердің нашарлығына қарама-қарсы мінезді Халиманың осы бір жұмсауық, құлданғыш пейілден адам табиғи қалпынан көреміз. Жалпы, бүгінгі қазақтың қыз-келіншектеріндегі тіккөз, тікбақайлықты Мөңке би, Мұрат ақындардың жазған заман туралы зар өлеңдерінен табар едік. Қазіргі қазақ мұңы тұрмысқа, заманға жаба салып, мұндай әдепсіздікті, жамандықты тым үдетіп, тура бөтелкеден шыққан жындай қаптатып алдық.

"Жалпы, Халима біреуге жақсылық жасаса, оны жария етпейтін" (35-бет). Мұсылманшылық деген осы. Мұхамед пайғамбардың хадистерінде осындай өсиет бар. Грузинның ұлы ақыны Шота Руставели: "Жұртқа бергеннің бәрі менікі" дейді, жан жомарттығы негізінде АЛЛАшылықтың ең қайырлысы, ең ізгісі.

Жазушы өз жарын жоқтап, қырқында, жылында тебіреніп сөз толғайды, өзге адамдарға, әйел мен ерлерге, жастарға үлгі болсын деп айтады.

Халиманың өз күйеуіне жанын салып қызмет қылуы тағы ұлттық тәрбиенің жемісі, оның ұлы аналарынан бергі, қан, тек арқылы берілген қастерлі қасиет. "Жөргектегі сәбидей күттім" (515-бет) дейді Халиманың өзі ері ауырғанда.

Ажалмен алысып мені

Өлімге қимағанын үшін! (203-бет), яғни бұл екі адамның, ерлі-зайыптының өмірі өзара қимастық пен сыйластықтың, сүйіспеншіліктің қуатымен баурап алары анық.

Кітаптың жанрын тап басып айту мақсат емес. Рефрен, градация көп. Бір адамның портреті жұртшылық қауымның көкірек көзімен де, өмірдің реальды кезең-кезеңімен де қанық берілген.

Тегінде мемуарлық кітап болғандықтан өмірде болған, өткен адамдар, замандастар туралы нақты деректер болмағы заңды құбылыс. Сондай тұлғаның бірі көрнекті ғалым Мырзабек Дүйсенов. Сонда оған қатысты деректерден енді келіп автордың өз автопортреті шығады. Әзілхан аға ұзақ күткен Халимасын іздеп, поезға отырар тұста қазақтың эпостық жырларына перифраз болып құрылған қоштасу жыры әзіл қалжыңмен қатар, шынайы реалистік суретке құрылған. Бұл ауылға аттанып бара жатқан, кешегі Отан үшін шайқасып, қан төккен жауынгер ендігі студент қаладағы қырық қыздың арасынан ешкімді місе тұтпай, қырық қыздың арасындағы аққудай көрінетін Халимасын аңсап, іздеп бара жатыр. Сондықтан ол өзін Төлегенге, сүйгенін Қыз Жібекке теңейді. Болашақ әдебиетші ғалым Мырзабектің жолдасы Әзілханға баға беруі де қазақы дүниетанымды ардақтау, "жақсы сөз жарым ырыстың" растығы.

Екінші бөлім — "Халимаға хат" өлеңдермен түзілген. Әзілхан Нұршайықов "Махаббат, қызық мол жылдар" атты романын Абай өлеңінің бір жолымен атағаны мәлім. Бұл жолы да Абай поэзиясын рухани қайнар бұлақтай қабылдайды. Өлеңдер ұлы итальян ақыны Ф.Петрарканың Лаурасына арнаған сонеттеріне әсерленіп жазылса да Абайдың стиліне түскен. Мұндағы шынайы махаббат сезімі тағы да авторын эпитондық деген қатаң айыптан қорғап қалары даусыз.

Шынында жас Әзілханның соғыста жүргенде суретін сұраған қыздарға өз портретін өлеңмен беруі нағыз өлең болатын.

Өлгенге ғашық болу жоқ,

Тірілерге құштар көп.

Мен қалармын тарихта

Өлгенге өткен ғашық боп!

"Өлгеннің беті ары" дейді қазақ. Автордың 54 жыл тату отасқан өз жарын жоқтауы бұл ойды терістеп, өзіне лайық өмірінің философиясын түйіндейді, "өлі разы болмай, тірі байымайды" дегізеді.

Автор Абайдың махаббат лирикасынан толғанып, әсер алып, кейде ашықта айтады.

Беатриче мен Лаураны

Данте, Петрарка жырлаған

Көрмей махаббат қызығын,

Тек сыртын олар сырлаған

дейді ол, "балалар мен немерелердің мені сүйгені де сенің арқан", деп әспеттейді жазушы жан жарының рухына тағзым етіп (152-бет). "Алтын басты әйелден бақыр басты ер артық" дейді қазақ халық даналығы, сөйте тура, "жақсы әйел жаман еркекті зор етеді" деп үстейді.

Бірақ кітаптың контекстінде жасырын тұрған бір мезет: Әзілхан ағаның өз Халимасына бек лайық қалпы. Халиманың таңдаған адамын қорашсынып сөйлегендердің ойы да әрқашан қаз-қалпында беріледі: "Мына аққудың көгілдіріндей қызды шүйкедей қара жігітке ішімнен қимадым" (378-бет) дейді марқұм Тұрсынхан Әбдірахманова, ақын апамыз.

Автордың өзінің сұлу жарына шын лайық, адал, мейірімді, бауырмал, жұмсақ мінезді адам екенін байқамау үшін ақымақ болу керек. Әйтпесе, үріп ауызға салғандай көрікті Халима өзіне ерекше ынтыққан өзге жігіттерді көрмей қалатын көрсоқыр емес қой. Оған бөгетте болмаған.

Алайда, бұл кітапты оқи отырғанда тағы бір құдіретті персонаж алдымыздан Қыдыр атадай кес-кестеп шығады. Ол Тағдыр. Жаратқанның жазуы ертегі емес. Олар бір-бірінің маңдайына жазылған адамдар екен. Сол себепті екі жас ішкі дауыс қорғаушы періштелерінің үнін қабыл алды. Халима сондықтан Әзілханды қалтқысыз таңдап алды, айнымады, бөгдеге мойын бұрмады. Замана зарын, алапат аштықты, өмірдің тепкісін көріп жетім өскен Халима қанды соғыс дәл өзіндей жетім қылған, әке-шешеден, ағадан айырған жігітті жазбай таныды.

"Сені кімге теңерім" (155) бұл да, әлемді күллі ақындардың сүйікті әйелдеріне баға беру арқылы Халимасының құнын асқақтату жазушыға өзге үшін емес, өзі, жүрегі үшін керек.

Ардақтасын әйелін солай,

Күндеушілер болса мықты!

Басыңа ақ күмбез көтердім,

Осыған менің көңілім тоқ.

XX ғ. батыс әдебиетінде Д.Г.Лоуренс, Пристли, т.б. жазушылардың шығармашылығы отбасылық ұйтқының бұзылуын анықтап берді. Лев Толстойдың шіркеуден аласталса да XIX ғ. әйгілі романдарында айтпағы осы еді. Христиандық некенің бұзылуын ол бірінші болып жаны күйіп айтты.

Бұл кітаптың оқырманын бір себептен жіпсіз жетелеп отыруы да тума тұнық, мөлдір бастаулардан ажырамаған отбасылық идеальды бақытты ұлықтауында жатса керек.

Бұл өзі қызық кітап. Автор Ирак соғысы туралы айтқанда үлкен азаматтық позициясы, адамдық жүрегі беріледі. Бір кезде екінші дүние жүзілік қанды қырғында от кешкен қарт солдаттың ар-ожданы.

Жазушы марқұм жарын еске aлy арқылы тарихи деректерді қоса мәлімдейді. Әскери архивтерді ақтарған. Соғыста шейіт болған қазақ ерлерінің нақты деректері бар (469-бет).

Халиманың балалық дәурені туралы ет жақын туыстары еске алған тустардан (оның немере апайы Тоқан Өзіханова айтқан) атамекен туған жеріміздің әсем поэтикалық табиғаты суреттелген. Ел-жұрт әлі күнге дейін бұл жерлерді Жүреқадыр, Құндызды деп атайды. "Үбіге таяй бергенде қалың шілік бар. Соны ел Қараханның шілігі деп атайды", — деп жаздым мен прозалық бір кітабымда нағашы ағам Оразханның аузынан естіген деректерді айнытпай келтіріп. Ол кісі туған жерін алақандағыдай әр тасын, әр талын түгел білетін, ат үстінде тұмыр бойы жүрген жерлері ғой. Қараханның шілігі аталған Халима тәтенің ағасының қыстауы.

Кітапта элегия, ода, жоқтау, шер тарқату өлеңдері бар. Әйткенмен бұл шығарманың ең құнды, тамаша тұстары Халиманың балалық шағы туралы естеліктер. Ол әр қилы жандардың, туыстардың аузымен айтылады. Оларды кәдімгі үлкен прозадағы "Әңгіме ішіндегі әңгіме" десе артық емес. Сондай әңгіменің бірегейі кішкентай қос жетім қыздың біреуінің қайғылы тағдыры. Оның үлкені сексенге тақаған шағында ақ өліммен фәниден бақиға озған, басына Ақтаудың ұлутасын Алатауға әкеп, ақ шағала күмбез тұрғызылып, есімі еліне тараған Халима.

Екіншісі — бес жасында шетінеген бейкүнә сәби, Халиманың туған сіңлісі — Ханымхан. Ол-дағы 1932 жылғы қазақтың басына түскен ұлы зұлматтың-аштықтың, төңкерістердің құрбандығы. Заманадан жазықсыз жазып, шолақ дүниеден жылап өткен бір мұңлық бала. Осы бір титімдей Ханымхан кітаптағы күшті образдың бірі. Кіршіксіз періште сәби. Трагедиялық образдың сұлулығы. Кейіннен оның зиратқа қойылған томпиған орны да жер боп жоғалып кетеді. Екі түрлі тағдыр, бірақ екеуі де қазақтың, ұлтымыздың басынан кешкендері.

Айгүл КЕМЕЛБАЕВА,

жастардың Мешекеттік "Дарын " сыйлығының лауреаты.

"Абай " журналы, №4, 2005 ж.

ӘЗІЛХАН АҒА!

Сіз Т.Жүргенов атындағы Қазақ ұлттық Өнер академиясына студенттермен кездесуге келдіңіз. Біз сонда Сіздің адал да, аяулы жарыңыз Халима апаға арнаған "Мәңгілік махаббат жыры" атты жаңа кітабыңызбен таныстық. Кездесу өте әсерлі өтті.

Ал өзіме келсем, ерекше тебірендім. Себебі: мен Қызылорда облысындағы М.Мәметова атындағы гуманитарлық колледжінің түлегімін. Қазақтың Батыр қызы Мәншүк апаның 80жылдық, колледжінің 70 жылдық тойы өткенде Алматыдан көптеген қонақтар келді. Бірақ сіз болмадыңыз, біз Сізді асыға күткенбіз. Дегенмен, біздің ұстазымыз Шермаханова Роза апай Сіздің Мәншүк жайлы жазылған естеліктеріңізбен таныстырды.

Енді "Мәңгілік махаббат жыры" жайлы айтсам: кітапты екі күнде оқып шықтым. Екі күн оқыған себебім: өте әсерлілігі сондай, сіздің кейбір естеліктеріңізді 2 қайтара оқыдым. Мен анамды жақсы көргендіктен бе білмеймін. Сіздің жарға деген, анаға, жалпы қыз балаға деген махаббатыңыз қатты тебірентті. Біз көбіне жақсы ойлар ойлаймыз, бірақ жеткізе алмаймыз. Сол Сіздің өз ойыңызды, Халима апайдың қасиеттерін еш әсерлемей, табиғи түрде жеткізгеніңіз мені тәнті етті.

Сол кітап туралы бір апай: "Бұл кітапты барлық қыздар оқып шығуы керек" депті. Меніңше, тек қыздар ғана емес, бүкіл жігіттер қауымы оқуы керек және де әрбір оқырманның осы кітаптан өзіне деген жақсы қасиет әсер алатынына күмәнім жоқ.

Әзілхан аға!

Мен сізге зор денсаулық тілеймін. Үнемі жақсы көңіл күйде болыңыз, себебі: көңіл-күй денсаулыққа қатты әсер етеді. Балаларыңыз аман болсын. Оқырмандарыңызды қызықты да, құнды әңгімелеріңізбен қуанта беріңіз.

Сіздің Халима апайдың бойындағы патриоттық қасиет бізге, жастарға дарысын деп тілек тілеймін.

Еліміз тыныш болсын.

13.01.2006. жыл. (Ескі жаңа жыл)

Гүлхан Сіргебаева САТЫБАЛДЫҚЫЗЫ.

Қазақ Ұлттық Өнер академиясының 3-курс студенті.

Нағым ҚҰСАЙЫНҰЛЫ

қарт ұстаз, зейнеткер.

"МӘҢГІЛІК МАХАББАТ ЖЫРЫ"

Қазақстанның халық жазушысы Әзілхан Нұршайықов жаңа туындысын прозалық поэма деп атапты. Қара сөз және ақ өлеңмен жазылған бұл туындының әр тарауы поэма тәріздес оқиғаларға толы. Олар бірінен соң бірі оқырманды тартып, тебірентіп, толқытып отырады. Көңілді қозғап, көзге жас келтіреді.

Тәрбиелік мәні зор бұл шығармасын автор жан жары, әдеби серігі, қазақ халқының тамаша қызы Халимаға арнаған. Мен осы "Мәңгілік махаббат жырын" оқығанымда, көзіме жас алып, егілгенімді жасырмаймын. Кәрі адамның көңілі босаң болатыны белгілі ғой. Кітаптың бірінші бөлімі Халима апайдың қырқында жиналған жұртқа Әз ағаның қимас жары жайлы толғана айтқан әңгімесі. Оған Абай атындағы Қазақ ұлттық педагогика университеті студеттері алдында айтылған сөзі мен кейбір деректі материалдар жалғастырылған.

Екінші бөлімінің аты "Халимаға хат". Бұл автордың жан жарын жоқтап жазған, барлығы 80-дей мұңды хаты. Халима Әз ағаның тоғыз жыл ғашық болып, 54 жыл бірге бақытты өмір сүрген жан жары, мәңгі ғашығы. Кітаптың "Мәңгілік махаббат жыры" аталуы сондықтан. Автор кітаптың алты сөзінде: "Қазақта қас жаман қатынын мақтайды" деген сөз бар. Ол сөзді мен де білемін. Бірақ өзім "жаман" атансам, атанайын, алайда әйелімнің жақсылығын жасырмайын деп шештім", деп еске алады. Нағыз махаббат осындай-ақ болар. "Қозы Көрпеш-Баян сұлу", "Қыз Жібек пен Төлегендей" аңыз қылып айтуға тұрарлық дүние екен. Мен қазақ тілі және әдебиет пәні бойынша бала оқытып, тәрбиелеген қарт ұстазбын. Әдебиет тарихында бір-біріне мұндай ғашық болып өткен адамдарды естіген емеспін.

Бұл кітап Халима апайға ғана емес, қазақтың аяулы қыздарына, барша адал жар, асыл ана, ардақты әжеге орнатылған мәңгілік ескерткіш қой деймін. Сағыныш дастаны дерсің.

Халиманың қазасы алты рет инфаркт алған Әз ағаға ауыр жүк болғаны анық. Әз аға Халима апайдың бар болмыс-бітімін, адал махаббатын іңкәр көңілмен жыр қып айтқанда, көптен туындаған, көптен сүйсінбеген жан бір тебіренетіні анық. Оны оқыған ер-азамат та ойланар, қыз-келіншек те толғанар.

Бұл тәлім алам дегенге тәрбиелік мәні зор өмір жыры екені даусыз. Адам, Азамат, жазушы жарын, досын, жан серігін жоқтағанда, оқыған кісі селт етіп оянбауы, дүр етіп сілкінбеуі мүмкін емес. Мен осы ғұмырнаманы жұбайыма, байырғы дос-жолдастарыма, бала-келіндеріме әңгімелеп айтып бердім.

Адамның ішкі дүниесі керемет әлем ғой. Әз аға мен Халима апайымыздың махаббаты кейінгі ұрпағымызға дарысын.

Махаббат жыршысы атанған Әзілхан Нұршайықов ағаның осынау эпистолярлық хикаяты өмір ұғымының махаббатпен әдіптелген терең мәнін, айшықты туынды екенін оқыған барша оқырман мойындайды.

Тәрбиелік мәні зор бұл кітапқа демеуші болған азамат, ҚР Парламенті Мәжілісінің депутаты Нұртай Сабильянов мырзаға кітап оқырмандары атынан шын жүректен ризашылығымды білдіріп, алғыс айтамын. Осындай жаны жайсаң, жүрегі жомарт азаматтар көбейе берсе екен! Пәк сезімнің құны түспей бүгінгідей қоғамда адал махаббат, адамдықты ту ғып көтерген осындай кітаптар көбейсе игі. Тек сол шығармалар оқырман жүрегіне жол тапсын дейік.

"Орал өңірі" газеті.

27-мамыр, 2006 жыл.

СӘЛЕМ ХАТ

Сәлеметсіз бе, құрметті Әзілхан аға!

Сізге хат жолдаушы Семейлік сәби Халиманың ата-анасы.

Сәби Халиманың апаларының айтуымен, кішкентайды қырқынан шығарғаннан кейін Сізге хат жазып отырмыз. Кішкентай Халима 8-наурыз халықаралық әйелдер күні қырқынан шықты. Қырқынан шығарып, ағасы (яғни Сіз) сыйға жіберген ит көйлегін ырымдап кигізіп, конвертіне жатқызып, фото суретке түсірдік. Отан қоса, сіз жіберген сәби жасауын құрметпен ашып жатқан кезіміздегі сәтте түсірілген фотосуреттерді де Өзіңізге ұсынамыз.

Қадірлі Әзілхан Аға! Сіздің отбасыңыздағы адамдардың есімдерін өз балаларына қою бұдан бұрын да болғаны белгілі. Сол сәбилерге арнап Халима апамыз бала жасауын жіберіп отырыпты. Халима апамыздың дәстүрімен ерекше ілтипат көрсетіп, сәби жасау жібергеніңізге шын жүректен рақмет айтамыз.

"Мәңгілік махаббат жыры" кітабыңызды, кітаптың алғашқы беттеріне жазылған "Сәбиге сәлем хатыңызды", сәби жабдығыңызды кішкентай Халиманың Бойтұмары ретінде қабылдадық. Бұл заттарды отбасымыздың құнды жәдігері ретінде сақтау ниетіндеміз.

"Сәлем хатыңызда" жазған:

— Өс, өс, өс, Халима! Өс, айналайын өс! — деген сөздеріңіз менің (яғни анасының) сәби әлдиіне айналды. Кішкентай Халиманы суға түсіргенде, жаттығу жасатқанда, ұйықтатқанда мен:

— "Өс, өс өс, сәби Халима!" деп айтқан Ағасы. — "Өс, айналайын, өс!" деген. Сен бой жетесің. Сол кезде Ақкүмбезге, Халима әжеңе барасың, сәлем бересің. "Әже, әже! Мен кішкентай Халимамын. Сізге сәлем беруге келіп тұрмын, — деп Ақкүмбезді сипайсың" деген сөздеріңізді кішкентай Халимаға сәби әлдиі ретінде жеткізіп отырдым.

Әзілхан аға! "Болмасаң да ұқсап бақ" деп Абай атамыз айтқандай, кішкентай Халиманы Халима апасындай өнегелі тұлға ретінде тәрбиелеп өсіруге тырысамыз. Тәрбие жолындағы үлкен көмекшіміз Сіздің "Мәңгілік махаббат жыры" кітабыңыз болары сөзсіз.

Аға! Семейге жолыңыз түссе, Халиманы келіп көріңіз. Хатты ұзақ жазып, уақытыңызды алғанымызды айып етпеңіз.

Аман-есен болыңыз, Әзілхан аға!

Хат жазушылар: әкесі Бешімбаев Руслан НАЗАРБЕКҰЛЫ

Анасы Қалдықыз Есболатқызы ЖОЛАНОВА БЕШІМБАЕВА.

Әдірісіміз: Семей қаласы, Найманбев көшесі, 220 үй, 13-пәтер.

Телефонымыз 64-12-15, 12.03.2007жыл,

Сізге керек болар деп, Халиманың туу туралы куәлігі

мен кейбір суреттерді қоса жіберіп отырмыз.





«МӘҢГІЛІК МАХАББАТ ЖЫРЫ» КІТАБЫНЫҢ БІРІНШІ БАСЫЛЫМЫ ЖАРЫҚҚА ШЫҚҚАННАН КЕЙІН (2005) АВТОРҒА КӨПТЕГЕН ХАТТАР КЕЛДІ

Хаттардан басқа кітап кейіпкерлеріне арналған бірсыпыра көркем туындылар жарық көрді.

Атап айтқанда: ақын Нұрлан Жылқышиев орыс тілінде «Халима» деген поэма жазды (2007). Суретші Берік Жанкеев «Халима немесе мәңгілік махаббат» деген картина жасады (2007). Жазушы Айгүл Кемелбаева «Мәңгілік махаббат жыры» деген киносценарий жазды. Сейітмұрат Егембердиев «Махаббат мұнарасы» деген баллада жариялады. Ал композиторлар Тұрсынғазы Рахимов пен Ақтоты Райымқұлова кітаптың бас кейіпкері Халимаға арналған әндер шығарды. Кітапты оқыған бірнеше ата-аналар жаңа туған сәбилеріне Халима есімін берді.

Сол туындылар мен хаттардың бірсыпырасы «Қосымша тарау» деген атпен осы екінші басылымға кіргізілді.

МӘҢГІЛІК МАХАББАТТЫҢ ӘНҰРАНЫ

Қазақстанның халық, жазушысы Әзілхан Нұршайықовтың 2005 жылы «Өлке» баспасынан жарық көрген «Мәңгілік махаббат жыры» деп аталатын кітабының алғашқы беттерін оқи бастағанымда-ақ Әйел-Ананы Тәңір деп білген ежелгі ата бабаларымыздың салт-санасы, әдет-ғұрпы ойға орала кетті.

Иә, арты ата-тегіміз саналатын сақтар мен ғұндар, ежелгі түркілер, құдіретті үш күшке — көктегі Күнге, қасиетті Жер-суға және Ұмай анаға, дәлірек айтсақ, Анаға ғұмыр бойы табынып, тағзым етіп өтетін болған. Әсіресе, ең құдіретті Тәңір — Әйел Ана саналған. Өйткені әрбір отбасының бала-шағасын, құт берекесін, бірлік-татулығын ұдайы қорғап отыратын киелі күш — Тәңір-Ана деп білген. Бұл туралы адамзат тарихындағы алғашқы кітаптардың бірі «Авестада» (біздің заманымыздан бұрынғы ІІІ-ші ғасыр) және Орхон жәдігерліктерінде (VIII-ші ғасыр) жазылғаны мәлім.

Иә, солай, біздің арғы аға-бабаларымыз әйелді құдіретті күш, Тәңір деп таныған. Ал, біз сөз етіп отырған «Мәңгілік махаббат жыры» атты қара сөзбен жазылған поэманың авторы өзінің жанына — жылу, жүрегіне жыр беретін өмірлік досы туралы: «Халима — менің өз өмірімнің аспанында жарқыраған Күнім болды. Менің Күнім! Әр әйел — өз отбасының алтын Күні. Жердегі бар тіршілік Күннен қуат алып, соның жылуы мен жарығы арқасында өсіп-өнетіні аян... Әйел-Ана қарызын ешбір еркек, ешбір перзент өтей алмақ емес. Егер мен жүз жыл жасасам да, Халиманың маған сіңірген еңбегін, оның адамгершілік, әйелдік, ұрпағымды өрбіткен аналық қарызын өтей алмаспын деймін. Өтей алмаймын!» — деп жазады.

Міне, қаламгер Әзілхан Нұршайықов «Мәңгілік махаббат жырын» жазу арқылы байырғы бабаларымыздың Күн мен Ананы Тәңір тұтып, оларға табынатын, тағзым ететін, олардың алдында бас иетін ізгі дәстүрін бүгін жалғастыра түскен сияқты.

Менің ойымша, Анаға тағзым ету — ең алдымен, мәңгілік махаббатқа, адам бойындағы ең мөлдір сезімдерге, адамгершілікке, мейірімділікке, қайырымдылыққа, бауырмалдыққа тағзым ету деген сөз. Әзілхан Нұршайықовтың осы біз сөз етіп отырған кітапты жазардағы негізгі мақсаты да осындай жәйттар болған сияқты.

Сонымен,«Мәңгілік махаббат жыры» — ақ өлеңмен жазылған прозалық поэма. Бұл кітап негізгі екі бөлімнен және қосымша бөлімнен тұрады. Бірінші бөлім — «Халима» (Өмірінің өшпес өрнектері), екінші бөлім — «Халимаға хат» (Сағыныш саздары) деп аталады. Бұл кітапта «Халиманы еске алуға» арналған да бөлім бар. Мұнда Халиманың қазасына байланысты көңіл айтулар, хаттар, лебіздер, естеліктер берілген.

«Мәңгілік махаббат жырының» бірінші бөлімі — қаламгердің жан жары, әдеби серігі, аяулы адамы Халима туралы хикаят-дастан деуге болады. Мұнда Әз аға жабырқай қалса — жадырататын, жаңыла қалса — түзететін, жатса — жастығы, жантайса — төсегі болатын өмірлік досы Халимаға қараға айтылатын жиырма сөз — жиырма тақырып етіп берілген. Дәлірек айтсақ, автор өз ойын оқырманға Халима туралы жиырма тебіреніс арқылы жеткізген. Әрбір тебіреністің өзіндік идеясы, сюжеті, тақырыбы бар. Бұлар бірін-бірі қайталамайды, қайта бірін-бірі логикалық тұрғыдан толықтыра, жетілдіре түседі.

«Ұят» деген үш әріптен тұратын ұлы сөзді өзіне өмірлік ұран етіп алған Халиманың жарық дүниемен қоштасар сәтте күйеуіне айтатын өсиеті «Екінші сөзде» берілген. Мен өзім осы өсиетті оқып болып, әрбір тірі пенде ақыры бір күні келетін өз өліміне де моральдық-психологиялық жағынан мықтап дайындалып жүруі қажет екен-ау деген ойға келдім. Ажалдың әйтеуір бір келетінін іштей мойындап, оны кез-келген сәтте қиналмай-ақ қабылдауға әзір жүрген адам ғана өзінен кейінгілерге ерекше ұстамдылықпен осындай ұлағатты өсиет сөздер айта алады.

Міне, «Мәңгілік махаббат жырының» басты қаһарманы — Халима үрейлі ажалдың өзінен де биік тұрған ержүрек жан. Халима туралы тебіреністерді оқыған сайын осы пікірге көзіңіз жете түседі. Алайда, бұл кітапты жазушының өз әйелі туралы жазған естелігі ғана деп қарауға болмайды. Мұндай пікір «Мәңгілік махаббат жырының» тақырыбын тарылтып, сюжетін сұйылтып жіберер еді. Ал, қаламгердің оқырманға айтар ақылы тереңде жатқанын, меңзеген мақсаты өз отбасынан биікте тұрғанын аңғару қиын емес.

Біз дәл осы арада белгілі жазушы, білікті баспагер Серік Әбдірайымұлының «Мәңгілік махаббат жыры» авторына жазған хатынан қысқа ғана үзінді келтіре кетуді жөн көрдік: «Бұл шығарма Халима — жеңгемізге ғана емес, қазақтың аяулы қыздарына, адал жарларына, асыл аналарына, ардақты әжелеріне орнатылған мәңгілік ескерткіш. Шын сағыныштан туған дастан. Айта алмай, жаза алмай, айтсақ та, жазсақ та, Әз аға, Сізше айта алмай, Сізше жаза алмай жүрген тақырып еді, соны боямасыз, қиялсыз, тіпті, қоспа-бүкпесіз қағазға хаттап бергеніңізге дән ризамын. Тәлім алам дегенге тәрбиелік мәні зор өмір жыры бұл. Аққудың сыңарынан айрылғанын аңыздан, күйден естіген жан еріксіз көзіне жас алатын. Адам, Азамат, Жазушы жарын, досын, жан серігін жоғалтқандағы жоқтауын оқыған кісі селт етіп оянбауы, дүр етіп сілкінбеуі мүмкін емес».

Есімі бүкіл қазақ қауымына мәшһүр Әзілхан Нұршайықов сияқты қаламгерге өмірлік дос болу, елу төрт жыл бойы оған қалтқысыз қызмет ету, ұрпағын өрбіту, жүрегіне шабыт беру арқылы Халиманың есімі де ұлтымыздың зиялы азаматтары арасында белгілі болып қалған еді.

Әрине, өмірдегі осындай әрбір құбылыстың өзіндік сыр себептері, алғы шарттары болатыны мәлім. Тақыр жерге шөп шықпайды ғой. Дәл осы тұрғыдан алып қарағанда, халқымыздың сан ғасырлық тарихында еліне еңбегі сіңген талай-талай қаһарман қыздарымыздың болғаны мәлім. Бұл сөзімізге сонау сақтар заманында ұлан-байтақ жерімізді жаудан қорғап қалған батыр қызымыз Тұмар (Томирис), Қарахан батырдың жанына жалау, қолтығына демеу болған сүйіктісі Айша бибі, Ахмет Иассауидей ғұлама ақынды тәрбиелеп өсірген Қарашаш ана, бүкіл түркі әлемін тамсандырып Ұлықбектей ұл тапқан Гаухаршад бегім, күллі қазақ қауымының анасы бола білген Нұрила (Домалақ ана), күні кеше ғана қазақ қыздарының батырлық дәстүрін бүкіл дүние жүзіне танытқан Мәншүк пен Әлия сияқты аруларымыз дәлел емес пе?!

Сөйтіп, қаламгер Әзілхан Нұршайықов өз кітабында Халима бейнесі арқылы халқымыздың сан ғасырлық тарихындағы қазақ қыздарының қайсарлық, мейірімділік, төзімділік, жомарттық, махаббатқа адалдық, кең пейілділік сияқты ізгі қасиеттерін зор шеберлікпен бейнелеп көрсеткен.

Рас, Әз ағаның ардақты азамат, белгілі қаламгер, көрнекті коғам қайраткері ретінде қалыптасуына өмірлік досының сіңірген еңбегі де аз болмаса керек. Автордың өз сөзімен айтқанда, Халима ғұмыр бойы атақты жазушының ойын жалғап, өрісін кеңітіп келді. Созса — қолын, ойласа — ойын ұзартты. Әз ағамыз су сұраса — сүт, қарта сұраса — қазы, жая сұраса — жал беріп келген еді. Мұның бәрі рас. Жазушы қиялынан туған сұлу сөздер емес, мына өмірдің шынайы шындығы болатын. Оны өз көзімізбен көрген болатынбыз.

Дегенмен, өмірде әрбір құбылыстың екі жағы болады деп білеміз ғой. Енді мәселенің осы жағына көшейік. Қадірлі Халима жеңгеміздің сондай биік адами тұғырға көтерілуіне, сүйікті жар, ардақты ана, адал дос,байсалды бәйбіше болып қалыптасуына Әзілхан ағада өзіндік үлес қосқан шығар.Қазақта: «Қыз кезінде бәрі жақсы, ал жаман қатын қайдан шығады?» деген бір дөрекілеу естілетін сауал-мақал бар. Мен өзім осы бір сұрақта терең пәл сапалық мән бар деп ойлаймын. Біз «Жібекті түте алмаған жүн етеді» деген қанатты сөзді де білеміз. Әке шешесінің үйінде жүргенде биязы мінезді, парасатты, кішіпейіл болып келетін талай қыздардың өмір жолында әдепсіз жандарға жолығып, дөрекі мінезді келіншекке, парасатсыз әйелге, тәкаппар бәйбішеге айналып кеткенін күнде көріп жүрміз.

Міне, осы жағынан алып Қарағанда, аяулы жарының өмірдегі мәртебесін көкке көтере білген Әзілхан ағадай ер азаматтың қыруар қызметін оқырман қауымға үлгі-өнеге ететіндей тағы бір махаббат дастаны жазылуы керек сияқты. Ондай жыр-дастансыз Халима жеңгейдің өмірдегі, көркем әдебиеттегі, болашақ ұрпақ ойындағы шынайы бейнесі толық ашылмас еді. Әрине, Әз аға жайындағы «Мәңгілік махаббат жырының» жалғасын келесі ұрпақтың қаламгерлері жазатын шығар. Әйтсе де, сол болашақта өмірге келетін махаббат жырының алғашқы шумақтары қазір-ақ жазыла бастаған сияқты:

Ар алдында көрмеген жаза басып,

Елің үшін ояндың маза қашып.

Кішіге — аға, үлкенге — іні болған,

Бар қазақтың сүйетін — Әз ағасы, —

деген ақын Марфуға Айтқожинаның өлең жолдарын оқығанымда осындай ойға келдім.Әлі есімде, Халима апай қайтыс болған күні маған есімі белгілі бір жазушы телефон соқты. Мұндайда «атын айтпай-ақ қояйын» дейтін әдетіміз бар ғой. Мен де сол жазылмаған заңға бағынып келем. Сонымен, әлгі жазушы телефонда ентіге сөйлеп:

— Ойбай-ау, Нәке! Естідің бе, Халима жеңгеміз дүние салып, Әзілхан ағамыз бақытсыз болып қалды ғой, — деді.Біреу төбемнен мұздай су құйып жібергендей селк ете түстім. Оқыстан естілген суық хабардан денем тітіркеніп кетті. Маған «қайтыс болды» деген сөзден гөрі «бақытсыз болып қалды» дегені жаныма қаттырақ батты. Қапелімде аузыма сөз түспей, сасқалақтап қалдым. Ақыры есімді жинап, ашу-ызаға булыққан күйімде:

— Әзілхан аға — бақытты жан! Ол дәл қазірдің өзінде де бәрімізден әлдеқайда бақытты, дедім.

— Не деп турсың, Нәке! Әйелі қайтыс болды дедім ғой. Әлде естімей қалдың ба?

— Естідім. Білем. Қазір Әз ағаға көңіл айтуға барам.

— Онда несіне көлгірсіп тұрсың?!

— Көлгірсігем жоқ. Шыным сол. Солай екеніне кәміл сенімдімін.

— Сонда қалай?

— Қалай дейтін несі бар? Марқұм Халима жеңгеміз ұлтымыздың мақтанышына айналған ғажайып әйелдердің бірі еді. Сондай аруды өмірлік дос етіп, онымен елу төрт жыл бойы бірге тұрып, бірге ойлап, өмірдің қызығы мен қиындығын бірге көтеріп жүрудің өзі бақыт емес пе?! Бір ән бар ғой. Әуені есіме түспей тұр. Сонда:

Өткізген жақсыменен жарты сағат

Жаманның өтіп кеткен өміріндей,

деген өлең жолдары бар.

— Иә, солай ғой. Бірақ мен Әз аға сол бақыттан айрылып қалды деп тұрмын ғой.

— Жоқ. Әз аға — мәңгілік махаббатқа ие болған жан. Ал, мәңгілік махаббат — мәңгілікке берілетін бақыт. Мәңгілікке! Мұндай махаббат адамның қазасына да қатысты емес. Демек, Әз аға жанындағы жарынан айрылып қалса да, басындағы бақытынан айрылған жоқ. Халима жеңгемен бірге өткізген елу төрт жыл ғұмыр жолдары, бақытты күндері, қуанышты сәттері Әз ағаның жадында мәңгілікке сақталып қалған. Енді ол сүйікті жарының рухымен сырласып, әңгімелесіп, отан хат жазып, өлең арнап өмір сүреді. Атақты ақындар сөйткен. Мәңгілік махаббат дегеніміз осы! Иә, махаббат — мәңгілік құбылыс. Ол ешқашан өлмейді. Демек, Халима жеңгейдің мәңгілік ғұмыры енді ғана басталды. Әз аға айтпақшы, махаббат — адам жанының жалауы. Ол: адамгершілік, адалдық, әділдік, ақпейілділік, пәктік, мөлдір тазалық, ұлы іңкәрлік. Махаббат — адам жүрегінің ең асыл қазынасы.

— Иә, мен де солай ойлаймын. Тек қана Әз ағаға киын болды дегенді айтпақ едім.

— Әрине, адам жүз жасаса да көптік етпейді. Бірақ, жігіттің бағы жанып, өзі армандаған алтын құстың ақ үрпек балапанына қолы жетсе, бірі ұшын бірі жаратылған екі жүрек үнсіз үйлесіп, бір ырғақпен соғып, қатар түзеп, өмір деген көк аспанның қиырына қарай бет түзеп, жарты ғасырдан астам уақыт бойы екеуі қанаттарын қатар сермеп, шаттана шырқап ғұмыр кешіп өтсе — бұдан артық бақыт бола ма?! Қайталап айтам. Әз аға — бақытты жан. Бұл бақытты оған адам емес, Алланың өзі сыйлаған. Менің ойымша, адам дүние-мүлікке ғана емес, оз тағдырына да қанағат ете білу керек. Құдайдың бергеніне қанағат жасап, шүкірлік етіп, тәубеге келудің өзі де ұлылықтың бір белгісі болса керек.

Мен жазушы досыма осыны айттым да, телефон трубкасын орнына қойдым. Қойдым да қазақтың қазаны сыпайы түрде естірту дәстүрін ұмытып кеткенімізге іштей қатты өкіндім.

Сонымен, ойымызды бүкпесіз айтсақ, Халима — өзінің Әзілхан ағамен өткізген бақытты өміріне қанағат ете білген жан. Бұл сөзімізге Халиманың жазған хаттары, мына жарық дүниемен мәңгілікке қоштасарда айтқан өсиет сөздері дәлел.

Мен «Мәңгілік махаббат жырын» оқып біттім. Иә, мәртебелі махаббат — қанша айтса да таусылмайтын мәңгілік жыр. Мен сол ғажайып жырдың авторы Әзілхан аға бейнесін көз алдыма елестетіп көргім келді. Алайда, көзіме Әз аға емес, махаббат қамалын жаудан жалғыз қорғап тұрған қазақтың дарабоз батыры елестеп кеткендей болды. Енді бір сәт мен мәңгілік махаббат күйін үлкен театрдың кең сахнасында құйқылжыта тартып тұрған домбыра оркестрінің дирижерін көріп тұрғандай сезімге бөлендім. Сондай-ақ мен мәңгілік махаббатқа қойылған зәулім ескерткіштің скульпторына қол беріп, тағзым еткендей едім.

Иә, бұл кітап — мәңгілік махаббаттың жаңадан жазылған әнұраны болса керек!

Немат КЕЛІМБЕТОВ,

жазушы, филология ғылымдарының докторы, профессор.

«Егемен Қазақстан», 25 тамыз 2005 жыл.

* * *

ӘЗ АҒА!

Ақтаудан жақсы демалып оралуыңызбен!

Жіберіп отырғаным — толық вариантым.

Осыдан енді ыңғайланған вариант жасап отырмын. Өзіңізді құрметтеуші, пip тұтушы ініңіз: ӘБІЛФАЙЫЗ.

Оқып шыққан соң, телефон соға салыңыз!

Арғы күні ықшам вариантын да беремін.

27.06.2005 жыл, Алматы».

* * *

МӘҢГІЛІК МАХАББАТ ТӘЖ-МАХАЛЫ

(Халық жазушысы Әзілхан Нұршайықовтың

«Мәңгілік махаббат жыры» атты

поэмасы хақында эссе-толғау)

Көгімде жарқын күнім күлімдеп, аспанымда көгілдір туым желбіреп тұрғанда, егеменді ерқіндікке қолым жетіп, не десем де айтарымды қорғаштанбай ашық айтар мүмкіндікке ие болып отырған шағымда, енді қуанышымды, тебіренісімді несіне ішіме бүгем!? Ендеше, қазағым, алты алашым, Жұмыр Жердің түкпір-түкпіріндегі қандастарым:

Сүйінші! Күні кеше ғана төл әдебиетіміздің алтын қорына ғажайып бір керемет көркем туынды — ерекше қазына кеп қосылды! Ол көркем қазына — халық жазушымыз Әзілхан Нұршайықовтың «Мәңгілік махаббат жыры» (Алматы, «Өлке» баспасы. 2005 жыл 10 000 дана) атты поэмасы!

Уа, Жасаған! Жақсылықты аямай беріп жатырсың ғой! Бұл бергеніңе де шүкір! Иә, мұның да баға жетпес — асыл сыйың! Мәңгілікке берген асыл қазынаң! Тәубе!

Алла жазса, енді осы асыл қазынамызбен де Әлем алдында мақтана аламыз! Heгe десеңіз, бағзы заманнан ғашықтар жайлы ауыз әдебиеттік қаншама дастан-жырларымыз бар біздер бүгін, енді соған қоса, Әлем алдында мақтан тұтар мәңгі махаббат жайлы жазба әдебиеттік ғажап дастанға да ие болып отырмыз! Оның аты әлгі атаған «Мәңгілік махаббат жыры!».

Ол — ғашықтық сезім күйін кереметтен паш етулерімен өздеріне бүкіл адамзатты тәнті еткен Данте Алигьеридің (1265 — 1321) «Тәңір тәлкегі» мен («Божественная комедия») Франческо Петрарканың (1304 — 1374) «Мадонна Лаураның өмірі мен өлімінен» («Жизнь и смерть мадонны Лауры»), Джон Мильтонның (1608 — 1674) «Жоғалған жұмағынан» («Исчезнувший рай») және Жорж Сандттың (1804 — 1876) «Консуэлласынан» бір мысқал кем қазына емес! Керек десеңіз, ол рухани құдіреті, тәрбиелік мәні жағынан жоғарыда аталған шығармалардан, тіпті, әлдеқайда артықта!

Бұл алтын қазынамыз да болашағымызда қазақ атын күллі әлемге паш еткен «Абай» эпопеямыздай болмақ керек! Тек енді ол тездетіліп тез арада: араб, парсы, түрік, үнді, жапон, қытай, орыс, неміс, француз, ағылшын сынды Әлемнің алпауыт тілдеріне аударылса! Сонда ол бүкіл адамзатқа бірден белгілі болар еді. Солай жасалса-ақ болды, «Мәңгілік махаббат жыры» атты дастанымыз алда аталған итальяндық, ағылшындық, француздық Әлемге әйгілі шығармалар қатарынан бірден орын алар еді.

Сонда оның «Тәңір тәлкегімен» терезесі тең, тіпті, одан сүйемдей болса да артық екендігі өзінен-өзі ап-айқын көрінер еді.

Бірақ, қашаннан өзімізді төменшік ұстайтын дағдымызбен: «Ау, бұл асыра мадақтау ғой! Мұнымыз тым өсіріп жібергендік болып жүрмесін?! Байқап сөйлесеңші, Ыдырысов туысқан!» — дейтін ағайындар табылары сөзсіз.

Ондай ағайындарға мен: «Бұға беруіміз жетті: бұдан былай бұқсаң, енді өзің бұқ!» — деймін де айтарымды тура ашық айтамын!

Сонда дерім — ең әуелі, — жоғарыда дегенімдей!

— Әз ағамыздың — «Мәңгілік махаббат жыры» қай қырынан да: мейлі, рухани құдіреттілігі жағынан болсын, мейлі, көркемдік сапасы жағынан болсын, мейлі, идеялық мұрат биіктігі жағынан болсын, мейлі, танымдық болмысы жағынан болсын, мейлі, композициялық ерекшелігі жағынан болсын, одан қалды, тіпті, туындылық құрылысы жағынан болсын Батыстың алда аталған әйгілі қаламгерлерінің даңқты шығармаларының қай-қайсынан да бір мысқал төмен емес! Қайта олардан біраз артық та, биік те! Батыстықтардың ғашықтарына арнап жазған шығарма ескерткіштері мадригал, канцона, сонеттер ғана! Ал, Әзағаңның ғашығы — Халимаға арнап жазған «Мәңгілік махаббат жыры» поэмасы — мәңгілік махаббат Тәж-Махалы! Егер үндінің Жақан шахы нақ ғашығы

— Мұнтаз сұлуға ескерткішін — Тәж-Махалын тек мрамор тастан ғана орнаттырса, біздің Әзілхан аға өзінің 54 жыл бойы ынтызарлықпен өмір кешкен ғашығы — Халима Анаға ескерткіші Ақтаудың ақ мрамор тасынан да, көркем сөз (жыр, проза) құдіретімен де ғажайып Тәж-Махал етіп орнатты! — деп мақтану!

* * *

Енді сүйікті жазушымыздың осы «Тәж-Махал» мәнді туындысының Дантелер туындыларынан мысқалдай да болса артықшылықтарын сөз етуге көшейік. Ең алдымен, әңгіме «Мәңгілік махаббат жырының» өз «бәсекелестерінен», тіпті, туындылық құрылысы жағынан да әлде қайда артықтығы хақында.

Туынды құрылысы ұғымына — әуелі оның жалпы ауқым көлемі (объемі) немесе, оның неше беттен және неше мәтіндік бөліктен: бөлімдерден (раздел), тараулардан, тақырыптардан, тақырыпшалардан тұратын ұғымы кіретіні белгілі.

«Мәңгілік махаббат жырын», мәселен, міне, нақ осы қырынан алсақ, ол, алдымен, Алигъер Дантенің «Тәңір тәлкегінің» тұтас толайым өзінен де әлде қайда ауқымды.

Ал,«Мәңгілік махаббат жыры» итальян ақыны туындысының басты кейіпкері — Беатричаға тікелей арналған бөлімнен («В раю») еселеп артық!

(«В раюды» дарынды Дантені он орайтын ұлы ақынымыз — Мұқағали Мақатаев 1971 жылы «Жаңа өмір» деп атап аударғаны белгілі).

Рас, Әзағаның аталып отырған туындысы былай алсақ Дантенің «Тәңір тәлкегі» іспетті үш бөлімді. Бірақ, Әзекеңнің туындысының толайым ауқымы 606 беттік, 50 баспа табақтық.

Оның туындысының бір ғана 3-ші бөлімінің өзі жеті тараудан тұрады.

«Мәңгілік махаббат жырының» тұтас мазмұнында: бір роман-эссе үзіндісі «Ұлы бөрінің ұрпағы»; 20 лирикалық көркем-эсседен тұратын бір лирикалық-хикаят «Халима». Өмірінің өшпес өрнектері; бір лирикалық деректі повесть «Жан досымның жан жары»; бір сұхбат «Аппақ қардай ақ махаббат болсын»; бір лирикалық әңгіме «Ізгілік шуағы»; екі лирикалық новелла «Мінәжат»; «Менің кішкентай ұстазым»; он бес лирикалық естелік эссе «Қайран, Халима»; «Аяулым еді»; «Нағыз махаббат осындай болар»; «Ар алдында кермеген жаза басып»; «Қадірлі Әзеке!»; «Мәскеуден келген мұғалім»; «Зейнеткерлік кітапша»; «Үш дос қыз»; «Менің апатайым»; «Қымбатты Халима»; «Біз Семейдің қыздарымыз»; «Ұят болады! — дейтұғынды»; «Көш тоқтатқан Халима!»; «Жаяу келген келін»; «Халима айтқан бір сыр»; Әзағаңның бұрын жарық көрген «Халима» хикаясына (20 сөзіне) тоғыз баға; бір толғау эссе; «Баян сұлуға арналған монолог»; бір корреспонденция «Әскери жинаққа арналған анықтама»; екі сұхбат-очерк «Сұхбат»; «Сұраққа жауап»; Әзағаңның соңғы бес хаты — «Қымбатты Халима!»; екі көңіл айту «Қайран, Халима!»; «Аяулымыз еді»; Халима тәтей қазасына қатысты Әзағаңның өз атына редакциялардан, жеке адамдардан келіп түскен 22 азалы хат пен азалы төрт өлең; Президент Нұрсұлтан Назарбаевтың Әзағаңа азалы хаты — «Құрметті Әз-аға!»; Әзілхан аға мен Халима тәтеге сыйланған 82 кітаптағы автографтар; Халима-Ананың қазасына орай айтылған 33 азалы лебіз, еске алулар; Халима-Ана жайлы естеліктер мәтіндері бар.

Осыларға қоса «Мәңгілік махаббат жырында» өмір бойы бір-біріне ғашық болып өткен Әзекең мен Халима тәтейдің өздерінің бірге түскен — 60; отбасы достарының — 16; болған жерлерінің 16; жеке құжаттарының — 15; Халима-Ана қол өнерінің — 18; барлығы 126 суреті басылған.

Саралап келтірілген осы мәтіндер мен суреттер «Мәңгілік махаббат жырының» негізгі екі қазығы — жарқын туындының бірінші бөліміндегі «Халима» хикаясы мен екінші бөлімді тұтас алып жатқан — «Халимаға хат» дастанының толық асыл денелерінің он екі мүшесі іспетті.

Бейнелі түрде «Халиманы», «Халимаға хатты» қос ғашық

— Халима мен Әзекеңнің өздерінің сүйіспеншілігінің ғажап мүсіні деп қарастырсақ, онда сол он екі мүше ғажап бейне мүсіннің бойына «қан жүгіртіп», «көздерін» жайнатып, көркін алаулата нұрландырып тұр. Осы қосалқы он екі мүше — ортаңғы бейне мүсінді жан-жақтан қаумалап, жарық-сәуле шашып, сол мүсіннің сыртқы көрік, кескін-келбеттерін, «ішкі жан-дүниесін» шырайлы үстіне — шырайландыра түскен!

Бұл — оларға кейін қайыра тоқталып жатпас үшін, Әзағаңның өз қолымен кестеленіп жазылып, ғажайып табиғатты жаңа туындысына — «Мәңгілік махаббат жырына» қыйсының тауып, қиюластырып өзара байланыстырып кіргізген жазушының жоғарыда аталған хикаяттарына, деректі повестеріне, новеллаларына, естелік-эсселеріне, жазбаларына, сұхбаттарына, очерктеріне, хаттарына, естеліктеріне, лебіздеріне т.б біздің алдын ала берген жалпы бағамыз.

Ал, Әз ағамыздың «Мәңгілік махаббат жырына» неге біз Данте, Петрарка, Мильтон, Сандтардың адамзатқа әйгілі шығармаларымен терезесі тең, тіпті, біраз артық та деп бағалап отырмыз?

Бәлкім, асыра сілтеп, қанымызға тартып, шынында, артық кетіп жатқан шығармыз?!

Олай етпесек, өзіміз түйген осы бір мызғымас басты тұжырымымызға дәлеліміз қайсы?

Сол үшін, енді, кейін ол жайды жеке сөз ететін болғандықтан, осы арада, «Мәңгілік махаббат жыры» құрамына енген бір ғана ерекше табиғатты туынды — «Халимаға хаттың» тек құрылысы мен мәніне тоқтала өтейік.

* * *

«Халимаға хаттың» өзі Дантенің үш бөлімді «Тәңір тәлкегіндей» көлемді. Бірақ, Әз ағаның бұл туындысы Дантенің комедиясындай, тек бірыңғай канцона-сонеттердің, Петрарканың «Мадонна Лаураның өмірі мен өліміндей» тек бірыңғай мадригал-сонеттердің, жиынтықтары ғана емес. Әртүрлі 82 сонет-саздар, ақ өлеңдер!

Тұтас алғанда, сонет не тұрақты: АВАВ, ABBA түріндегі төрт жолдық екі шумақты (катрен); не әртүрлі cdc, cda, cde түріндегі үш жолдық бір шумақты (терцет) әуендік, салондық, лирикалық (сезімдік), саздық(үндік) поэтикалық мәнді жырлар жыйынтық ұғымы ғой!

Дантенің барлығы 34 жырдан тұратын үш бөлімді «Тәңірі тәлкегі» нақ АВАВ, АВВА катрен түріндегі 680 кацоран-сонеттік лирикалық балладалар жыйынтығы. Петрарканың «Мадонна Лаураның өмірі мен өлімі» — катрен мен терцит түріндегі 317 мадригал (бұл да лирикалық сазды әуенді балладалар) сонеттер!

Ал, Әзағаңның бір «Халимаға хат» сағыныш сазы жырының өзі ғана: жеті лирикалық поэма, алты лирикалық жыр баллада, екі лирикалық жыр новелла, он жеті жыр сағыныш, жиырма екі жыр еске алу, үш сонет-сырласу, үш сонет-арнау, үш сонет мұң, екі сонет сипаттау, бір сонет торыту, бір сонет жоқтау, бір сонет зар, бір сонет қамығу, бір сонет қайғы жиынтығы. Барлығы 82 ақ өлең-жыр!

Данте, Петрарка, Әз ағанның жыр туындыларын шумақ, жол сандарына аударсақ тиісінше: 680 шумақ — 5540 жол; 1109 шумақ — 4438 жол; 1322 шумақ — 5326 жол!

Көріп отырсыз, бір «Халимаға хатымен» ғана туындылық жыр шумақтары, жол сандары жағының өзінен Әз ағаң (Дантенің тұтас туындысынан жалпы жол саны жатынан сәл-пәл кем болғанымен) тұтас алғанда, әріптестерінен әлде қайда озық жатыр!

«Халимаға хат» — «Мәңгілік махаббат жырының» алтын қазығы, тірек тұғыры, шынайы ғашықтық дастаны! Ол — тек Адам атты тіршіліктің бәріне ортақ, бірақ нақты соның тек ерек екі жанның — Халима мен Әзілханның болмысы мен бойларына ғана өшпестей, сөнбестей боп дарылған: ең таза, ең мөлдір, ең кіршіксіз, ең пәк, ең шынайы, ең биік, ең қасиетті, ең жалынды, ең ыстық сезімді, бір сөзбен айтқанда, ғашықтықтарының әнұраны!

Олар — қиялда емес, 54 жыл бойы бірге өмір кешкен. Бірі сонша сұлу да емес. Бірақ, екеуінің де жандары сұлу, жандары жарқын, жандары ұқсас, жандары адал, жандары мөлдір! Олар жаратқанның қарапайым, қатардағы пенделері: Халима мен Әзілхан — жігіт пен қыз, жар — жұбай, әке-шеше, ата-әже ғашықтар!

Бұл ғашықтардың кереметтігі мынада. Мәселен, Халима ғашық: Дантенің — Беатричасындай тамұқты-жұмақты кезген ерек Алла рухты керемет те емес! Петрарканың — Лаурасындай елден асқан ерек сұлу да емес! Мильтонның — Мэриіндей кірпияз да емес! Сандтың — Консуэлласындай такаппар да емес! Онда Гетенің — Христинасындатыдай — менмендік те, Гейненің — Матильдасындағыдай кербездік те, Вольтердің — Эмилиясындай — жүргіштік те жоқ!

Ол — тумысынан: ақылды, адал, пәк, әділ, ақпейіл, адамгершілікті, биязы, батыл, мейірбан, мейірімді, инабатты, ыждаһатты, қайсар, қамқор, қажырлы, қарапайым, турашыл, ұстамды, тапқыр, парасатты, кішіпейіл, шаруақор, еңбекшіл, өнерлі, ісмер, сезімтал, бір сөзбен айтқанда, бір — сырлы, мың қырлы абзал жар, келін, ана — дана! Қысқасы, сирек кездесетін ерек жан! Ол—әйел затының бойларында болатын, болмысында кезігетін бар асыл, жарқын, жақсы қасиет-дағдының бәрін бір өзінің бойына жиған ерек тұлға! Ол — сүйіспеншілік, махаббат, ынтызарлық, ғашықтық сезімдердің мәңгі құлы!

Ал, Әзаға — тек Халима үшін ғана жаралған, нақ соның өзіндей қасиет-дағдылы, мінез-құлықты қарапайым Адам! Бірақ, Ол шығармашылық, ұлы дарын, асқан талант иесі!

Бұл жағынан да: Ол Данте, Петрарка, Мильтон, Сандтардын өздерінен мысқал кем емес! Шығармашылық тапқырлық, ыждаһаттық жағынан, қайта, Ол Батыстың аталған қаламгер әріптестерінен мысқал артық та!

Мұны оның «Мәңгілік махаббат жыры» поэма-дастанын композициясы жағынан Батыстық әріптестеріндей тек бір ғана жанрлы етпей: роман, дастан, хикаят, лирикалық повесть, әңгіме, новелла, эссе, очерк, хат, эпистолярлық жазба, немесе, сан жанрлы етіп құруының өзі-ақ дәлелдейді.

Сөйтіп, жоғарыда баяндалғандардың өздері-ақ, біздің Әзағамыздың «Мәңгілік махаббат жырының» бір туындылық құрылысы мен композициялық құрылымының өзі ғана европалық әйгілі қаламгерлер шығармаларының туындылық құрылысы мен композициялық құрылымынан әлде қайда күрделі, әлде қайда кен, әлде қайда артық екеніне айқын дәлел бола алады. Бұл бір.

Және бұл артықшылық қаламгер Нұршайықовтын жаңа поэма-дастанының ең басты артықшылығы да емес! Өйткені, кез келген көркем шығарманың артықшылығы, ең алдымен, оның көркемдік сапасынан: онда әдеби бейнелердің қалай шебер сомдалғандығынан, қалай шебер тұлғаланғандығынан, шығарманың идеялық, рухани қуаттылығынан, тілінің кестелі өрнектілігінен, стилінің оралымды, ұтқыр, айқын, тағымды шеберлігінен танылады ғой. Осылардың дәрежесіне байланысты ғой.

Ал, осы орайлардан алғанда да, Әзілхан ағамыздың қаламынан туған туындылардың бәрі оның әуелгі көркем повестік мәнді очерктерінен бастап, қилы-қилы романдарына, хикаяттарына дейін халқымыздың шамырқана, сүйсіне, ләззат ала, сусындай, рухтана, жастана, жаттай оқитын шығармалар екені белгілі.

Егер өз тілдеріне аударылса, Әз ағаң туындыларын ағылшын, француз, американдықтардан бастап, әлемнің басқа халықтары да сондай әсермен оқыры сөзсіз жай!

Демек, қаламгер Әзілхан Нұршайықұлы Әуезовтың ойшылдық, сыршылдық, шыншылдық, фәлсафалық, гуманистік дәстүрін, суреткерлік шексіздігін одан әрі жаттықтырушы Суреткер! Ол — адамның асыл да нәзік сезім күйін тап басушы танушы — Тамыршы! Ол — қара сөзден түрлі түсті түйін түйетін, асыл алқа жасайтын — Зергер! Ол — сол қарапайым қара сөзден ғажайып көріністі сурет салатын — ғажайып Суретші! Ол — төгілген Шешен! Композиция құрғыш! Сюжет қиюластырғыш! Оқиғаларды, іс-әрекеттерді, адамдардың қимыл-қылықтарын, мінез құлқын, келбетін нақ сол қалыптарында көз алдыға әкеліп, мөлдірете, елжірете Баяндатыш! Өткенді-кеткенді сол сәттеріндей еске алудың, ойға салудың, әрі соларды әсерлі бейнеге айналдырудың — Хас Шебері! Ол — диалогтар құрудың да, адамдармен сөйлесудің де, оларды сөйлете білудің де — асқан жүйрігі!

Асқан суреткер Әзаға, алдымен, өз ұлтына енді ғана сый-тарту етіп ұсынып отырған «Мәңгілік махаббат жыры» туындысын жазуда да өзінін бойына Құдірет дарытқан осындай талант дарынын шеберлікпен пайдаланған.

Ол жаңа дастанында ғашық жары Халиманың сонша ерек жарқын бейнесін кестелі, ғажайып өрнекті қара сөзбен де, төгілген шешендік тілмен де, сезімді саз үнді поэзиялық жырмен де, алдымен, өзі тұлғалаған, өзі сомдаған. Соны ол

қалай жүзеге асырды? Осы арада, енді соған тоқтала өтейік.

* * *

Халима ғашығының ғажайып бейнесін сомдап тұлғалауды, сөйтіп, Оны көркем әдебиеттің мәңгі аңыз кейіпкерлеріне айналдыруды Әзілхан аға, алдымен, «Мәңгілік махаббат жыры» атты жаңа туындысының құрамына енгізген бірінші тұғырлы шығармасында — «Халима. Өмірінің өшпес өрнектері» хикаясында жүзеге асырған.

Аталған шығарма сезімге толы ақ өлең! Шын мәнінде ол нәзік жүрек үні! Сазды жүрек жырлары!

Онда Әзаға өрнекті де кестелі қара сөзбен дүние салған жан жарын егіле де езіле еске ала, оның іс-әрекеттерін, қимыл-қылығың әрлеп, қысқа-қысқа баяндап бере, елжіреп айта отыра Халима-Жардың, Халима-Ананың, Халима-Әженің, Халима Адамның ерек қасиеттерін, қылықтарын, істеген адамгершілік істерін алға жайған.

Хикаяға кірген бірінші сөзде Халима тәтейдің қашанда өз жарына, тіпті, кімге де — қаймана қазаққа да қалтқысыз қамқор адам екені, әсіресе бейнеленген. Міне, соның бір көрінісі.

...Инфарктке ұшыраған Әз ағаң ауруханада. Жатқан палатасы екі кісілік. Бөлме қара көлеңке. Әжет жасар бөлменің есігі қаңсыған — шиқылдауық. Ашып-жапқан сайын «әндетіп» мазаны кетіреді. Сырқаттар төсегі тұсындағы қабырға шамдар да, ортақ үстел қасындағы шам да сығырайған, төмен батты. Жазушы кітап оқымай, жазбай отыра ала ма? — алмайды.

Байқағыш Халима тәтей осыларды бірден андайды.

Ол әуелі сырқаттардың тұсындағы ілдіргілер мен ортақ үстел қасындағы ілдіргі патрондарына 75, 100 ватты шамдар әкеп орнатады. Ұрланған графин орнына әз үйінен графин әкеледі. «Әнші» есікті де өзі жөндейді.

Мұндайды әйелдердің кез келгені істер ме? Олар: «Бұл — аурухана қызметшісінің ісі ғой!» деп, қолды бір-ақ сілтер еді.

Ал, көрдіңіз бе, Халима өйтпейді. Жары үшін ғана емес, оның сырқат көршісі үшін де адамдық қамқорлық жасайды.

— Қарағым, маған шамды несіне әкелдің? — деп таңданған науқасқа, ол:

— «Түйенің танығаны жапырақ» дегендей, өз күйеуімнің бас жағын жарқыратып қойып, сізді қара көлеңкеде қалдырғаным ұят қой, — дейді күліп.

Ол ол ма, үйден әкелген графинді ауруханадан шығарда ала кетпек болған Әзекеңе:

— Қасындағы кісіден ұят қой, графинді алмайық. Ол кісі жазылып шыққасын, орындарыңа басқа адамдар келеді. Оларға да қайнаған су керек. Графин палатада қала берсін. «Ат аунаған жерде түк қалады» деген бар емес пе? Сенен қалған бір «түк» болсын, бұл графин. Сол ат құрлы жоқсың ба? деп күліп, графинді Әзекен қолынан алып, үстел үстіне қояды.

Осы бір сәлдей ғана әрекеттерін әңгіме етіп, Халима айтқан сөздерді дәл келтіру арқылы жазушы ғашығының арлы, ұятты, қамқор адам екенін әдемі бейнелейді («Мәңгілік махаббат жыры». Бұдан әрі осы туындыдан келтірілген үзінділер. Хикаядағы үшінші сөзде келтірілген жар ғашықтың: «Әзілхан! Мені уайымдап, жүдеп қалма! Жарай ма?.. Өзіңнің Халимаң!» — деген титтей мәтінді хатты алайық.

Туындысында осы титтей хатты жария етуі арқылы Әзағаң ғашығының өзіне деген ынтызарлығын, жан жомарттығын, ақылдылығын көрсетіп отыр.

«Егер сен жолаушы жүргенде бірдеңеге ұшырап қалсаң, мен сенсіз өмір сүрмеймін, артыңнан қоса кетемін».

Хикаясының бесінші сөзінде, әуелде 9 жыл ғашық болып жүріп, 1947 жылы маусымда айдаладағы электрі, киносы, радиосы, көшесінде дәретханасы жоқ алыстағы «Ақбұзауда» қосылған қала қызы Халимасының өз аузынан осындай сөз естігенін мақтанышпен айтуы — Әзілхан ағаның Халима қыздың өзіне шын ғашық ару екенін көрсетуі.

«Егер Халима маған тұрмысқа шыңдай, басқа біреуге барса, атақты ғалым әйелдерінің бірі болатын еді деп ойлаймын. Ол өз бойындағы осы тамаша талантты мәртебелі махаббат жолына құрбан етті. Өз талантын өшіріп, менің талантымды өрістетті. Өз бойында неше алуан талант төгіліп тұрса да (ісмер, тігінші, шебер, кестеші, емші, электрші, монтер, слесарь да болатын) соның бірде-біріне мақтанбайтын: ісмерлігін, іскерлігін мүлде елеусіз нәрсе ретінде бағалайтын».

«Әйел адамдар жылауық келеді, қит етсе жылап қоя беретін әйелдер болады. Халима ананың көзінен жас сирек шығатын».

«Әйелдер күлекеш келеді. Қарқылдап қатты күлетіндері де болады. Халима ақ тістерін жарқыратып көрсетіп, еріндерін сәл ашатын да, жай ғана жымиып қоя салатын?».

«Көп әйелдер күйеуіне кінә таққыш келеді. 54 жыл бірге тұрғанда Халима маған бір рет те кінә қойған емес. Ол менің мінім жоқтығынан болмаса керек. Ол оның: «Жоқтан өзгеге жармасып, жарымның жанын жараламайын» дегендігінен шығар».

«Көп әйелдер өзін-өзі аяп, өзгенің де оны аяп, аялауын талап еткіш келеді. Халима өзін аяп, аяншақтану дегенді білмейтін еді. Мәселен, менде 10 мыңға жуық кітап бар: Халима ерінбей жалықпай соның бәрін тізімге тіркеп отырды. Менде 800-ден аса жазушылар, тілшілер, әр алуан авторлар қолтаңба жазып сыйлаған кітаптар бар. Халима солардың бірін жоғалтпай жинап, арнаулы Картотека жасады. Барлық кітаптардағы авторлардың сый сөздерін өз қолымен бір Картотекаға көшіріп қойды». (Жоғарыда келтірілген үзінділер.

«Көп әйелдер ұялу дегенді білмейді! Қоғам рұқсат етті деп, ашық-шашық, жалаңаш-жалпы жүре береді. Ал, Халима маған жалаңаш денесін көрсетуге ұялатын».

«Көп әйелдер баласын мақтап, өзін өркештендіріп отырғанды ұнатады. Халима өмірі өйткен емес. Ішінен балаларын да, мені де шексіз сүйетін, жанындай жақсы көретін. Егер әке мен бала бір нәрсеге келіспей қалса, ол үнсіз отырып қалатын.

Ешкімді де жақтамайтын. Кімнің теріс, кімнің оң екенін сол үнсіздігімен ұғындыратын. Өзін біреу қолпаштай бастаса, қабағын сездірмей шытып, қолайсызданып қалатын».

«Көп әйелдер күйеулеріне кітап сатып алуға ақша шығартпайды. Халима өйтпейтін еді. Өзі де кітапты көп оқитын. Өзі классиктерді тегіс оқып шықты. Ол:

— Классиктерден қол үзбе! — дейтін маған».

Бұл келтірілген үзінділер Әзағаңның «Халима» хикаясының жетінші сөзінен.

Оларды әдейі келтіріп отырмын. Өйткені, оларда Халима кейіпкердің ақылдылығы, әйелдік қаншама ғажап қасиеттері тамаша сипатталған.

Әзілхан аға қара сөздік хикаясында ғашық жарын тұлғалауда Оның қайсарлығының, батыл мінезділігінің астарын ашуға, тапқыр сөйлегіштігіне, арлы-әділдігіне айрықша мән береді.

Міне, соларға мысалдар:

... 1987 жылы Әзекен қазақтарды ұлтшылдар деп жаздырған КПСС Орталық Комитеті қаулысына наразы болып Горбачев атына арнайы хат жазады. Оны төрт баласы мен жары қолдайды.

Сол жайлы сегізінші сөзінде былай дейді:

«Хатымды алдымен Халимаға көрсеттім. Ол оқып шықты.

— Не айтасың? — дедім мен оған.

Ол ойланып, ұзақ отырды. Содан кейін:

— Бұл хаттан кейін сені түрмеге жабады. Ұрып-соғып, қорлық көрсетеді. Мен сені ондай қинауға қимаймын. Менің ерім де, әкем де, шешем де сенсің! Бірақ, сен менің күйеуім ғана емес, ұлтыңның ұлысын ғой. Ендеше мен саған менің күйеуім ғана бол, ұлтыңның ұлы болма деп айта алмаймын. Тәуекел, мен көндім, — деді.

Одан кейін Халима екеуміз Горбачевка жазылған хатты ең жақын досымыздың үйіне барып оқыдық.

Досымның әйелі баж ете қалды.

Мен досыма қарадым. Ол тамсанып отырды да:

— Болмайды! — деп басын бір-ақ шайқады».

... Бір жолы жинақ кассасы кассирі жаңылысып Халима тәтейге аларынан 1000 сом ақша артық беріп жібереді. Оны ол үйіне келгесін біледі. Бұған ол қатты қысылады.

«Жүгіріп, үстел басында жұмыс істеп отырған маған келді», деп, жазады, осы жайында оныншы сөзінде Әзағаң.

— «Жүр, мына артық ақшаны апарып берейік. Бұл ақша кассир әйелдің мойнына мінеді ғой. Обал ғой!»

Халима күйеуін ертіп барып артық берілген ақшаны дереу қайыра кассирге тапсырып:

— «Түу, қандай рахат болды!» — деп қуанады.

Сол күні кешке бұл оқиғаны Әзекең мен Халима достарына айтады ғой, баяғы.

— «Бекер өйткенсіңдер!» — дейді олар. — Өзі келген олжаны қайтарып беріп.

— Ондай олжамен байымай-ақ қояйын. Маған арым мен ұятым қымбат, — деді Халима оларға, өзімен-өзі сөйлескендей жайлап қана». Осы сөзінде Әзағаң және бір жолы үйлеріне танымайтын ақынның «сыбаға» ретінде сойып әкелген қойын Халима апайдың қандай сөздер айтып, алмай қойғанын былайша баян етеді:

«Мен үйде жоқта Талдықорған облысынан бір жас ақын бір қойдың етін алып келіпті.

— Бұл кімге, қарағым? — деп сұрайды Халима.

— Сіздерге, дейді бейтаныс жігіт.

— Не себептен?

— Сыбағаларыңыз ғой, жеңгей.

— Біз — сізді, сіз — бізді білмейсіз. Танымайтын кісіге ешкім сыбаға сыйламайтын сияқты еді?!

— Ағайды сыртынан білеміз ғой.

— Сыртынан білетіндерге алыстан сыбаға тасымайды. Не қызмет істеуші едіңіз, қалқам?

— Мұғаліммін. Жас ақынмын.

— Жазушылар одағына мүшесіз бе?

— Жоқ, үміттімін.

— Онда, қалқам, жоғары шығып, шай ішіңіз. Бірақ, мына сыбағаңызды мұнда қалдырмай алып кетіңіз. Осында ақын ағайындарың бар шығар?

— Бар ғой, апай.

— Бар болса, солардың біреуіне апарып сыйлаңыз. Ал, ағаң саған Жазушылар одағына өтуіне қойсыз да көмектеседі».

«Бір ыстық күні Халима екеуміз көк базардан қайтып келе жатып, көшеде такси күтіп тұрдық. Бірақ, такси жоқ. Жай машиналар қол көтергенге тоқтамайды. Сөйтіп тұрғанда бір машина қасымызға кеп тоқтай қалды.

— Келіңіздер, аға, отырыңыздар. Адрес қалай, аға?

— Құрманғазы, 90. Интернационал көшесінің қиылысы.

Жігіт машинасын біздің үйдің қасына тоқтатты. Халима сөмкесінен суырып, жігітке ақша ұсынды.

— Жоқ, апа, мен сіздерден ақша алмаймын, деді жігіт басын шайқап.

— Неге, қалқам?

— Сіздерден жолақы алу күнә болады, — деді жігіт басын одан сайын шайқап, Халиманың ақша ұсынған қолын кері қайырып.

— Онда жолақы емес, тәбәрік деп ал, айналайын. Балаларға ағаң мен әжеңнің берген тәбәрігі деп, осы ақшаға балаларға кәмпит сатып апарып бер.

Осылай деп Халима кесектеу қағаз ақшаны орнында қалдырып, машинадан түсті».

«Халима қол өнеріне ғана емес, қонақ күтуге де талантты еді. Өзі танымайтын, маған да бейтаныс оқырмандарды да қабақ шытпай қабылдап, құрметтеп күтіп, қуантып шығарып салатын. Танымаса да кейбіреулеріне шапан жауып, сәлемдеме беріп жіберетін».

«Халима көршілеріне, таныстарына, жақындарына ілтипат білдіріп, сыйлық жасап отырушы еді. Жұртты сыйлауында ешқандай қапы болмайтын. Сан қилы қонақ күтіп жүріп, ешқашан «шаршадым» деген емес».

«Халима менің созсам — қолымды, ойласам — ойымды ұзартушы еді. Ақылыма — ақыл, абыройыма абырой қосатын еді. Жатсам — жастығым, жантайсам — төсегім болушы еді. Жабырқасам — жадыратушым, жанылсам — түзетушім еді. Зейін зеректігімен, энциклопедиялық білімімен маған көз жазбай көмектесіп отырушы еді...»

«Халима пайда көре қоюға ұмтылмайтын...»

Осы келтірілген үзінділердің бәрі Әзағаңның хикаясында ғашық жары — Халиманың алып тұлғасын сомдауының мысалдары. Өйткені, соларды жазу арқылы қаламгер әйел жыныстылардың ғажап Біртуарының бірі — Халиманың сан алуан елден ерек тамаша қасиеттерін, мінез қырларын сипаттап, көріністерін айшықтап кестелеген.

Сонымен, тұтас алғанда «Халима» хикаясында Әзілхан аға мен Халима атты ғашығының дана тұлғасын ешбір әсерсіз, өмірде қандай болса, сондай етіп, жарқырата мүсіндеді.

Халима ғашықтың нақ сондай дана әйел екенін Әз ағаң оның дүниеден өтер алдында өмірі үзіліп бара жатқан соңғы секундтарында да:

«Ал, енді не айтам? Жер аман болсын! Ел аман болсын! Ұлт аман болсын! Ұрпақ аман болсын!» — деген мақұлдасу өсиетін келтірумен де әдемі көрсетті.

Енді әңгіме Әзағаңның «Мәңгілік махаббат жыры» атты ұлы туындысының екінші тұғырлы бөлігі — «Халимаға хатында» жан жарын қалай бейнелегені хақында.

Бірақ бұл арада осылай етпес бұрын, алдымен, оны көркем туындылығы сапасы жағынан да қарастыра өтуіміз жөн. Өйткені, алда «Халимаға хаты» Данте, Петрарка шығармаларымен жалпы ғана салыстырғанбыз да, ол жайға терең тоқталмағанбыз.

Ал, сол қырынан ал сақ, «Халимаға хат» (Әзілхан ағаның төгіліп тұрған жазымпаз қаламынан туған) шын мәнінде, мәңгілік махаббат жайлы ерек дастан! Ол — «Мәңгілік махаббат жырының» аталып тұрған тақырыбының астарын ашып тұрған айрықша туынды! Сондықтан оны — Әзағанның сөз етіп отырған «Мәңгілік махаббат жырынын» алтын діңгегі деп бағаласақ керек!

Ол — көзінің аты мен қарашығындай жаннан айрылып жалғыз қалған, Әзілхан ағаның, (демек, егер бар болса, нақ сондай шын ғашықтың) шыбын жанынын шері! Ол — фольклорлық пафосты туынды!

Мұның мәні — бұл дастанның мазмұнында халқымыздың ауыз әдебиетінің ұмытылып бара жатқан жоқтау, арнау,жырлау, тағы осы сияқты жанрларының жаңа сапамен жаңғыртылып қайта «тірітілуінде».

Шынында, көркем поэзиялық-поэмалық, хикаялық, балладалық, новеллалық нағыз нәзік сезімді «Халимаға хаттағы» 82 саз жырды толық оқып шыққанда, әркім-ақ Әзағаңа «қосылып» өз бастарынан өткерген ғұмыр сәттерін қайыра көз алдарында елестеткендей күй кешеді. Автордың күйігімен қоса күйініседі. Тебіренісімен қоса тебіреніседі. Қайғысымен қоса қайғырысады. Мұңымен бірге мұңдасады. Сырымен бірге сырласады.

Туындының осы әсерлілігін терең түсіну үшін нақ осы арада, «Халимаға хаттың» авторы Әзілхан ағаның өзі жайлы да тағы бір ауыз сөз айтпасқа және болмайды. Өйткені, «Халимаға хат» шын мәнінде поэзия дастан! Ал, оның авторы, «Халима» хикаясын неше жерден поэзиялық мәндіге теңгерсек те, Әзағаң қара сөздің зергері — прозашы суреткер ғой!

Ендеше, «Халимаға хатты» шын мәнінде, поэзияның да үлгісі болып табылатындай дастан етіп жазып ол табанда, қалай ақын бола қалды? Ол ненің құдіреті?!

Бұлай деу — заңды сұрақ!

Бұған жауап: Әзілхан Нұршайықовты — «Мәңгілік махаббат жырының» «Халимаға хат» бөлігінде шабытты ақ иық ақын еткен күш — Әзағаңның жүрегінің ғашықтық құдіреті! Оны сол ғашықтық құдіреті оқырманға берер рухани нәрі — шөліркеп жұғар сусындай поэзиялық мәнді «Халимаға хаттай» ерек туынды тудыруға желеп-жебеген!

Сонымен, «Халимаға хатта» бас кейіпкер Халиманы аққудың сыңары етіп бейнелеу үшін суреткер Әзілхан аға саз құдіретін керемет пайдаланған!

Ал, саз деген жанның иірім-иірім нәзік сезімдерін қытықтап қозғалысқа келтіретін, сөйтіп, сол жанның өзін тебіренген, толқынған күйге енгізетін жүректің сиқырлы ішкі сыбдыры, жүректің сиқырлы ішкі үні! Жүректің ол сиқырлы ішкі сыбдырлары, сыңғырлары, сиқырлы ішкі үндері оның қылдай, нәзік сезім талшықтарына, жүйке тамырларына әсер етіп, соларды қоздырып, тұтас жүрек үндерінің сыбдырлары, сыңғырлары пайда болады. Сонда бара-бара белгілі дыбыстар туады, ал, ол дыбыстар бірігіп ұқсасты кестелі сөздерді пайда етеді. Сөздер жан құбылысының күйініс, қуаныш, сүйсініс түрлеріне айналады. Сөйтіп, сайып келгенде, жүректің сиқырлы үндерінен, сыбдыр сыңғырларынан не түрлі саз пайда болады.

Саздың өзі сан түрлі, сан қырлы. Оның біразы, мәселен, мұң, зар, сағыну, налу, қайғыру, торығу, жоқтау, сағыныш саздары, тағысын тағылар. Саз және өзі әртүрлі, сан алуан. (Мәселен, қуаныш, шаттық).

Саздың олай болуы жүректің сыбдыр, сыңғырынан, үнінен бастау алатын жан құбылысының нәзік сезімінің қандай иірімді екеніне байланысты. Ал, ондай иірімдердің, қандай сипатты болуы адамдарға сырттан жасалған әсерден туындайды.

«Халимаға хат» — ғажайып саздар, соның ішінде, сағыныш саздарының жиынтық туындысы! Оның авторы қаламгер — Әзілхан ағаға оның ғашық жары — Халиманың бақилыққа өтуі соншалықты ес тандырар әсер еткен!

Ол өзінің ғашығына аза көңіл-күйін тек сағыныш саздарымен ғана, немесе жүректің тек сондай иірім үнімен ғана жеткізуге мәжбүр болған!

Сонымен, «Халимаға хатта» автор сағыныш саздары құдіретімен Халиманың о дүниелік рухтық бейнесін жасаған.

Сол үшін Әзілхан аға мәңгі сағыныш көрінісі болып табылатын: арнау, жоқтау, мұң, шер, торыту, зарығу, сырласу жырлары арқылы кейіпкерінің тірліктегі істерін еске алады. Қайғырады. Қамығады. Оның осы көңіл күй түріндегі саз жырларынан Халиманың о дүниелік рух бейнесі көз алдыға келеді.

Енді соның мысалдарын алға тартайық.

Мәңгі ғашығы бұл дүниеден өтіп, ауыр аза-қаза тағап болғанда Әзағаңның қаламына алдымен «аһ» үру зар сөздері түскен.

«О, сұрқия, сұм ажал!

Жарымды менің жалмадың!

Өлігін оның көргенше,

Соқыр бон неге қалмадым!

(«Xалимаға хат»).

Одан әрі ғашығын егіліп былай жоқтайды ол:

«Махаббат деген — бір теңіз,

Кешесің де кетесің.

Тебісіп талай толқынмен,

Сүйгеніңе жетесің!

Тоғыз жыл жүріп толассыз,

Халима, саған жетіп ем!

Елу төрт жыл отасып,

Бақытты мені етіп ең!

Сол теңіз енді суалып,

Мен үшін сусыз шел болды!

Қайғы жұтып қаталап,

Көзімнің жасы қол болды!

Сен менің күндіз Күнім ең,

Жүрегіңнен нұр шашқан!

Сен менің түнде Айым ең,

Сәулеңмен талай сырласқам.

Қараңғыға қамалдым,

Енді Күн де, Айда жоқ!» —

деп бір тынған.

Міне, бұл жыр жолдарында Халиманың Күн мен Айдай рух бейнесі тұр.

Сосын әлгі қасіретті қайты үстінде Әзағаң:

«Періштедей адамды,

Сұм ажал қалай жалмадың ?

Артыңда қалып асылдың,

Күндіз-түні зарладым!».

— деп тағы өксіп, жоқтады. Мұнда ол ғашығының періште бейнесін көз алдыға әкелген.

Одан әрі: «Өлді» деуге өзіңді, аузым сірә бармайды», «бірге өлейік дейтұғын, уәдеміз бар еді» (Сонда. 131 бет), бірақ, сен:

«... Өтеріңді өмірден,

Сездірместен өтіпсің

Қасымнан сырғып, ақырын,

Ішіме кіріп кетіпсің»

Не істеймін!?

«Өзің жойып ол сертті,

Өлмей тірі қал дедің.

Балаларға бас-көз боп,

Назарыңды сал!» — дедің.

Сондықтан, мен бүгін:

«Өсиетіңді орындап,

Өлмей тірі отырмын,

Сенсіз өмір — қараңғы,

Көзім бүгін соқырмын!»

— деп зарлаған.

Поэмадағы бұл саз жолдарынан екі ғашықтың тірліктегі татулық көріністері кез алдыға елес береді. Онда Халима Әзағаңды сонша сүйетін жан екені көрініп тұр.

Сосын:

«Сыңары өлсе аққудың

Жұбы көктен құлайды.

Не деген күшті махаббат!

Адамнан артық былайғы!

Сол аққудың ғажайып,

Жұбындай неге болмадым ?!

Өлген күні Өзіңмен,

Қосыла неге солмадым?!».

— деп зарлайды, тірі ғашық.

Қалай ғажап айтқан! Қалай сұмдық налыған Әзағаң, жарының өліміне! Осы зарымен Әзағаң ғашығына өз сезімін керемет жеткізген.

Нақ осындай сезімді Әзілхан аға:

«Сен тіріде жұмақта едім, Халима!

Сен кеткен соң, тамұққа түстім, Халима!

Сен барда талай рахат кештім, Халима!

Өзіңсіз өмір қара түн екен,

Сол жұмбақтың шешуін шештім, Халима!»

— деп, 29 жырында да:

«Қуатым-ай, қуатым!

Ұйықтайын десем, ұйқы жоқ.

Көз іле алмай жатырмын,

Сен барда: хан, патша едім

Енді мүлде пақырмын!»

— деп, 51 жырында да әрі тереңдете түседі.

Бұл торығудан тірісінде Халиманың Әзағаңа сонша қамқор адам болғаны көз алдыңа келеді. Сосын:

«Егіз қозы сияқты едік момақан,

Бізден зиян көрмеп еді ешбір жан.

Сыңарымнан, серігімнен айырып,

Мені жалғыз зарлаттың-ау, Жасаған!»

— деп Аллаға зар айтады.

Бұл саз жолдарында екі момақан жан бейнесі тұр. Олар бір-біріне аққудай ғашық. Одан әрі:

«Екеу едік егіз қозы сияқты,

Екеу едік аққудай қос қияқты.

Жалғыз қалдым егізімнен айрылып,

Маңыраған сыңар қозы сияқты!»

— деп, еңірейді, Халимасына:

«Санаймын, сені, санаймын,

Өмірдегі ең іріге!

Балаймын, сәулем,Өзіңді,

Табынар, Тәңір, піріме!»

— деп Жаратқанға табынады.

Бұл — Халиманың ең биік қасиетті жан екені бейнеленген жыр жолдары.

Әзекең, бақилық жарына:

«Қош боп тұр, жаным, қуатым,

Қасыңа тағы келемін.

Бір емес, әлі сан рет

Өлгенше келе беремін!»

— деп уәде етеді. Тірі ғашық — Әзағаң солай жасайды да. Мұны оның сағыныш сазының жетінші жырындағы:

«Қырық рет келген шығармын,

Екі жүз күнде басыңа.

Сая таппай көңілім,

Бүгін де келдім қасыңа!»

— деген жолдардан білеміз. Ондайда, Әзағаңның:

«Өзіңді, ойлап, күрсінемін, күйемін,

Сағат сайын рухыңа бас иемін.

Сағынғанда суретіңді құшақтап,

Қағаз беттен қайта-қайта сүйемін.

Қалай Сенен айрылдым деп құсамын,

Тағат таппай тауға қарай ұшамын.

Құлыптақтай бетін жылап сипалап,

Құшақ жайып, қабіріңді құшамын»

— деген мұңаймасын көреміз.

Бұл — Халиманың магниттей қасиеті барын таныту. Қабір тірі ғашықты ылғи үнсіз қарсы алады. Сонда Әзекеңнің қар басқан қабірді көргенде:

«Сен едің ғой, менің шарбат-суатым,

Бар мінімді біліміңмен жуатын.

Жаз өтті де, қабіріңді қар жапты,

Тоңасың-ау, тоңасың-ау, қуатым!»

— деген жан айғайы шығады. Қандай ғажап тебіреніс!

Оның аржағында мәңгілікке суық денеге айналған Халима бейнесі жасалған ғой!

«Халимаға хатта» одан әрі бұл өмірдегі ынтызар ғашықтың о дүниедегі ынтызар ғашыққа енді шын сағыныш, мұңы, шері, торығуы, зарығуы, налуы басталады.

«Жан ұшырып жетіп ем,

Көрем деп Сені асыға.

Қабіріңді құшақтап,

Тақтайға тұрдым асыла.

Дыбыс жоқ, үнсіз жатырсың,

Ұйықтап кеткен секілді.

Естіле ме, үнің деп,

Топыраққа тостым бетімді.

Топырақ, көрпе емес қой,

Қимыл жоқ, үн болмады.

Асығып жеткен көңілім,

Тағы да менің сорлады.

Алматыдан әкелген,

Гүлімді қойдым басыңа.

Сол кезде қабір қозғалып,

Дегендей болдың: «Жасыма!»

Ол енді әлгі үнді «естіп» о дүниедегі бақилық ғашығына:

«Көз жасымды көрсетпей,

Бетімді теріс бұрамын.

Күн сайын ойлап Өзіңді,

Таңды-таңға ұрамын!»

* * *

«Тағдырыма налимын,

Ғашығымды мәңгілік.

Қанатынан қайырған!»

«Сен кеткелі қасымнан,

Екі жүз елу күн болды.

Бақыт тайып басымнан,

Күн дегенім түн болды.

Жарық дүние жабырқап,

Жалғыз жүру мұң болды.

Жан-жағыма жалтақтап,

Жетімдігім шын болды».

Автордың бұлай шерленуі бұрынғы бұл дүниедегі тірі ғашықтың күйін бейнелеуі. Әрі қарай Әзаға:

«Екі жүз елу тоғыз күн,

Сенсіз жалғыз жатырмын.

Бай едім шексіз Сен барда,

Енді сорлы, пақырмын!»

* * *

«Жастығыңды жұп-жұмсақ,

Қайта-қайта сипаймын.

Жастығың бар, Өзің жоқ,

Жанымды шаншып, басты мұң!,

Ұйықтайын десем, ұйқы жоқ,

Көз іле алмай жатырмын.

Сен барда: хан, патша едім,

Енді мүлде пақырмын!»

— деп мұң шағады.

Осы арқылы ол Халиманың өзіне бұл дүниеде қалай аспандатқан жан болғанын жеткізеді.

«Халимаға хатта» Әзілхан аға дүниедегі ғашығы Халима жарына оның тірлігінде жасаған жақсылығын баян етеді:

«Білімді едің Сен менен,

Білдірмеуші ең оныңды.

Ақылың артық, өнегең,

Өнерің еді толымды!»

* * *

«Достарымды қадірлеп,

Жақынымды жинадың.

Байығып менің жанымды,

Басыма бақыт сыйладың!

Алыс, жақын бәріне,

Сыйлы болып өттің Сен,

Өсуіне ұлтыңның,

Үлес қосып кеттің Сен!»

— деп келеді де,

«Сен керемет ғажап едің!

Маған талай көмек жасап едің!»

— деп, жан-жарының тіршілігінде керемет ақылды, өнерлі болғанын, өзін қалай бақытқа жеткізгенін, қазаты үшін үлкен іс тындырғанын жырмен қайыра бейнелейді.

Поэмада автор Халиманың өзіне айрықша қызметшісі болғанын бейнелеуге ерекше назар аударған. Оны мына жыр жолдарынан көреміз:

«Өтей алмадым, қайтейін,

Менің саған көп еді бересім

Сен маған өлі күніңде де,

Шығармашылық қуат бересің!

Ойласам, түсің, ісіңді,

Өз-өзімнен егілемін,

Сонан соң ақ қағазға

Жыр болып төгілемін.

Сен неткен ғажап едің ?!

Тіріңде ылғи демеген

Өліңде де өрге сүйреп,

Жанымды мәңгі жебеген!»

Және ол бұл баянын:

«Алпыс үш жыл саған ғашық ем,

Қатар жүрген тіріде.

Өлсең де саған ғашықпын,

Санаймын Сені тіріге!»

— деп аяқтайды.

Өстеді де, Әзаға бақидағы «Жасыма!» — деп жатқан Халимасына, ендігі кезекте қазіргі сағынышын тебірене жеткізеді:

«Ақсия күліп тұратын,

Тістеріңді сағындым.

Ұмытылмас мәңгілік,

Істеріңді сағындым.

Еркелеткен баладай,

Қылығыңды сағындым.

Бойыңдағы ар, ұят,

Ақылыңа табындым.

Жұртқа жылу шашатын,

Мейіріңді сағындым.

Жақын, жат деп бөлмейтін

Пейіліңді сағындым.

Жай сөйлейтін асықпай,

Сабырыңды сағындым.

Мінез, қайрат, күшіңе,

Бір Құдайдай бағындым!»

* * *

Сағынып отырып, ол елжірейді:

«Сені, сәулем, сағынып,

«Уһлеймін!» Жылаймын

Тағдырыма бағынып,

Жылаймын да, шыдаймын.

Бірі ерте, бірі кеш,

Өйтпес бәрі жұбайдың

Мәңгі тірі тұрмақ жоқ,

Заңы солай Құдайдың!»

«Еңіреймін Өзіңді ойлап егіліп,

Көздің жасы моншақ-моншақ төгіліп.

Ауық-ауық тарылады тынысым

Қос қабырғам кеткендей боп сөгіліп!»

«Өзіңді ойлап үнемі,

Түн ұйқымды бөлемін.

Әр күн сайын түсімде

Үш-төрт рет көремін!»

Осындай сағынышын суреткер ғашық:

«Суретіңді сүйемін,

Айналайын, арайлым!

Одан өзге мен сорлы,

Не нәрсеге жараймын?!

Сағынамын, амал жоқ,

Ол күндер кетті келмеске.

Жөнелді жүйткіп, алыстап,

Қайрылып сәлем бермеске»

— деп түйеді.

«Халимаға хаттан» келтірілген бұл үзінділер, онда автордың ынтасының айдай тұлғасын қалай мүсіндегеніне айғақ.

Шерлі сағыныш Әзағаңа енді Халиманың тіршіліктегі қасиет, келбетін қайыра көз алдына әкеледі:

«Есімде, жаным, есімде,

Жымиып қалай күлгенің.

Рас па деймін Өзіңмен,

Ұзақ өмір сүргенім?!»

Бұл бір жағынан Әзағаңның Халима жарының келбет, мінез қылығы былай жыр болып сорғалады:

«Жатсам, тұрсам, күндіз-түн,

Ойымнан бір кетпейсің!

Өзіңнің тірі кезіңдей,

Неге бір сәт жетпейсің ?!

Сағындым тәтті үніңді,

Жібектей жұмсақ сөзіңді.

Елжіреп маған қарайтын,

Мейірман қос көзіңді!

Сағындым білек, қолыңды,

Мойныңды — барлық Өзіңді!

Жер басып жүрген Сен жоқта,

Не деген жаным төзімді!»

Ғашық қаламгер ынтызарының кейіпін осылай сипаттай келіп, жырының бір тұсын мынаған әкеліп тірейді:

«Жас күніңде Сен,

Уыздай едің.

Қартайғанда да,

Маған қыздай едің, Халима!

Жек көрген жанға,

Суық мұздай едің.

Қол созғандарға,

Биік құздай едің,

Жақсыларды

Сыйлайтын едің.

Жаманға жұртты

Қимайтын едің, Халима!

Өсек-аяңды

Білмейтін едің.

Алтынды көзге,

Ілмейтін едің, Халима!

Жетім, жесірге

Береген едің.

Болжайтын алды

Көреген едің, Халима!

Ойларың ұшқыр,

Сезімді едің.

Тұрмысқа қиын,

Төзімді едің, Халима!

Ұрыс-керісті,

Білмейтін едің.

Орынсыз ешбір,

Күлмейтін едің, Халима!

Мысқылмен мені,

Түйрейтін едің.

Ақылмен алға

Сүйрейтін едің, Халима!

Жарамсақтықты,

Сүймейтін едің.

Байлыққа бас

Имейтін едің, Халима!

Ешкімге жайсыз,

Тимейтін едің.

Парасатыңмен,

Билейтін едің, Халима!

Осындай асыл

Халимам едің.

Айрылып Сенен

Қан-қайғы жедім, Халима!»

* * *

Бұл сағыныштың аяғы айналып кеп Әзілхан ағаны «Халимаға хатында», әрине, Халимасына деген ғашықтығын қайта-қайта еске алуға мәжбүрлейді.

Сондықтан оның жүрек қаламы «Халимаға хатта» енді:

«Өмір бойы екеуміз,

Ғашық едік тіріде.

Мен ғашықпын мәңгілік,

Жан-жарыма — Күніме!

Ғашықтығым Өзіңе,

Жанға қуат береді.

Өз атыңды әлпештеу —

Маған барлық керегі!

«Сенсің! Сенсің! Халима

Жанымның жарық жұлдызы!

Итальянка емес атақты,

Қазағымның бір қызы!»

* * *

«Сен менің Джакондамсың,

Құшаққа сыймайтұғын.

Қанша жыл өтсе-дағы,

«Өлдіге» қимайтұғын».

* * *

«Сен менің Джакондамсың,

Мәңгілік көкейден кетпес, Халима!

Көктегі жарық жұлдызымсың,

Ұсынсам қолым жетпес, Халима!».

* * *

«Сен менің Тәңірімсің!

Мен Саған сыйынамын!

Сен есіме түскенде,

Өзге ойдан тыйыламын!»

– деп жорғалайды.

Міне, бұлар да Халиманың ғажап бейнесі емес пе? Осылай төгіліп, толқып, тебіреніп отырып, Әзағаң Халимамен екеуінің ғашықтығы бақытты өткенін де айқара алға жаяды:

«Ғашықтар өткен өмірден,

Қозы Көрпеш — Баяндай,

Қыз Жібек пен Төлеген

Сүйіскен олар аянбай!

Еңлік — Кебек және бар,

Мамыр менен Қалқаман,

Қосылуға зар болып,

Жан-тәнімен аңсаған.

Бірақ, соның бәрі де,

Қыршынынан қиылған.

Біз екеуміз олардан,

Бақытты болдық мың есе!»

* * *

«Қыз Жібек пен Төлеген,

Қозы Көрпеш — Баяндар.

Еңлік — Кебек және бар,

Нендей қызық көрді олар ?

Махаббаттың оларға,

Уы ғана бұйырды.

Жастай солып, ерте өшіп,

Қыршынынан қиылды...»

Ал, біздер:

«Кештік махаббат теңізін,

Елу төрт жыл екеуміз.

Жүрегіміз жарасқан

Неткен бақытты едік біз!

Осыны ойлап, Халима,

Шүкіршілік етемін!

Тоқталайын азырақ,

Жылай беріп не етемін?!».

Осылай деп, тәубаға келіп, Әзілхан аға «Халимаға хатында»:

«Өзімді-өзім қамшылап,

Шауып келе жатырмын.

Сексен жастан сырғанап,

Ауып келе жатырмын.

Балалардан рахат,

Тауып келе жатырмын.

Қарызбын, саған, Халима!

Бүгін cay жүргенім үшін!

Қиын-қыстау күндерде,

Ақыл-кеңес бергенің үшін!

Ауыртпалық кезінде,

Артымнан ергенің үшін!

Бар-күш қуатыңды сарқып,

Маған сыйлағаның үшін!

Ажалмен алысып,

Мені өлімге қимағаның үшін!

Бағымды менің асырып,

Атақты еткенің үшін!

Өзіңнің алақаныңда,

Бақытқа жеткенің үшін!

Өтермін жырлап Өзіңді,

Ардақтап, жеткенше күшім!»

— деген тоқтамға тіреледі. Сонан соң бір сәт ойшылға айналып:

«Өмір деген — өкініш,

Тірілікте тұрақ жоқ.

Сен едің, менің нұр сәулем,

Сөнбейтұғын шырақ жоқ!»

* * *

«Мың күн деген сылдырап,

Сырғып аққан су екен!

Жан жарыңсыз ішкен ас,

Зәмзәм емес, у екен!»

«Бақыт деген не десем,

Жарымның жарқын сөзі екен!

Алтын тақ, деген не десем,

Ғашығыңның өзі екен!»

— деп, бәрін тағы сол Халима асылына бағыттай сөйлейді. Әзағаң одан әрі Абайша:

«Сен алысқа кетсең де,

Аяқ жетіп, көз көрмес.

Махаббатым Өзіңе,

Мәңгі бақи өзгермес!»

Бірақ:

«Егер Ертіс суалса,

Арнасы құрғап шаң болып.

Таулар тегіс құласа,

Табиғатқа лаң болып.

Өшер сонда Өзіңе

Махаббатым мәңгілік!

Айтар бізді қосарлап,

Арттағылар ән қылып!».

деп түйеді де, Әзағаңның «Халимаға хатынан» жоғарыда келтірілген саз жырларының бәрі, сайып келгенде оның өз ғашығы—Халиманың тұтас дүние танымдық тұлғасын жасаудың мысалдары. Оның өзінің мәңгі ынтызарының Адамдық ұлы бейнесін жүрек сазымен жасаудың нақты мысалдары:

«Шерімді айтып азайттым,

Жүректегі барымды.

Тоқтағайын осымен,

Жоқтауымды, зарымды!»

— деп тынады...

* * *

Осылай! Бұл келтірілгендер Әзілхан ағаның «Халимаға хаттағы» мәңгі ынтызарына деген жүрек саздарының кейбір мысалдары ғана. Ал, олар сөз етіп отырған поэма-дастанда ұшан-теңіз. Оның бәрін шағын толғауда тұтас алға жаю мүмкін емес!

Оның үстіне, «Халимаға хатта» суреткер-ғашық өзі мен ынтызарының тірліктегі әр айшықты сәттерін: Брест, Псков, Мәскеу, Семей серуендерін, қолбасшы, ойшыл даналармен (мәселен: Мұхтар, Ғабит, Сәбиттермен) кездесулерін, өздерінің бастапқы махаббат Меккесі — «Ақбұзау» атрабындағы сауық сайрандарын жыр кестемен қалдырмай тегіс шежірелеген.

«Халимаға хатта» шамырқана оқылатын Әзілхан ағаның Халимаға Ақкүмбез орнату хикаясы мен «ғашығының көзі іспетті» — Халиманың тарағына, орамалына, отырған үстеліне, жасап берген ұлтарағына арнаған жыр новелла, балладалары қаншама!

Ал, тірі ғашықтың «Той туралы жыры» (Абайдың 100 жылдығы жайлы) мен Халиманың жан жайлауын жарқырата бейнелеген новелла-поэма «Тәбәрік туралы жыры» және бар.

Бұлардың бәр-бәрін жеке-жеке сөз ету керек-ақ! Оны эссе толғау көлемі көтермейді.

Оның үстіне Әзағаңның Халиманың ғажап тұлғасын қалай жасағанын бағалауға «Халимаға хатта» алда баян етілгендердің өздері-ақ жетіп жатыр.

Ендеше, соларға сүйене айқындасақ халық жазушысы Әзілхан Нұршайықовтың «Халимаға хаты» — қазақ тілінде жазылған Әлем көркем әдебиетіндегі XX ғасырдағы шын ғашықтар жайындағы бірден-бір саз дастан! Немесе, бірден бір зар дастан! Ол — «Мәңгілік махаббат жыры» сынды ұлы туындының алтын қазығы! Онда Халиманың pyx келбеті одан әрі тереңдей сомдалған.

Бұдан әрі «Мәңгілік махаббат жырының» композициялық желісі мен авторы, авторластары жайлы бірер сөз.

Өйткені, бұл жайларды біршама толғамай, сөз етіліп отырған шығарманың ұлы туындылық астары толық ашылмайды.

«Мәңгілік махаббат жыры» — күрделі композициялық туынды. Ол үш бөлімді. Оның «Халима. (Өмірінің өшпес өрнектері) деп аталатын І-ші бөлімі іштей сегіз тақырыпты да, «Халиманы еске алу» деп аталатын ІІІ-ші бөлімі іштей жеті тараулы. Ал, ІІ-ші бөлімі «Халимаға хаты» алда сөз еткендей, жеке туынды бөлік.

Осылардың өздерінен-ақ, «Мәңгілік махаббат жыры» деп аталған поэмада әдеттегі көркем туындыларда болатындай унификациалдық, немесе, бірыңғай композициялық желілік жоқ.

Басқаша айтқанда, көркем шығарма ретінде «Мәңгілік махаббат жыры» әдеттегі көркем туындылардағыдай, не бірыңғай прозадан (әңгімелік, повестік, романдық, драмалық қара сөзден) желіленбеген. Ол «поэма» деп аталуына қарамастан: прозадан, поэзиядан, осыларға қоса зерттеуден желіленген.

Оның прозасының өзі: бірыңғай қара сөздік бір хикая емес, аралас — қара сөздік эсселер, новеллалар, балладалар, деректі повестер. Поэзиясы да нақ солай — бірыңғай поэма емес, аралас — жыр өлең, жыр хикая, жыр баллада, жыр саздар (сонеттер).

Сондай-ақ, туындының қара сөздік желісіне көркем публицистика да, сұхбат та, очерк те, тіпті, ғылыми публицистика да — құжат та, хат та, коментарий де, сілтеме де қосылған.

Сонымен, былай қарасақ, «Мәңгілік махаббат жыры» болмысы әртүрлі әдебиет, ғылыми жанрлардың өзара соншалықты қиюласты жымдасқан бір тұтас желісін құраған туынды. Содан жаңа туынды да, оның авторы ұстанған мақсатқа, идеяға лайық өзіндік композициялық (шығармашылық құрылымдық) желі пайда болған.

Бұл — жазба көркем дүние шығарушылық, жазба көркем туынды тудырушылық тарихта бұрын-сонды кездеспеген керемет жаңалық! Шынында да, бұрын-сонды. Қаламгер суреткерлердің шығарушылық тәжірибесінде мұндай жаңалық болып көрген емес!

Бұл біздің халық жазушымыз Әзілхан Нұршайықовтың шығарушылық тәжірибесінде жаңадан туындаған түңғыш жаңалық! Мұндай ерекше жаңалықты өз шығармасында «тудыруға» (шығарма шығарудың осындай түрін пайдалануға) Әзілхан ағаның талантты журналист-публицистігі де, дарынды суреткер жазушылығы да әсерін тигізіп, ықпал еткен болса керек.

Өйткені, оған Халима ғашығының да, өзінің де, немесе, қос мәңгі ғашықтың әдеби бейнелерін ғана емес, сонымен қоса олардың тозбас махаббаттарының бұл жалғандағы шынайы көріністерін, сүйіспеншілік «тәжірибелерін» сол күйлерінде тарихқа дәлме-дәл шежіре етіп қалдыру, сөйтіп ғашықтарға мәңгі жазбалық сөздік ескерткіш — Тәж-Махал соғу қажет болған!

Автор алға қойған басты мақсат — мұрат-идея осы болған!

Ал, бұлай жасауға бір ғана көркем әдеби жанрдың, бір ғана бірыңғай композициялық желінің мүмкіндігі жетпеген, оған. Сондықтан, Әзекең өзі ұстанған идеясына — қос ғашықтың мәңгілік азбаған да, тозбаған шынайы махаббаттарын айна қатесіз шежірелеп, оларға сөзден мәңгілік Тәж-Махал ескерткіш орнату идеясына жету үшін тілдегі сөздің түр-түрін, көркем әдебиеттің жанр-жанрын қолдануға мәжбүр болған.

Оған солай жасауға оның журналистік-публицистік, суреткер-жазушылық талант-дарыны тәжірибесі тікелей жетелеген. Сол тәжірибе автор мұратын іске асыруға мүмкіндік берген.

Сонымен, қалай болғанда, Әзілхан ағаның сондай шығармашылық керемет жаңалыққа баруынан қазір қазақтың қалың оқырман қауымы жүрегіне бірден жол тапқан оның соны туындысы — «Мәңгілік махаббат жыры» атты ерек шығармасы дүниеге келіп отыр!

Бұл шығарманың ұлылығының өзі, сайып келгенде, ең алдымен, оның табиғатының осы сонылығында. Сондықтан, бұл туынды бұрын-сонды ешбір көркем туынды да болып көрмеген сол ерек композициялық соны желілі екендігімен де ұлы туынды!

Бұл туындының ұлылығы және онда XX ғасырда ғұмыр кешкен қазақ нәсілді қос ғашықтың тірі ғұмырларында оған еш қылау түсірмей пәк сақтаған мөлдір махаббаттық қатынастары жәй ғана емес, тарихтық мәңгі көркем шежіре етілгендігінде!

Ал, қай шежіре де, әсіресе, көркем шежіре танымдық, тәлім-тәрбиелік мазмұнға ие екені белгілі.

«Мәңгілік махаббат жыры», бірден-ақ, нақ сондай көркем шежірелік туынды екенін танытты. Сондықтан, ол оқырман жүрегіне бірден жол тапты. Ал, оқырман жүрегі ерек сезіммен, ерек сүйіспеншілікпен бірден тек ұлы туындыны ғана қабылдайды. Олай болса, сондай ерек сүйіспеншілікке ие болып отырған «Мәңгілік махаббат жыры» бұл жатынан алғанда да, ұлы туынды!

Және айтатын жай: «Мәңгілік махаббат жырының» композициялық желісіндегі бөлім-бөліктердің бір-бірімен өзара сондайлық сыбайластығы. Сол бөлім-бөліктер былай әр «текті», «қойыртпақ» сияқты. Бірақ, шынында олардың бәрінін бір мезетте әрі ортақ, әрі әр қилы жүк арқалап тұрғандығы.

Мәселен, бір мезетте әрқайсысының әр қилы жүкті арқалап тұрғандығы жағынан ғана алсақ, туындының:

I—ші бөлімі: автордың Халима ғашықтың тіршіліктегі іс-әрекеттерін, мінез-қылықтарын өрнектеген жүктерін көтеріп тұр.

II—ші бөлім: автордың дара өзінің о дүниелік ғашығының ғажап жарқын тұлғасын жырмен сомдаған жүгін арқалаған. (Оған біз алда арнайы тоқтадық);

III—ші бөлім: автордың бақилық ғашығының тіршілік ғұмырындағы автордың өзінің бейнелеу назарынан «тыстау қалған» қылықтары мен қарекет-қасиеттерін оны жетік білетін «авторластарына» мүсіндеткен, сомдатқан, тұлғалатқан жүгін көтерген.

Соған қарамастан, ол бөлімдер бір-бірімен жымдаса байланысқан. Олардың бойларында жазушы Әзілхан аға ұстанған: қос ғашықты мәңгі махаббат иелері етіп бейнелеу идеясы ортақ желі тартқан. Әр бөлім осы ортақ идеяның астарын ашып, соған әр жақтан біріге қызмет жасап тұр.

Туындысында бұған қол жеткізуі, халық жазушысы Әзілхан Нұршайықовтың асқан талантын, жаңашыл суреткерлігін айқын танытады.

Нақ осы арада: «автор», «авторластар» деген сөздерді неге қолданып отырғанымыздың мәнісін аша кетпесек және болмайды. Өйткені, кейбір оқырманның: «Халима» хикаясының авторы «Мәңгілік махаббат жырының» авторы

— Әзілхан Нұршайықов екені бесенеден белгілі емес пе?! Ендеше, «Мәңгілік махаббат жырының» авторы да — Әзілхан Нұршайықов екені айдай ақиқат қой! Олай болса оған «авторлас» деген қайдан қосылған нәрсе?! — деп таңданары хақ.

Олай таңдану да — Заңды.

Әрине, «Халима» хикаясының авторы халық жазушысы Әзілхан Нұршайықов екені қандай ақиқат болса, «Мәңгілік махаббат жырының» авторы да сол сүйікті жазушымыз екені айдай ақиқат!

Бірақ, гәп мынада болып отыр. «Мәңгілік махаббат жырының» үшінші бөлімінің, әсіресе, ІІІ-ші, IV-ші, V-ші тарауларына назар аударыңыз. Оларда таңғажайып Адам — Халима ғашық жайында қаптаған адамдар сөз алып жатқан жоқ па?!

Олар «авторластар» емей, кімдер? Олар, шынында, «бөтен» адамдар емес! Қос ғашықты етене білетіндер! Солардың қанды көйлек достары, жолдастары, жақындары, туыстары!

Әз ағаңның қаламдастары: халық жазушылары — Қабдеш Жұмаділов, Тұрсынхан Әбдірахманова, Мұхтар Шаханов және Сәбит Досанов, Жаппар Өмірбеков, Мыңбай Рәш, Ғаббас Қабышев, Марфуға Айтқожина, Медеу Сәрсекеев сынды белгілі шығармашылар! Және Халима тәтейдің балалық шағының сыныптастары, интернаттастары, мектептестері

— Сәки Бекбаева, Ишаты Жағыпарова, Меңсафа Иляшева! Қос ғашықтың Мұқанәлі Омарбаев (полковник), Асқар Рахматуллин (полковник) сынды майдандас, отбасылық достары!

Бұлардың қай-қайсы да Халима мен Әзағаның ішектерінің қырындысына дейін білетіндер! Бұлар олардың алдымен, пенделік күйлерін де, одан кейін ынтызарлық сүйіспеншілік мөлдір махаббаттарын да «көзбен көріп, қолмен ұстағандар!».

Қос ғашықтың ғажайып қасиеттеріне де күнбе-күн тәнті болғандар!

Біздің «авторластар» деп отырғанымыз, міне, осылар!

Халиманың ұлы тұлғасын, бір-біріне мәңгі ғашықтардың ынтызарлықтарын махаббат хикаяларын, сыр құпияларын бұлар жазбағанда, бұлар баян етіп, бұлар сомдаспағанда, бұлар айқара алға жаймағанда кімдер сомдасады? Кімдер баян етіседі? Кімдер қағазға жазысады? Кімдер қосыла шежірелеседі?

Әрине, мұның бәрін әлгі «авторластар» жасайды.

Сондықтан, оларды әдейі «авторластар» деп отырмыз. Бірақ, олардың аржағында Әзекеңнің өзі тұр. «Авторластардың» қай қайсысының да «авторластар» туындының авторлары емес. Туынды авторы тек Әз аға ғана!

Әзілхан аға алды-артын, жан-жағын кен шолағын, бәрін болжап, барлап, топшылайтын кәрі тарлан ғой! Сондықтан, ол кейінгі замананың, XX ғасырдың жаңа Еңлік — Кебектері, Баян — Қозылары, Жібек — Төлегендері т.т. жайлы ұлы туынды тудыру үстінде өзінің осы тарландығымен соларды тиімді пайдаланған.

Олай жасауға және оны Әзағаңның өз туындысының басты кейіпкерлеріне деген шексіз сүйіспеншілігі де еріксіз мәжбүрлеген.

Сондықтан, ол туындысының басты қос кейіпкерін көркем туындысында нақ өмірдегідей етіп көрсету үшін, оларды сол өмірде бес саусақтай білетін, олармен сол өмірде бірге жасасып, сол өмірдің ыстық-суығын, қызығы-шыжығын бірге бөлісіп, бірге көрісіп келе жатқан әлгі замандастарын қысылмай да, қымтырылмай шығармасына «авторластар» еткен. Немесе, қаншама қаламдастарына, достарына Халима жайлы ақтарыла сыр шерткізген. Осылай ету арқылы Әзағаң оларға өзінің жан жарының өмірдегі жарқын келбетін әр қырынан жарқырата ашқызған.

Бұл орайда, әсіресе, Әзағаның Қазақ мемлекеттік университетін өзімен мезеттес тамамдаған жан ұялас досы Мұза Есенғали қызының «Жүректі тұлағады жылы сөзі» деген естелігі мен ғашық зайыптармен қан майданның соқпағын бірге кешкен Мұқанәлі Омарбаевтың «Жан досымның жан жары» атты жазбасы ерекше назар аударарлық.

Бұл атанған екі дүниенің біріншісі — Халима кейіпкердің үлбіреген ішкі сезімін алға жайған тап-тұйнақтай лирикалық әңгіме. Екіншісі — сол кейіпкердің кіршіксіз махаббаты, жан жомарттығы, ақылдылығы жайлы лирикалық повесть.

Мұза Халиманың жарын қалай аялайтынын мына бір штрихпен жеткізеді:

«Біз саяжай маңында көк шалғында отырғанбыз. Қасымыздағы асфальт жолға тоқтаған машинадан Халима апай жоғары қырдағы саяжайына бармай, біздің қасымызға түсіп қалды. Артынып-тартынған. Жүгінің ауыры бес-алты литр сұйық зат сиятын үлкен бидон.

— Халеке, не қаладан ауыз су алып келесіз бе?

— Жоқ. Әзекең сусындасын деп, арпа ұнтағынан пісіріліп, айран, сырок қосқан сусын әкелем. Шөлдеген шығарсыңдар, — деп, дорбасынан кесе алып, оған бетінде тоңазыған сары май түзілген, көбігі бұрқыраған, ашыған, айран көжені құйып берді.

Расында шөліркеп отыр едік. Сіміріп алдық. Маңдайымыздан тер бұрқ етті. Апайға алғысымызды жаудырып жатырмыз. Ол кісі жай ғана жымиды.

Орекең:

— Халима апай, Сіз осы Әзекең ағайды айрықша аялайсыз? Неге олай? — деп сұрады.

— Орақжан-ау! Әзілхан ағаң қаршадайынан төрт жыл майданда болды. Мұз жастанды. Қар жамылды. Толарсақтан саз кеше, зеңбірек сүйреді. Қатты қиналды емес пе? Оған қоса әкесі, ағасы майданда опат болды. Апасы өмірден ерте озды. Осындайдан жалғыздық көрмесін, отбасының күйкі тіршілігінен аулақ жүрсін, еңсесіне ауырлық түспесін деп аялаймын.

... Иә, қандай ізеттілік? Адамға, сүйген жарға осылайша ... қамқорлық жасау кез келген әйелдің бойынан табыла қоймас деп ойлаймын».

Шынында да Мұзаның бұл лиризмі ақиқат қой.

Ал, Мұқанәлі болса, деректі лирикалық повестік сегіз бөлікті жазбасында Халиманы: «Сондай сезімтал, сергек, жүріс тұрысы ширақ, бірақ, ешқандай артық қимылы жоқ, алтыннан құйған асықтай, өне бойы жинақы ғажап жар». ... «Жылы жүзімен, жібектей мінезімен, дауыс шығармай, жымиып қана күлкінің ишаратын жасайтын әдетімен, мейірімді көз қарасымен, қарапайым кішіпейілдігімен, көрген жұртты бірден баурап әкететін еді» деп сипаттай келіп, оның жан жайсаңдығын, үлкенге инабатын, ақылдылығын былайша суреттеп жеткізеді:

«Әзілхандар Алматыда. Бір жылы Халима екеуі Сарыағашқа курортқа келді. Бір демалыс күні Хантай екеуміз артынып тартынып Халима мен Әзілханға сәлем беріп қайтқанбыз.

Содан он шақты күн кейін, таңертең шай ішіп отырғанымызда Халима күліп, біздің үйдің есігінен кіріп келді.

Отырған орнымыздан атып тұрдық. Артынан Әзілхан да кіретін шығар деп едім, ол көрінбеді. «Е, Халима тегі Ташкенттен бірдеңелер алуға келген ғой» дедім ішімнен. Өйткені, олардың курорттан Алматыға қайтуларына әлі бір аптадай күн бар болатын...

— Ал, жоғарыла, Халима, жол болсын! — дедік біз құшағымызды жайып. Жалғызбысың, біздің үйді қалай тауып келдің? Ташкенттің мына қиқы-жиқы көшелерінен адаспай? — дедім мен.

— Мұқан-ау, мен Ташкент тұрғай, Мәскеуде де тұрдым емес пе? — дейді Халима тағы жымиып.

— Ал, Әзілхан қайда?

— Сарыағашта.

— Сен неге жалғыз жүрсің?

— Курорт маған ұнамады. Сарыағаштан гөрі бес-алты күн сендермен бірге болғанымды артық көрдім.

Бұл Халиманың бізге айтқан әзілі екен. Шынында былай болыпты. Жақында демалуға Сарыағашқа Алматыдан академик

Марғұлан келген екен. Сол кісі төменгі қабаттағы жайсыздау бөлмелердің біріне жайғасыпты. Соған Әзекең қиналады.

Халима оған:

— Әзілхан, сен оған қиналма. Ол кісіге мен өз орнымды берейін. Екеуің бірге жатындар! — деген ұсыныс жасайды.

— Сен қайда барасың, төменгі қабатқа көшесің бе? — дейді Әзілхан абыржып.

— Жоқ. Мен Ташкенттегі Мұқандарға барып, путевка мерзімі біткенше сонда жата тұрайын...

— Оның не? Әлде біреуге өзінің жатқан жылы орныңды беріп, оның дұрыс болмаған, – дедік біз оған.

— Ардақты ағаларды аялай білу керек қой. Сол кісілердің ойынан елге білім тарайды. Мен сияқты қарапайым адамдардың мың күн рахат көргенінен, ғалым кісілердің бір сағат жайлы жерде жатқаны артық қой! Жақсы ағалардың жақсы қасиеттерінің Әзілханға да жұға беруіне көмектесу ғой, менің мақсатым».

Жазбасында Мұқанәлі, сондай-ақ, Халиманы нағыз қарапайым жан ретінде де әдемі мүсіндейді:

«Біз Жарма, Көкпекті, Ақсуат аудандарын аралауға кеттік. Халима ауылда қалды. Бізді Семейден алып шыққан басшымыз Жарма ауданының «Комсомолдың 50 жылдығы» деген совхозға бастады. Директоры Күнсәлім Мұсажанов деген кісі екен. Бізді жылы қарсы алды. Үйіне апарып шай берді... Бір сөздің ретінде мен Әзілханның Алматыдан Халимамен бірге келгенін, оның «Ақбұзауда» қалғанын айттым.

Совхоз директоры елең ете түсті.

— «Махаббат, қызық мол жылдардағы» Меңтай апай сол кісі емес пе? — деді Әзілханға қарап.

— Жоқ, ол басқа адам. Ал, Халима деген апайларың сол романның қосалқы авторы, — дедім мен күліп.

— Қалай?!

— Меңтай бойындағы жақсы қасиеттердің бәрі, сол кісіден алынған.

Директор дереу шоферін шақыртты. Әзілханға «записка» жаздырып алып, шоферді өз «Волгасымен» «Ақбұзау» ауылына жөнелтті.

Екі сағатқа жетпей шофер Халиманы директордың үйіне түсірді.

Бір кезде Күнсәлім:

— Апай, ұят болмаса сұрайын: — Қай жердің қызысыз? — деді.

Халима әдетінше сәл жымиды да:

— Балалар үйінің қызымын, қалқам, — деді. Содан кейін өзінің отыз екінші аштық жылы қалай жетім балалар үйіне түскенін, ал туған жері Абай ауданы екенін айтты.

— Пәлі, сіз менің апам болып шықтыңыз ғой...

Қайтарда директор Халиманың қолына да әйелдің кішкентай алтын сағатын ұстатты.

Халима:

— Мен сіздерге құр қол келдім. Сіздерден мұндай қымбат сыйлық алуым ұят қой, және мен отбасында қарапайым әйелмін. Маған не үшін бересіздер, бұл сыйлықты? — деп тандана үн қатты.

Жиналып тұрғандар Халиманы: «Алыңыз, апай, алыңыз» деп қыстады.

Халима басын шайқады. Содан кейін сағатты бір қолымен ұстап жүріп, бауырларын беттерінен сүйіп, ризалық білдірді. Сағатты қолына салмай, ақырын ғана қол сумкасына сала салды».

Осы деректі повестей және бір қысқа үзінді:

«Хантай екеуміз Халиманы ортаға алып, екі күн армансыз сырластық. Әшейінде көп үндемейтін Халима сол екі күнде бізбен шешіліп сөйлесті. Соғыс кезінде ол Әзілханнан кешігіп хат келмей қалса, өзінін жанын қоярға жер таппайтынын, тіпті, жылайтынын айтты. Мәскеуде жүрген кезінде әскери цензураға әр ұлттан жиналған қыздар тегіс Халиманы жақсы көріпті. Жақсы көретіндері сондай, Халимаға қарай Әзілхан хатын алып жүгіріп, оған бейне бір алтын сыйлайтындай қуантады екен. Әзілхан хатты қызық етіп жазатын болуы керек. Қыздар оны Халимадан сұрап алып, бірінен соң бірі оқып жүріпті.

Халиманың Әзілханға деген сол бала күнгі, бойжеткен кездегі махаббаты кейін, оның келіншегі болған кезде бұрынғысынан бетер лаулай түсіпті. Әзілхан газет қызметімен жолаушы шығарда Халима:

— Егер мүмкін болса, мен ішімді жарып жіберіп, сені салып алып, қайта тігіп, сыртқа шығармай, жолаушы жібермей, өз бойымда ғана ұстар едім! дейді екен...

Сол екі күнде Халиманың Абай ауданына кеткен Әзілханды ойлап, елегізіп отырғанын бірнеше рет аңдадым.

— Сен неге көңілсіз боп қалдың, Халима? — деп Хантай екеуміз барымызды алдына жайып, бәйек боламыз оған. — Бір жерің ауырып отыр ма? — дейміз.

Халима жымияды да:

— Иә, достарым, сағыныш деген ескі ауруым ұстап отыр, – деді.

— Қойшы, сексенге дейін сағынасыңдар ма, біріңді-бірің?

— Біз жас ғашықтармыз!».

Келтірілген үзінділер Халиманы ғашық ретінде керемет

сипаттау емес пе?!

* * *

Әзілхан аға «Мәңгілік махаббат жыры» туындысының, әсіресе, ІІІ-ші бөліміндегі лебіз, естеліктерде әр «авторластарын» Халимасы тұлғасын әр қырынан мүсіндескен «жазушыларға» айналдырған.

Ол Халима ғашық жарын оның балалық шақтан досы Сәки Бекбаеваға шын патриоттығы, тумысынан сезімталдығы, ақылдығы, ыждаһаттығы, қайсарлығы, аршылдығы, ұятшылдығы, зеректігі, өзіне шын берілгендігі қырынан сипаттатып, бейнелетеді.

Интернаттас жолдасы Ишағы Жағыпароваға Халиманың әскердегі өмірін, ісмер өнерлігін баяндатады.

Майдангер полковник Асқар Рахматуллинге: «Мен ойлаймын: егер Халима алғы шепте ұзақ болса, Мәншүк немесе Әлия сияқты Батыр қыздарымыздың бірі болатын еді. Халиманың патриоттығы, білімі, жігерлілігі сол дәрежеге жеткізуге тиіс болатын. Мұны біздің генералымыз Карпелюк те бағалай білді. Оған Карпелюктің: «Егер сіз біздің дивизияда болған болсаңыз, мен сізді Кеңестер Одағының Батыры атағын беруге ұсынар едім» — деген сөзі дәлел" дегенді айтқызады.

Академик Шадыбай Абдуллаевқа Халиманы: «Халекең Әзекеңнің бірінші оқырманы, редакторы, ақылшысы болды. Халекен ЖенПИ-ді салт басты, сабау қамшылы қыздар сияқты емес, төрт баламен жүріп, жақсы бітірді. Мұны Халекеңнің бірінші ерлігі дер едім. Жеті жасынан жетім қалып, жоқшылықта өссе де, Халима дүниеқор болмады. Тамақ, киім, кітаптан басқа ештеңеге ол көңіл аудармады. Бар білімін, санасын, қажыр-қайратын балаларын тәрбиелеп, Әзекенді әлпештеуге жұмсады. Және жемісті жұмсады. Мінеки, Халекеңнің екінші ерлігі деп осыны айтамын» — деп сипаттатты.

Халима тәтейдің мектептес досы Меңсафа мынандай оқиғаны еске алғызып тебіренткен: «Бір жолғы мейрам қарсаңында мектептің үздік оқушысы ретінде Халимаға көйлектік бес метр қымбат мата тиді. Халимаға тиген сол сыйлық мағаны өзімен бір бөлмеде жататын қыз ұрлап алды. Оның ұрлағанын Халима да, бәріміз де білдік. Білсе де Халима ол қызбен шаңқылдап ұрыс шығарған жоқ. Бар айтқаны:

— Өзімнен сұрасаң да мен оны саған беретін едім ғой, Әсима, деді.

Ұрлаған қыз ол мағаны бірнеше күннен кейін қайтіп берді.

— Мен ойнап алып едім, — деді ұялмастан.

Бірақ, ол матаны Халима қайтып алмады.

— Сен қызыққан екенсін, сен ала ғой!

— Өзін қайтесің? — деп біз шу ете түстік.

— Алда тағы мейрамдар бар ғой. Сонда тағы тисе, көйлек етіп тігіп алармын...»

Әзағаңа өзі «біле бермейтін» ғашық жары Халиманың қырларын ашуға тамаша көмектескен «авторластар»: өзінің жиені Серғазы Сарыбаев пен жарының және немере апасы Тоқан Өзіханова, өкіл қызы Зейнеп Қанапиянова, немере сіңлісі Дәмелі Мүсәпірбекова.

Дәмелінің бейнелеуінде Халима тәтей — қайсар. Ол өзін Семейдің көк базарында шемішке сатып жүрген жерінен шырамытып тауып алған Темірхан ағасының:

— Жүр, Аягөзге әкетемін, дегенінде:

— Мен балалар үйінің баласымын. Менің интернаттан басқа туысым жоқ, — деп басын шайқайды. Ермейді...»

Серғазы Сарыбаевтың еске алуында Халима тәтей сонша қарапайым, әрі шаруақор жан: «Халима апай ауылға жаяу келді. Түнде жауын жауған. Жер батпақ болатын. Сол батпақты кешіп, біз он-он бес шақты кішкентай балалар аға мен тәтейді алдарынан күтіп алдық. Бір ауыр үлкен шамадандары бар екен. Сол шамаданды құмырсқадай жабылып, біз көтеріп әкеттік.

Иен үйде мал болушы ма еді. Колхоз тойға соятын қой беремін деп, бермепті. Халима тәтемнің тойы тышқан мұрны қанатылмай өтетін болды. Қайырлы болсын айта келген жұрт, менің шешем қуырып, келіге түйіп қойған құрғақ талқанды асап, бидай жеп үйлеріне қайтып жатты.

Сол күні кешке қарай менің Қалидолла құрдасымның әжесі Тоқтасын шешеміз мүйізінен сүйреп, артынан итеріп, үйіндегі жалғыз ешкісін алып келіп, Халима тәтемнің тойына сойғызады.

Міне, менің есімде осы оқиға сақталып қалды.

Екінші есімде қалғаны Халима тәтемнің жалаң аяқ балшық басқаны.

Зейнеп Қанапиянова өкіл шеше Халиманың ұстамдылығын көз алдына қандай тамаша әкелді: «Ол кісінің ақылдылығы жөнінде есімде қалған бір әңгіме бар. Бір жолы 9-шы мамырда аға мен тәтемнің үйінде бас қостық.

Сонда Т... деген кісі Әзағаның көңіліне ауыр тиетін сөз айтты:

— Сіздер 9-шы майда немістерді жеңіп келдік деп күпиіп жүрсіңдер ғой. Бірақ, жеңбей-ақ, жеңілгеніміз дұрыс болатын еді. Онда біз енді байып, жырғап отыратын едік.

— Шын айтасың ба? деді Әзілхан аға оған.

— Шын! — деді атаға ана кісі ежірейіп.

— Бұл соғыста менің әкем өлді, ағам оққа ұшты. Мына отырған қыздың ағасы Баймолда сияқты талай боздақтар опат болды, деді аға мені саусағымен нұсқап. Ендеше Жеңіс күнін сен қалай аузың барып жамандайсың?! Өз үйінде соғыста мұрны қанаған бір адам болмағандықтан солай дейтін шығарсың. Сондықтан Жеңіс тойын тойлағың келмейтін болар. Онда есік әне!...

— Кетсек кетеміз!

Сол кезде әшейінде көп үндемейтін Халима тәтем сөзге араласты:

— Отыр, інім! Ешқайда бармайсың! Бұл Жеңіс жалғыз біздің ғана емес, миллиондардың қанымен келген Жеңіс қой! Мұны ешкім де жамандай алмайды. Оны менің бауырым білмейді дейсің бе, Әзілхан? Қазақта әзіл-қалжың деген тамаша дәстүр бар емес пе?! Сол дәстүр бойынша, әрі апам мен жездемнің нервісін тексерейін деп бір ауыз айтқан әзіл болар, бұл. Оған шамданудың реті жоқ. Бір ауыз сөз қате айтылған екен деп қарысып қалудың реті жоқ. Екеуің университетте бірге оқыған доссыңдар! 40 жылға созылған ол қасиетті достықты оп-оңай үзе салуға болмайды. Оған біз келін екеуміз рұқсат етпейміз! Жеңіске жетуімізге көмектескен ел адамдары. Соның бірі өз бауырым... сенін денсаулығың үшін тост көтеремін! Тауысып ішулеріңді сұраймын! Рюмканың түбінде өшпенділік тамшысы қалмасын!...

Егескен екі ағамның алақандары түйістірілді. Содан кейін дастархан басында татулық орнап, көзіміз күлімдеп, көңіліміз жадырап қалды».

Халық жазушысы Әзілхан Нұршайықовтың «Мәңгілік махаббат жыры» туындысының ұлылық мәні, міне, осы баяндалғандарда.

Сонымен, қорыта айтқанда, қазақ ағайын, қуанайық! Қол шапалақтайық! Бөркімізді аспанға лақтырайық!

Біздің ойымызша Әлемдік көркем әдебиеттік классикаға біздің нәсілдік тараптан да Данте, Петрарка, Мильтон, Сандтардың «Тәнір тәлкегі», «Мадонна Лаураның өмірі мен өлімі», «Жоғалған жұмақ», «Консуэлла» туындыларымен сөреде қатар тұратын «Мәңгілік махаббат жыры» атты ұлы туынды қолымызда! Ол қос ғашыққа көркем сөзден соғылған — Тәж-Махал! Оның авторының өзі де сол туындының басты кейіпкерінің бірі — халық жазушымыз Әзілхан Нұршайықов!

Туындыда қос ғашық — Еңлік — Кебек, Баян — Қозы, Жібек — Төлеген, Мамыр — Қалқаман, сіңлі-інісі — Халима мен Әзілхан! Алты апа-ағаларындай бұлардың да аттары аңызға айналғай!

Иншалла, солай болар да!

Өйткені, «Мәңгілік махаббат жырына» бірінші болып әдебиетіміз бен мәдениетіміздің бас қамқоры Елбасымыз Нұрсұлтан Әбішұлы «Мәңгілік махаббат жырының» алтын тұғыры «Халима» хикаясында, оның авторына:

«Қурметті Әзеке!

05/01 кездесуде «Махаббат, қызық мол жылдарды», «Халиманы» сыйға тарттыңыз. Біріншісін бұрын оқып едім, екіншісін қолыма алған бойдан бас көтермей оқып шықтым.

Тәлім-тағылымы мол, керемет шығарма екен! Дәл қазіргі заманда жастар көбірек оқитын хикая. Сіздің шығармаларыңыз, ойларыңыз — ел қазынасы.

Өміріңіз — үлгі! Аман-сау болыңыз, Әзаға!» деп баға берді де ғой!...

Иә, бұл туындыны қазір де, бұдан былай да, алдымен, ұлтымыздың болашағы — барша қазақ жастары оқысын! Сонда олардың өздері де, жандары да, өмірлері де сонша сұлулана түсері сөзсіз!

Әбілфайыз (Алтай) ЫДЫРЫСОВ,

Қазақстанның еңбек сіңірген қайраткері, профессор,

жазушы.

* * *

«МӘҢГІЛІК МАХАББАТ ЖЫРЫ»

Демалыс күні болатын. Құрылыс дүкендерін аралап жүргем. Қолым қалт еткен кезде кейде осындай әдетім бар, затым әйел болса да, көйлек-көншек, опа-далап сағатын дүкендер мені онша қызықтырмайды. Не болмаса техниканың соңғы шығарылған жабдықтарымен танысам. Қалта телефоным әндетіп сала берді. Алсам — Әзілхан аға. Кәдімгі — Нұршайықов. Үш ұйықтасам ойымда жоқ, үлкен жазушы мені іздейді деген. Амандық-саулық, ауыл-аймақ туралы сұрады. Шығармашылық жайына ойыстық.

— Хан бибі, қарағым, қартпын деп қарап отырмай, жақында «Мәңгілік махаббат жыры» деген көлемі 45 баспа табақтық кітап жазып едім. Естіген боларсың, апаң, яғни менің өмірлік жарым — Халима бұл дүниеден өткен, сол кісіге арналған естелік — эссе, «Мәңгілік махаббат» поэмасы. Сол кітаптың біреуін саған сыйласам деп едім.

— Әрине, әрине, мұндай сыйлықты қуанышпен қабыл аламын. Көп, рахмет, аға!

— Сол кітапты саған қалай жібере аламын?

— Аға, мен қазір Алматыдамын. Еңбек демалысында жүр едім. Үйдің телефонын айтыңыз, сосын кездесерміз, сізді әуре сарсаңға салмай, мүмкін үйіңізге соғып алып кетермін.

— Келістік.

Дүкен-пүкенді қоя салып үйге қарай ұштым. Ойым менен де жүйрік...

... Қазір кітап шықпайды емес, там-тұмдап болса да шығып жатыр. Қал-қадірінше тарап жатыр.

Бірақ, біреуге «өзін жақсы» біреуге «көзің жақсы» деп жүріп таралымға ие болып жатқан кітаптар әр сөйлемнің астын сызып оқитын нағыз оқырманын тауып жатыр ма? Гәп қайда? Авторды мазасыздандыратын да осы сауал болса керек! Қазір іздеп жүріп оқитын кітап құмарлығымыздан айрылып қалдық. Шыққан кітаптарды бұрынғыдай жүйелеп, жіберіп отыратын «кітап палатасы» көзден бұлбұл ұшқалы қай заман. Жақсы кітапты насихаттайтын бұрынғы «Білім», «Кітап құмарлар» қоғамдары да жер жастанған. Адамды кітап оқудан, дербес ойланудан мақұрым ететін ондаған бағдарламасы үздіксіз жұмыс істейтін телеарналардың кітап жарнамалағанын көзіңіздің көргені бар ма?

Әрине, жоқ! Бірақ, қызылды-жасылды жарнамалар тосылып та, таусылып та жатқан жоқ! Қақталған тауық сорпасынан бастап, шетелдің шұбалған кеспесін, тіптен әйелдер пайдаланатын «тақым қағазға» шейін тықпалайтын жарнамалардан жүрек айнитын болып тұрғаны да шындық қой.

Әрине, зиялы қауым үшін!

Мүмкін, Әз-ағаң талай-талай күн мен түнді сарп етіп (кітап жазудың қандай қиын екен екеніндігін біздер білеміз), көзінің майын тауысып жазып шыққан кітабын алдына қойып отырып, осы кітабымды бір адам болса да түсінетін адам оқыса екен деп, армандаған да болар. Оның үстіне жазушы еңбектерін саралап оқитын оқырмандардың дені — Оңтүстікте. Оңтүстік — әлі қаймағы қарпылмаған, ағарғаны сарқылмаған, қазақылығы уыздай ұйып отырған мекен ғой. Сол өлкенің бір өкілі деп мені іздеуі заңды да шығар.

Мүмкін... Тағы бір мүмкіні — қазақтың маңдайына біткен дүлдүл ақыны Мұқағалидың қаламдасы Фаризадан бір ауыз жылы сөз дәметіп, соны ести алмай өмірден озып кеткеніндей, тіршілігімізде иненің жасуындай болса да бір-бірімізден жылы лебіз күтетін шығармыз. Алдымен әдебиетші әдебиетшіні іздеу керек. Шығармаларымызға оң баға беріп, бір ауыз жылы сөзімізді аямасақ, мүмкін азырақ ауырып, өміріміз ұзара түсер ме еді? Осындай самарқаулығымыздың арқасында нарық үстемдік құрған алғашқы жылдарда қаншама қаламдастарымыздан айырылып қалдық!

«Жаңбыр жауса торғай баласын қорғайды, бұршақ жауса басын қорғайдының» керімен бір-бірімізге жаңалық бере алмай, тіптен, мейірім шуағы өзімізден артылмай қалған да кез болған шығар. Дей тұрсақ та, қолына қалам ұстаған — рух қайраткерлері ешкімге салық салмай, қайсар мінезімен, өжет болмысымен, өмірдің өзіндей өткірлігімен, суы қайтқан теңіздің шалдықпас шағалаларындай қанатын өршелене қатып, қомданған қыранға да, жорғалаған жыланға да сыр бермей келгеніміз рас қой! Осы ойлар желкеме мініп алып, мен отырған 536 нөмірлі автобус Алматының ұзын да ұзақ көшесімен әр аялдамаға тұмсық тіреп, бір кідіріп, бір жүріп отырған мимырт жүрісінде де мені тастап кете алмады.

Әз-ағаның жаңа кітабын қолыма ұстап, парақтап оқымасам да жаман шығарма емес екендігіне көзім жеткендей. Әлі күнге оқырманның қолынан түсіп көрмеген «Махаббат, қызық мол жылдар» мен халқымыздың жаужүрек ұлы айбарлы — Бауыржан Момышұлы жайында жазылған «Ақиқат пен аңызы» — Әзілхан ағаның дарынды қаламгер екендігіне берілген гарант.

Қош, сонымен қолыма тиген «Мәңгілік махаббат жырын» бас алмай оқып шықтым. Әз-аға бұрынғы шабысынан жаңылмапты. Тіптен оза шапқан десе де болғандай. Бір ерекшелігі, кітаптың алғы сөзінен кейін:

...Маған «Махаббат,қызық мол жылдарды» сыйға тарттыңыз. Біріншісін бұрын оқыған едім, екіншісін қолыма алған бойда бас көтермей оқып шықтым. Тәлім-тағылымы мол, керемет шығарма екен. Дәл қазіргі жастар көбірек оқитын хикая.

Сіздің шығармаларыңыз, ойларыңыз — ел қазынасы. Өміріңіз — үлгі.

Аман-сау болыңыз, Әз-аға!

Аса сыйлайтын. Н. Назарбаев

06.01.2003 деп қолы қойылыпты.

Автор ендігі жерде сол «Халиманы» ұлғайған түрде үлкен кітап етіп жазып, оқырмандарға ұсынып отыр екен. Кітапта елу төрт жыл бір шаңырақтың астында ың-шыңсыз өмір сүрген ерлі-зайыптылардың, яғни Әзілхан аға мен Халима апайдың бірге бастан кешкен уақыты, қосағынан айрылған қос аққудай, жұбынан көз жазып қалған тұстары «аһ» дегенде Әз-ағаның аузынан қара сөз түрінде де, өлең жыр түрінде де, төгіліп отырған Халима жайлы кітап — «Жоғалған пышақтың сабы алтын» дегендей емес, оқи түскен сайын автормен қосылып егіліп, жылататын әр сөзіне имандай ұйытатын автордың шеберлігі мен өмірдің шындығы қосыла өрілген әдеби әдіпті, ғибраты мол кітап екен.

Халима апайдың жібектей мінезіне, әрбір адамға жақсылық тілеп, ізгілік пен кішілік, инабаттылық пен тазалық, мейірім мен бауырмалдық дарытуда қарлығаштай ұшып-ұшып, дәм тұзы біткен күні мәңгілік өмір жұмағындағы мәуліт ағашының бұтағына қонақтағанын елестетіп, мәтініне имандай ұйып, жақын адамыңызды жоғалтқандай күй кешіп, көзіңнен аққан тамшыны байқамағандайсың.

Артық айтсам тілім жазықты, қазіргі заманғы кеше үйленіп, бүгін үйлі-баранды болып, ертең айрылысып жататындарға қарап Қозы Көрпеш — Баян Сұлу, Ендік — Кебек, Қыз Жібек пен Төлегендердің сол кезде кетіп қалғандарына шүкір, әйтпесе мына қоғамда таза масқара болатын еді деген тіміскі ойларды жоққа шығарып, бұл заманда да Еңлік — Кебектердің бар екендігіне көзімізді жеткізеді.

Махаббат майданының шебер суретшісі Әзілхан аға махаббатты үш түрге бөледі:

1. Бала махаббат;

2. Шала махаббат;

3. Мәңгілік махаббат.

Бала махаббат баршада кездесетін шығар, ең қауіптісі — «шала махаббат». Шала махаббаттың буына уақытша шалқығанымен ол еш уақытта мәңгілік махаббатқа алып бара алмайды. Оның тағдыры жарты жолда үзілмек. Бұл жөнінде Халима апай бір құрбысымен сыр бөліскенде:

... «Сенің ғашық болмағаның — жас күніңде, жаны ұқсас адамға жолыққан жоқсың. Жасында кездеспегеннен кейін жаны ұқсас емес кісіге қосылдың. Жаны ұқсамағанымен, жаратылысы, табиғаты ұқсас. Сен табиғат заңын орындадың...» — дейді. Қандай орынды, терең философиялық анықтама!

Әзілхан аға мен Халима апа тоғыз жыл достасады. Арасында соғыс килікпегенде мүмкін ертерек бас қосар ма еді кім білсін, ал сол Ұлы Отан соғысына ағамыз бастан аяқ қатысып, елге аман оралады. Ал Халима апамыз да майданға өз еркімен сұранғанымен, денсаулығы сыр беріп, Мәскеудегі орталық почтада цензура бөлімінде (бұл да әскери қызмет) жұмыс жасайды.

Кітапта Халима апайдың құрттай кезінен тағдырдан көрген теперіштері — жетім қалуы, балалар үйіне сіңлісі екеуінің орналастырылуы, ол жерден сіңлісі екеуін екі айырып, басқа балалар үйіне бөлуі, бауырына деген сағынышы, небәрі бастауыш класс оқушысы болса да, оны іздеп баруы, ондағы тәрбиешілердің «сіңлің кеше қайтыс болды» деген хабарын естуі, оның кіп-кішкентай томпиып жатқан моласына барып егіл-тегіл жылауы — көзге жас алмай оқуға мүмкін емес оқиғалар. Халима апайдың интернатта оқып жүргендегі оқу озаты болуы, маңындағы жетім қыздарға қамқор бола білуі, қолына түскен бүтін құртты бөліп, жарты құртты жарып беруі, жұртқа жақсы болсын деген ақжарма ниеті — мейірімділіктің, адалдықтың, тазалықтың бастау бұлағы. Оның өмірі — қазіргі қазақ қыздарына үлгі, сабақ болатын мәңгі тақырып деп ойлаймын.

Әзілхан аға оқырмандармен көп кездескен, көп сырласқан жазушы. Нағыз іздемпаз жазушыға тән қасиет бұл. Халықпен жүзбе-жүз кездесу, кейде олардың төтесінен қояр сұрақтары, ой бөлісулері, жүрек сырлары жазушы үшін таптырмас тақырып болып шығуы да ықтимал. Сондай сәтте жазушы шындықты айтсам деп, сырын да ақтарып салар.

Сондай бір кездесуде оқырман:

— Әзілхан аға, жарыңызды отырыстарда, әлде бір бас қосуларда қызғанған күндеріңіз болды ма? — деген сауалына:

— Болды. Халима екеуміздің алғаш қосылған кезіміз еді. Онда Халима «Суық бұлақ» мектебінде мұғалім болатын. Мектепте 1-ші мамыр мерекесіне арналған кеш болды. Мұғалімдер, ауыл активтері, әйел-еркек көп жиналды. Кейбір ер мұғалімдер, ауыл жастары Халиманы қайта-қайта биге шақырды. Халима бас тартпай бәрімен де билеп кетеді...

Қызғаныштан ішім күйіп кетті де, сыртқа шыға жөнелдім. Түн. Далада жауын құйып тұр. Электр бағанасына сүйеніп, жауынның астында жылап тұрдым.

Көп ұзамай далаға жүгіре шыққан Халима мені іздеп, қараңғыда әрі жүгірді, бері жүгірді. Арасында «Әзіл! Әзіл! Қайдасың?» деп дауыстайды.

— Иә, — дедім, бір кезде дауысым әрең шығып.

— Айналайын-ау, қайда жүрсің? Неғып тұрсын жауынның астында, — деп құшақтай алды.

Ашуымның қайда кеткенін білмей қалдым.

— Ішім күйіп кетті, — дедім.

— Неге?

— Басқа біреулер құшақтағанда.

— Жүрші, ішке кірейік. Мен енді ешқашанда ешкіммен билемеймін! Биі құрысын!

Содан кейін ол өзгемен ешқашан биге шыққан емес, — дейді жазушы.

Бұл жерде жазушы Халима апайдың ешкіммен билемейтіндігіне масаттанып отырған жоқ, керісінше өзінің де жіберіп алған әнтек ісін өкіне еске алады.

Кеңес дәуіріндегі аста-төк үлкен отырыста, көңілді бір кеште ұлттық ойынның шеңберінде бір келіншекке: «Әйелдің бәрі сұлу. Сіз де сұлусыз. Оның үстіне, сізде жайдары күлкі бар, жұмсақ мінез бар екен. Осындай сүйкімді Хор қызыңдай сұлу әйелді күйеуіңіз күнде сүйеді. Ол бақытты. Ал сіз маған бетіңізден бір сүйгізсеңіз өмірі ұмытылмастай сыйлық жасаған болар едіңіз, — деп бетінен сүйіп алады.

Алаңсыз ақын көңілінде арам ой жоқ десек те, осы отырыстан кейін Халима апайдың біраз уақыт мұңайып үнсіз қалуы жазушы үшін үлкен азапқа айналады. Ол өзін қателік жібердім деп ойлайды. Жіберген ағаттығына кешірім сұрайды. Кейінірек автор атынан жарылып, отырыс, кештерде ұлттық ойын ойнамақ тұрмақ, басқа болсын, «сүйіс» болатын ойыннан ат-тонымды ала қашатын болдым, — деп мойындайды.

Ерлі-зайыптының қалыптасуы, бір-бірін қас-қабағынан жазбай тануы, үнемі көңіл жібін үзіп алмауға деген сақтығы, екі жанды қос аққудай ұзақ та мағыналы өмірге жетелеген отбасылық татулыққа әкеліп тірейді. Бұл өмірдегі үлкен жеңіс.

Кітапты тебіренбей, толқымай отырып оқу мүмкін емес. Әр жолы, әр сөзі ғибратқа толы ізгілікке бастайды.

Кезінде бүкіл қазақ оқырманының ой-санасын билеп, жастардың еліктеуін туғызып, (әрине, жақсы жақтарымен) кейіннен жүздеген мың ғиражбен қайта басылған «Махаббат, қызық мол жылдардағы» басты кейіпкер

— Меңтай — осы Оңтүстіктің өкілі екенін біреу білсе, біреу білмес. Меңтайдың шын аты-жөні — Нұрғамила Нұрбосынова. Кентау қаласының тұрғыны. Ұзақ жылғы ғұмырын балаларды оқытуға арнайды. Оқу ісінің озаты.

Нұрғамила апай 75 жылдық мерей тойында жазушыны қонаққа шақырады.

Бұл жайында автор:

... Сол Нұрғамила тойына шақырды. Бардым. Машианадан түстім. Сабырға толы кейіпкерім жаныма келіп, қолымды алды да қойды. «Келуіңізбен!» дегені.

Шайға отырдық. «Меңтайдың» бауыры, ұлы, келіні бәрі ду күліп жіберді.

— Біздің мамамыз өзінің курстасы, әрі авторымен кездескенде құшақтасып көрісе ме десек, қол алысудан әріге бармады ғой!

— Мен өмір бойы екі шеңбердің ішінде болдым. Бірі — педагогтық болса, екіншісі — «Махаббат, қызық мол жылдардағы» Меңтайдың бейнесі. Әлі де сол шеңберден шыға алмадым, құшақтап бетінен сүйе алмадым, деді шынайы күлімсіреп Нұрғамила.

Қайран біздің аналар, арды ойлаған! Бразилия фильмдерін-дегі ауыздары әлденеше құрғап қалғанына қарамастан сүйісіп, ынтық болып жататын ынтық кемпір-шалдардан бөлек болмыс, бөлек менталитет. Бұл біздің ұлттық қалып.

Жалпы, автордың «Мәңгілік махаббат жыры» — оқырмандарына, әсіресе кәзіргі жастарға, болашақ ұрпаққа үлкен өнеге қалдыратын қазақ бітім-болмысының жарғысы. Демократияны бет перде етіп, еліміздегі тәуелсіздікті жеке бастарының «тәуелсіздігіне» айналдырып, жеке-жеке ін қазып алып, айналасына, тіптен бір төсекте бас қосқан киын шиыр кезеңінде төс қосқан некелі жарларына азу тісін ақситатын, етек құмар еркек сымақтардың ініне су құйып жіберетін кітап бұл.

Адамзатқа тән сезім-сарасын жария етуде күлбілтелемей, сезім атты ұлы ұғымның әйел мен еркекке тең бөлінетінін, жалған намысымен, өр басымен — махаббаттың киелі ұғым екендігін мойындаған, әрі мойындатар Әз-аға сияқты әз азаматтар көбейе түссе екен деп армандайсың. Махаббатты қастерлеу арқылы ел алдында биіктемесе, төмендей алмайтындығын тағы да бір дәлелдеген заманымыздың заңғар жазушысы жасай берсін!

Иә, шығарманың шырайы шындығында! Келіңіздер, сол шындыққа толы шығарманы бірлесе оқиық!

Ханбибі ЕСЕНҚАРАҚЫЗЫ,

ақын, Қазақстан Республикасына еңбегі сіңген қызметкер,

Оңтүстік Қазақстан облыстық саяси

қырғын-сүргін құрбандарына арналған

мұражайдың директоры.

Облыстық «Оңтүстік Қазақстан» газеті,

30 қыркүйек, 2006 жыл.

* * *

ЖАЗУШЫ ӘЗІЛХАН НҰРШАЙЫҚОВТЫҢ

«МӘҢГІЛІК МАХАББАТ ЖЫРЫ» АТТЫ

ШЫҒАРМАСЫНЫҢ ТӘЛІМ-ТӘРБИЕЛІК МӘНІ

Шуағына шомылған шапағаттың, Қызықпаған біріне атақ-даңқтың. Адалдықпен әрқашан өмір кешкен, Кейіпкері Өзіңіз Махаббаттың! Марфуға Айтқожина.

Қазақстанның халық жазушысы Әзілхан Нұршайықов XX ғасырдың екінші жартысы мен XXI ғасырдың басындағы қазақ әдебиетіне тың жанр қосып келе жатқан қаламгер. Жазушының қаламынан туған қазақтың батыр ұлы Бауыржан Момышұлы жайлы «Ақиқат пен аңыз» роман диалогында Отан үшін от кешкен батырдың бейнесін жасау арқылы қазақ халқының патриоттық сезімін, ерлігін, халықтық рухын, қайсарлығын паш етіп, деректі оқиғадан көркем әдеби шығарма жасай отырып, қазақ әдебиетіне жаңа жанр қосқан жазушының «Тоғыз толғау» повесть монологы, «Қаламгер және оның достары» эпистолярлық романы жазушы тарапынан төл әдебиетімізге қосылған жаңалық.

Әзілхан Нұршайықовтың қай шығармасын алып қарасақ та ұлттық тәлім тәрбиелік мәні зор. Жазушының қаламынан туған махаббат тақырыбына жазылған шығармалар бір төбе, ол шығармалар саны жағынан емес, тәрбиелік, рухани мәні тұрғысынан алғанда қазақ әдебиетіне қайталанбас үлес қосатындығымен де құнды. Жетпісінші жылдары «Махаббат, қызық мол жылдар» романын оқып, Меңтаймен Ерболға еліктеп өскен ұрпақ таяуда қаламгердің «Мәңгілік махаббат жыры» атты жана туындысымен қауышты. Жазушының өзі бұл туындының әр тарауы поэма тәріздес, оқырманды бей-жай қалдырмайтын жыр, өлең оқығандай әсерге бөлейді. Шығарманың басты кейіпкері қаламгердің жары, қазақ халқының ұлттық тәлім тәрбиесін бойына сіңіріп өскен тамаша қызы Халима апамыз. Автор шығармасының құндылығы да, тәлім-тәрбиелік мәнінде деп есептейміз. Жиырма бөлімнен тұратын «Халима» атты туынды жайлы Қазақстан Республикасының Президенті Нұрсұлтан Назарбаев:

«... Тәлім-тағылымы мол, керемет шығарма екен. Дәл қазіргі жастар көбірек оқитын хикая.

Сіздің шығармаларыңыз, ойларыңыз — ел қазынасы. Өміріңіз — үлгі!» — деп баға берген екен.

Автор шығармасында жарты ғасырдан артық ғұмырын бірге өткізген, өмірінің соңына дейін жұп жазбай қатар жүрген жары Халиманы әйелім ғана емес, әрі шешем, әрі енем сияқты болды дейді.

Халима шын мәнінде от басы, ошақ қасында отырып, тек аналық міндетін, жұбайлық парызын өтеген әйел емес, жоғары білімді, көзі ашық, қазақтың сауатты қызы. Ел басына күн туған шақта ерлермен бірге етігімен су кешкен ер мінезді қыз. Соғыс басталғанда әскери комиссариатқа барып өз еркімен майданға сұранғанды намысты қолдан бермейтін қазақ қызының өжеттігін, батылдығын, өз Отанына деген сүйіспеншілігін паш етіп тұр емес пе?! 10 класс оқушысы Халима Өзбақанова 1942 жылы мектеп бітіре сала өзі сұранып әскерге алынғанда, Чита облысының Борзя стансасы маңындағы әскери бөлімде радистка болған. Ал майданнан оралған соң Қыздар педагогикалық институтын тәмамдап, ұстаздық қызмет атқарған. Автор бұл жайлы өз кітабында:

«Балалар үйінде өскен қыздар өте патриот еді. Олар Отан соғысы басталған күннен бастап, Отан қорғаушылар қағарында болуды арман етті. Военкоматқа үсті-үстіне өтініштер жазды. Ақыры әскерге алынды. Олар: Орынкеш Мысырова, Халима Өзбақанова, Хантай Елубаева, Ишан Жағыпарова... еді. Оларды кезінде военкоматтағылар «Семейдің сегіз патриоты" деп атаса керек», — дейді. Қазіргі жастарға үлгі боларлықтай осы оқиға ғана емес, қазақ қыздарының үлгі боларлық қасиеттері шығарманың негізгі арқауы, автор сондай-ақ Мәншүк пен Әлиядан да басқа қыздардың елеусіз қалған ерліктерін елге жеткізеді.

Халима қазақтың дана қызы. Шығарманы оқи отырып кейіпкердің адамгершілігі зор, адамдармен қарым-қатынаста бауырмал, кішіпейіл, пенделіктен аулақ баршаға мейірман қамқор ана болғандығына тәнті болдық. Бұл жайлар әсіресе Халима апамыздың қамқорлығын көріп, араласқан адамдардың естеліктерінде кеңінен айтылады. Ақын Есләм Зікібаев, жазушы Темірхан Момбекұлы, талым Тұрсынбек Кәкішев сияқты белгілі адамдардың автордың жары Халима жайлы айтқандары кітапта кейіпкердің образын аша түскен.

Халима сүйе білген, сүйікті бола білген қазақ қызы. Шығарманың екінші бөлімі «Халимаға хат» деп аталыпты. Бұл хаттар түрі жағынан Петрарканын Лаураға жолдаған сонеттеріне ұқсайды. Петрарканын қолы Лаураға жетпей өмірден арманда өтсе, Халима апамыз бен Әзаға жарты ғасырдан артық бірге тату-тәтті өмір сүрген, ұрпақ өсірген. Жазушының шығармашылықтың шыңына шығуына мүмкіндік жасап, анадай аялап, әкедей қамқор болған. Ауыз әдебиетіндегі махаббаттың символы болып қалған Қозы мен Баян, Төлеген мен Жібек, одан бергі Естай мен Хорлан тек аңызда ғана бар кейіпкер деп ұғатын қазіргі жастарға халық жазушысы Әзілхан Нұршайықов пен жары Халиманың өнегелі өмірі үлкен тәлім тәрбие.

Менің ойымша бұл шығарманы тек көркем туынды қалпында қалдыру жеткіліксіз, жоғары оқу орындары бағдарламасындағы тәрбие, педагогика пәндеріне қосымша оқулық ретінде пайдаланылса, қазір жиі айтылып жүрген имандылыққа баулу, ұлттық тәрбие сияқты рухани құндылықтарымызды толықтыра түсеріне күмәніміз жоқ. Бұл еңбекте жазылған жайлар ел аузында айтылған жай аңыз емес, ақиқат. Оның кейіпкерлері халыққа белгілі қазақтың аяулы перзенттері. Биік парасат, үлкен жүректілік, адамды адам етіп тұратын адами қасиеттерді бойына сіңіре білудің өзі де ерлік десек өз Отанын сүйетін ұрпақ тәрбиелеуде қатып қалған қағидалардан гөрі қайраткер ұл-қыздарымыздың өмірі арқылы берген тәрбиеміз, оқытқан сабағымыз нәтижелі болары сөзсіз.

Әзілхан Нұршайықов қазақтың проза жанрына жаңалық, әкелген жазушы десек, бұл еңбегінің тағы бір ерекшелігі өзінің жары жайлы осындай шығарма жазған жазушы болған емес.

Ұлы Абайдың қара сөздері біз үшін артында мәңгіге қалдырған, ешкім өзгерте алмайтын моральдық кодекс десек, Нұршайықовтың бұл шығармасы да өз өмірлері арқылы өзгеге үлгі боларлықтай ұлағатқа толы туынды, қазақ әдебиетінде сирек кездесетін шығарма. «Мәңгілік махаббат жыры» басынан аяғына дейін Абайдың қара сөздерінен ұрпаққа ұлағат болып қалған адамгершілік қасиеттерді өмірдің өзінен алып шынайы, ешқандай боямасыз, табиғи бейнеленеді. Еңбек сонысымен де тартымды, сонысымен де өміршең, сонысымен де құнды.

Майдангер жазушы сонау Отан үшін от кешіп жүріп, елдегі қыздарға:

Қайран қыздар сағындық, амал қанша,

Жас қартайдық, көп өмір сүрген жанша.

Жараланған жүректі жақсартатын,

Дәрі жасап қойыңдар біз барғанша,

— деп сәлем жолдаған екен. Дегенмен, жараланған жүректі емдейтін соғыстың алғашқы жылдары аттанып, Жеңіске үлесін қосқан қыздардың қатарынан болды. Әзағаңның осы еңбегінде айтылғандай, алты рет жүректен инфаркт алғанда күні-түні жанында болып, балаша мәпелеп, аятынан тұрғызғаны оқып отырған адамды бей-жай қалдыра алмайды.

Қаламгердің өзі Халима апаларын әрі редакторым, әрі корректорым, әрі ақылшым, әрі қосалқы авторым, әрі хатшым, әрі курьерім болды дейді.

Шығарманың екінші бөлімі «Халимаға хат» деп.аталыпты. Бұл бөлімді оқып шыққан жан сыңарынан айрылған аққудың зарын естігендей күй кешері сөзсіз.

Қасиеттеп, құрметтеп,

Сенің махаббатыңды.

Ұрпаққа үлгі болсын деп,

Алашқа жайдым атыңды, —

деп автордың өзі жазғандай бұл бөлімде жарынан айрылған жазушының жүрегіндегі сағыныш жыр болып төгіледі, алайда солқылдақ, жай жоқтау емес, Италияның атақты ақыны Франческо Петрарканың «Мадонна Лaypa өмірі мен өлімі туралы» атты кітабындағыдай сүйген жардың қасиетін жырмен, мұңмен өрнектеу... Қаламгердің өзі де «Мен өзімді Петрарка талантымен теңестіре алмаймын, бірақ, Халиманың Лаурадан бір елі де төмен емес екеніне бәс тіге аламын», — дейді. «Мәңгілік махаббат жырын» оқып шығып біз де автордың бұл пікірімен үнсіз келістік.

ДОСКЕЕВА Ш. А.,

Қайнар университет! Семей филиалының

аға оқытушысы.

* * *

ХАЛЫҚТЫҢ СҮЙІКТІ ЖАЗУШЫСЫ

ӘЗІЛХАН АҒА!

«Мәңгілік махаббат жыры» атты еңбегіңізбен танысу үшін үйіңізге арнайы іздеп барып, өз қолыңыздан кітапқа қолтаңбаңызды жаздыртып, арнайы мөріңізді бастырып алғанмын. Сонда әсіресе сіздің маған жазып берген естелік тілектеріңіз төбемді көкке жеткізгендей әсер берді! Әуелі сол үшін де Сізге көп-көп рахмет!

«Роман» жанрын қалам тартатын жазушы өз қиялымен өрбіте беруіне болады. Ал Сіз бұл тұрғыда, Әз аға, шындықтан ауытқымайтын нағыз жауынгер жазушысыз! Бұл мақтау емес, ақиқат! Сондықтан болар, халық сіздің қаламыңыздан тараған еңбектерді ерекше сүйсініп, ондағы әр бір кейіпкерді сан жыл өтсе де саналарында сақтап келеді...

Әз аға, Сіздің еңбектеріңіз адами қасиеттен ада болып бара жатқан мына заманның жастарына жол сілтейтін «компас» іспетті. «Мәңгілік махаббат жыры» кітабын оқып шыққанымда осындай түйінге келдім. Абай ағамыз «Махаббатпен жаратқан адамзатты» демекші, махаббаттан жаратылған жанымыз үнемі махаббатпен өмір сүріп, махаббатпен көз жұмуы тиіс деп білемін...

Нендей нәрсеге ниет етсең де шынайы ықылас пен махаббат болмаса, көздеген ойды қайталанбас құбылысқа, иә құндылыққа айналдыру екі талай... Қарапайым оқуға да, киім күтіміне, ас даярлауға да жаныңның жылуы қажет емес пе... Бірақ, сол орыны толмас, қайталанбас махаббатты дер кезінде бағалай, қадірлей білу — парасаттылық, дархандық әрі даналық деп білемін!... Сіздегі бұл қасиеттер, жан жарыңызбен бірге өткізген ғұмырыңыздың әрбір сәттерін санаңызда сақтап келгендігіңізден аңғарылады...

Халима апамыз нағыз бақытты адам! Мен өз афоризмдерімде: «Сүйе білмейтін адамға қадіріңді кетіргенше, бағалай білетін адамның бағы бол!» деп жазғанмын. Сіз ол кісінің «бақытты» болсаңыз, жеңгеміз Сіздің «бағыңыз» болған екен!

Жан-дүниесімен беріле сүйіп көрмегендер — нағыз қауіпті, қорқынышты жандар. Өйткені, сезімнен жұрдай ең азы сүйсінуді білмейтіндердің жақсылыққа, мейірімге жаны жат келетіні шындық. Сезімнен жұрдай адам, жан-дүниеңді сезіне білмейді. Сүю — әркімге беріле бермейтін тың қабілет, қасиет, өнер, бақ!..

Бүгінгі заманғы ерлі-зайыптылардың зәрулігі — жарға адал болу, қолынан келгенінше бір-біріне ықылас білдіріп, қуаныш сыйлау десем артық айтпаған болар едім. Адамның жүрегіне сезім нұрын себуге асығып, көңіліне қарап, қабатын бағып, қатар қиналып, бірге қуанып, қасында жүрмесең алаңдап, жаныңның жалғыз серті мен серігі ретінде бағаламай тұрып, санаңды сағынышпен сабылтып, ғашықтықтың дертін кешпей, жаныңнан жалын еспей, «сүйдім-ау» — деу далбаса...

Қазіргі адамдардың арасында сыйға — сый, сыраға — балды ғана күтетіндер басым... Олар махаббатты жеткізуді, туындатуды, қалыптастыруды, дамытуды емес, көбіне талап етуді қалайтын секемсіз, сезімсіз жандар...

Сезімсіз тіршілік иесі — «тұл». Оның ішіндегі пірі «махаббатсыз» адамның адам болып сақталуы екі талай екеніне ешкім дау келтірмесі анық. Абай ағамыз да:

Махаббатсыз дүние бос,

Хайуанға оны қосыңдар

— деп бекер айтпаған.

Қазір ер адамдардан азаматтық абырой кеткен заман... Қыздардың көңіліне қарау, сыйлау сынды қасиет олар үшін келемежге айналған...

Қыз жүрегі қашанда нәзік қой. Олар әдемі үміт пен армандардың жетегінде жүреді. Сондықтан болар, нәзік жандар қатарында кейде ақиқатты алдамшы дүниеден ажырата алмай жүргендер көп. Сіздің қаламыңыздан туған құндылықтар өмірдің дәл осы ойсыраған тұсына қажетті дүние. Кітап атын «Мәңгілік махаббат жыры» деп атауыңыздың өзі ерекше мәнге толы. «Махаббат» мәңгі және мәңгілік тақырып. Ұрпақтан-ұрпаққа, ғасырдан-ғасырға ұласып отыратын сезімнің — киесі, өмір сүру құпиясын шешуші кілт. Ол туралы Алланың ақиқат кітабында да айтылған. Оны Абайдан артық туралап талдау мүмкін емес... «Адамшылықтың алды — махаббат, ғаделет сезім. Бұлардың керек емес жері жоқ, кіріспей тұтын да жері жоқ. Ол — Жаратқан тәңірісінің ісі. Айғыр биеге ие болмақ та махаббат сезім бар.

Бұл ғаделет, махаббат сезім кімде көбірек болса, ол кісі — ғалым, сол ғақил...» («Қырық бесінші қара соз». Абай).

Бойына махаббат ұяламаған адамда адами қасиет болмайды. Жер бетіне келудің өзі махаббаттың барлық түрін сезіне отырып, соның сырымен, соның ғажайыбымен, соның сұлулығымен, соның мүмкіндігімен Алланың құдіретін, шеберлігін тану...

Құдіретті күшті мойындап, махаббаттан түсінген мән-мағына арқылы Жаратқанға мақтау — мадақ айту...

Әз аға, жазушы ретінде де әрі Халима апамыздың тәңір қосқан теңі ретінде де өз ісіңізбен Сіз жастар жастықтың ғана еншісі деп білетін махаббаттың қай жаста да баяны бар екенін дәлелдеген тұлғасыз. Осы ұлық сезімнің символы ретінде Халима апамызға арнап ақ күмбез орнатудың өзі әсерлі қадам. Бұған дейін Сіздің жасыңыздағы еш адам ондай ерлікке барған емес. Өз ғашығына күмбез орнату құрметі өткен ғасырларда ғана болған құбылыс. Әрі ол жастар мен орта буындардың қолтаңбасы болатын. Пайғамбар жастан әлде қашан асып кеткеніңізге қарамастан, жаңа ғасырда осы үрдісті қайта жаңғырту ерекше ерлік, үлкен үлгі! Тағдырларыңыздан алынған тәлімді осындай ғұмырлы тақырыпқа тамаша тегеурін еткеніңіздің өзі адамзат фәлсафасына қажетті қазына. Сізге сол үшін де ерекше ықыласпен басымды ием! Алла разы болсын! Ұлағат еткен Ұлық сезім ұрпақтарыңызға жалғассын!

Жазира Байжұмақызы ҚАЛЕНОВА,

ААҚ«Хабар» Агенттігі.

«CaspioNet» телеарнасы қазақ редакциясының редакторы,

журналистер одағының мүшесі.

13.01.2010 жыл, Алматы.

* * *

ҮШІНШІ ЕСІКТІҢ ҚҰПИЯСЫ





КЕЙІНГІГЕ ҮЛГІ

Р. Хорезми бір сөзінде: «Жаны сұлу адам сұлулыққа құмар келеді» — деген екен. Сол сырт келбетінің сұлулығымен бірге жан сұлулығы қатар келген, ақылына көркі сай Халима апайымызбен 54 жыл бірге ғұмыр сүру бақыты Әзілхан Нұршайықов ағамызға бұйырған екен. Ал, сол аяулы да, ардақты Халима апайдың нұрлы бейнесін жан-жақты ашып, оқырманға жеткізе білу тек Әзілхан ағамыздың ғана қолынан келеріне ешкім шүбә келтірмес деп ойлаймын.

Сонымен, қаламгер ағамыз әңгімесінің басын.: «Халима екеуміз 54 жыл бірге өмір сүрдік. Өмірінің соңғы күні, соңғы сағатына дейін екеуміз жұп жазбай, қол ұстасып қатар жүрдік.

Ол менің әйелім ғана емес, әрі редакторым, әрі корректорым, әрі ақылшым, әрі қосалқы авторым, әрі хатшым, әрі курьерім болды», — деп бастап, әрі қарай Халима апайдың адамгершілік қасиеттеріне тоқтала отырып, әңгіме иіріміне өзіңді қоса тартып әкетеді. Бас салып құныға оқыған сайын, шіркін, кітаптың беті таусылмаса екен, ешқашан да соңына жетпесем екен деген іштей тілекте отырасың. Әсіресе, Халима апайдың өсиеті ретінде айтылтан мына сөздерін толық келтіргенді жөн көрдім.

Бірінші айтарым: Мен олай-бұлай боп кетсем, сен жылама. Жыласаң: әрі балаларыңды жасытасың, әрі жұрттың сөзіне қаласың.

Қазақта: «Қатын өлді — қамшының сабы сынды» деген сөз бар. Сен жыласаң, жұрт сені мазақтап кетеді: «Қатыны өлгенге жылаған жаман, жасық неме екен ғой!» дейді. Өзім өлсем де, сенің соңыңнан сөз ермесе екен деймін.

Екінші айтарым: Қазір жұрттың бәрі өтірік болса да, діншіл болып алды. Сен ғылымға сенесің. Жердегі Құдай — дәрігерлер деп білесің. Оның жөн. Бірақ сен мені мұсылманша жөнелт. Мені жөнелту жұмысын Мақыш досымыз Байсейітоваға тапсыр. Жаназамды өзім жақсы көріп, қадірлейтін Асылхан қажыға шығарт. Егер молда шақырмасаң жұрт: әйеліне құран оқытпай, арам өлтірді деп қаңқу қылады. Мен сенің жұрттың осындай жаман, лас сөзіне қалмауыңды тілеймін.

Үшінші айтарым: Сақалыңды өсірме, шашынды қобыратпа, жағаңды қисайтпа. Ұнжырғанды түсірмей, тік жүр. Жұрт сені: әйелі өлгеннен кейін жүнжіп кетіпті демесін!

Төртінші айтарым: Мен ертеден өзім өлсем, саған серік болар қандай әйел бар деп ылғи ойлап жүруші едім. Таба алмадым. Өйткені саған жас әйелдің керегі жоқ. Жас әйелдің жат еркекпен қылмыңдағаның көтере алмайсың — жүйкеңді жұқартасың. Қартаң әйелдер аяқтарын әрең алып жүр. Олардың өздеріне күтім керек. Сен ешкімді күте алмайсың, күтуші бола алмайсың. Енді 80-ге келгенде саған үйленудің қажеті болмас. Бірақ балалар не тамақ жасап берсе, соны іш. «Анау жоқ, мынау жоқ» деп балалардың мазасын алма — жек көріп кетеді, өз балаларыңа ұрыссаң да, келіндерге ұрыспа. Келін — ұрпағыңның анасы ғой!

Бесінші айтарым: Ұлдар арақ ішпесін!

Алтыншы айтарым: Ұлдар, қыздар, келіндер, немерелер сені күтсін. Сені күткені анамыз, әжеміз, енеміз еді деп мені ардақтағаны, менің жайлы жатуыма көмектескендері деп білсін. Саған осыларды айтайын деп шақыртып едім.

Ал енді не айтамын?

Жер аман болсын! Ел аман болсын! Ұлт аман болсын! Ұрпақ аман болсын!

Біз сияқты аға-аналар әркім өз уақытында өмірден өтіп жатады ғой. Оның уақасы жоқ. Барлық ағайын туыс, достарға, қымбат көршілерге сәлем айт. Бәрінің ұзақ өмір сүрулерін тілеймін. Қош бол! Қош. Енді тез балалардың қасына бар. Сені күтіп, үрейленіп тұрған шығар. Бәрінін бетінен сүй. Мен үшін сүй!».

Халима апайдың ешқандай артық-кемі жоқ, өсиетке бергісіз орынды айтылған, осы бір сөздерден кім де болса құп алары сөзсіз деп ойлаймын. Өйткені, бұл ақылға қонымды сөздерден ұлттық үлгі өнеге белгілерінің, халқымыздың әдет-ғұрпына сай ізеттікті, біліктілікті анық байқауға болады.

Махаббат туралы ешқандай аксиома да, теорема да жоқ болғандықтан, оның анықтамасын әркім өзінше жеткізіп жатады. Әзілхан ағамыз болса, махаббатты:

1) Бала махаббат;

2) Шала махаббат;

3) Мәңгілік махаббат деп үшке жіктейді. Соның ішінде «мәңгілік махаббат» ілуде біреуде ғана болып, сыңарынан айырылғаны қайтадан тұрмыс құрмай, өмір бойы жан жарын жоқтаумен өтеді екен. Расында да, әр адам өзінше бір қайталанбас тұлға ғой. Алайда, әр адамның жаратылысы да әртүрлі болады емес пе? Оның үстіне сүйекпен бірге бітетін мінез-құлықты қайда қоямыз?

Дегенмен, қаншама асыл қасиеттің бір, адамның бойынан табылатын кезі болады екен. Сондай сирек жаратылыс иелерінің бірі Халима апай. Оған дерек ретінде қаламгер ағамыздың мына сипаттамасынан үзінді келтірейін: Халима менің созсам қолымды, ойласам ойымды ұзартушы еді. Ақылыма ақыл, абыройыма абырой қосатын еді. Жатсам — жастығым, жантайсам — төсегім болушы еді.

Жабырқасам — жадыратушым, жаңылсам — түзетушім еді. Зейін зеректігімен, энциклопедиялық білімімен маған көз жазбай көмектесіп отырушы еді. Менің жан жарым, әдеби серігім, ардақты аяулым, асыл досым Халима осындай кісі еді!» — деп жеткізеді жары өз еңбегінде.

Соншама қиындықты да, ауыртпалықты да көре жүріп, бәріне төзіп қайыспай көтере білген Халима апайдың жарқын бейнесі барған сайын асқақтай түсіп, шындағы шынардай болып елестейді.

Айналып келгенде, ақиық ақын Мұқағали Мақатаевтың:

Уақытты тоқтатар шама барма?

Бәрі өтеді, дәуірлер, замандар да.

Менің жаным ашиды мына өмірді

Өтпейтіндей көретін адамдарға.

Өтеді ғой, өтеді барлығы да.

Күн арқалап, кетеді таңды мына.

Менің жаным ашиды барлығына,

Таң нұрына, адамның тағдырына»,

— деп айтқанындай, бәріміздің да уақытқа тәуелді екенбіз, бұл фәниге қонақ екеніміз рас. Бұл өтпелі өмірге кімдер келіп кетпеген десеңші. Ал сонда кейінгіге белгі болып қалар не нәрсе? Меніңше, сол игі істеріңе мәңгілік ескерткіш болып қалар белгілердің бірі кітап болар. Сондықтан да үлгі-өнегесімен тек жақындарының ғана емес, бүкіл қазақ ұлтының мақтан тұтар қыздарының біріне айналған Халима апайдың асыл бейнесін есте қалдыруға баға жетпес ескерткіш ретінде осындай кітап жазып қалдырған халық жазушысы Әзілхан Нұршайықовтың да ерен еңбегін атап өткен жөн деп ойлаймын.

Шоқтығы биік туындылардың бірі ретінде, рухани құнды мұралар қатарынан орын алар бұл кітаптың авторына Елбасымыз Нұрсұлтан Әбішұлының:

«... Тәлім-тағылымы мол, керемет шығарма екен. Дәл қазіргі жастар көбірек оқитын хикая.

Сіздің шығармаларыңыз, ойларыңыз — ел қазынасы. Өміріңіз—үлгі!

Аман-сау болыңыз, Әз-аға.

Аса сыйлайтын Н. Назарбаев.

06.01.2003 жыл» — деген әділ бағасымен аяқтамақпын.

«Ұлттық тәлім-тәрбиелік мәні зор бұл туындының келешек ұрпақ үшін де баға жетпес, құнды мұра болып қалатынын айта келіп, ұлтымыздың ардақты ұлдарының бірі Әзілхан ағамызға шығармашылық табыстар тілеймін», —депті Талғат Төлегенов деген оқырманы Әз ағамыздың таңғажайып, тәлімді еңбегін оқып шығып бір газетке. Халима апамыз 54 жыл Әзілхан ағадай ардақты азаматқа сүйікті жар болып, перзент сүйіп, жасы 76-ға келіп халық ортасында өмірден озды. Ол кісінің жүрген-тұрғаны, айтқан сөзі көзін көргендерге үлгі-өнеге, ал көрермендер асыл жарының осы арнау кітабын оқып тәлім алады. Қазақ топырағында Халима деген адал жар, ардақты ана өткенін білер. Есі бар оқырман болса, біздің қазақта осындай арды ойлаған аналар барын, ұлт мақтанышына айналған Нұршайықовтар отбасындай отбасы болғанын айта жүрер. Кейінгіге үлгі етер, бәлкім.

Сәуле ДОСЖАНОВА.

Алматы қаласы.

Жедел хат

050022, Алматы қаласы,

Құрманғазы көшесі, № 90 үй, пәтер 28

Нұршайықов Әзілханға

АСА ҚҰРМЕТТТ ӘЗІЛХАН АҒА!

Хал жағдайыңыз қалай?

Сіз емханада деген соң, жеделхат жолдап отырмын. Алла қолдап, дәрігерлер көмектесіп, сауығып шығыңыз. Өзіңізге Мұқан Иманжанов айтқандай: «Туу, бекер әуре болған екенсіз» демеңіз.

Өзіңіздің қолтаңбаңыз бар кітаптарды алғанда төбеміз көкке жеткендей қуандық. Сізге мың мәрте рақмет.

«Мәңгілік махаббат жыры» кітап сөресінде, қасиетті құран Кәрімнен кейінгі орында тұрады. Біз үшін бұл кітап баға жетпес сыйлық, әрі ең қымбат ескерткіш болды.

Ыстық ықыласпен, оқырманыңыз:

Оразбек АЙМАНҰЛЫ.

Астана қаласы.

1. 07.2007жыл.

* * *

ҚҰРМЕТТІ ӘЗІЛХАН АҒА!

Сіз бен біз туыспыз деп, туыстық сәлем жолдап, тілегіңізді білдіріп қолтаңба жазып берген «Мәңгілік махаббат жыры» кітабыңызға шексіз ризашылдығымды, алғысымды білдіремін.

Кітапты оқып шығып, қазақ қыздарының бірегейі Халимадай Анаға бас иіп, тағзым еттім.

Ары таза, жаны мөлдір, махаббатқа адал, туысқа қамқор, серігіне ақылшы, кеңесші, емші бола білген Халиманың асыл бейнесінен ұлтымыздың ұл-қыздары үлгі-өнеге аларлықтай сомдаған Сізге деніңізге саулық, өміріңізге тыныштық тілеймін! Ұл-қыздарыңыздың, немере-шөберенің ортасында ақылшы болып аман-сау жүріңіз.

Зор құрметпен

Гүлжан СӘДУАҚАСҚЫЗЫ.

филолог-ұстаз,зейнеткер.

Астана қаласы, 2007жыл.

* * *

ҚҰРМЕТТІ ӘЗАҒА!

Сіздің маған берген «Мәңгілік махаббат жыры» деген кітабыңызды екі күнде оқып шықтым. Оқып отырып, біраз ойға шолу жасап ұққаным да, тұжырымдағаным да мынадай болды:

Иә, Алла тағала, тіршіліктегі барлық ләззат та, адамгершілік те осы шығарманың ішіне сыйғандығы. Және де бұл «Махаббат, қызық мол жылдар» атты кітабыңыздың жалғасы әрі тұжырымдамасы екен.

Шынайы жүректен шыққан өмір тәжірибеңіздегі әр сөз, әр ойыңызды қандай етіп қағазға түсіргенсіз?

Фәни өмірде сирек кездесетін ерлі-зайыпты адамдардың ара қатынасында болатын махаббаттың таңғаларлықтай бірегейі екен. Мұның ұрпаққа деген тәрбиелік мәні зор. Әрі қазіргі осы ХХІ-ші ғасырдағы жастарға керектігі зор.

Мен де Нұрекеңмен (өз жолдасым Нұрғалиды айтамын) 48 жыл қол ұстасып, балалар тәрбиелеп, өмірімізді жақсы өткіздік дейміз ғой. Бірақ, мына «Мәңгілік махаббат жыры» кітабындағыдай болды деп айтуға болмайды.

Сіздің аса бақытты адам екеніңізде шүбә жоқ. Сіздердей екі жұп сирек кездеседі ғой. Лайымда Сіздердей жұбайлар көп болғай деп тілеймін.

Ендігі келешек өміріңіз ойша Халекеңмен бірге жүргендей өтіп, одан қалған бала-шағаңыздың рахатын көргейсіз. Алланың Сізге деген мейірім шуағы төгілгей деп тілей отырып, күшті денсаулық, отбасыңызға амандық, береке тілеймін. Алланың халқыма Әзағадай данышпан ұл бергеніне қуанамын.

Аман болыңыз, замандас келініңіз:

Ділда МАҒАЙҚЫЗЫ.

Айтпақшы: осы шығармаға арнап талай білікті азамат, азаматшалар тұжырымдамалар жазған екен. Бәріде дұрыс. Өзім ішімнен разы болып, талдап оқып шықтым. Бәрінікі де шын ықыласпен жазған көңіл жұбату бола тұра, бұл жастарға ұлағат қой, қазағымның қазаға көңіл айтып, «Арты қайырлы болсын!» деген бір ауыз сөзінде қаншама күш-құдірет бар десеңші!

Әз аға! Сіздің Нұршайық әкеңіз асыл адам, тұма таланты бар, әкелік гені күшті, кең қолтықты, жүрегі жұмсақ болған ғой. Сондықтан да текті тұқымнан Алла бізге, қазаққа Сізді сыйлаған ғой. Үйде де, түзде де, майдан алаңында да Өзіңіздің өмірге деген құштарлығыңыз, мұншама ізгілікті іс тындырып, әрі балаларға қамқор әке бола білуіңіз Құдірет емес пе?

Әкеден артық арман жоқ,

Әкеден артық қорған жоқ

Әкеден артық пана жоқ,

Әкеден артық дана жоқ,!

— деген қазағымның даналық сөздерін естіп те, оқып та риза боласың!».

Ділда Мағайқызы Тасмағамбет келіні (Иманғали Тасмағамбетовтың анасы).

Ескерту: Хаттың аяғына жазылған күні көрсетілмепті. Тегі автор ұмытып кеткен болар. Мен бүгін — 31.07.2006 жылы сағат 12-де алдым. Қалалық Әкімшіліктің Мәдениет департаментінің қызметкері Жасұлан Тәжібаев әкеліп берді. Соған Қарағанда хат кеше жазылып, оны «Алатау» санаторийінде жатқан Ділда Мағайқызы кешке халін білуге барған баласы Иманғалидан беріп жіберген сияқты. Иманғали таңертең маған жеткіздіріп беріңдер деп көмекшілерінің біріне тапсырған болса керек. (Әз. Нұршайықов).

Атырау қаласы, МКР,

Ватутин көшесі, № 3А

Ділда Мағайқызына

АСА ҚҰРМЕТТІ ДІЛДА БӘЙБІШЕ!

Сізге сәлем жолдаймын.

Өткен айда Алматы ауруханасында кездесіп, дидарласқанымыз есімде. Одан «Алатау» санаторийіне кеттіңіз. Сонда жатып, менің Өзіңізге сыйлаған «Мәңгілік махаббат жыры» кітабымды екі күнде оқып бітіргеніңіз туралы шағын хат жазып жібердіңіз. Оны маған Иманғалидың көмекшілері әкеп тапсырды.

Хатыңызды оқып, қуанып қалдым. Шын жүректен шыққан Өз бағаңызды беріпсіз: мұның ұрпаққа берер тәрбиесі мол, қазіргі XXI ғасырдағы жастарға өте керек депсіз. Одан әрі менің әкем Нұршайық туралы өте жылы лебіз білдіріпсіз.

Өзім туралы мақтау сөздерді естіп жүрмін ғой. Бірақ, бүйтіп әкемді бағалаған ешкім болған жоқ еді. Көзіме жас келді. Біз әке мен шешенің артқа қалдырған аманатымыз ғой. Мың рақмет Сіздің оларды бағалай білген аналық даналығыңызға!

Сіздер «Алатауға» кеткеннен кейін мен қаладағы «Версаль» деген ресторанға барып, Халиманың қайтыс болғанына бес жыл толуына байланысты жұрт жинап, еске түсіру кешін өткіздім. Алдымен, бірнеше рет қажыға барып келген Үкіжан деген молда бәйбіше құран оқыды. Одан кейін өзім сөйлеп, бес жыл ішінде Халима туралы не істелгенін айттым. Халимаға арнап, Тұрсынғазы Рахимов деген композитор шығарған жаңа ән орындалды. Махаббат туралы тамаша әндер шырқалды. Жиналған жұрт өте разы болып тарады. Менің мақсатым өзім өлгенше әйелімнің атын өшірмеу ғой. Осы кештің ойдағыдай өткеніне қуанып, ауруханаға қайтып, өз палатама жайғастым.

Қазір үйде емделіп жатырмын. Әбден айығып кетуім үшін әлі де бір айдай уақыт керек сияқты.

Хатыңызды оқығаннан кейін Сізге телефон соғып, алғысымды айттым ғой. Сіз 6 тамызда елге қайтатыныңызды айтып, алғысыңызды Атырауға жазып жібергейсіз дедіңіз. Сол уәдемді орындап, Өзіңізге осы хатты жолдап отырмын.

Құрманғали бауырыма, келінге және басқа балаларға менен тілектестік сәлем айтыңыз.

Айтпақшы, Сіз маған жазған хатыңыздың аяғына «Ділда Мағайқызы» деп қол қойыпсыз. Мен Сізге «Ділда Оспанқызына» деп автограф жазып бердім. Маған Гүлнәр Аронова деген дәрігер солай деп айтқан еді. Әлде мен қателестім бе? Егер қателескен болсам, Өзіңіздегі кітаптың автографынан «Оспанқызы» дегенді өшіріп, «Мағайқызы» деп түзетіп қоярсыз.

Ал, аман-сау болыңыз.

Айтпақшы анада, аурухана балконында Ғалия түсірген суретті әлі шығартқаным жоқ. Кейін жіберермін. Ғалия сәлем. Тәуірленіп қайтты ма?

Құрметпен ағаңыз

Әзілхан НҰРШАЙЫҚОВ.

Алматы қаласы,

050022 Құрманғазы көшесі, 90, пәтер 28

P. S: Жоғарыда Сіздің маған жазған хатыңыздың көшірмесін, керек болар деп Өзіңізге жіберіп отырмын. Хатыңыздың түп нұсқасы менде сақтаулы.

* * *

МАХАББАТ ПОЭМАСЫ

Махаббат адам өмірінде әркімнің басынан өтетін, ұмытылмас әсерлі көңіл күйі. Тарихтан белгілі Ләйлі Мәжнүн, Фархад — Шырын, Қозы Көрпеш — Баян Сұлу, Қыз Жібек — Төлеген, Қалқаман — Мамыр т.т осының айғағы. Адамзат тіршілігінде махаббатсыз өсіп-өну мүмкін емес. Осылай болғанда, қадірлі оқырман, менің сіздер мен пікір бөліскелі отырғаным белгілі қоғам қайраткері, майдангер, Қазақстанның халық жазушысы Әзілхан Нұршайықовтың соңғы туындысы, жүрек-жарды, үлкен көлемді «Мәңгілік махаббат жыры» — поэмасы.

Әз — аға бұрында, тіпті студент уақытының өзінде де махаббат тақырыбын терең жырлаған жазушы. Ол кісінің «Махаббат, қызық мол жылдар» деген романы көпшіліктің қолдан-қолға тигізбей оқитын шығармасы болатын. Ал, кейінгі, бұл аяулы жары Халима туралы. Сондықтан бұл шығарма тәлім-тағылымы мол және қазіргі жастарға үлгі болар өсиетті туынды.

Махаббатты Әз-ағаң үш түрге жатқызады:

1) Бала махаббат;

2) Шала махаббат;

3) Мәңгілік махаббат.

Олай болса бұл шығарма нағыз «Мәңгілік махаббат жыры». Туынды негізінен екі бөлімнен және қосымша бөлімнен тұрады.

Бірінші бөлімдегі — жиырма сөз деген үлкен тарау жеке-жеке сарапталып, біріншіден — жиырмасыншы сөзге дейін Халима жеңгей" мен Әз-ағаңның қол ұстасып өткен өмір өткелдері туралы жан-жақты айтылған. Әз-аға осы тараудың 58-ші бетінде «Мен Халимаға 9 жыл ғашық болдым. Одан кейін екеуміз қосылып, 54 жыл тату-тәтті, ләззатты өмір сүрдік. Жұбымыз жазылған жоқ» дейді. Міне, қандай үлгілі өмір? Осындай ерекше естеліктің тууы да осы мәңгілік Махаббаттың құдіреті шығар?

Осы бөлімде «Мінәжат», «Сұхбат», «Сұраққа жауап», «Аппақ қардай ақ махаббат болсын», «Баян Сұлуға арналған монолог немесе сөйленбеген сөз», «Әскери жинаққа арналған анықтама», «Соңғы хаттар» деген көп мағыналы жеке-дара, естен кетпестей естеліктер келтірілген.

Махаббат поэмасының екінші үлкен бөлімі 126-шы беттен 302-ші бетке дейін «Халимаға хат» (Сағыныш саздары) деп аталған. Бұл хаттар 80 шақты мұңды жолдаулардан тұрады. Осы жүрек жарды, сағыныш саздарында Әз-ағаң Халимаға арнап:

Қасиеттеп құрметтеп,

Сенің махаббатыңды

Ұрпаққа үлгі болсын деп

Алашқа жайдым атыңды

— деп бастап 176 бет арнауларды өлеңмен жазған.

Олардың ішінде «Сағыну», «Сағыныш», «Сырласу», «Сені кімге теңермін?», «Ылғи жинап қайтамын», «Сен неткен ғажап едің», «Екі жүз жетпіс күн», «Торығу», «Балаларға ат қойдық», «Сенің ұлтарағың», «Сенің орамалың», «Самолетте», «Той туралы жыр», «Тәбәрік туралы жыр», «Мұң шағы», «Тоғыз жүз күн», «Әр күні, әр қағазға түсірілген жаңа шумақтар», «Мың күн», «Тоқтау», «Үш жыл», «Кезекті хат» деген арнау өлеңдерді нағыз махаббат поэмасы деп қалай атамасқа?

Кітаптың үшінші бөлімі — Халиманы еске алуға арналған. Осыған орай «Көңіл айтулар», «Әйел туралы ойлар», «Хаттар, лебіздер, автографтар, естеліктер» келтірілген.

Ағам айтқанда, белгілі жазушылар Қалмұхан Исабайдың «Қайран, Халима», Ғаббас Қабышұлының «Аяулымыз еді», Мұхтар Шахановтың, Жаппар Өмірбековтың, Есләм Зікібаевтың, Кәмен Оразалиннің, Медеу Сәрсекенің, Рысхан Мұсаұлының, т.б зиялы және белгілі азаматтардың жедел хаттары. Кеңес Өмірзақұлының, Өтебай Бейсенғалиұлының. Сандуғаш Малтаждарова, Тұрсынбек Кәкішевтың, Шерияздан Елеукеновтің, Асыл Қайсенова, Мыңбай Рәш, Мұхтар Құл-Мұхаммед, Сәбит Досанов, Мұхтар Айтқазин, Асылхан Өмірзақұлы, Асқар Рахматуллин, Қабдеш Жұмаділов, Тұрсынхан Әбдірахманова, Сәки Бекбаева, Ишағы Жағыпарова, Шадыбай Абдуллаев, Тоқан Өзіханова т.б ондаған дос-жаран, қымбатты азаматтардың хаттары мен лебіздері.

Естеліктер тарауында Мұза Абдуллинаның «Жүректі тулатады жылы сөзі», Ғабдулсәнә Садықовтың «Халима апай туралы естелік», Мәрияш Жақыпованың «Мәңгі есімізде сақтаймыз», Фермахан Шоеваның «Кейбір сәттер», Бақыш Мерекенованың «Ізгілік шуағы», Мұқанәлі Омарбаевтың «Жан досымның жан жары», Махмұт Қасымбековтың «Аса парасатты жан», Кеңес Сейдалыұлының «Халимаға екі арнау», Сәки Бекбаеваның «Халима айтқан бір сыр», Гүлмәрия Айтмағамбетова — Көпішеваның «Менің кішкентай ұстазым» т.б. естеліктер келтірілген.

VI-шы тарау «Халима» деп аталынып, орысшасы: «Халима. Песнь о вечной любви» деген мағынамен біріншіден жиырмасыншы сөзге толықтай орысша берілген. Бұл аударманың орысша оқырмандар үшін маңызы өте зор. Орысша жазылған бөлімде «Письмо журналиста — писателя Кайсара Алима из Астаны», «Песнь о любви», «Из воспоминаний директора Семипалатинского педагогического училища (колледжа) Асылхан Бекбаева, «Письма Нагаши», Бэлла Баймухамедованың «Издневника», Бақытжан Момышұлының «Отрывок из романа», Махмут Касымбековтың «Такие произведения особенно нужны для нашей молодежи», Жанар Нұршайықованың «О маме», Светлана Кусманованың «О моей свекрови», Құралай Аққошқарованың «Письмо автору» деген жазбалары мен айтылған ой, пікірлері шын-ыңыласпен жүректен шыққан ниеттер.

VII-ші тарау Халима ауруханада жатқанда емдеген дәрігерлер мен медбикелердің аты-жөндері, Халима қайтыс болғанда қазанама, көңіл айту жариялаған газеттер, Халима күмбезін орнатуға үлес қосқан адамдар мен ұжымдар тізімі келтірілген.

Сондай-ақ, кітаптың соңында авторлар мен келтірілген деректер туралы түсініктер де берілген.

Қорыта айтқанда, бұл еңбек Әз-ағаның бұрынғы жарық көрген көп туындыларымен қатар ізденімпаз белгілі қаламгер, еңбекқор, майдангер қазақ жазушысының ұмытылмас аяулы жары Халимаға арнаған шын жүректен сағыныш сезімде жазылған үлкен туындысы.

Әз-аға, қаламыңыз мұқалмай, деніңіз саулықта болып, халық үшін көп жылдар өмір сүре беріңіз.

Сіләмхан ЖАППАРХАНҰЛЫ,

Қазақстанның құрметті барлаушы геологы,

ғылым мен техника саласындағы

Мемлекеттік сыйлықтың лауреаты,

Халықаралық информатика Академиясының академигі,

геология-минералогия ғылымдарының докторы,

Қаныш Сәтбаев атындағы

Қазақ Ұлттық техникалық университетінің профессоры.

27.05.2006 жыл, Алматы.

ӘЗІЛХАН НҰРШАЙЫҚОВТЫҢ «МӘҢГІЛІК МАХАББАТ ЖЫРЫ»

КІТАБЫН ОҚЫП БОЛҒАННАН КЕЙІНГІ ОЙ

Құрметті Әзілхан аға!

Мен ең алдымен, «Мәңгілік махаббат жырының» менің қолыма өз қолыңыздан тікелей табыс етілгеніне ризамын. Кітапты алған бойда бас көтермей оқып шықтым. Бұған дейін осы кітап туралы досым Сапаштан (Сапарғали Молдабеков) естіген едім, бірақ кітап дүкендерінің сөрелеріне түсе қоймағандықтан таппаған болатынмын. Алла Тағала сәтін салып, сіздің өз қолыңыздан алу бақытына кенелдім.

Кітапты үйге алып келген бойда оқуға кірістім. Шынымен де Сапаш досым айтпақшы, «бір бет орамал емес, екі бет орамал аздық» етеді екен. Сүйсініп, уайымдап, күрсініп, күңіреніп, түйсініп, жүрегің езіліп, жан-дүниең еміреніп оқитын кітап екен.

«Жанынан жылу, жүрегінен жыр» сыйлаған жарыңыздың жарқын бейнесін жарқ еткізіп, көркем әдебиет әлемінің мәңгілік кейіпкерлерінің қатарына көтердіңіз.

Құрметті Әзілхан аға, мен сіздің бұл кітабыңыздан інжу маржан тергендей болдым. Халима апаның әрбір өнегелі ісі санама сақталып, жадыма жатталды. «Мен қазақтың қызымын» деп мақтанатын халқымыздың әрбір бойжеткені бойына Халима апаның (мен де Найман қызы болғандықтан, ол кісіні апайым десем артық болмас) ізгілік істерінен нұр құйып алатын болса, от басына да, ұрпағына да, тіпті жалпақ жұртқа да сәулесін төгері сөзсіз.

Адам жүрегінің асыл қазынасы махаббаттың мәртебесін көтергендігіңіз үшін, ұлы іңкәрлікпен асыл жарыңызды шын сүйгендігіңіз үшін, аяулы жанның әрбір әрекетінен жақсылық көргеніңіз үшін, әр сөзінен шабытыңызға гауһар тергеніңіз үшін, жүрегін, жанын сізге ұсынған адамға адал, пәк, мөлдір, таза махаббатыңызды бергеніңіз үшін, әрбір ұстаған затын ардақтағаныңыз үшін, «Алашқа атын жайып» кітап жазып, өнегесін салмақтағаныңыз үшін мен сізге барша қыздар қауымының атынан ризашылығымды білдіремін.

Маған сыйға тартқан кітабыңызға: «Жұрт айтады: «Біреуден екеу жақсы деп, екеуден үшеу жақсы» деп. Мен ойлаймын: «Бәрін айт та бірін айт, әрбір бойжеткеннің өз Ерболы болған жақсы» деп. Сен де өз Ерболыңды тап, соған қосыл айналайын, сөйт те мені тойыңа шақыр. Жарай ма? Осы «Мәңгілік махаббат жыры» кітабымды саған сыйладым. Сенің өз мәңгілік махаббатыңды табуыңды тілеймін" деген қолтаңба жазып беріп едіңіз. Алла амандығын берсе, ол қуанышты күн алыс емес шығар. Тойымның төрінде мәңгілік махаббаттың жаршысы отырса, менен асқан бақытты жан болмас сол сәтте.

Құрметті Әзілхан аға, мәңгілік махаббат мекен еткен жүрегіңізден айналайын! Жаныңыздың жалауы ешқашан құламасын! Жырға толы, нұрға толы жүрегіңізден талай туындылар дүниеге келетініне кәміл сенем. Тек аман болыңыз!

Зор құрметпен:

«немере балдызыңыз», қызыңыз Назгүл САРЫБАЕВА.

«Хабар» арнасының редакторы. ҚызПИ.

22.10.2005 жыл.

* * *

ЖЫЛАП ОТЫРЫП ОҚЫДЫМ

Әз ағамыздың «Мәңгілік махаббат жырын» оқып әбден жыладым. Ағыл-тегіл болып жыладым, шер тарқаттым. Жүректің түкпір-түкпірінде жатқан небір сезімдерді оятты. Бірақ, өзімді бақытты сезіндім. Дүниеде осындай махаббаттың барына қуандым. «Ромео мен Джульеттаны» оқығанда осылай толқыған жоқ едім. Себебі біз үшін ол аңыз болатын. Ал, Әз аға мен Халима апамыздың арамыздан шыққан бүгінгі күннің азаматтары. Бүгінгі күннің Қозы көрпеші мен Баяны. Бұл кісілердің шынайы махаббаты ұрпаққа үлгі. Осы кітапты оқу орындары алып жатыр дегенге қуанамын. Өте қажет дүние. Әрбір жас адам осы туындыны оқып шықса өмірге үлкен жолдама алар еді. От басын құрған әрбір азамат өзінің тандап алған серігін адам ретінде, ерекше тұлға ретінде қабылдаса өмірдің небір қиындықтарынан жеңіл өтер еді.

Бұл кітап Әз ағамыздың Халима апамызға деген шынайы махаббатының жыры, әрине. Бірақ сонымен қатар ұлағатты ағамыздың ұрпақ тәрбиелеудегі еліміздің болашағымызға қосқан үлесі деп түсінсек қателеспейтін болармыз.

Адамның жасы ұлғайған сайын «бұл дүниеге не үшін келдім» деген сауал мазалайды екен. Менің білгенім адам баласы дүниеге тек қана сүю үшін келеді. Сол сүю деген биік сезім арқылы адам керемет іс атқарады, артында із қалдырады. Әсем ән, құдіретті күй, зәулім үйлер, ғұлама істердің бәрі махаббаттың құдірет күшінен туындайтын дүниелер. Сезімі жоқ адам да бірдеңе жасар-ау, бірақ оның бәрі үлкен сүйіспеншіліктен шыққандай болмайтыны хақ. Адамды биікке көтеретін, ерен еңбекке баулитын құдірет күштің аты — махаббат. Осындай керемет сезімді алпыс үш жыл бойы өмірінің соңына дейін кіршіксіз қалпында алып келген Халима апамыз сөз жоқ бақытты адам. Ағамыз кездескенде «апаңмен аз да емес, көп те емес, өмір кештім» деген еді. Бар болғаны бас-аяғы алпыс үш жыл. Осы уақыт асыл жандар үшін аз ғана серуендей өте шығыпты. Міне, өмірді жетік түсінген адамдардың кіршіксіз сезімдері осындай.

Адал да, ақ сезімдері мәңгі бірге болғай!

Алма Шамшарқызы ТҮСІПБЕКОВА,

бұрынғы комсомол қызметкері.

Алматы қаласы.

03.07.2006 жыл.

* * *

АСА ҚҰРМЕТТІ ӘЗІЛХАН АҒА!

Сізге хатты кешіктіріп жазғаныма кешірім сұраймын! Уәде бойынша, «Мәңгілік махаббат жыры» (немесе екінші хаты «Халима») кітабыңыздан алған әсерімді жазып отырмын.

Шындығын айтқанда, оны жазып, сөзбен айтып жеткізе алмайтын сияқтымын. Дегенмен де барымды салып көрейін.

«Халимаға хат» бөлімін поэзиямен бермегенде кітап бірнеше том болар еді. Бұныңыз таптырмас шешім.Оқырман қауым жазушыларды білгенімен, олардың жеке өмірін біле бермейді. Аяулы Халима анамыз — сіз үшін Жаратушыдан кейінгі адам. Текті тұқымнан шыққан. Анасының ақ сүтімен бойына бар жақсылық ұялаған. Өсіп, жетілген соң кітаппен достасқан. Сіздердің махаббаттарыңызға да себепші болған сол — кітап. Оған дәлел, «Гоголь» кітапханасындағы тосын кездесулер.

Соғыстан аман оралуыңызға себепші болған — Анамыздың өзіңізге деген махаббаты. Ауырып жатқанда, «Халима! Халима! Халима!» деп атымды үш рет атап, «Біз аманбыз, Сені ұмытқан жоқпыз!» десең жетеді, немесе «Абайдың бірер өлеңін оқысаң да болады» деген сөзі әр адамды тебірентпей қоймайды. Анамыздың айтып кеткендерін бұлжытпай орындап жүрген қарт солдатқа Құдай қуат берсін! Бірде өзіңізді сыртыңыздан қоғамдық көліктің ішінде отырып көріп қалдым. Бағдаршамнан топты бастаған командирдей жинақы, тың өтіп бара жатқыныңызды көріп көңілім жадырап қалды. Тіпәй, тіпәй!

Кітаптың ерекшелігінің ғылыми түрде қалай аталатындығын білмеймін, айнадай шындық айтылған. Анамыздың азасына жиналған қауымның сөзінен-ақ көрініп тұр. Елдің айтқандарын топтастырып, қиюын келтіріп ағаштан салған орыстың әдемі үйіндей кітапты ғұмырымда алғаш кездестіруім. Өкіріп жыладым, екі езуім құлағыма жеткенше күлген жерім де болды.

... Анамыз туралы кеш білгеніме өкіндім. Жақсы адам кеудесін соқпай көлеңкеде жүретіні атам заманнан белгілі нәрсе ғой. Көзі тірісінде араласқан адамдарға қызғанышпен қараймын. Болашақта Кеңсай — 2 зиратындағы ақ күмбез, махаббат символы болады делінген. Ол — хақ.

Досым Болатбекпен кітап жөнінде пікір талас кезінде қазақта Халима анамыздай қанша қыз бар екен деп армандадық,қыздардың, құлағына алтын сырға, ары кеткенде бес-алты болар деп тоқтадық,Олар қайда жүр екен, жастары қаншада екен деген ынтазарлық та болды.

Өзіңіз қолтаңба жазып берген кітабыңыз, кемпірінен айрылған қайын ағам Дәулетбай Мәжитұлы үшін дәрі болды. Ол кісі өзіңізге дән риза.

Бұл шығармаңыздың тек жастарға ғана емес, кез-келген жастағылар үшін тәлім-тәрбиелік мәні зор.

Келініңіз Әлима бас ал май оқып шықты. Ұзақ болған әңгіме дүкеннен соң, сен енді Халима болуың керек дедім. Бір әріп жалғасаң, болып тұр емеспін бе, — деп әзілдеді. Жоқ, айналайын, оқығаныңды қорытып, болуға тырыс деп өтіндім. Мүмкін мен артық кеткен де шығармын.

... Кітапты жақында кітап сөрелерінен көруге асығудамын. Көбірек сатып алып, жақын достарыма теңдесі жоқ сыйлық, жасағым келіп жүр.

Өз қолыңызбен екі кітап толтырып, мөріңізді басып, қолтаңба жазып берген кітабыңыз — мен үшін сыйлықтың алды!

Әзілхан аға, ғұмырлы боп, махаббаттың туын ұзағынан желбірете беріңіз!

Сәлеммен,

Сапарғали Бегалыұлы МОЛДАБЕКОВ.

30.09.2005 жыл, Алматы.

ҚҰРМЕТТІ «АРМАН» ДЕМАЛУШЫЛАРЫ!

Бүгін біз есімі аңызға айналған, шығармалары әрбір қазақ шаңырағының қымбат, баға жетпес алтын қазынасы іспеттес болған ұлт жанды нағыз патриот ақын — жазушы Әзілхан Нұршайықов ағамызбен кездесіп отырмыз. Сіздерді білмеймін, өзім бұл кісінің студенттік шағымда оқыған «Махаббат, қызық мол жылдар» шығармасын оқыған кезден бастап әдеби кейіпкер — Ерболмен прототип өмірдегі Әзілхан ағамен кездесуді армандап келдім десем артық айтқаным емес. Сол арман бүгін жүзеге асқаны үшін, дәл осы сағатта өзімнің 42 жыл мектепте әдебиет пәнінен сабақ берген кездегі шәкірттерімнің Сізге деген ықылас-ниеттерін жеткізгім келеді. Өзімнің сынып жетекші болған кезімде, үнемі жоғары сынып шәкірттерін Сіздің «Махаббат, қызық мол жылдар» романының кейіпкерлерінің бойындағы елге, жерге, өз ұлтына деген асыл қасиеттер арқылы тәрбиелеуге тырмыстым.

Ал, «Ақиқат пен аңыз» романыңызды әрбір жылдың «Жеңіс күнінің» қарсаңында оқушылар конференциясын өткізіп, аңызға айналған Бауыржан ағаммен жүздескендей әсер алғыздым деп ойлаймын. Кейін ержетіп есейген шақтарында сол шәкірттерім мен кездескенде, мақтаныш пен автор — Сізге, әдеби кейіпкер Бауыржан Момышұлына деген сүйіспеншіліктерін аса бір тебіреніспен еске түсіретін.

Өзімнің жеке басым Сіздің газет-журнал беттеріндегі мақалаларыңызды, сұхбаттарыңызды үзбей үнемі оқып, қазақ халқының мақтанышына айналған Сіздей абзал азамат, қадірлі жазушының асыл қасиеттеріне тағзым етемін.

Сіздің Павлодар өңірінде қызмет істеп, артыңызда ұмытылмастай із қалдырып, әлі күнге дейін Сіздің журналистика саласындағы еңбегіңіз аңызға айналып, Ертіс өңірінің азаматтарын тәрбиелеуге қосқан үлесіңізге сүйсінеміз және мақтанамыз.

Әсіресе соңғы кездегі, Халима жеңгейден көз жазып, адасқан аққудай ажырасып қалған кездегі сағыныш саздарыңыз кімді болса да бейжай қалдырмайтыны хақ.

Ең алғашқы «Халима» атты шығармаңызды журналдан оқып, көз жасыма ие бола алмағанмын. Өйткені өзім де асыл жарым Мағауия атты азаматымнан 35 жасымда айрылып, жетім-жесірлік азабын бастан кешіп, 31 жыл орнын, шаңырағын сақтап үш жетімін үш отау етіп, бұл күнде зейнеткер — ұстаз, аяулы ана, қадірлі әже деген статусым бар, бақытты адаммын.

Сіздің әйел затына деген асыл ойыңызды «Халима» және «Мәңгілік махаббат жыры» шығармаңыз арқылы оқып көз жеткіздім. Сіздей аяулы азаматпен 54 жыл қол ұстасып өмір дариясында бірге жүзген жеңгемізде арман жоқ шығар деп ойлаймын. Өзіңіз суреттегендей шынайы махаббат иесі, әйел затының бойына және асыл қасиетке ие болған бір туар жеңгемізбен қос аққудай өмір дариясында жүзген күндеріңіз Сізге сүйеу болсын.

Енді Сізге не тілейін: Өміріңіз сый-құрметпен өтіп келеді, әрі қарай да осылай халықтын аяулысы болыңыз, шалдықпаңыз, шаршамаңыз. Халима жеңгеміз күткендей өзіңізді өзіңіз күтетін мықты денсаулығыңыз болсын деп тілеймін!

Қорлан Мұқатайқызы СЕРҒАЗИНА.

«МӘҢГІЛІК МАХАББАТ ЖЫРЫ» ҰЛТТЫҚ ӨНЕГЕ

Халық жазушысы Әзілхан Нұршайықовтың шығармалары — жастарды тәрбиелеудің құнды құралы болып табылады. Жазушының «Махаббат, қызық мол жылдар», «Ақиқат пен аңыз» атты шығармалары ұлттық тәрбиенің этнопедагогикалық үрдісі ретінде жастарды мөлдір махаббатқа, адамгершілікке, ерлікке тағы басқа ұлттық қасиеттерге баулып, оқушылардан жоғары баға алған болатын.

Оқырманның ақыл-ойына, қызығушылығы мен мүмкіндіктеріне сәйкес ерекше жазылған «Мәңгілік махаббат жыры» атты жазушының прозалық поэмасы — этнопедагогикалық құндылығы жоғары шығарма. Өйткені, бұл шығарма қазақ халқының салт-дәстүрлерін бойына сіңіріп, жүрегіне қабылдаған қазақ қызы, адал жар, аяулы ана, халық таныған қадірлі тұлғаны оқырмандарының сезімін серпілтіп, жан дүниесіне жеткізіп, көзіне көрсетіп баяндайды.

Ен әуелі сүю, сүйісу, махаббаттық талғам, өмірге жауапкершілікпен қарап, шаңырақ көтерудің мәні мен маңызы шығармада жан-жақты әрі шынайы көрсетіледі. «Махаббат тілі — тілсіз тіл, көзбен көр де ішпен біл» деп, Абай дана айтқандай, Әзекең құдіретті махаббаттың ұшқыны, оты, жалыны, мәңгі жануы тұрғысында өмір көріністерін байыпты баяндап, «бала махаббат», «шала махаббат», «мәңгі махаббат» жөнінде философиялық ойларды оқырман санасына оңай жеткізеді.

Жазушының жансаясы Халима өзінің лапылдаған махаббаттық сезімін жалындаған жүрегінде толқыта жүріп, болашақ бас иесінің мархаббаттық болмысын, махаббаттық отын анаша қастерлеп, ол құндылықтардың жарық шамын жаға біледі.

«Махаббат — өмір қуаты» дейді жазушы. Халиманың махаббаты — мәңгі махаббат. Сол мәңгі махаббаттың құдіреті 54 жыл бойы халық жазушысын таудай биік мақсаттарға жеткізіп, отыз жыл бойы күн сайын мазалаған ажал апатынан аман алып қалады, жазушының редакторы, корректоры, сыншысы, қамқоршысы болады. «Махаббатымыз мені өлмеуге мәжбүр етті» дейді автор.

Халима — халық педагогикасын (этнопедагогиканы) бойына сіңіріп, жүрегінен өткізіп өскен қыз, жар, ана, ару ана. Оның инабаттылығы, имандылығы, ізеттілігі, адамгершілігі, аналық қасиеттері — жоғары. «Ұят» деген сөз — Халиманың ұраны дейді жазушы. Сөйтеді де жастарды әдептілікке, әдемілікке үйретеді. Жазушы ұят — ұяңдық емес, оның негізі ар, намыс, абырой деп көрсетеді.

Аяулы ана, сүйікті жар, елжіреген ене — Халима аналық міндеттері мен борышын аса жауапкершілікпен атқарған адам. Ол кейбір әйелдер сияқты мұң шаққыш, немесе жылауық, немесе күлкішіл емес, сабырлы, салауатты, саналы жар. Ол өз бойындағы тамаша таланттарын махаббат жолына жұмсаған ерекше тұлға. Халима—қадірлі қарым-қатынастары мен сыйласымдығы арқылы ел анасы дәрежесіне көтерілуге бейім кейіпкер. «Халиманың ересен моральдық, әйелдік, аналық, даналық ерлігін мен ешқашан ұмытпаймын» дейді жазушы.

«Халима жеңгеміз Сіздің сүйікті жарыңыз болу арқылы ұлтымыздың ұлағатты аналарының деңгейіне көтерілген аяулы жан еді» — дейді Мұхтар Шаханов. Дұрыс айтады!

Жазушы Халиманың үлгі-өнегесін оқырманға былайша баяндайды: «Су сұрасам — сүт, қарта сұрасам — қазы, жая сұрасам — жал беретін еді Халима. Жанынан жылу, жүрегінен жыр беруші еді маған. Ойымды жалғап, өрісімді кеңейтуші еді менің. Сөйлесек әзіл, күлсек күлкіміз таусылмайтын еді... Барлық әйел бағалы! Әйелдер — ең ғажайып дүние!.. Әр еркекке өз әйелінен асқан ару жоқ, асыл жоқ... Әр әйел өз отбасының алтын Күні!»

Халиманың мінез-құлқы да — басқа аналарға үлгі: «Халима үндемей үйрететін, үнсіз ұқтыратын еді. Балаларын айтпай аялап, менің ішімдегіні білдірмей білетін еді. Үйге келген, кеткен кісінің не ойлағанын сездірмей сезетін еді. Олардың досын да, қасын да құрметпен шығарып салатын».

Жазушының осы бір сөздерінен этнопедагогикалық тәлім, этнопедагогикалық өнеге байқалады.

Ұлтымыздың ұлағатты дәстүрлерін дәріптеп, жазушы:

— Еркектер! Әйелдерді қадірлеп, құрметтеңдер. Бұл қысқа ғұмырда саған тиетін мәңгілік бақыт, байлық, ұлылық өз әйелің ғана.

— Әйелдер! Күйеулеріңді күтіңдер, аялаңдар, ардақтаңдар... ерлі-зайыпты екі адамның татулығынан тәтті, достығынан күшті, махаббатынан биік ештеңе жоқ.

— Жастар! Қыздарды қадірлеп, құрметтеңдер, аялаңдар, абыройын төкпеңдер... Мәңгілік махаббатқа жетуге тырысыңдар, дейді. Бұл сөздер қазақ этнопедагогикасының өзекті түйіндері болып табынады.

Жазушы жастарға: «Аппақ қардай ақ махаббат болсын. Қыздар пәктіктеріңді сақтандар, пәктігі жоқ адамдарда мәңгілік махаббат болмайды» — деп өсиет айтады. Бұл — құрғақ өсиет емес, өмір тәжірибелерін сипаттай отырып айтылған ұлы сөз, өрнекті өнеге.

«Махаббат — жан жарастығы. Ақыл, ой, сезім, сенім бірлігі. Осы төртеуінің тұтастығы! Сезімді ақылға билету керек. Әсіресе, қыздар сезімін шынжырлап ұстау керек. Ұятты біліңдер... Мен ұят деген ұлы күш деп санаймын... Мен барлық жастарды ұятты болуға шақырамын. Адам рухының ұлы күші Махаббат жасасын! Махаббаттың мәңгілік иесі жастар жасасын!» — деп жазушы жастарға ұлттық ұлағатты тәрбие береді.

«Мәңгілік махаббат жыры» жазушының өз жары туралы естелігі ғана емес, тәлімді тәсілдер арқылы жазылған ұлттық педагогикалық (этнопедагогикалық) құнды дүние. Бұл шығармасы арқылы жазушы оқырмандарды (қазіргі және болашақ оқырмандарды) адамгершілікке, достық, махаббаттық сезімге, отан сүйгіштікке, еңбек сүйгіштікке, имандылыққа, ізеттікке, сыйласымдыққа, татулыққа, парасаттылыққа, салауаттылыққа, саналыққа тәрбиелейді.

Көркем шығармашылық болмысы басқаша, поэзиялық саладағы лирикалық сарыны өзгеше (жоқтау) шығарманы байыппен бағалап, этнопедагогикада пайдалануға әбден болады.

Әдібай ТАБЫЛДЫ,

ақын, жазушы,

педагогика ғылымдарының докторы,

профессор.

2007ж.

* * *

Халық жазушысы, Мемлекеттік сыйлықтың иегері, аса қадірлі Әзілхан Нұршайықовқа Ақиқат пен Аңыз есімді екі ұлдың анасы, педагогика ғылымдарының кандидаты, Қаныш Сәтбаев атындағы Қазақ Ұлттық техникалық университетінің доценті Лима Әділбекқызы ЖАКЕЕВАДАН

ХАТ

Дүниеге келген әрбір ұрпаққа аға-анасы, сондай-ақ бүкіл ауыл-аймақ адамдары жиналып, үлкен ой елегінен өткізіп ат қойып жатады. Олар болашақ балаларының халқына адал, мейірімді, дәулетті, іскер, айбатты, батыр, бауырмал болғанын қалап, Әділ, Мейірман, Дәулет, Айбар, Айбын, Бауыржан т.б есімдер беріп жатады.

Балаларымызға Ақиқат пен Аңыз есімі неге қойылды?

Мен жас кезімнен кітап оқуға құмар болып өстім. Ауылдағы екі кітапханадан үзбей кітап алып оқитынмын. Кітапханаға құмарлығымды байқаған кітапханашы апай ара-тұра кітап конференциясына ат салысуға, пікір таластарға қатыстыратын. Сүйіп оқитын кітаптарымның ішінде Сіздің «Махаббат, қызық мол жылдар», «Ақиқат пен аңыз», «Автопортреттер» кітаптарыңыз да бар еді. Бұл кітаптардың ерекшелігі тәрбиелік мәнінің жоғарылығында еді.

ҚазМУ-дың студенті болып жүргенде Батыр ағамыз Бауыржан Момышұлымен кездесу ұйымдастырылды. Ұмытпасам, 9-шы мамыр қарсаңы болатын. Сол кездесуге қазіргі өмірлік серігім Ербол екеуміз бардық. Кездесуге аты аңызға айналған Бауыржан Момышұлы ағамызбен бірге, Совет Одағының Батыры Талғат Бигелдинов пен Рейхстагке ту тіккен Рақымжан Қошқарбаев батыр ағаларымыз келді. Батыр ағамыз бойын тік ұстайтын, өр тұлғалы, айбынды адам екен. Бірден кездесу кешінің тізгінін өзі алып, кешті өзі жүргізіп отырды. Тік мінезі мен өзіне тән қаталдығы ара-тұра байқалып отырды. Бұл кездесу туралы ойларымызды біраз уақытқа дейін қызу талдап айтып жүрдік.

Әр қырлы, кез-келген адаммен сөйлесе бермейтін ерекше тұлға жайында «Ақиқат пен аңыз» роман-диалогын жазу үлкен ерлік екенін бүкіл оқырман қауымы мойындайтыны сөзсіз.

Тұңғышымыз дүние келгенде, перзентханада жатқанда, Алланың әмірімен Ақиқат есімі бірден көңіліме оралды. Бұл ойымды жолдасым Ерболға білдіргенімде, ол дұрыс қабылдап, қарсылық білдірген жоқ.

Ақиқат есімі ойыма оралғандығы біріншіден, әрине сіздің роман-диалогыңызды оқығаннан кейін,екіншіден—шындықты сүйетіндігімнен болар. Менің әкемнің аты Әділбек, өз есіміне сай өтірік айтуды білмейтін, мінезі ауыр ауыл адамдарынан сыйлы жан еді. Оның үстіне білім берген ұстаздарымыз да адалдыққа, шынайылыққа тәрбиеледі. Осылардың барлығы да өміріміздің нысаны адалдық пен шындықты бағалау болып, ақиқатты ту етіп ұстау мақсатымызға айналып, ол тұңғыш ұлымыздың есімін Ақиқат деп қоюға әкелді.

Ақиқаттан кейін біраз жыл жолдасым Ербол екеуміз де ғылыммен айналыстық, өмірде кездесетін кедергілер мен қиындықтарды жеңуге тура келді. Осы кезеңдерде екінші бала туралы ойламаппыз. Сонда құрбы-құрдас, дос-жарандар: Аңыз дүниеге қашан келеді? — деп әзілдейтін.

Араға он төрт жыл салып, ертегідей Аңыз келді өмірге. Енді аналық тілегім — Ақиқат пен Аңыз халқының адал перзенті болып, өмірден өздеріне лайықты орнын тауып, бақытты болса екен деймін!

Аса қадірлі Әзілхан аға!

Сізді халық жүрегіне жол тапқан тамаша шығармаларыңыз арқылы құрметтейтін болсам, енді ұлым Аңыздың «Тілашар» тойынан кейін Сізге деген құрмет мың мәрте арта түсті. Сіз шын мәнінде, елмен бірден қоян-қолтық араластыңыз да кеттіңіз. Сіздің қарапайымдылығыңыз сол жерде болған барлық халықты тәнті етті. Сіздің әрбір сөзіңіз, берген бағаңыз «Тілашар» тойын рухани биік деңгейге көтерді.

Сізге зор денсаулық, шығармашылық табыс тілеймін!

Сізге деген зор құрметпен және ізгі ниетпен

Жакеева Лима ӘДІЛБЕКҚЫЗЫ.

15.05.2007жыл.

* * *

XX ҒАСЫР ҚЫЗДАРЫ ТУРАЛЫ СӨЗ

Қазақстанның халық жазушысы Әзілхан Нұршайықов Алматы қаласындағы жоғары, орта оқу орындарының ұжымдарымен жиі кездеседі.

Биылғы 19 ақпанда Абылай хан атындағы халықаралық қатынас және әлем тілдері университетінде (ректоры Әлима Құнанбаева ханым) қазақ тілі мен әдебиеті пәнінің ұстазы Айбала Қозиәметованың ұйымдастыруымен өте қызықты кездесу өткен еді. Ал сондай бір тағылымды кездесу 6 наурыз күні қаладағы № 53 орта мектепте өткен болатын.

Жазушының тағы бір ғибратты кездесуі 30 наурыз күні № 1 Алматы қазақ мемлекеттік гуманитарлық педагогтік колледжінде (директор қызметін атқарушы Серікгүл Ардабекова ханым) болды. Бұл кездесуді қазақ тілі мен әдебиеті пәндерінің оқытушысы Еркін Еңсепова ханым ұйымдастырды.

Бұл кездесу жазушының «Махаббат, қызық мол жылдар» романына арналған еді. Колледж шәкірттері роман бойынша әр алуан сахналық көріністер әзірлеген екен.

Ең алдымен Сымбат, Мақпал, Айнұр, Перизат, Жадыра, Қырмызы, Құндыз деген 7 қыз XX ғасыр қыздарының бейнесінде сахнаға шығып, романдағы «Апамның айтқандары» деген тараудағы тамаша нақыл сөздерді нәшіне келтіріп, саңқылдай айтқанда залдағы жұрт зор ризалықпен жиі-жиі қол шапалақтап отырды. Олардан кейін шәкірттер Динара (Меңтай), Айнұр (Зайкүл), Нұрсұлтан (Ербол) сахнада роман кейіпкерлерінің бейнесін сомдап, кітаптың мазмұнын жұртқа жеткізді. Жүргізушілер Жұлдыз Желдірбаева мен Ерлік Боранбаев көркем сөзді шебер айтатын үздік өнерлерін көрсетті.

Бұдан кейін сахнаға жазушы шақырылды. Ол мұндай тамаша кешті ұйымдастырғандары үшін колледж ұстаздары мен шәкірттеріне алғыс айтты.

Содан кейін былай деді:

Мен 14 жасымнан бастап өлең жаздым. Өлеңмен 13 жыл айналыстым. Жазғандарым газет, журналдарда басылып жүрді. Бірақ, жақсы ақын бола алмадым. Жаман ақын болғым келмеді. Сондықтан өлеңді қойып кеттім. Одан кейін очеркпен шұғылдандым. 21 жыл очеркист атанып жүрдім. Роман жазуға батылым бармады. Әдебиетпен айналысқан 34 жылдан кейін алғашқы романым «Махаббат, қызық мол жылдар» жарыққа шықты. Күні бүгінге дейін 50 шақты кітабым қазақ, орыс, украин, чех тілдерінде басылды.

Толстой, Достоевский, Мұхтар Әуезов, Сәбит Мұқанов, Ғабит Мүсірепов сияқты классик жазушылар қанша кітап шығарса да, жазғандары тегіс халық мұрасы болып қала береді. Мәселен, Лев Толстойдың 90 томы бар. Ол томдар ұлттық, адамзаттық мұра.

Ал біз сияқты классик емес, қатардағы қарапайым жазушылар жазған кітаптарымыздың біреуі немесе екеуі қайта-қайта басылып, халық мұрасына айналса өзімізді бақыттымыз деп білер едік...

Мен жоғарыда аталған 50 шақты кітаптан «Махаббат, қызық мол жылдар», «Ақиқат пен аңыз», «Өмір өрнектері» және «Мәңгілік махаббат жыры» аталатын төрт кітабымның бірі қазақ әдебиетіне атымды сақтап қалса-ау деп армандаймын. Үміттенемін. Бірақ, үміт орындала бермейді ғой. 50 — 60 жылдан кейін атың әдебиеттен өшіп, мүлде ұмытылып кетуің де мүмкін.

Сол үміттенетін кітабымның екеуі туралы айтайын. Біріншісі — «Махаббат, қызық мол жылдар» романым, екіншісі — «Мәңгілік махаббат жыры» прозалық поэмам.

«Махаббат, қызық мол жылдар» романының алғаш басылып шыққанына 40 жылға тақап қалды. Биыл «Санат» баспасы оны оныншы рет қайта басып шығарды.

Бұл романды мен кешегі Ұлы Отан соғысынан келіп, университетке түскенде өзіммен бірге оқыған қыздар туралы жазған едім. XX ғасырдың қыздары жайында.

Ол романда мен XX ғасыр қыздарының бойындағы ғажап қасиеттерді айттым.

Ол қандай қасиеттер еді?

XX ғасырдың қыздары арақ ішпейтін, темекі тартпайтын. Қарқылдап күлмейтін, барқылдап сөйлемейтін. Жай сөйлеп, жылы жымиғанымен жанды ерітетін.

Олар өте инабатты болатын. Үлкендерге көшеде жол, автобустарда орын беретін. Ана тілін туған аналарындай ардақтайтын. Сабақтан тыс жерде — үйде, көшеде, қонақта тек қана қазақша сөйлесетін. Қазақ әдебиетін бас алмастан оқитын. Қазақша әсем әндер шырқап, күмбірлетіп күй тартатын. Қазақтың асыл ғұрыптарын ардақтай білетін. Көшеде анарын ашып, кіндігін көрсетіп жүрмейтін. Аялдамаларда жұрт көзінше жігіттерге бұтын тақап, сыңқылдатып сүйіспейтін.

XX ғасырдың қыздары өте уәдешіл болды. Берген сертін ешқашанда бұзбайтын. Олар ұлттық ар, намыс, абыройды сақтап, пәк қалпында сүйген, уәделескен жігіттеріне тұрмысқа шығатын.

Олар жаны сүйіп қосылған жігітімен мәңгі бірге өмір сүретін. Бүгін қосылып, ертең немесе екі айдан кейін «мінезіміз үйлеспеді» деп ажырасып жатпайтын. Әрқайсысы 3 — 4-тен бала тауып, ұлтты көбейтуге үлес қосатын. 30 — 40 жыл мұғалім, дәрігер, кітапханашы болып қызмет етіп, мемлекетке еңбек сіңіретін. Сөйтіп, әр алуан атақ, ордендар алып, абыройлы өмір сүретін.

Қайран менің замандас, курстас қыздарым-ай, шіркін!

Мінеки, XX ғасырдың қыздары осындай еді. «Махаббат, қызық мол жылдар» кітабымда мен XX ғасыр қыздарының осы асыл қасиеттері кейінгі қыздарға үлгі болса екен деп армандадым.

Ал «Мәңгілік махаббат жыры» кітабымды өзара 9 жыл ғашық болып жүріп қосылып, 54 жыл бірге бақытты өмір сүрген жан жарым Халимаға арнадым. «Махаббат, қызық мол жылдарда» қазақ қыздарының бойындағы асыл қасиеттерді көрсетуге тырыссам, «Мәңгілік махаббат жырында» сол қыздардың бірі Халиманың әйел, ана, әже болғандағы ұлттық өнеге болуға тұратын қасиеттерін көрсетуге талпындым.

Қазақта: «Қас жаман қатынын мақтайды» деген сөз бар. Соны біле тұра, «Өзім жаман болсам болайын, бірақ жарымның жақсылығын жасырмайын» деп ойладым.

Бұл кітабым да, «Махаббат, қызық мол жылдар» сияқты, оқырмандарға ұнап жатыр. Жарыққа шыққанына 4 жыл ғана болғанына қарамастан, бұл кітап бойынша 2 ән (композиторлар Тұрсынғазы Рахимов пен Ақтоты Райымқұлова) шығарылды, 1 кино-сценарий жазылды (Айгүл Кемелбаева). Қазір Халима туралы деректі фильм түсіріліп жатыр (Сергей Азимов).

Ал «Ақиқат пен аңыз» қазақ халқының қаһарман ұлы Бауыржан Момышұлына арналған болса, 3 томдық «Өмір өрнектері» кітабым менің мөлтек әңгімелерім мен өзім шығарған афоризмдеріме арналған.

Бұдан кейін жазушы оқырмандардың көптеген сұрақтарына тағылымды толық жауаптар берді.

Ең соңында ұстаздар Гүлбибі Сатыбалдиева, Дәмелі Қайырқызы жазушыға жақсы әңгімелері үшін шын жүректен алғыс айтты.

— Біздің колледж қыздарының XX ғасырдың қыздары сияқты арақ ішпейтін, темекі тартпайтын, ұлтжанды ұрпақ болып өсетініне сізді сендіреміз! Осылай ма, қыздар?

— Осылай!

— Дұрыс, — деп залдағы қыздар бірауыздан жауап берді.

Ең соңында жазушы өзінің «Қазақстан картасындағы Жер аман болсын!» деп басталатын бағасын берді колледж қауымына.

* * *

МНОГО УВАЖЕМЫЙ АЗИЛЬХАН АГА!

Сердечно спасибо Вам от моих мамы и папы, для которых Вы и Халима-апай являетесь образцом настоящей любви, примером истинной верности, безграничной преданности и беззаветного служения друг другу.

Для моих родителей Ваши книги стали путеводными нитями в их трудной послевоенной жизни. Удивительно, как похожи судьбы и жизни людей Вашего поколения и поколения моих родителей! В этой похожести усматривается божья воля, в этой похожести — сила этих людей, в этой похожести — правда жизни, в этой похожести — искренность чувств и красота мыслей. Моя мама — дочь врага народа, всю свою жизнь и всей своей жизнью доказывала, что она дочь честного, верного и преданного делу партии и народа человека. Отец, сирота и подранок, всю свою жизнь и всей своей жизнью доказывал, что честность и чистота помыслов — главные составляющие характера современного человека. Этому они научили меня с братом. Этому они учат своих внуков. Они выросли без детства, будучи детьми войны вошли во взрослую жизнь, не оглядываясь назад, но смотря только вперед, узнавая о светлой лювби и о правде счастья из фильмов своей молодости, из книг своих современников, из Ваших книг, уважаемый Мастер.

Доверие, с которым Вы, именитый Писатель, умный, добрый, искренний Человек, относитесь к мнению обыкновенных рядовых читателей, лишний раз подтверждает, насколько талант должен и может быть близок к простым людям, насколько он дорог им, насколько он нужен им.

С каким-то незнакомым мне, новым чувством читала я Ваши нежные, пронизанные теплотой и бесконечной скорбью строки о Подруге Вашей жизни, о Вашей спутнице, единственной хранилище Вашего сердца и дара, Халиме-апай. Сколько пережито вами, сколько сделано вместе, сколько достигнуто! И сколько недосказано!

Вместе с Вашей Лаурой ехала с Вами в Москву,

Вместе с Вами сражалась, жизни сжав тетиву,

Вместе с Вами твердила: «Халима, Халима, Халима...»,

А затем имя мамы — Нагима, Нагима, Нагима.

..

Нет на свете дороже женщин любимых имен,

Именем каждый дарован, именем каждый силен.

В имени словно заложен жизни твоей смысл-путь,

Главное с именем этим с того пути не свернуть.

Мне так сложно, порою, разобраться в себе,

Хочется вместе с Лаурой в чьей-то остаться судьбе.

Хочется в жизненной буре опорой быть для того,

Кому ради счастья со мною не будет жаль ничего.

О вашей любви бесконечной следует песни слагать,

Чтобы учили нас думать, верить, любить и ждать,

Чтобы учили терпенью, надежде и доброте,

Чтобы учили жить в счастье, покое и красоте.

Спасибо Вам, Азильхан ага, за Ваши книги и за Ваш бескорыстный труд.

P. S: Что касается перевода, то очень трудно судить и переводить, не владея в полной мере языком. На мой непросвещенный взгляд. Ваш труд достоин более поэтичного и стилистически более окрашенного перевода. Но это точка зрения дилетанта.

С уважением Гульнара УТЕБАЛИЕВА.

«МӘҢГІЛІК МАХАББАТ ЖЫРЫНЫҢ»

АВТОРЫНА АЛҒЫС ХАТ

Халқымыздың қалаулы перзенті, аса қымбатты Әзілхан аға!

«Махаббат, қызық мол жылдар» атты тамаша романмен кеше ғана күллі жастардың жүрегінен орын алсаңыз, бүгінде Сіз баға жетпес барша шығармаңыз бен кішіпейіл қамқорлығыңызбен, махаббатқа деген шексіз адалдығыңызбен, сүйікті жарыңыз Халима апайымызбен бірге жазған құдіретті махаббаттың мәңгілік жыры арқылы күллі оқырмандарыңыздың жүрегін жалғап, барша жастардың махаббат аңсаған жүрегіне айналдыңыз.

Сізбен алғашқы таныстығымыз «Махаббат, қызық мол жылдар» атты тамаша еңбегіңізді тебірене оқумен басталды. Ол кезде мен Қытайда орта мектепте оқып жүрген едім. Сол кезде біздің төте жазумен басылған көлемі шағын болса да, мазмұны терең осы кітап оқырмандар арасында шексіз әсерімен көптеп таралып жатты. Шығарманы таласа талқыладық та, асыра бағаладық. Көзі қарақты жастар түгелге жуық бір-бірінен ат түйедей қалап алып, таласа оқыды да.

Осынан көп өтпей аға жұртқа келіп, университетке оқуға түстім. Баяғы қызығушылығыммен Сіздің кітаптарыңызды іздеп оқи бастадым. Оқи келе өмірдің терең қатпарына Сізбен бірге үңіле бастадым. «Ақиқат пен аңыз» диалог-романы арқылы батыр бабамыз Бауыржанның халқы мойындаған қайсарлығы мен ерлігін танысақ, «Махаббат жыры» шағын повесіңіз арқылы тағы да сиқырлы махаббаттың шынайы сезімінен ләззат алдық. «Өмір өрнектері» атты әдеби күнделігіңіз арқылы өмірде көріп-түйген шындығыңыздың қағаз бетіндегі көркем түйіннен көп нәрсені түсіндік. Ақыры, Сізбен жүздесіп, танысу деген қорытындыға келдім. Бұл тек менің ғана емес, Сіздің, барлық сүйікті оқырмандарыңыздың көкейіндегі арманы еді. Ақыры құдай қолдап, Сіздің телефон нөміріңізді алдық, сол сәттегі менің бойымдағы қуанышты, шаттықты тілмен жеткізе алмаспын сірә-да!

Куратормен ақылдаса келе, студенттердің «Мәлік Ғабдуллин атындағы әдеби журналистикалық бірлестігі» арқылы Сізді кездесуге шақыруға келістік. Табысты шешім іске аса бастады.

Досым Серік екеуміз ақыры тәуекелге бел буып, Құрманғазы көшесі, № 90-шы үйдегі Сіздің адресіңізді таптық.

Көңілімізде күдік те жоқ емес, әрине. Атағы әлемге таныс ағамызбен қалай бірден танысамыз?! Мүмкін біздердей жай ғана студенттерді қабылдай қояр ма екен деген алалдау да жоқ емес. Ақыры есігіңізді қақтық. Жүрегіміз аталақтап, арнасына симай тұр. Есік ашылды да, ар жағынан шыққан тәтеге жағдайымызды айтып, Сізді сұрадық. Ол кісі Сізге хабарлады. Рұқсат берілгесін толқи басып, сәлемімізді беріп Сізбен ақыры жүздестік. Алғаш байқағанымыз — үлкен кемеңгерлігіңізге тән ақ жарқындығыңыз, ойлы пішініңіз бен кішіпейілдігіңіз. Бағана біз ойлаған ойлар зым-зия ғайып болып, енді жүрегімізді ерекше бір қуаныш сезімі ұялады. Таныса отырып, ұсынысымызды қойдық. Бас тарта ма деген алаңдаушылығымыз да жоқ емес, бірақ Сіз кішіпейілдікпен мән-жайды айттыңыз. Ұлы Жеңістің 60 жылдығына арналған шараларға қатысуға байланысты 9-шы мамырдан бұрын уақытыңыздың болмайтындығын, ал кейін шақырсақ келетініңізді айттыңыз. Қуанышымызда шек жоқ, ризашылықпен алғыс айта бердік. Бірақ, Алланың разылығы мен Сізбен танысудың бақытына кенелдік. Шағын даярлықпен Өзіңізді кездесуге шақырдық. Белгіленген уақыттан сәл кешігіп барғанымызда, Сіздің бізді күтіп қалғаныңызды айттыңыз. Міне осы арада Сіздің уақыт пен уәдеге деген адалдығыңызға тебірендік. Біздегі «қазақи» жайбасарлықтың ізін Сізден көре алмадық.

Кездесу кезінде Сіз бастан-аяқ тік тұрып сөйледіңіз, жасыңыз бен денсаулығыңызға байланысты, Сіздің отырып сөйлеуіңізді қалағанымызда, Сіздің осында отырған студенттердің жасын қоссаңыздар, менің жасымнан әлдеқайда асып кетпей ме, «үлкенді сыйлау, қазақтың әдетімен сіздерге, көпшілікке құрмет етем» дедіңіз де, сөзіңізді жалғап кеттіңіз?!

Балалық шағыңыз, Отан соғысы кезіндегі күндер, Әуезов ағамыз жайлы біз естімеген тың деректерді айттыңыз. Тіпті құнды заттарыңызды да ала келген екенсіз. Олар: Мәншүк қабырынан алынған топырақ, Ментайдың 75 жылдығындағы естелік жүзік, құрметті «Парасат» ордені бәрі-бәрі Сізге деген құрметтің, Сіздің халыққа деген адалдығыңыздың айқын айнасы екенін сездік.

Қыз-жігіттерімізге айтқан тәлім-тәрбиеңіз тіптен әсерлендірді. Атағы алты Алашқа таныс, Президентімізден бастап кітап оқып, өмірді түсіне алатын көзі қарақты жас оқырмандарымызға дейін құрметтеуге дайын ардақты, Әзілхан аға, осылайша Сіздің ықыласыңызға бөленгеніміз әлі есімде.

Ауылыма қайтарда Сіздің «Мәңгілік махаббат жыры» атты кітабыңыздың бір нұсқасына қолыңызды қойдырып, ауылға ала кеткен едім. Сізбен кездесіп, Өз қолыңыздан кітабыңызды алғанымды айтқанымда, ол жақтағы қандастарымыз тебірене түсті. «Сен не деген бақыттысың, Әзілхан ағамен кездескен» деп мені мақтап қояды. Сіздің шығармаңызға құмар оқырмандардың алғашқы легі осылайша жана кітабыңызды бас алмай оқуға кірісті, ішінде мен де бармын. Кітаптың аты мен ішіндегі суреттерге қарап-ақ үлкен маңызға ие екенін былайғы жұрт айтқызбай-ақ мойындап жатты.

Міне бастап оқып болғанымша, менің жүрегім тебіреністен арыла алмады. Бірде қуандым, бірде жыладым. Қуанғаным — шығармаларыңызға адал махаббатты арқау етіп жеткізе жырлап жүрсеңіз, ал өмірде де өз басыңызда да нағыз махаббат болғандығы. Халима апамызбен танысқаныңыздан бастап, ғашықтық өмірдегі қыз ықтарыңызды, үйленгеннен кейінгі барша бақытты сәттеріңіз, қысқа ғана өмірдің жырын мәңгілік етіп жазғандарыңыз болса, ал мұңайғаным — адал жарыңыздан айрылғаннан кейін, «аһ» ұрып, егіле отырып жоқтанғаныңыз, сыңарынан айрылған аққудай болған көңіл күйіңізді жырға сыйдыра отырып, өз жүрегіңіздің мұңын өзге оқырмандардың жүрегіне сіңдіре кеткендігіңіз. Бізде бұрынғылар да мойындамай кеткен, тіпті мойындағысы да келмейтін, махаббат атты киелі құбылыстың мәңгілік екенін әрі «шын ғашықтар қосылмайды» деген сыңар жақтылы философияға тойтарыс бере отырып, Өз ғұмырыңызда өткізген адал махаббатыңызды саналы оқырмандарыңызға жайып салдыңыз:

Мен айтқанмын Өзіңді,

«Төбедегі Күнім!» деп.

Жұрт жүрмей ме мазақтап,

Күйеуінің «күні» деп.

Жаның сүйген жарыңның,

Күні болса несі бар?

Одан артық бақыт жоқ,

Әйел үшін есі бар!

Осы екі шумақ өлең ғана Халима апамыз екеуіңіздің адал махаббатыңыздың шексіз сүйіспеншілік пен құрметтеуден құралғандығын көрсетіп тұр емес пе?

Осы кітабыңыздың алды болып оқыған Қытайдағы бірнеше достарым Сізге деген алғысын, тебіренісін жеткізуді маған қадағалай тапсырған еді. Ал славян әрпімен басылған кітаптарды оқи алмайтын оқырмандарыңыздың толғанысы тіптен бөлек. Кітаптың іші-сыртына қарай салып-ақ мақтап, өздерінше түсініп, разы болып жатыр, шіркін, кітап төте жазумен шыққанда ғой деп армандап қояды.

Қадірлі Әзілхан аға, осы кітапты оқығаннан кейін, менің жеке тебіренісім тіптен бөлек. Бұрын шынайы махаббаттың мәңгілігін өмір әмалиатымен дәлелдеген марқұм Халима апамыз екеуіңіздің өмірлеріңіз арқылы бұрынғыдан да шынайы сезінгендеймін. Бұрыннан мен армандайтын махаббаттың мына алмағайып заманда бар екенін, әлі де өмір сүре беретініне сендім.

Қадірлі Әзілхан аға, менің «махаббат» туралы түсінігімді барынша тереңдетіп, адал жол ұсынғандығыңыз үшін Сізге борыштымын. Шексіз разымын. Мен, менің барлық замандастарым, сондай-ақ махаббатта жолы болмай жүрген құрбыларым Сіздің осы шығармаңыз арқылы өздеріне дұрыс жол табатынына сенімдімін.

Өткен заманда ғашықтарымыз жете алмай өткен, Сіздердің бастан кешіріп, мәңгілік етіп жырлаған махаббат, бүгінгі жастар армандайтын адал, пәк махаббат ешқашанда да жоғалмасын деп тілер едім!!!

Сізге деген шынайылығымен, адалдығымен, ғұмыр бойы Сіз үшін және Сіздің ұрпағыңыз үшін қызмет етіп, мәңгілік махаббаттың биік тұғырынан орын алып, артындағы ел-жұртына өшпес өнегесін қалдырып кеткен, махаббаттың пәктік символын сыйлап кеткен ардақты апамыз Халиманың топырағы торқа болып, жаны жаннатта болсын!

Қазақтың қара көз, қарапайым қыздарына Халима апамыздың биік рухы мен мейірі, парасаты дарысын!

Аса қымбатты Әзілхан аға! Сіз — күллі қазақ ұрпақтары мәңгі құрметтеп өтуге татитын тұлғасыз. Сондықтан да махаббатқа адалдық пен қайсар тұлғаңызға қайғы-мұң жоламасын!!!

Сіздің денсаулығыңыз мығым болып, ашық жарқын, ақылгөй ағамыз, атамыз ретінде көре беруге Алла жазсын!!!

Жарқын СӘЛЕНҰЛЫ,

Абай атындағы Мемлекеттік педагогикалық

университетінің ІІ-ші курс студенті.

13.02.2006 жыл.





