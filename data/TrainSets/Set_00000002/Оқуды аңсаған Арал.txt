	Әлдихан Қалдыбаев

	Оқуды аңсаған Арал





	Шағын хикаят





	Арал мен Жайық – құрдас. Екеуі – ағалы-інілі адамдардың балалары. Екеуінің де əке-шешесі сиыр фермасында жұмыс істейді. Екеуі де оқуға ферма балаларын алып қайтуға арнайы қатынаған машинамен ұжымшар орталығындағы атасының үйіне келіп түсті.

	Атасы мен əжесі екеуін де құшақ жая қарсы алды. Екеуінің де беттерінен алма-кезек сүйіп, мажыра-жай болып қуанды.

	Үйдің іші əп-сəтте абыр-дабырға толып шыға келді.

	– Арал, ана кесені əперші.

	– Жайық, мə, мынаны əрі қоя сал, – деп Ұлдаш əжейдің қолы ұзарды. Балалардың тілін алып, айтқанын істегеніне əжей айрықша мəз.

	Мұқа ата да қуанып жүр:

	– Енді бұл екеуіне де, аты не еді əлгі, «Əліппе», қағаз, қарындаш, сиясауыт керек-ау. Кемпір, ертеңмен ауданға барып қайтайын. Соның бəрін тауып келейін, – деп қояды.

	– Бар, бар, – дейді əжесі.

	Мына сөзді естісімен Арал мен Жайықтың көздері оттай жайнады. Өйтпегенде ше, екеуі енді оқуға барады емес пе! Ертеңіне Арал мен Жайықтың атасы аудан орталығына барып, құрқол қайтты. Атасы дүкенге кіреді де қолындағы тордың аузын ашады.

	– Ал, қызым, айналайын, екі балам биыл оқуға баратын еді. Сал мынадан екіден, «Əліппе», есеп, тағы не керек еді, өзің білесің ғой, бəрін əкел.

	Сөйтсе, дүкенші күледі дейді.

	– Мұның не, қарағым, күлгенің? Күлетін не бар, рас, мектепке екі немерем барады. Екеуі жасты.

	– Ата, оныңыз дұрыс қой, жақсы екен. Қазір дүкенде оқулық кітап сатылмайды. Оның бəрін балаларыңызға мектептің өзі тегін береді.

	– Сонда қалай? Ой, пəруардігер, о заман да бұ заман кітапты тегін берген дегенді кім көрген?!

	– Рас, ата, тегін беріледі.

	– Онда қайт десеңші.

	– Иə.

	Арал мен Жайықтың атасы осыны айтып келгенде, апасы да таңданды:

	– Үйде отырып ештеңе білмейді екенбіз ғой.

	– Сөйтіпті.

	Арал мен Жайық енді мектепке бұрынғыдан да асыға түсті.

	* * *

	Бірінші қыркүйек күні атасы Арал мен Жайықты мектепке ертіп əкелді. Екеуі де əке-шешелері дүкеннен əперген судай жаңа киімдерін киіп, мұнтаздай болып алған. Қуаныштан жарыла жаздап, жымың-жымың етіп, бір-біріне қарай береді.

	Мұғалім екеуін де партаға отырғызып болған соң:

	– Ақсақал, документтері қайда бұл балаларыңыздың? Тууы туралы куəліктерін əкелдіңіз бе? Немене, екеуі егіз бе? – деді.

	Шындығында, Арал мен Жайықты алғаш көрген адам егіз бе деп қалушы еді. Екеуі бір-бірінен айнымайды. Екеуі да шашы сарғыш, қой көз, дөңгелек бет, аққұбаша, қыр мұрынды сүйкімді ғана балалар. Жалғыз-ақ айырмашылығы – Арал Жайыққа қарағанда денелілеу.

	– Жоқ, егіз емес, – деді Мұқа атай екі немересіне кезек-кезек қарап қойып. – Малдағы балаларымның балалары. Куəлік-пуəлік дегенді мен білмеймін ғой, қарағым. Үйлерінде, аты немене еді, əлгі метіркелері бар шығар. Екеуі бір жылы туған. Мынау Жайық сəл-пəл үлкендеу, шөп шабыста, ал ана Арал Октəбір мейрамына бес күн қалғанда туған. Биыл екеуі де жетіде.

	– Дұрыс, дұрыс ақсақал. Балаларыңыздың жетідегісі жетіде екен. Бірақ Арал алынбайды мектепке.

	Аралдың жүрегі зу ете қалды.

	– Ол ненің ақысы, қарағым-ау?!

	– Заң бойынша жетіге жеті күн толмаса да, біз баланы оқуға ала алмаймыз.

	– Қарағым-ау, бұл екеуі түйдей құрдас. Көріп тұрсың, Арал Жайыққа қарағанда зор əуелім.

	– Солайы солай екен. Бірақ біз заңнан аттай алмаймыз.

	Оған қинамаңыз, ақсақал.

	– Сол да сөз бе екен. Біреудің басы ерте, біреудікі кеш піседі. Арал – миы толық бала, алғыр.

	– Жоқ, ақсақал, болмайды. Біз басына қарап емес, жасына қарап аламыз. Енді бірер жылда бала алты жастан бастап оқуға баратын болады. Сол кезде əкелерсіз, тағы немереңіз болса.

	– Шүкір, бар. Əкелем. Əкелмегенде ше?

	– Сөйтіңіз. Əзірге заң осы. Заң орындауды талап етеді.

	– Апыр-ау, бұл бір қызық болды-ау. Заң жарықтық осы енді. Еш шара жоқ. Жүр, Арал.

	Ала жаздай оқуға əне барам, міне барамын болып алып ұшып жүрген Аралдың көңілі су сепкендей басылды.

	Өзі қатарлы балалардың бəрін талай-талай шаңға аунатқан қажырлы, қайсар Арал емес пе бұл. Олардың ешқайсысынан ығып көрмеген Арал енді мұғалімнен қорықпақ па? Жоқ. Мұғалім де адам.

	– Жоқ. Бармаймын, – деді Арал міз бақпастан. Мұғалім де, Мұқа атай да Аралға таңдана қарады.

	– Қой, қарағым, жүр үйге.

	– Бармаймын.

	– Бармағаның не өзіңнің? Жасы жетпеген баланы оқыта алмаймын мен. Оқығың келеді екен, барып директордан рұқсат сұрап келіңдер. Директор рұқсат етсе, тіптен қарсы болмай-ақ қояйын.

	– Арал, жүр, ендеше, директорға баралық.

	Арал да, атасы да директордан бір қайыр болар деп еді, бірақ үміттері екеуін де алдапты. Мұғалім біткеннің барлығының сөзі бір екен.

	– Балаңыз əлі жетіге толмаған екен, жеті жасқа жеті күн толмаса да, бала оқуға алынбайды. Заң – сол.

	– Қарағым, алғын. Көр де тұр, осы бала сендерді ұятқа қалдырмайды.

	– Ақсақал, ол мүмкін емес. Біз ондай эксперимент жасай алмаймыз.

	Директордың «экспериментін» атасы да, Арал да түсінген жоқ. Ал Аралдың оқуға алынбайтыны анық болды. Бұл қорлыққа Арал қайтіп қана мойынсұнсын?!

	«Одан да Жайық екеуімізді күрестіріп көрмей ме? Тіптен сол балалардың барлығымен күрестірсін. Бəрін тоңқалаң асырғанымда көрер еді кімнің үлкен екенін».

	Арал осылайша тарығып келеді. Енді қайтсін? Қатарынан кемітсе, кім өстімейді?

	– Жаның тірі болса, оқу ешқайда қашпас. Оқырсың əлі, – деді атасы былай шыға бере.

	Арал үндемеді. Бойын ыза кернеп, жылағысы келіп барады. Шешесінің жылы сүт иісі сіңген құшағын аңсап кетті. Күндіз-түні сиырлы ауылға электр беретін моторды айналдырып, үсті-басы жермай сасып жүретін əкесі де көз алдына келе қалды. Шешесі: «Оқуға алмай қойды ма? Əттеген-ай, енді қайттік?» деп күйгелектенсе, əкесі:

	«Сөлбіреме, Арал!» деп қайрат беретін сияқты.

	Арал бірте-бірте сабасына түсе бастады. Бірақ ызалы ойлар көкейінен кете қоймады.

	– Оқуы құрысын! Мен енді еш уақытта да оқымаймын. Көкемнен мотор жүргізуді үйреніп аламын да, үлкейгенде моторшы боламын, сиыр бағамын. Оқу неге керек? Жүре беремін сиырлы ауылда.

	Бұл, əрине, Аралдың жаны кейіген соң айтқан сөзі. Əйтпесе оқымаушы ма еді, оқиды. Келер жылғы бірінші қыркүйекті асыға күтумен болады бұл. Атасы оны жақсы біледі. Сонда да Аралдың мынасына бірдеңе деу керек.

	– Əй, балам-ай, оқисың. Оқу керек.

	– Оқымаймын!

	– Оқығанның кім, оқымағанның кім екенін көрмедің бе жаңа? Деректірдің кей сөзін түсініп, кей сөзін түсіне алмай, дал болып келеміз, міне, енді. Оқымасаң көрген күніміз – осы. Сиырлы ауылды қоя тұр. Жүр осында. Көше тəртібін үйрен біраз.

	Шынында, сиырлы ауылда Арал қатарлы бірде-бір бала жоқ қазір. Бəрі оқуда. Кіммен ойнамақ бұл? Жас балалармен бе? Жоқ. Олармен ойнадың не, ойнамадың не?

	Аралдың астыңғы ерні салпиып, үстінгі ерні дүрдиіп дірілдеп барады.

	«Сиырлы ауылда не бар маған? Мен оқимын». Арал еңіреп жылап жіберді. Жерге отыра қалып жылады.

	Қапелімде мұндайды күтпеген атасы сасып қалды.

	– Ой, бəтір-ау, мұның нең?

	– Мені неге алмайды оқуға? Мен бармаймын үйге.

	Оқимын.

	– Жасың жетпей қалды емес пе? Сонан соң алмайды.

	– Алады. Қайтсе де оқимын.

	– Қой, балам, тентек болма.

	Атасы Аралды қапсыра құшақтап көтеріп арқалап алды. Арал көз жасын тыя алмай өкіріп жылап келеді. Мектептен ұзаған сайын артына қарап қойып, өксіп-өксіп кетеді. Үйге жақындағанда мектептен де, мұғалімнен де, директордан да – бəрі-бəрінен көңілі қалып, ашу-ызасы бірте-бірте сейіле бастаған. Əжесін көрген бойда тағы бақырып жылады. Атасы мен əжесі Аралды екеулеп отырып əзер жұбатты.

	Арал оқудан осылайша шеттеп қалды.

	* * *

	Арал сиырлы ауылға қайтпады. Атасының үйінде жүре берді. Бұрын да бұл үйде айлап-апталап жүретін, атасы мен əжесіне қолғабыс болатын. Бұл жолы мəселе басқаша. Оқуға жарамай, Жайықтан кем болып барған масқара емес пе?! Жаны тірі болса, бір алынар мектепке. Сонда барады бұл сиырлы ауылға.

	Бірақ Арал қарап жүрмеді, өз бетінше оқып жүрді. Кеш болды екен, дөңгелек үстелдің бір жағына Жайық, бір жағына оған қарсы қарап Арал жайғасады.

	Аралдың Жайықпен қатар отырғысы-ақ келеді. Алайда атасы: «Баланың қолын қағасың, сиясын төгесің, мешайт етесің», – деп Аралды еркіне жібермейді. Жайық дəптерін жайса, Арал да жаяды. Жайық «Əліппесін» қолына алса, Арал да үңіледі. Қысқасы, Жайық не істесе, Арал да соны істейді. Мұғалімің не керек енді Аралға! Өстіп жүріп ол енді, атасының сөзімен айтқанда, «əліпті таяқ деп білетін болып қалды». Балаға əзірге керегінің өзі де осы емес пе? Арал бұған мəз. Тіптен өзінің оқуға алынбай қалғанын да ұмытып бара жатыр еді.

	Бір күні Жайықтың мұғалімі келді үйге. Арал мен Жайық дөңгелек үстелді ортаға алып, тып-тыныш жазу жазып отырған. Мұғалім табалдырықтан аттай бере, үлкендермен амандасты. Жайық орнынан атып тұрды. Арал аңқайып отырып қалды.

	– Отыр, Жайық, – деді мұғалім.

	Сөйтті де дөңгелек үстелге жақын келіп, Арал мен Жайықтың дəптерлеріне үңілді.

	– І-і, – деді сонан соң. – Бəсе, Жайыққа мына бала кедергі жасайды екен ғой. Ақсақал, бұл болмайды. Жайық балаларыңыздың кітап-дəптері кір-кір болып жүреді. Мынандай жағдайда, əрине, сөйтеді. Жайыққа сабақ оқитын жағдай туғызу керек.

	Аралдың атасы не дерін білмей қалды. Есесіне əжесі саспады:

	– Бұдан артық қандай жағдай керек бұған? Екеуі күнде ермектесіп отырып, сабақтарын оқып жүр ғой. Жайыққа қарап, Арал да оқу үйреніп қалды. Жайық жалғыз өзі состиып отырып қалай оқымақ? Жалғыздық тек Құдайға ғана жарасқан емес пе, шырағым-ау, – деді.

	Мұғалім ағай Аралдың əжесінің бұл сөзін құп алмады.

	– Əй, əже-ай, айтып отырмын ғой. Арал Жайыққа кедергі жасағаннан басқа түк бітіріп отырған жоқ. Үйренген түгі жоқ. Барлық əріпті теріс жазып отыр, – деп Аралға төне түсті.

	Аралдың атасы мен əжесі жарыса үн қатты:

	– Қалайша?

	– Терісі несі?

	– Сол, теріс.

	Шындығында, Арал əріптерді теріс жазып жүретін. Атасы қатар отырғызбайтын болған соң, қарсы қарап отырып алып, Жайық дəптеріне не жазса, соны көшіре беретін.

	Əрине, мұнысы Аралдың өзіне əбден оңды тəрізді еді.

	Жайыққа да бір қарағанда дұрыс болып көрінетін.

	Мұғалім ағай істің мəнін бəріне жақсылап тұрып түсіндірді.

	Аралдың атасы да, əжесі де:

	– Біз мұны бірдеңе үйреніп қалды десек, бəрін теріс жазып, бүлдіріп жүр екен ғой.

	– Онда бұған енді қайтып қағаз, қарындаш бермеу керек, – десіп дүрдиісіп қалды.

	Арал да бүлдіргенін сезіп, үнсіз отыр. Аралдың көңілсіз күйін мұғалім ағай жақсы ұқты.

	– Арал, сен оқуға асықпа. Ендігі жылы келесің. Сонда бойың да, ойың да өсіп, миың толық болады, – деді.

	– Е-е, бəсе десеңші. Бір жылдың əрісі не, берісі не? – деп қостады атасы.

	Олар не десе, о десін, Арал алған бетінен қайтпақ емес. Теріс болса да, Жайыққа қарап жазғанын қоймайды қайтсең де. Қораш санап, қорлауын. Ешкімнен де кем емес бұл.

	– Мен қоймаймын, жаза беремін.

	– Жаза бер, Арал. Оң жазып үйрен. Бірақ Жайықтың оқуына кесіріңді тигізбе, – деп мұғалім ағай Аралдың ата-əжесімен қоштасты.

	Есіктен шығып бара жатып:

	– Əбден қапа болып, қырсығып қалған екен бұл балаларыңыз. Мейлі, Жайықтан үйрене берсін. Бірақ ол сабаққа дайындағанда мазасын алып жүрмесін, – деп қатты тапсырып кетті.

	Енді атасы Аралға бұрынғыдай еркіндік бермейтін болды. Екеуінің ортасына отырып алып, қымс етсе болды:

	– Арал, тыныш. Мешайт етпе оқушы балаға, – деп Аралды қақпайлайтынды шығарды.

	Осындайда оның Жайықтың дəптерін шимайлап бүлдіргісі де келіп кетеді. Жайықты аяйды. Оның не жазығы бар? Қайта білгенін Аралға үйретіп-ақ жүргені. Атасы ғой оны «оқушы бала» деп оқшауландырып отыратын.

	* * *

	Жайық оқуға кеткен кезде Арал өзін қоярға жер таппай, іші қатты пысатын. Немересінің мұнысын сезген атасы Аралды оны-мұныға көп жұмсайды. Қара кер бие мен кер төбел құлынды ауыл шетіндегі тоғаннан суарып келеді, жаңартып шөп салады. Биені сауған сайын құлынды салып, орнына апарып байлайды. Қара кер бие де, кер төбел құлын да Аралға əбден үйреніп алды. Аралды анадайдан көрісімен оқыранып жем-шөп сұрайды.

	Малды ауылда өскен емес пе, Арал – аттың құлағында ойнайтын бала. Қара кер биеге мініп-түскенін місе тұтпай, бүгін ол мынандай бір ойға келді: «Мен сияқты балалар оқып жүр. Мен не бітірмекпін? Асау үйретемін. Сосын сауын биеге тиіспей, кер төбел жабағыны мініп жүремін. Мектепке барып балаларды бір таңдандыруым керек қайтсем де».

	Сəске түс. Күздің шағырмақ күні қара кер биені суарып тұрған Аралдың торсықтай шекесін қыздырып, су бетіне сансыз сəуле шашып көзін ұялтады. Күзгі дымқыл жер бусанып, ауа бірте-бірте қызып келе жатыр. Жер де, ауа да жұмсақ бір əдемі шақ. Жығылса, оны осы жұмсақ жер көтереді.

	Бие мен құлын суға қанып жағаға шықты. Арал енді биеден түсті де, жүгенін сыпырып қоя берді. Сөйтіп, кер төбел құлынды жүгендеді. Қара кер бие былайырақ барды да, оттап тұрды. Кер төбел құлын алғаш оқыранып тыпыршып еді, енесінің отқа бас қойғанын көріп, тынышталды. Жүген, əрине, құлынға үлкен келді. Арал құлынның құйрығынан он шақты тал қыл жұлып алып, жүгенді желкелігінен түйіп қысқартты. Ол енді кер төбел құлынға қарғып мінді. Жаздай салқын жерде тұмсығын көк жоңышқаға тығып тұрған үлкендігі тайдай кер төбел жабағы атқып кетті. Арал алғаш жүрексініп тізгінді босатып алған, кер төбел енесіне қарай ойнақтай жөнелді. Қара кер бие оған көрсетілген жəбірге төзбей араша түскендей болып оқыранып, жерден басын жұлып алды. Құлынының үстіндегі Аралды көрген соң, «Е-е, өзіміздің бала екен ғой» дегендей, самарқау көз қиығын салды да, қайта оттап кетті.

	Арал екі аяғын кер төбел құлынның екі қолтығына тығып жіберіп, тізгінді шірене тартты. Кер төбел құлын кəдімгі бір қолау болғандай шойнаңдап тұра қалды. Аралға құлынның мұнысы ұнады. Тізгінді қырын бұрып, «шу-шулеп» еді, орнынан қозғалмады. Басын жіберсе болды, енесіне қарай жүреді.

	Мұнысы Аралға еш кедергі болған жоқ. Кер төбел құлынға мініп, қара кер биені айдап үйіне келді.

	Атасы Аралды көрген бойда сенерін де, сенбесін де білмеді.

	– Бұл не, батыр-ау?

	– Үйреттім құлынды. Ақыры оқуға алмайды, не істемекпін? Осы құлынға мініп жүремін.

	– Жақсы болыпты. Мініп жүр.

	Осындай баланы жассынып, оқуға алмай жүрген мұғалімдер де қызық-ау. Жайық мұның бірін де істей алмайды.

	Мұқа атай немересіне разы болып, қарап қалды.

	* * *

	Енді біраз күнде кер төбел жабағы əбден бас біліп кетті. Арал оған мініп алып, қара кер биені жетектеп, суарып келіп жүрді. Жайық та мінетін болды.

	– Жайық, мен бүгін мектепке құлынға мініп барамын, – деген бағана ертеңгілік Арал Жайыққа.

	– Кел, кел. Нағыз қызық болады, – деген Жайық.

	Міне, енді Арал кер төбел құлынмен мектеп ауласына ене берді. Дəл сол сəт қоңырау шылдырап, балалар далаға жүгіріп шықты. Бəрі құлын мінген балаға таңдана қарасты.

	Бір топ баланы ерткен Жайық Аралға беттеді. Бəрі келіп, Аралды қоршап алды.

	– Қалай үйреттің?

	– Əй, өзің күшті екенсің! – деп танданысып жатыр бəрі.

	– Əй, соны қойшы, анада оқуға жасы жетпей қалған бала ғой бұл. Құлын үйреткен де сөз болып па? – деді анадай жерде тұрған бір шикіл сары бала.

	Арал шамданып кетті. Құлыннан қарғып түсіп, əлгі балаға тап берді. Жаңа ғана дүрдиіп тұрған шикіл сары тұра кеп қашты. Балалар ішек-сілесі қатып күліп жатыр. Арал кері бұрыла бергенде, кер төбел жабағы ойнақтап ауладан шығып бара жатыр еді.

	Қоңырау соғылып, балалар мектепке жамырай бет қойды. Бəрі Аралға күліп барады. Арал состиып жалғыз қалды.

	«Қап, оқуға алса ғой, бұл қорлықтың біреуі де жоқ. Сары бала, сен де, кер төбел құлын, сен де қолға бір түсерсіңдер, бəлем!»

	Арал үйге келсе, атасы мен əжесі əбігерленіп қалған екен.

	– Балам, тірімісің?

	– Осы пəлеге мінгенді қойшы. Бір күні жазым қылып жүрер, – деді атасы мен əжесі.

	– Мінемін, – деді Арал. – Мінемін. Жаңа мені күлкі қылып тастап кетіп қалғанын қарашы. Əбден жуасытамын. Сонда өйтпейтін болады. Қазір қайта барамын мұны мініп мектепке.

	Аралдың атасы мен əжесі немерелерінің бұл қайсарлығын енді шет көрмеді.

	– Мейлің, – деді де қойды.

	Бірақ Аралдың мектеп жаққа қайтып барғысы келмеді. Ондағы балалардың барлығы Аралдан əлдеқайда жақсы, жүздері жарқын сияқты. Жабағыға жарбиып мініп жүргеннен шіреніп партада отыру əлдеқайда артық екенін сезді Арал.

	Өстіп жүргенде Арал мен Жайықтың Жамбылда оқып жүрген Жақсылық ағасы мен Бағдагүл жеңгесі келді. Арал мен Жайық олардың кішкентай балалары Азаматты алма-кезек қолдан-қолға тигізбей көтеріп, рақатқа батты. Екеуі бір-екі рет таласып та қалды. Осындай бір сəтте ағасы:

	– Кəне, күресіңдер. Қай жеңгендерің көтересіңдер, – деді.

	Арал мен Жайық алыса кетті. Əне-міне дегенше болмады, Арал Жайықты атып ұрды.

	– Аралға жан шақ келмейді, тегі. Екі Жайық жабылса, бой бермейді бұл əуелім. Сөйте тұра мұны оқуға алмай қойғанын қайтерсің? – деді атасы.

	– Иə, шынында...

	Ағасы Аралға қарады. Арал жерге қарады.

	– Мейлі, мектепке алмаса да, мен Жайықтан оқып жүрмін.

	– Қалайша?

	Жығылып қалғанына əжептəуір қапа болып тұрған Жайықты Аралдың мына сөзі бір көтеріп тастады. Тіптен Арал үшін қуана жауап берді:

	– Аға, бұл мен не жазсам, дəптеріне соны жазады. Оқи да алады.

	– Қызық екен! Кəне, екеуің де қағаз, қарындаш алыңдаршы. Көрейін жазғандарыңды.

	Арал мен Жайық қағаз, қарындаштарын алып, дөңгелек үстелге өзді-өзі орындарына жайғасты.

	– Ал енді «А», «Ə», «Б», «В» деп жазыңдар.

	Арал мен Жайық дəптерлеріне төне отырып, ағаларының айтқандарын жазып шықты. Жақсылық алдымен Жайықтың жазғанын қолына алды. Жайық жап-жақсы орындапты.

	– Жарайсың, Жайық!

	Кезек Аралдың жазғанын тексеруге келді. Арал да біршама тəуір жазыпты. Бірақ «В»-ны теріс жазып қойыпты.

	– Жарайсың, Арал! Бірақ «В»-ны теріс жазыпсың.

	– Бұл сөйтеді. Əнеугүні біздің ағай да айтқан.

	– Мұның болыңқырамайды екен, Арал. Бүйткенше, бізбен бірге қалаға жүр. Ертелі-кеш Азаматпен ойнап отырасың. Қолым босағанда өзім саған оқу үйретемін. Жайықтан кем білмейтін боласың. Барасың ба?

	– Барамын.

	Оқуға алынбай қалғанына Жайықтан сəл төменденкіреп жүрген Арал осылайша əп-сəтте өсіп шыға келді.

	* * *

	Ертеңіне Аралдың ағасы мен жеңгесі жолға дайындалды. Олар Аралды шынымен ала кетпек болды. Арал ет қызуымен «барамын» деуін дегенмен, кейін жүрексініп қалған. Қаланы көру де оған бір керемет қызық сияқты. Бірақ Аралдың келісімін ешкім енді қайтып сұрап жатпады. Ағасы мен жеңгесі Аралға жеңілдеу сөмкені ұстатып, автобуспен Шуға, одан пойызбен Жамбылға тартып отырды.

	Пойыз дегенің бір рақат болады екен ғой. Сиырлы ауыл пойыз жолға жақындау Бейсебайға көшіп келгенде, Арал пойыздың сарт-сұрт етіп əрлі-бері өтіп жататынын көретін. Оған мінбегеннен кейін қайдан білсін. «Бұл да бір салдырлаған үлкен арба ғой» деуші еді. Сөйтсе, пойыз дегенің арба емес екен, ішінде сартыл да жоқ, сұртыл да жоқ əдемі үй екен, əншейін. Біреуі жатып, біреуі түрегеліп отырған жұрт. Бəрі мейірімді, бəрі көңілді.

	Аралдың көңілі өсіп келеді. Терезеден сыртқа көз тастады. Айнала дөңгеленіп артқа қарай зулап көшіп жатыр. Телеграф бағаналары бірінен соң бірі шошаң етіп шыға келіп, лезде жоқ болады. Үлкенді-кішілі бекеттер мен стансалар да артта қалып жатыр. «Жайық мұның бірін де көрген жоқ қой. Оқымасам, оқымайын, пойызға міндім, енді қаланы көремін».

	Аралдың ойын ағасы бұзды.

	– Қалай, Арал, пойыз ұнай ма?

	– Ұнайды.

	– Несі ұнайды?

	– Бəрі. Ауылдағы балалардың бірі де көрген жоқ мұны.

	Ал мен мініп келемін.

	– Дұрыс-дұрыс. Олардың көбі қаланы да көрген жоқ. Сен қалалық боласың енді.

	Арал қалалық болады енді. Қандай қызық. Аралдың бойын қуаныш кернеп кетті. Қай-қайдағы əдемі ойлар оралады басына. Қала керемет болып елестейді. Қалада бұл көрмеген ғажаптардың бəрі бар сияқты.

	Пойыз қалаға түнде келді. Ол қалаға жақындап, жұрт түсуге əзірлене бастағанда, Арал терезеге тағы үңілген. Самсаған қалың жарық көрінді. Қала оттары сансыз жұлдызша жымың-жымың етеді.

	Арал қанша асыққанымен, бұл күні қаланың жарқыраған жарығынан басқа еш нəрсе көре алмады. Бұлар мінген такси іші де жарық, көше де, оны бойлай салынған үлкенді-кішілі үйлердің терезелері де жарық. Айналаның бəрі жарық.

	Қала халқы түнде де жатпай, көшеде қаптап жүреді екен. Оны Арал такси қаланың ортасындағы алаңның тұсынан өте бергенде байқады. Алаң үстіне айқыш-ұйқыш шамдар іліп қойыпты. Бəрі түрлі түсті жарық шашып, маңайды қуанышқа бөлеп тұр. «Қалада жарық өте көп екен. Сондықтан қалалықтар түнді білмейді, ұйықтамайды екен. Балаларға айтып баратын қызықтың көкесі осы емес пе?!»

	Аралдың бұл ойы да жаңсақ болып шықты. Мəселе осы такси үстінде-ақ анықталды.

	– Аға, қаланың адамдары жатпайды-ау деймін?

	– Неге?

	– Көшенің бəрі жарық екен.

	– Жарықтың көп екені рас Бірақ адам түнде ұйықтамай тұра ала ма?

	– Ауылда жарық аз. Əйтпесе мен ұйықтамас едім.

	– Ауылда жарық неге аз? Жеткілікті ғой. Қалада үй көп, əрі биік. Соның бəрі жарық шашады. Сондықтан саған қаланың жарығы көп болып көрініп келе жатыр. Болмаса, ауылдың үйлері мен көшелерінде де дəл осындай электр жарығы көп емес пе.

	Шындығында, ауылда да солай емес пе?! Арал өзінің ептеп артықтау кеткенін білді. Ағасы айтқандай, қаланың жап-жарық болып тұрғаны үйлердің көптігінен жəне биіктігінен екен.

	* * *

	Арал қала адамдарының бəрі зəулім биік үйде тұрады ғой деуші еді. Олай болмай шықты. Ағасы мен жеңгесі шағын екі бөлмелі кішкене үйде тұрады екен. Бел ағашы, шабақтары адырайып-адырайып көрініп тұр. Арал туғалы мұндай үйді көрген емес. Атасының үйі де, сиырлы ауылдағы өздерінің үйлері де шатырлы, төбелері жып-жылмағай тегіс. Ауылда кімнің үйі болмасын сондай.

	Ағасы мен жеңгесінің мынандай үйде тұрғаны Аралдың жанына қатты батты. Тіптен жаңағы биік үйлер де, самсаған мол жарық та түкке тұрғысыз болып қалды.

	– Аға, қаланың үйлері ауылдыкінен жаман екен.

	– Қой.

	– Рас. Көрмейсіз бе, міне? – Арал сұқ қолымен төбені нұсқады. – Ауылда мұндай үй бар ма?

	– Жоқ.

	– Онда неге қой дейсіз?

	– Əй, Арал-ай, сен біржола қалалық болғанша шаршатып бітіресің бізді. Мұндай үйде қаланың негізгі халқы тұрмайды. Олар жаңағы жолдағыдай үйде тұрады. Бұл əншейін біз уақытша жалдап тұрған пəтер ғой. Оқуды бітіріп, қызметке тұрған соң, көрерсің əлі. Қатқан үйде тұратын боламыз.

	– Не, қалада оқитын адамдарға үй бермей ме?

	– Береді. Жатақхана береді. Отбасылылар өстіп жеке меншік пəтер жалдап тұрады.

	Арал құдды үлкендерше қорытынды жасады:

	– Онысы жаман екен. Бұдан да ауылдың өзі жақсы ғой.

	Қайта көшіңдер.

	– Оқуды қайтеміз?

	– Оқымай-ақ, жұмыс істегеннің өзі жақсы емес пе?

	– Оның дұрыс-ақ. Бірақ оқу да керек қой.

	«Оқу да керек». Оқу! Аралдың жүрегі сыздап қоя берді. Бағана Жайық ауылда қалып, өзі қалаға кетіп бара жатқанда Аралдың қуанышында шек болған жоқ. Жайық ауылда жүр. Ағасы мен жеңгесі де қалада оқып жүр. Арал ауылда босқа жүрген. Мұнда да сөйтпек пе? Жоқ. Ауылға кету керек. Сиырлы ауылға барып, əкесі мен шешесіне қолғабыс жасағаны дұрыс емес пе? Сиырлы ауылда Аралдың іші пыса қоймайды. Əр кез жұмыс табылады.

	– Аға, мен ауылға қайтамын. Аралдың ағасы мен жеңгесі сасып қалды.

	– Қайтамының не, келмей жатып?!

	– Енді не істеймін? Босқа жүрмекпін бе? Ойнайтын бала да жоқ.

	– Бала табылады. Үй иесінің сен қатарлы екі қызы бар.

	Солармен ойнайсың.

	* * *

	Ертеңіне Аралдың ағасы мен жеңгесі оқуға кетті. Олар Аралдың кішкентай інісін балалар бақшасына ала кетті. Арал үйде жалғыз қалды.

	– Арал, біз түске таман келеміз. Сен алысқа ұзамай, осы үйдің қыздарымен ойнап жүр, – деді ағасы.

	– Олармен ұрысып қалма, – деді жеңгесі.

	Арал үй иесінің қыздарымен оп-оңай танысты. Екеуі бір-бірінен айнымайтын кертпіш мұрын, томпақ бет, шаштары баланікіндей қысқа қиылған сүйкімді қыздар екен. Арал екеуінің даусын естіп, далаға шыққан. Олар мұны көрген бойда шүпірлеп бас салды. Алдымен үлкені тіл қатты:

	– Кто ты такой?

	Арал орысша білмейтін. Түсінбеді.

	– Наверное, он не знает русского языка. Сен кімсің?

	Мұны айтқан кішілеуі. Жақсы қыз екен! Арал қуана жауап қатты:

	– Аралмын.

	Екі қыз сықылықтап күлді.

	– Ой, как интересно!

	«Үлкені қазақша білмейді екен. Күлгені несі?»

	– Атың кім?

	«Кішісі қазақша біледі екен. Жаңа айттым ғой. Қайталап сұрағаны несі?»

	– Арал.

	– Арал деген теңіз ғой. Адамға да осындай ат қояды екен, ə?

	– Қояды. Біздің ауылда Арал деген адам көп.

	– Мейлі, кел, ойнайық. Менің атым – Жазира. Ал мынау – менің əпкем Нəзира.

	Енді Арал күліп жіберді. Жазираның кіп-кішкентай болып алып «əпке» деп сызылып тұрғаны жараспайды екен. Соған күлді.

	– Что он смеется? Дурак что ли?

	Аралды орысша білмейді дегенімізбен, «дурактың» жынды екенін жақсы білетін. Нəзираның өзін «жынды» деп тұрғанын түсіне қойды.

	– Ой, шүлдірлеген пəле. Өзің дурак!

	– Мынау тақылдап қалған пəле қайдан шыққан бала өзі?!

	Аралдың төбесінен жай түскендей болды. Есіктерінің алдында кесек, еркек жүзді, толық əйел тұр. Арал қалшиып тұрып қалды. Жазира жауап берді.

	– Бұл – Арал. Жақсылық ағаның інісі.

	– Бəсе. Колхоздың баласы екені көрініп тұр.

	– Мама, бұл – жақсы бала. Нəзираның өзі мұны «жынды» деді.

	– Десін. Ойнамаңдар онымен. Ауылдың баласынан қайбір өнеге үйренемін дейсіңдер. Ал, сен бала, бар үйіңе.

	Арал ыза болып кетті. Мұндай сұмдықты бірінші рет естуі еді. «Колхоздың баласы жаман» деген не пəле бұл? Арал намысты қолдан беретін бала емес.

	– Бармаймын... Мен жаман емес, қызыңыз жаман.

	Арал тағы бірдеңелер айтпақ болып еді, тынысы бітіп қалды. Беті қып-қызыл болып өртеніп барады. Үйіне қойды да кетті.

	Арал мына екі қызбен қайтып ойнамасқа бекінді. Содан үйде біраз отырып көшеге шықты. Көшеде машиналар ерсілі-қарсылы ағылып өтіп жатыр. Зу-зу етіп бір толастар емес. «Қалада машина көп болады екен. Міне, бұл енді қаланың ауылдан артықшылығы!» Көшенің осы маңдағы жалғыз қабатты жыпырлаған үйлері біраз жер созылып барып, биік үйлерге жалғасады екен. Арал солай қарап сəл тұрды. «Нағыз қала сонда екен ғой» деп ойлады. Жаңағы ашу-ызасы тарқап, аңсары сол биік үйлерге ауа берді, тротуармен тартып отырды.

	Үлкен үйлер, шынында, көрікті екен. Бəрінің асты – дүкен. Арал оның ешқайсысына кірмей, жай аралады да жүрді. Үлкен-үлкен əйнектің арғы жағында тамақтың алуан түрі тұр. Мұндай дүкендерден жұрт нан, сүт көтеріп шығып жатыр. «Е, бұл ауылдағы Нұршакүлдікі сияқты азық-түлік дүкені екен». Енді бір əйнектің тұсына келе бере, Арал тесілді де қалды. Əйнектің арғы жағында ұзын көйлек киіп, оң қолын көтерген бір əйел тұр. Жүзі сарғыш. Дəл Нұрлыбектің шешесі тəрізді. Ол кісі де осындай ұзын, сұсты. Арал əрі қарады, бері қарады. Əйел қозғалар емес, біртүрлі жансыз сияқты. Арал əйелдің көзіне тіктеп қарады. Əйел де кірпік қақпай Аралға тесіліп тұр екен. Арал шошып кетіп, кейін қарай зытып берді.

	Ол келе ебін тауып ешкімге көрінбей үйге кіріп алды да, күнұзаққа тысқа шықпады. Іші пысып, жыларман болды. Далаға қаншама аңсары ауғанымен, Нəзира мен Жазираның шешесіне көрінгісі келмеді. Оның Аралды «ауылдың баласы, колхоздың баласы» деп кемсіткені, қыздарына ара түсіп тап бергені шымбайына батқан.

	«Қалаларың өздеріңе. Мен кетемін ауылға. Қызбен ойнамаймын мен əуелім, айта берсеңдер. Сендермен ойнайтын кіммін мен? Қыз емеспін, баламын – мен! Бала баламен ойнауы керек. Биыл оқуға алынбай қалғаныммен, ендігі жылы жасым жетпек түгілі, асып кетеді. Осыдан партаға бір отырайыншы, бітті. Қыздар түгілі, баламен де ойнауды қойып, кітаптан бас алмай оқи беремін, оқи беремін. Сөйтіп, алдымен əдемілеп тұрып мектепті бітіремін, ал қалаға содан соң келемін».

	* * *

	Ағасы келісімен:

	– Ал, Арал, көрші қыздармен таныстың ба? – деді.

	– Жоқ. Танысқым да келмейді. Ауылға кетемін.

	– Неге?

	– Мен кешке дейін тесіліп үйде отыратын қыз емеспін ғой. Менің ойнауым керек.

	– Ойна көрші қыздармен.

	– Ойнамаймын олармен. Олар мені кемсітті.

	Арал болған жайды ызаға булығып, айтып берді. Ағасы мен жеңгесі Аралға болысудың орнына жатып күлді.

	– Шынында, бекер əкеліппіз. Саған мұнда көңілсіз болады екен. Алдағы сенбіде апарып тастаймын ауылға, – деді ағасы.

	Осы сəт Арал өрістен шұбап қайтқан қалың сиырды, күрең атымен тепеңдеп, оның соңын айдап келе жатқан Тайжан жездесін көргендей болды. Сиырлар енді аздан соң ауыл алдындағы электр сауғыш орнатылған ойға жиналады. Содан соң, Тайжан Аралды күрең атқа мінгізеді. Арал өрістен тоймай қайтқандай болып жалмаңдап ауа жайылғысы келген сиырды қайырып тұрады. Бұдан қызық не бар?! Арал ауылына қайтуға асықты. Ол оқуға ендігі жылы алынады. Ал қалаға кейін, ағасы құсап үлкен болғанда, институтқа түсуге келеді.





	https://t.me/kzkitap





