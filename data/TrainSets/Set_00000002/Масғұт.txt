	Абай Құнанбайұлы

	Масғұт



	Поэма



	Я, Алла, құрметіне достың Махмұт





1


	Тілге яр бер, білінсін тұғры мақсұт.

	Һаруан-Рашид халифа заманында

	Бағдатта бір жігіт бар аты Масғұт.



	Шаһардан бір күн Масғұт шықты тысқа,

	Барды ма кезі келіп бір жұмысқа?

	Бір ұры бас сап тонап жатқан жерде

	Кез болды бір бишара шал байғұсқа.



	Шал байғұс айғайлайды аттан салып,

	Айырып алған жан жоқ оны барып.

	Кім де болса, бір ерлік қылайын деп,

	Масғұт ұшты ұрыға оңтайланып.



	Масғұтты ұры шапты қылышпенен,

	Тəуір-ақ жан сақтапты жұмыспенен.

	Есен-аман шал дағы құтылыпты,

	Масғұттан жау қашқан соң ұрыспенен.



	Масғұтқа келді əлгі шал көзін тіктеп,

	Көрсе, бастан ағып тұр қан дірдектеп.

	Мұның қарызын мен де өтеп кетейінші

	Жігіт қой ер көкірек, жау жүрек деп:

	– Ей, жігіт, не қылсаң да, ер екенсің,

	Көргейсің ерлігіңнің берекесін.



	Себеп боп мені ажалдан сен айырдың,

	Маған қылған қарызыңды Алла өтесін!

	Бай емен, батыр емен, хан емеспін,

	Атақты артық туған жан емеспін.



	Себеп болып айырдың мені ажалдан,

	Жақсылықты білмейтін шал емеспін.

	Мен – бір шал дүниеде жиһан кезген,

	Ертең түсте кетемін шаһаріңізден.



	Ертерек пəлен жерден тосып тұрып,

	Алып қал бір базарлық, жаным, бізден.

	Пұл үшін қызықпассың, сен де – бір ер,

	Сені маған кез қылған пəруардигер.



	Бір құданың хақы үшін мен тілеймін,

	Қабыл көр, сертім үшін қолыңды бер!

	– Ұрыға жібермедім мен намысты,

	Кім бұлдар мұндай-мұндай қылған істі.



	Алла хақы деген соң амал да жоқ,

	Барайын, – деп уəде етіп қол қағысты.

	Ол жерге ерте тұрып жігіт барды,

	Шал да душар алдынан бола қалды.



	Қолынан ұстап алып, ертіп барып,

	Далада бір бұзылған тамға апарды.

	Барса, тамда бір гүл тұр солқылдаған,

	Басында үш жеміс бар былқылдаған:

	Бірі – ақ, бірі – қызыл, бірі – сары,

	– Таңдап ал, мен берейін бірін саған.



	Ағын жесең, ақылың жаннан асар,

	Сарыны алсаң, дəулетің судай тасар,

	Егерде қызыл жеміс алып жесең,

	Ұрғашыда жан болмас сенен қашар.



	Ол жігіт шал сөзіне құлақ салды,

	Көзін төмен жіберіп, аз ойланды.

	Ақ пен сары екеуін алмаймын деп,

	Қызыл жеміс жеймін деп қолқа салды.



	– Мен беремін, танбаймын айта тұра,

	Өкінбесең түбінде жүре-бара.

	Ақ пен сары екеуін алмағаның

	Мəнісін айтсаң екен, жаным, сірə.



	– Мен болсам егер ағын жемек дедім,

	Ақылды болдым елден бөлек дедім.

	Мен ақылды билемен не қылсам да,

	Ақыл мені билесе керек дедім.



	Ақылды жан табылмас маған сырлас,

	Көріне тентек көп надан мойын бұрмас.

	Əділетсіз, ақылсыз, арсыздарды

	Көре тұра, көңілде тыныштық тұрмас.



	Адам дертті болмай ма құса тартып,

	Тұщы ұйқы ұйықтай алмай түнде жатып.

	Ептеп бағып, есерге ем таба алмай,

	Тəтті тамақ жей алман дəмін татып.



	Сарыны жеп, мен болсам байдың өзі,

	Аузына тамам жанның болдым сөзі.

	Пəленшеден бір нəрсе алсақ-ау деп,

	Тігілер жан біткеннің маған көзі.



	Жұрт күндер жұрттан артық байлық үшін,

	Бұлдайды біреу күшін, біреу түсін.

	Не қылса да, надандар алмақты ойлар,

	Мал антұрған күйдіріп елдің ішін.



	Еңбексіз мал дəметпек – қайыршылық,

	Ақылды ерге ар болар ондай қылық.

	Оны ойларлық бұл күнде адам бар ма?

	Пайда ойламай қылады кім татулық?



	Берсең, қалар оларда несі ардың?

	Бермесең, сен дағы ит бірге болдың.

	Не өзің ит, немесе бар елің ит,

	Дауасыз бір пəлеге міне қалдың.



	Қызылды жесем, мені əйел сүйер,

	Арамдыққа жүрмесем, не жан күйер?

	Ұрғашы да көп жан ғой, досым болса,

	Деп едім бір пайдасы маған тиер.



	Еркектің еркек адам болса қасы,

	Қатын, шеше, қызы жоқ кімнің басы?

	Хан қаһар, қара кісі қастық қылса,

	Сонда ұрғашы болмай ма арашашы?



	Тегінде адам басы сау бола ма?

	Бойында тексерілмес дау бола ма?

	Ері ашу айтса, əйелі басу айтып

	Отырса, бұрынғыдай жау бола ма?



	Соны ойлап, қызыл жеміс мен таңдадым,

	Берсеңіз, жемек болып бел байладым.

	Топа-торсақ бұл сөзді айтқаным жоқ,

	Басында-ақ ойлап тегін абайладым.



	Бұл сөзге салып тұрды шал құлағын:

	– Ендеше тауып айттың, же, шырағым.

	Ақыл, дəулет əуелден өзіңде екен,

	Өміріңмен артылсын, жаным, бағың!



	Бұл шал бөтен шал емес, Қыдыр еді,

	Ебін тауып даруға кезі келді.

	Сөзіне, ақылына, қылығына

	Разы болғаннан соң, бата берді.



	Сол Масғұт қыдыр шалдан бата алыпты,

	Соңында Шəмсі-жиһан атаныпты.

	Мағынасы: «бұл дүниенің күні» деген,

	Жетіліп бізге ғибрат сөз қалыпты.



	Сол заманда-ақ надандар шырыш бұзған,

	Жалғанның дəмін бұзып, қауіп қылғызған

	Ақыл мен мал екеуін асырай алмай,

	Арашашы іздепті қатын, қыздан.



	Ендігіге не сұрау бұл жалғанда?

	Ақыл-ой, ар-намыс жоқ еш адамда.

	Өлген мола, туған жер жібермейді,

	Əйтпесе тұрмас едім осы маңда.



	Сол Масғұт халифаға уəзір бопты,

	Тарқатыпты алдынан көп пен топты.

	Бағанағы қыдыр шал бір уақытта

	Түсіне аян беріп жолығыпты.



	– Ей, балам, пəлен күні жауын жауар,

	Сол жауынның суында кесапат бар:

	Жеті күн жынды болар суын ішкен,

	Жеті күн өткеннен соң жəне оңалар.



	Ол судан тамам суға су құйылар,

	Сел болып, судың бəрі кесел болар.

	Ертерек таза судан су жиып ал,

	Бұл – хабарым, сақтансаң, жаным, жарар.



	Бұл сөзбен халифаға Масғұт барды,

	Хабарын естіген соң хан да аңғарды.

	Айтқан кезі жақындап келген шақта,

	Ертерек таза судан құйып алды.



	Болған соң уəделі күн, жауын жауды,

	Судан ішкен жынды боп, ақылы ауды.

	Күні-түні шуласып, таласады,

	Ұмытты тамақ жеу мен жəне ұйықтауды.



	Бұлар шулап бір күні келді ордаға,

	Хан мен уəзір қарайды тамашаға.

	Бəрі де есі шығып, жынды болған,

	Бос шулап жүр кіші іні, үлкен аға.



	Ол халқының алдына жақын барды

	Сөз айтып əрбір түрлі, ақыл салды.

	– Бір кеселге, байғұстар, жолығыпсың,

	Үйіңе бар ұйқтаңдар! – деп шығарды.



	Олар шықты есіктен ханға өкпелеп,

	Көшеде шулап жəне жылаған көп:

	– Хан мен уəзір ақылдан айырылыпты,

	Өлтірейік екеуін, жынды екен, – деп.



	Өлтіргелі ордаға қайта жүрді,

	Бұлардың сөзін естіп хан да көрді:

	– Бұрынғыдан мұнысы қиын болды,

	Ойбай, уəзір, ақыл тап, қайттік? – деді.



	– Құтылар хал болмады мына дудан,

	Біз де ішпесек болмайды жынды судан.

	Өлтірер өңкей жынды бізді келіп,

	Жынды деп есі дұрыс бізді қуған.



	Екеуі жынды судан ішіп салды,

	Құтырып көп алдына жетіп барды.

	Өңкей жынды байқамай айтыппыз деп,

	Құлдық ұрып, бұларға көп жалбарды.



	Сонымен бет-бетімен тарқап кетті,

	Əйтеуір тарқайтұғын уақыт жетті.

	Көрдің бе көп тентектің қылған ісін –

	Еріксіз есті екеуін есер етті.



	Көптің бəрі осындай, мисал етсең,

	Көп айтты деп алданып, уағда күтсең.

	Ғапіл боп көп нəрседен бос қаласың,

	Аңдамай көп сөзімен жүріп кетсең.





	https://t.me/kzkitap





Notes


	[←1]

Махмұт – Мұхаммед пайғамбар.





